


Prvi deo: ABRAHAMOVA ZVEZDA









1.
     Kapetan je voleo da hoda po oplati broda.
     To je bilo jedino mesto gde je mogao da se oseća istinski sam. Unutar 'Arga' uvek je vladala gužva, uvek se osećalo da je čovečanstvo provelo već dve godine u tesnom, mada prilično udobnom zatvorenom prostoru svemirskog broda.
     Još gore, dok je bio unutra, uvek bi ga neko prekidao. Porodica je polako učila da ga ostavi na miru rano ujutro, to je morao da im prizna. Pažljivo je izgradio mit kako je nakrivo nasađen kada se probudi, i to je počelo da se isplaćuje. Mada su deca još dotrčavala i zasipala ga pitanjima, u poslednje vreme bi se u blizini uvek našao neko od odraslih da odvuče nepristojnog klinca.
     Kilin nije voleo što se koristi lažima - ujutro nije bio ništa nervozniji nego inače tokom dana - ali to je bilo jedino što je uspeo da smisli kako bi sebi obezbedio malo osame. Zato ga niko nije tražio preko brodskog koma dok je bio tu napolju. I razume se, nijedan oficir nije se usuđivao da prođe kroz komoru i pokuša da mu se pridruži.
     A sada je postojao još bolji razlog da ne izlaze napolje. Šetanje po oplati činilo je čoveka još boljom metom pod uvek budnim očima iz visine.
     Tamo napolju. Kilin se toliko zamislio nad problemima koje je imao, što mu se često dešavalo, da je potpuno zaboravio da uživa u pogledu. Ili da pronađe neprijateljsku pratnju.
     Prvi utisak, kad je podigao glavu i pustio da ga zapljusne svetlost, bio je uskomešano, oblacima prekriveno nebo. Znao je da je to opsena, da ovo uopšte nije nebo iznad planete, i da potamnela oplata 'Arga' uopšte nije obzorje.
     Ali ljudski um čvrsto se drži onoga što nauči kao dete. Blistavi talasi, plavi i ružičasti, boje slonovače i pomorandže, nisu oblaci u normalnom smislu te reči. Njihovo svetlucanje potiče od čitavih sunaca koja se u njima kriju. Ne sastoje se od vodene pare, nego od kovitlaca atoma koji se sudaraju. Prosipaju svetlost zato što ih na to silno pobuđuju zvezde koje zaklanjaju.
     Nijedan delić neba na Snegobaru nikada nije pucketao od suzbijene energije koja se hirovito probija između tih oblaka. Kilin se zagledao u iskru usijano plave svetlosti blizu velike, narandžaste kugle. Njene nepostojane obline su se zadebljavale, poput rebrastih, izubijanih kobasica. Grčila se, zgušnjavala iskričave ivice sa zmijolikom obamrlošću, a onda se rasprskavala u zaslepljujuće izmučene deliće.
     Da li je ovo zvezdana klima? Klima na Snegobaru umela je iznenada da postane opaka, i Kilin je pretpostavljao da se nešto slično može desiti i u mnogo većim razmerama, među suncima. Pošto nije razumeo kako na planetama nastaje vreme, niti je shvatao složeno tkanje plima i strujanja, vazduha i vode, nije mu bilo teško da pretpostavi kako neka slična misterija može da se primeni i na goropadne živote zvezda.
     Ovim nebom vladao je gnev. Iza njih vrteo se purpurni disk Jedača, ogromna usta koja žvaću. On je proždirao čitava sunca i podrigivao vreli gas. Dok je 'Argo' bežao sa Snegobara, koji je lebdeo blizu Jedača, morali su da se probiju kroz tok usijane prašine kojom se čudovište hranilo. Njegov ogromni disk podsećao je blizu ivica na prženi šećer, a ka središtu je postajao sve crveniji. Bliže središtu kovitlalo se jasno žutilo, a još bliže živela je plavobela sila, večita plamena lopta.
     Zagledan uvis, Kilin je video u najvećim razmerama ono što su mu njegovi Aspekti rekli da će videti. Čitava Galaksija vrebala je kao srebrnasta avet iza suncem opaljenih prašnjavih puteva. I ona je, kao i Jedač, imala oblik diska - ali neuporedivo većeg diska. Kilin je viđao drevne slike oblasti s druge strane Središta, jezera zvezda. Ali to jezero nije se talasalo ni kovitlalo. Ovde su nebom vladale plime svetlosti, kao da je neki bog odabrao Središte za svoje konačno plameno umetničko delo. Zvezda ka kojoj su išli okretala se pred njima, mrljica usred otpada i oluje, i sve nade su polagali u nju.
     A u ovom kovitlacu lebdeo je njihov neprijatelj.
     Začkiljio je, ali ga nije pronašao. 'Argo' se prbiližavao ivici potpuno crnog oblaka. Daleki brod maška verovatno je ležao negde unutar te tame. Abrahamova Zvezda pokušavala je da se probije kroz debeli pokrivač. Uskoro će 'Argo' proviriti preko ivice oblaka da bi video kakve su joj planete.
     Kilinu je sinula pomisao, ali ju je brzo suzbio, zadubljen u spektakl koji je vladao svuda unaokolo. Nebesa su se producirala prugastim i trakastim svetlima, kao da se svetlucave životinje dave u moru mastila.
     Kakvi su izgledi, upitao se, da to što sam se pojavio ovde podstakne mašku da me zbriše jednim hicem? To niko nije znao - i zato je, po paradoksalnoj logici vođstva, on morao da pokuša.
     Kilin je počeo šetnje po oplati pre godinu dana, na nagovor jednog od svojih glavnih Aspekata, zaista drevne ličnosti po imenu Ling. Ugledan i poštovan, Aspekt je stigao kod Kilina dok je u toku bila vrlo ozbiljna svečanost koju je Porodica priredila u središnjoj sali 'Arga'. Ling je bio poslednji preostali pravi Kapetan svemirskog broda koga je Porodica imala u čipovima. Ovaj mikroum zapovedao je prethodnikom 'Arga' i imao je da priča mnoge uzbudljive, mada često nerazumljive priče.
     Da, i isplatilo ti se što si slušao moje savete.
     Već pomisao na Linga bila je dovoljna da se u Kilinovoj glavi začuje Aspektov čvrst, Kapetanski glas. Pustio je da mu licem preleti skeptično mrštenje, i Ling je to primetio.
     Ova štetnja po oplati ima i dodatnu svrhu, pokazuje tvoju ličnu smirenost, i da nisi zabrinut što si se suočio sa neprijateljem.
     Kilin nije odgovorio; njegove ozbiljne sumnje svakako će dokapati do Linga, kao kapi oluje. Zadržao je isti tempo, pazeći da mu se magnetne čizme dobro pričvrste za oplatu pre nego što podigne drugu nogu. Čak i ako bi se zaista otkačio od oplate, najverovatnije bi ga niska putanja odvela pravo do nekog ispusta ili antene na zadnjem delu broda. To bi ga spaslo sramote koju je doživeo nekoliko puta kada je počeo sa ovim obredom. Pet puta je morao da se izvuče na brod koristeći bačeno uže sa magnetnim vrhom. Bio je sasvim siguran da ga je posada svaki put gledala i da su se siti ismejali.
     Sad je pazio da uže ne nosi na vidnom mestu, za pojasom, gde bi mu bilo nadohvat ruke. Držao ga je u džepu na nozi. Svako ko bi ga pogledao iz velikih agro mahuna bliže krmi, video bi svog Kapetana kako samouvereno šetka po oplati Arga, ne noseći sigurnosni konopac. Ako svi postanu uvereni da je on siguran u svoje sposobnosti, to bi moglo da mu koristi u teškim vremenima koja predstoje.
     Kilin se okrenuo da pogleda bledožuti disk Abrahamove Zvezde. Već mesecima su znali da je to odredište njihovog višegodišnjeg putovanja - zvezda slična Snegobarovoj. Šibo mu je rekla da oko nje postoje i planete.
     Kilin za sada nije imao pojma kakve bi te planete mogle da budu, niti da li će moći da pruže zaklon njemu i njegovoj Porodici. Ali 'Argov' automatski program vodio ih je tamo, upravljajući se znanjem mnogo starijim i od njihovih praotaca. Možda brod zna šta radi.
     U svakom slučaju, dugi odmor Porodice bližio se kraju. Dolazi vreme iskušenja. A Kilin je morao da se uveri jesu li njegovi ljudi spremni.
     Uhvatio je sebe kako ubrzava, jedva dodirujući oplatu. Misli su ga gonile napred, i nije primećivao glasno dahtanje pod uvek tesnom kacigom. Kiseli zadah sopstvenog znoja uvlačio mu se u nozdrve, ali nastavio je dalje. Vežba je dobra, to da, ali mu i pomaže da ne misli na nevidljivu pretnju tamo u visini. Još važnije, brzi tempo bistrio mu je glavu pre početka radnog dana.
     Najviše ga je brinula disciplina. Uz Lingovu pomoć vežbao je i učio ljude, pokušavajući da razreši drevne zagonetke 'Arga' i da pomogne oficirima da postanu vešti svemirci.
     Uloga mu je zapravo bila dvostruka: bio je Kapetan posade koja je takođe Porodica, što se nije desilo od pamtiveka. Vodili su ga samo suvi saveti Aspekata, ili slabijih Lica - drevni glasovi iz razdoblja obeleženih mnogo jačom disciplinom i moći. Sada je čovečanstvo bilo samo izmožden ostatak, i borilo se za opstanak po uglovima ogromne mašinske civilizacije koja je zaposela čitavo galaktičko Središte. Oni su bili pacovi u zidovima.
     Upravljanje svemirskim brodom potpuno je drugačiji posao nego manevrisanje po golim, spaljenim ravnicama na dalekom Snegobaru. Sistemi koje su Porodice uspostavljale stolećima zvanično su zasnovani na upravljanju posadom broda, ali godine provedene na putu pokazale su koliki se jaz stvorio. Kada zagusti, kada posada bude morala da reaguje precizno i trenutno, Kilin nije imao pojma kako će se ponašati.
     A nije znao ni šta će morati da rade. Nejasni svetovi koji kruže oko Abrahamove Zvezde mogu da obećavaju beskonačne opasnosti ili mirni raj. Na ovaj kurs ih je poslala mašinska inteligencija o čijim su pobudama mogli samo da nagađaju: Bogomoljka. Možda je rasuta, antologijska inteligencija Bogomoljke rešila da ih pošalje na jednu od retkih planeta koje odgovaraju ljudima u čitavom galaktičkom Središtu. A možda ih je uputila na mesto koje odgovara ko zna kakvim ciljevima mašinske civilizacije.
     Kilin se ugrizao za usnu od koncentracije dok je zaokretao oko 'Argove' krme i opet se uputio ka sredini broda. Dah mu je postao oštar i, kao i uvek, poželeo je da može da obriše čelo.
     Kockao se sudbinom Porodice u nadi da pred njima leži svet bolji od izmoždenog, iscrpljenog Snegobara. Uskoro će kocke pasti i znaće na čemu je.
     Dahtao je dok je zaobilazio mehuraste životne zone - velike polukugle koje su se pomaljale iz vitkih bokova 'Arga', nalik na ogromna, otečena tela parazita. Prozirni zidovi bili su iznutra orošeni, kapi vlage svetlucale su na jedva prst širine od potpunog vakuuma. Ponegde su se zeleni izdanci privijali uz zidove - prizor koji je isprva plašio Kilina, sve dok nije shvatio da gumasta, ali prozirna materija može da izdrži pritisak žive materije bez pucanja. Mada su biljke unutra bujale, nije bilo opasnosti od prskanja. 'Argo' je održavao ravnotežu između neprekidnih zahteva života i jednako moćnih naređenja mašina - primirje koje čovečanstvo nije uspelo da postigne na Snegobaru.
     Dok se klizao preko dugačkih, zakrivljenih zidova životne zone, ponegde bi ga pogledalo spljošteno lice. Članica posade prekinula je branje voća i mahnula mu. Kilin joj je odgovorio kratkim, odsutnim oficirskim pozdravom. Žena je visila naglavačke, pošto životne zone nisu imale istu osu obrtanja kao 'Argo'.
     On joj je, u svom reflektujućem odelu, sigurno izgledao kao čovek-ogledalo koji korača neverovatno dugim i sporim koracima, noseći nazuvke od brodometala i košulju nalik na kovitlac izgužvanih oblaka i zvezda. Odeća je poticala iz drevnih skladišta na 'Argu' i imala je neverovatnu sposobnost da izdrži i toplotu i hladnoću svemira. Jednom je video desetara kako se u takvoj košulji neoprezno naslanja na zapaljenu gasnu baklju, a da kroz njeno srebrnasto tkanje nije osetio ni iskricu ogromne vreline.
     Javio se Aspekt Ling:
     Reflektujuće odelo takođe je dobra kamuflaža pred našim saputnikom, maškom.
     Ovakva primedba značila je da Aspekt opet ima zatvorsku groznicu. Kilin je odlučio da popusti i upusti se u razgovor; možda će tako uspeti da izvuče na površinu nejasnu ideju koju je osećao duboko u umu. "Pre neki dan si rekao da ih ja svakako ne zanimam."
     Jeste, i još tako mislim. Krenula je na nas kao da će napasti, ali prošlo je već više od nedelju dana, a ona nas strpljivo prati na uporednoj putanji.
     "Izgleda kao da je naoružana."
     Tako je, ali zasad ne puca. Zato sam ti savetovao da šetaš oplatom kao i obično. Posada bi primetila svako oklevanje.
     "Dodatni rizik je glup", gunđao je Kilin.
     U ovom slučaju nije. Poznajem raspoloženja posade, pogotovo kad su u opasnosti. Slušaj me! Komandant mora ispuniti posadu nadom u smrtonosnim uslovima rata. Oni stalno postavljaju sebi ista pitanja: 'Gde je naš vođa? Hoćemo li ga videti? Šta će nam reći? Da li on deli opasnost sa nama?' Kada iziđeš na oplatu, posada te posmatra sa poštovanjem.
     Kilin je iskrivio lice od Lingovog povišenog, svečanog glasa. Setio se da je Ling zapovedao brodovima mnogo većim od 'Arga'. Uostalom, posada je zaista virila kroz orošene zidove životnih zona i gledala svog Kapetana.
     Ipak, nervirao ga je Lingov poučni ton. Zbog dodavanja Lingovog čipa morao je da izgubi nekoliko slabih Lica, pošto u prorezima duž gornjeg dela kičme nije imao više mesta. Ling se nalazio u starinskom, neobično velikom petougaonom čipu, i pokazalo se da može da izazove ozbiljne glavobolje - i bukvalno i u prenosnom smislu.
     Ponovo je pogledao niti zračenja koje su se protezale uskomešanim nebom. Udaljena tačkica bila je nepomična pod večito pokretnim sjajem. Zagledao se u nju, a onda joj besno zapretio pesnicom.
     Dobro je. Posada voli Kapetana koji izražava ono što svi osećaju.
     "Ovo ja osećam, proklet bio!"
     Razume se. Zato su takvi gestovi i uspešni.
     "Jel' ti sve unapred proračunavaš?"
     Ne - ali želeo si da naučiš kako da budeš Kapetan. Ovako se uči.
     Kilin je, iznerviran, potisnuo Linga nazad u dubine uma. Ostali Aspekti i Lica su žamorili tražeći slobodu, kako bi proveli makar trenutak u prednjim režnjevima uma. Mada su primali odblesak svega što je Kilin osećao, izgladnela unutrašnja prisustva uvek su čeznula za pravim osećajem. Sada nije imao vremena za njih. Nesigurna ideja još mu je izmicala, i shvatio je da je zbog nje i dozvolio da ga Ling iznervira.
     Ako posada već radi, znači da je predugo bio napolju. Namerno nije koristio digitalni merač vremena na odelu, pošto je bio veoma star i pokazivao je masu simbola i previše podataka, koje njegom um nije mogao da koristi bez pomoći iznutra. Umesto toga, proverio je unutrašnji sistem. Tajmer je izbacio gomilu nepotrebnih podataka, a onda mu je rekao da je bio u šetnji više od sata. Nije imao jasnu predstavu o tome koliko traje jedan sat, ali ipak je imao neku meru vremena, makar štapom i kanapom.
     Naglim pokretom otvorio je vrata vazdušne komore, spreman da uđe, i podigao pogled da još jednom osmotri okolo - i ideja mu je sinula, bez ikakvog napora.
     Za trenutak se zamislio nad njom, ispitujući svaku pojedinost, i znao je da je u pravu.
     Zagledao se u nebo, prateći kurs koji će odvesti 'Arga' ka sve dubljoj senci oblaka. Ako to budu morali, na nebu ima dovoljno pojedinosti da se orijentišu vidom.
     Ušao je u komoru, brzo prošao kroz raspršeni tuš nulte gravitacije, i posle nekoliko minuta našao se u hodnicima koji su rotirali sa brodom.
     Poručnik Cermo čekao ga je na kontrolnoj tački u središtu broda. Salutirao je i nije ničim pomenuo Kilinovo kašnjenje, mada je po njegovom osmehu Kilin znao da mu to nije promaklo. Nije mu uzvratio osmeh. "Objavi pripravnost", rekao je mirno. Cermov izraz potpunog iznenađenja ipak ga je naterao da se nasmeši. Međutim, Cermo se već bio žurno okrenuo da unese šifru u kontrole na ručnom zglobu, i tako je potpuno propustio da primeti koliko se njegov Kapetan zabavlja.









2.
     Upravljao je napadom stojeći spolja na oplati - ne toliko zbog Lingovih naduvenih saveta, mislio je, koliko zato što je na taj način imao bolji pregled situacije napolju.
     I tako je stajao, ukotvljen magnetnim čizmama, kada je stiglo iznenađenje.
     Sunčeva svetlost nije naišla sa rotirajućeg obzorja, nije usledilo širenje oreola jutra. Umesto toga, ova lažna zora svanula je kao postepeno bledo zračenje, viđeno kroz debeli, sve gušći oblak.
     Kilin je primetio da će 'Argo' uskoro preći preko poslednje ivice zgusnute prašine koja krije od njih Abrahamovu Zvezdu. Svetlost će postajati sve jača kada brod bude gotovo pomračio vozilo maški koje ih je pratilo unutra, prema zvezdi.
     - I dalje mi nije jasno zašto se maška ne premesti - rekao je Cermo iz kontrolne sobe.
     "Premestiće se. Pitanje je koliko brzo."
     Kilin se osećao opušteno, kao da lebdi. Preduzeo je nešto, posle nedelju dana stalne zabrinutosti. Ako uđu u unutrašnji sistem oko Abrahamove Zvezde praćeni naoružanom maškom, bila bi dovoljna kratka komanda ko zna odakle i da 'Argo' bude uništen. Bolje da ga sad srede. Ako se to pokaže nemogućim, bolje da što pre saznaju.
     Pretražio je osvetljeno nebo u potrazi za određenim obrisom.
     - Prbiližavam se određenom putanjom - javila se Đanini.
     Džoslin je izabrala mladu ženu da se prbiliži maški. Kilin se sećao da Đanini potiče iz Porodice Ruk i da je sposobna članica posade. Poštovao je uobičajenu praksu da poručnici sami odabiraju osoblje za specijalne zadatke; bila im je poznata specifičnost dara i sposobnosti, mnogo više nego njemu. Đanini se i na Snegobaru borila protiv maški, bila je iskusna i dvaput ranjena.
     I našao ju je - daleku tačku koja je svetlucala žuto i narandžasto pod Abrahamovom Zvezdom koja se probijala kroz oblake, ispunjavajući četvrtinu neba. Ogromna masa menjala je boje od slonovače do sive ka ivicama polumeseca. Rasuti prsti zvezdane svetlosti prosecali su prostor oko 'Arga'. Đanini je ubrzala ka maški, koristeći nagli skok sjaja iza leđa kako bi prikrila približavanje.
     Taktika. Strategija. Život.
     Neophodan rizik, pošto je maška bila predaleko da bi je pogodili svojim oružjem, predviđenim za bitke na tlu. Sam 'Argo' nije imao nikakvo oružje, nikakvu zaštitu.
     - Gađaću mikrotalasima i infracrvenim, a onda prelazim na nešto jače. - Đaninin glas bio je staložen, gotovo bezbrižan.
     Kilin se nije usudio da odgovori i naredio je Cermu da ne dozvoli nikakve poruke sa 'Arga', jer bi mogli privući pažnju maške. Đaninino emitovanje unazad, u uskom snopu, nije moglo da uzbuni mašku.
     Kao što su i očekivali, obod Abrahamov Zvezde počeo je da sija voštanim svetlom. Zraci su se prelamali kroz Kilinovu kacigu i bacali mu žute pruge preko lica. Uhvatio je sebe kako beskorisno steže i opušta pesnice.
     Hajde, pomislio je, sada!
     - Vatra. -
     Ukočio se, ali nije video nikakvu promenu, ni na tački koja je predstavljala Đanini niti na tamnoj mrlji gde se maška kretala na pozadini sjaja molekularnog oblaka.
     - Ne vidim nikakav efekat. -
     Kilin je iskrivio lice. Želeo je da izda naređenje, makar da bi smanjio sopstvenu napetost. Ali šta bi mogao da joj kaže? Da se pazi? Glupo, prazno zakeranje. A i svako odašiljanje moglo bi da je ugrozi.
     - Brzo se prbiližavam. -
     Đanini je postajala sve bleđa žuta tačka što se više približavala tamnoj mrlji. Akcija u svemiru je jezivo tiha, i to je nerviralo Kilina. Smrt balistički prodire kroz krhke ljuske koje štite vlažni život.
     Svetlost zvezda iza njegovih leđa je narastala, plamtela i bacala oštre senke preko 'Argove' oplate. Osećao je koliko je svemir prazan i go, kako se sve što ljudi čine strašno umanjuje u poređenju sa njegovom beskonačnošću. Đanini je samo tačkica u bezbrojnoj zbrci istih takvih tačkica.
     Odbacio je tu misao, željan da nešto učini, da trči, viče i puca u naglo iskrsloj bici koju bi mogao da oseti.
     Ali tačke su nad njim svetlucale u potpunoj tišini. To je bilo sve. Nije bilo groznice, ničega čvrstog, nikakve opipljive stvarnosti.
     Blistava svetlost okupala je čitavu oplatu broda oko njega. Vreme je odmicalo. Začkiljio je ka nebu, pokušavajući da nametne nekakvo značenje pukom žacanju nasumičnog zračenja.
     - E pa, neka su prokleti svi odreda. -
     Šta? pomislio je. Srce mu je poskočilo kad je čuo Đaninin glas, ali njene spore, gotovo dokone reči nisu ništa značile.
     - Ovom ovde su otkinuta jaja. Uništeno je. Sve one antene i lanseri koje smo videli na velikom uvećanju, sećate se? Izvor energije je potpuno raznet. Ovde ništa ne radi, osim nekoliko pogonskih komora i naduma. To ga je valjda i pokrenulo ka nama. -
     Kilin je naglo ispustio dah, činilo mu se da nije disao čitavu večnost. Odlučio se da rizikuje poruku. "Sigurna si da ne može da puca?"
     - Dabre. Nešto ju je dobro opalilo. Ostala je samo zbrka. -
     "Onda se vrati."
     - Da prvo sredim nadum? -
     "Dabre. Postavi mu minu."
     - Spremam se. -
     "Izgubi se odatle pre nego što ga razneseš."
     - Staviću je sasvim blizu, ne brini. -
     "Ne diraj ništa, samo je stavi..."
     Kilinu je u ušima odjeknuo strašni zvuk kola koja odzvanjaju - dugi, visoki, oscilirajući prasak električne energije koja curi u svemir, delujući kao nevoljna antena dok kroz nju teče sirova energija.
     "Đanini! Đanini! Javi se!"
     Ništa. Odzvanjajuće zavijanje polako se spustilo na niže frekvencije, jenjavajuća, žalosna pesma - i nestade.
     "Cermo! Lociraj odelo!"
     - Ništa ne primam. - Cermov glas bio je čvrst i miran, kao da je mogao da ostane takav pod bilo kakvim okolnostima.
     "Prokletstvo - nadum."
     - Misliš da je imao nagaznu minu? -
     "Stoposto."
     - I dalje ništa. -
     "Prokletstvo!"
     - Možda joj je eksplozija samo pokvarila kom... -
     "Nadajmo se. Pošalji rezervu."
     Cermo je naredio pomoćnoj ekipi da krene ka maški. Našli su Đanini kako lebdi udaljavajući se od uništenog broda, raznetih sistema, tela hladnog i krutog u vakuumu koji nikom ne prašta.









3.
     Kilin je kruto koračao kroz keramo-hodnike 'Arga', lica neprozirnog kao zidovi oko njega. Operacija protiv maške bila je uspešna, u smislu da je moguća pretnja po brod uklonjena. Aktivirali su mine koje je Đanini postavila na mašku, i brod se raspao u desetine komada.
     Ali on, zapravo, nije predstavljao nikakvu opasnost, a Kilin je izgubio članicu posade da bi to otkrio.
     Dok je ponavljao u sebi razgovor sa njom, bio je siguran da nije mogao ništa više ni da kaže ni da učini, ali ishod je ipak bio isti - trenutak nepažnje, neko nepotrebno približavanje nadumu broda, spržili su Đanini. I lišili su Porodicu Bišop jednog nezamenljivog pojedinca.
     Pošto ih je bilo manje od dve stotine, bili su opasno blizu minimalnom broju genotipova potrebnih za koloniju. Ako još koji od njih nestane, naredna pokolenja počeće da zaostaju, opterećena genetskim nedostacima.
     Kilin je to znao nagonski, nije morao čak ni površno da poznaje nauku koja se time bavila. 'Argovi' kompjuteri sadržali su i nešto što se zvalo 'Baza podataka za operacije sa DNK'. Postojala je laboratorija za bioinženjering. Međutim, Porodica Bišop nije imala Aspekte vične kalemljenju gena. Osnovni bioinženjering nije im bio preko potreban. Nije imao ni vremena ni sklonosti da se trudi oko toga.
     Ali Đanini, nestala Đanini - nije mogao tek tako da izbriše sećanje na nju, da je smatra samo za važnog nosioca genetskih informacija. Ona je bila puna života, vredna, sposobna - a sada se pretvorila u ništavilo. Pre godinu dana prošla je postupak uskladištenja u čipove, pa su njene sposobnosti ostale sačuvane za budućnost. Ipak, njen avetinjski Aspekt možda stolećima neće oživeti.
     Kilin nije mogao da je zaboravi. Nije mogao.
     Dok se kretao brodom po uobičajenom rasporedu - sve je kasnilo zbog napada - pokušao je da odagna mračne misli. Kasnije će biti vremena za to.
     Mudro postupaš. Komandant može da žali i da preispituje svoja naređenja - ali to posada ne sme da vidi.
     Kilin je zaškrgutao zubima. Usta su mu bila puna žuči i to nije mogao da ukloni.
     Njegov Aspekt Ling bio je dobar vodič u svemu ovom, ali ipak nije voleo smirenost i samouverenost drevnog Kapetana kada je izlagao propise vezane za komandovanje. Svet je mnogo složeniji, pun mračnih strujanja, nego što je Ling pristajao da prizna.
     Suviše pretpostavljaš. Poznajem sve plime koje te sada zapljuskuju, jer i ja sam bio od krvi i mesa. Ali one često samo smetaju, a ne pomažu.
     "Meni su potrebne, makar i smetale, mali Aspekte!"
     Kilin je odgurnuo Linga dublje. Imao je posla, a mali hor mikroumova koji su mu se obraćali sada mu ne može biti od pomoći. Poslušao je Lingov savet i odlučio da nastavi s normalnim aktivnostima na brodu, uprkos dramatičnom napadu. Povratak redovnom rasporedu, kao da su ovakvi događaji normalan deo života na brodu, pomoći će posadi da se smiri.
     I zato je rekao Cermu da nastavi prema planu. Tek potom je shvatio šta je to značilo.
     Kilin je zašao za ugao i pošao ka otvorenoj odaji gde je čekala posada iz jutarnje smene. Na pola puta presreo ga je Cermo. "Vreme za kaznu, Kapetane?"
     Kilin je pazio da ne stegne zube dok je klimao, setivši se jučerašnjeg prekršaja.
     Cermo je uhvatio jednu članicu posade u mašinskom odeljenju. Ne posavetovavši se prethodno sa Kapetanom, Cermo ju je bez kerefeka izvukao - žilavu, crnokosu ženu po imenu Radanan - u životnu zonu, likujući zbog ulova. Prekršaj je postao opšte poznat pre nego što je Kilin imao priliku da sve sredi na neki drugi način. Bio je primoran da podrži svog oficira, zbog discipline; njegov Aspekt Ling mu je to utuvio u glavu.
     "Dabre. Nastavi."
     "Mogao si joj dati još."
     "Rekao sam da nastaviš."
     Čvrsto je odlučio da sa oficirima što manje razgovara dok su na dužnosti. Bio je kao pijanac svestan da ne može da se drži umerenih količina. Na sastancima Porodice bar se malo opuštao. Tamo su upućenost i držanje govora imali smisla. Znao je da nije dobar govornik, i što je kraće govorio to je ostavljao bolji utisak. Kako se 'Argo' prbiližavao ovom zvezdanom sistemu, postajao je sve napetiji. Bilo je dana kada bi posada od njega čula samo poneko kratko "a-hmmm" kad bi se namerno nakašljao zbog nečije sitne greške.
     Dok su se približavali središnjoj osi, Kilin je pazio da mu lice bude kao kamen. Stideo se što ne voli da gleda kažnjavanje. Znao je da je kažnjavanje člana posade zapravo znak njegovog neuspeha. Trebalo bi da primeti predznake u ponašanju pre nego što dođe do ovako nečeg. Ali kada se stvar već desi, nije bilo odstupanja.
     U ovom slučaju, Radanan je pokušala da se ušunja u opasnu mašinsku zonu dok su usporavali. To bi samo po sebi predstavljalo manji, mada upadljivo glup prekršaj. Međutim, kada ju je Cermo uhvatio, ona se otimala, besnela, i pozvala je prijatelje upomoć, pokušavaši da izazove pobunu.
     Mudar Kapetan donosi strožije presude od ove.
     Aspekt Ling se opet javio bez poziva. "Samo je galamila i psovala", rekao je Kilin u sebi. "I bila je dovoljno glupa da pokuša da udari Cerma.
     Pobuna je najgori prestup.
     "Na 'Argu' nije."
     Ovo će podstaći druge, izazvaće nezadovoljstvo...
     "Tražila je hranu, to je sitan..."
     Izgubićeš kontrolu ako...
     Kilin je ućutkao ogorčenog Aspekta.
     Radanan je tražila načina da se dokopa dodatne hrane, mada Kilinu nije bilo jasno šta je mislila da će naći. Posada je srazmerno često pokušavala da kraducka hranu, pošto je Kilin pre godinu dana uveo strogo racionisane obroke.
     Stražari su se još malo ispravili kad je Kilin ušao. Radanan se nalazila u središtu velikog kruga, pošto se ovo ticalo i broda i Porodice. Skrušeno je stajala oborenog pogleda. Njene oči kao da su govorile da je već bila prihvatilaono što su podrazumevale lisice kojima je bila čvrsto vezana za uže.
     Cermo je glasno izrecitovao presudu. Dvojica članova posade stajala su kraj Radanan, spremna da je drže za laktove ukoliko bi pokušala da se opre presudi. Tupo je gledala kako Cermo donosi kratku, blistavu motku.
     Kilin je pazio da ne zaškrguće zubima. Morao je da nametne svoja pravila, inače mu niko više neće verovati. Sebe je smatrao krivim za ovo. Ta žena nije bila preterano pametna. Nekada je pripadala Porodici Ruk.
     Po opštem dogovoru, svi koji su odlučili da putuju na 'Argu' obrazovali su novu Porodicu, sastavljenu od pripadnika Bišopovih, Rukovih i Kingovih. Glasanjem je odlučeno da se i dalje zovu Porodica Bišop, i Kilin još nije bio siguran je li to bilo njemu u čast, ili Bišopima, ili je naprosto tako bilo najzgodnije.
     U svakom slučaju, dok je gledao kako se čvrsta motka spušta na Radananinu stražnjicu, mislio je kako je malo verovatno da će žena, dovoljno glupa da se uputi u opasnu oblast u potrazi za hranom, išta naučiti od tako okrutne kazne kao što je batinanje. Ali tradicija je tradicija. Malo šta drugo je moglo da ih vodi u ovoj ogromnoj tami.
     Dvanaest udaraca motkom bila je kazna Porodice, i jedan desetar ih je glasno odbrojavao. Potom je usledilo još dvanaest kao kazna broda. Radanan je ukočeno istrpela prvih šest, a onda je počela da se trza, ječeći kroz stegnute zube. Kilin bi se najradije okrenuo da je ne gleda, ali naterao je sebe da misli na nešto, bilo šta, dok je Cermo nastavio do dvadeset.
     Tada se žena srušila na pod.
     "Dosta!" oštro je rekao Kilin, i grozan posao bio je okončan. Radanan je visila na vezanim doručjima. Tako nešto već nije mogao da podnese i imao je puno pravo da ukine poslednja četiri udarca.
     Grozničavo je tražio šta bi mogao da kaže. "A-hmmm. Vrlo dobro, poručniče Cermo. Nastavljamo po programu za danas."
     Kilin se okrenuo i brzo se udaljio, nadajući se da niko nije primetio koliko se preznojio.









4.
     Bio je prilično mračno raspoložen dok je prolazio hodnicima koji su povezivali životno odeljenje sa spiralom središnje ose. Bio je besan na sebe, a nije mogao ni na koji način sebi da da oduška. Znao je da je trebalo da se navikne na neophodnost kažnjavanja. Osim toga, trebalo je da bude i dovoljno pametan da nekako prevaziđe situaciju u koju ga je gurnulo Cermovo brzo delovanje.
     Nabrao je nos od nagoveštaja zadaha. Ubrzao je korak. Čitav treći nivo bio je zapečaćen. Čak i pored toga nešto taloga uspelo je da se probije u ovdašnje otvore za ventilaciju, a posada nikako nije uspevala da sve počisti. Problem je počeo pre godinu dana sa zapušenim toaletima. Pri pokušaju popravke oštećeni su ventili i servoi. Otpad se širio po trećem nivou sve dok radnici održavanja nisu počeli da povraćaju, padaju u nesvest i odbijaju da uđu. Kilin je bio primorn da zapečati čitav nivo, čime je izgubio prodavnice i deo kabina.
     Nervozno je pozvao Aspekta Linga. "Jesi li siguran da se ne sećaš ničeg više o cevima?"
     Ling je odgovorio ledenim glasom:
     Da. dovoljno često sam ti govorio da sam se ja izdigao iz redova vojnika, a ne inženjera. Da nisi pustio gomilu neznalica da se poigravaju problemom...
     "Nemam inženjere koji se razumeju u to, ni žive ni u čipovima. Ti se razumeš u sve, zašto ne bi..."
     Kada bi proučio dijagrame cevovoda u brodu...
     "Ne mogu! Suviše su komplikovani. To je kao da pogađaš šta žena misli zagledajući joj svaku vlas na glavi."
     Čak i ovakav brod, mnogo savršeniji od onih na kojima sam ja zapovedao, zahteva inteligenciju pri upravljanju. Da si započeo izučavanja koja sam ti odavno predložio...
     "Da nateram Porodicu da nedeljama sedi i dešifruje?" Kilin se suvo nasmejao. "Video si dokle sam s tim dogurao."
     Tvoji ljudi su drugačiji od svih koje sam ja imao pod komandom, sasvim sigurno. Vi potičete iz društva koje je kralo i otimalo da bi preživelo...
     "Hoćeš da kažeš, pobeđivali smo maške. Hrana i oprema koje smo dobijali bili su ratni plen."
     Zovi to kako hoćeš. Takva obuka nije ni prineti disciplini i veštini potrebnim da se opravi makar kanalizacija. Ipak, uz dovoljno vremena i valjanu obuku..."
     Kilin je odgurao Aspekta Linga naniže; sve ovo je već čuo. Ling je poznavao eru Svećnjaka, kada su ljudi imali velike svemirske gradove. Kapetani su putovali između Svećnjaka po godinu dana, boreći se protiv sve češćih napada maški. Ling je u to vreme postojao kao puna, interaktivna Ličnost. Porodica više nije mogla da koristi Ličnosti, pa je Ling bio na raspolaganju samo kao manja, skresana projekcija - Aspekt.
     Ling je uporno predlagao strogu disciplinu, neophodnu u vreme Svećnjaka. Uz to, postojao je još jedan razlog. Onaj prvi, živi Ling poticao je iz legendarnih Velikih Vremena, ili možda čak i pre toga. Aspektova sećanja umanjivala su vremenske razmake, pa je bilo teško reći koji deo Linga govori. Osećanje da u potiljku poseduje glas iz nezamislivo veličanstvene prošlosti, kada ljudima nisu vladale maške, u Kilinu je stvarlo nelagodnost. Samom sebi delovao je apsurdno što je domaćin ličnosti samouverenog Kapetana iz nadmoćnih i davnih razdoblja istorije.
     Dok se uspinjao osom, pozdravljajući posadu u prolazu, bio je neprijatno svestan mrlja i oštećenja po zidovima. Ovde je na ulaznim vratima stajala žuta fleka. Tamo je neko pokušao da odseče komad metalne ploče pa je odustao na pola puta, ostavivši metal razrovan zubima testere. Rasejani delovi starih Kapetanevera i elektronski paketi bili su razbacani na sve strane i ostavljeni čim su se pokazali nekorisnim za ono što je nateralo nekoga da ih iščupa ko zna odakle.
     'Argovi' sistemi mogu da izdrže gotovo sva oštećenja, ali ne i uporno neznanje kojim se služila Porodica Bišop. Dugogodišnje navike dozvoljavale su im da kidaju i otimaju, da ostavljaju nepotreban plen, uvereni da će civilizacija maški bez razmišljanja sve pokupiti i popraviti. Takav talenat teško da je potreban posadi svemirskog broda. Kilinu je trebalo dosta vremena, i nekoliko ozbiljnih javnih batinanja, da ih oduči od pustošenja sopstvenog broda.
     Moraće ponovo da naredi opšte spremanje. Kada se đubre nakupi, posada će se vratiti starim navikama. Poslednje nedelje, uznemiren maškom koja ih je pratila, dozvolio je da stvari izmaknu kontroli.
     U tesnoj i pretrpanoj kabini čekao ga je doručak. Posrkao je vrelu čorbu od ukusnog povrća i počeo ga žvaće žilavu žitnu kocku. Današnji raspored rada svetlucao je na stolu - 3D prikaz poslova oko broda koje treba obaviti.
     Nije znao kako to radi, niti se trudio da nauči. Tokom poslednje dve godine postao je toliko prezasićen ogromnim znanjem na 'Argu' da se zadovoljio time da radi ono što mora, a da sve ostalo prepusti posadi. To se posebno odnosilo na Šibo; ona je imala nepogrešivi instinkt kada je reč bila o kontrolnim sistemima broda. Poželeo je da je ona sada s njim, da doručkuju zajedno, ali bila je na dežurstvu za kormilom.
     Začulo se kucanje na vratima - Cermo. Kilin je morao da se nasmeši tolikoj brzini; Cerma su na Snegobaru zvali Sporać. Nešto u skućenosti na 'Argu' izazvalo je u tom čoveku preciznost koja se prosto kosila sa njegovim mišićavim telom. Cermo je imao izraz opreznosti na licu koje je Kilin dugo poznavao kao mirno i vedro. Racionisana hrana izvukla mu je jagodične kosti kroz mišiće na obrazima.
     "Dozvoli da podnesem izveštaj, Kapetane", oštro je zatražio Cermo.
     "Svakako." Kilin mu pokaza da sedne za sto.
     Dokono se pitao da li je neki od Cermovih Aspekata nekada bio član posade na svemirskom brodu. To bi objasnilo kako se lako ovaj prilagodio brodskom životu. Cermovo okruglo, glatko lice prosto bi sinulo od osmeha iščekivanja kada bi mu Kilin izdavao naređenje, kao da se seća nečeg veoma prijatnog. Kilin mu je zavideo na tome. On se nikada nije dobro slagao sa svojim Aspektima.
     Cermo se upustio u pregled sitnih problema kakve donosi svaki dan. Svi su bili pod pritiskom, upravljali su ogromnim međuzvezdanim brodom koji su im ostavili drevni praoci i pramajke. Mada su svi članovi posade nosili Aspekte nekadašnjih članova Porodice - što je moglo da pomogne kada im ustreba neko staro znanje - problemi su se pojavljivali svakog dana.
     Dok je razgovarao sa Cermom, Kilin je odsutno tapkao žitnom kockom po keramičkom stolu. Pre dve godine, žena zadužena za useve preturala je po poljoprivrednom skladištu. Pogrešno je pročitala neku etiketu, a nije se potrudila da se posavetuje sa Aspektima. Desilo se da je slučajno otvorila baš samozagrevajuću epruvetu sa smrznutim humusnim crvima. Bili su ružni i sluzavi, i žena se toliko iznenadila da je ispustila epruvetu. Pre nego što je stigla da podigne uzbunu, neki su otpuzali u slobodu. U bogatom tlu bašte, pošto nisu nosili samo svoje gene nego i zbirku nižih grinja, počeli su da stvaraju haos.
     Kilin je istresao iz žitne kocke dva mala, izuvijana crva. Odgurnuo ih je i zagrizao tvrdu, ukusnu kocku. Nije imalo smisla ni pokušavati da ih istrebe, sad kad su se namnožili. Osim toga, i dalje je smatrao da sva živa bića imaju pravo na opstanak. Njihov pravi neprijatelj bile su mašine. Ako je niži život uspeo da se probije na svoje mesto, zahvaljujući ljudskoj nespretnosti, to nije bio razlog da ga napadaju. Za Kilina to nije bio moralni princip, nego očita činjenica u njegovom svetu, deo prećutnog znanja Porodice.
     Cermo se meškoljio u premaloj stolici, veselo brbljajući o kažnjavanju one žene i svim blagotvornim poboljšanjima discipline koja će iz toga uslediti.
     On bi trebalo da nosi Linga, a ne ja, pomislio je Kilin. Ili je možda lakše biti oštar ako znaš da krajnja odgovornost nije na tebi.
     Uvideo je to još odavno, u vreme kada je Fani bila Kapetan. Njeni poručnici rado su određivali stroge kazne, ali Fani je obično bila umerenija i opreznija. Imala je na umu posledice svake odluke, jer jedna greška mogla je sve da ih osudi na propast.
     Kilinu se činilo da ga je upravo zbog te neodlučnosti Fani polako povela uz piramidu moći. Možda je pogrešno procenila da je u pitanju osećanje mere. To mu je bilo smešno, ali brzo se predomislio; Fani je umela da procenjuje mnogo boje nego on, bolje nego iko koga je poznavao, izuzev Abrahama. Kilin je imao uspeha, uglavnom zahvaljujući čistoj sreći, ali znao je da nije ni izdaleka dorastao njenim sposobnostima.
     "Rukovi i Kingovi uvek gunđaju zbog batinanja, ako je osuđen neko od njihovih", rekao je Cermo. "Ali ipak nauče ponešto."
     "Još gunđaju zbog načina na koji sam birao poručnike?"
     Za svoje direktne podređene odabrao je Cerma i Džoslin, oboje Bišopove. Poručnik Šibo bila je i pilot i glavni izvršni oficir. Ona je bila poslednji preživeli iz porodice Najt. Mada je živela sa Rukovima, svi su je smatrali za Bišopa, pošto je bila Kilinova ljubavnica.
     Eto od čega nastaje politika. U prvim teškim danima po poletanju sa Snegobara, Kilin je pokušao da i Rukove i Kingove proizvede u poručnike. Jednostavno nisu odgovarali za to. Pitao se da li su omekšali od života na jednom mestu. Ipak, uviđao je da nije doneo politički mudru odluku. Abraham bi već uspeo da izgladi stvar na neki prefinjeni način.
     "Dabre", nastavio je Cermo, "ali ništa gore nego inače."
     "Drži uši otvorene. Hoću da znam šta se priča."
     "Važi. Ima ih koji pričaju više nego što rade."
     "To se tiče samo Porodice."
     "Svejedno, koristilo bi im malo batina."
     Iskustvo ga je naučilo da je najbolje pustiti Cerma da neko vreme neometano priča, kako bi iscrpao temu o disciplini posade. Ipak, bilo mu je krivo što ne doručkuje sa Šibo, čije toplo, smireno ćutanje predstavlja ogromnu utehu. Razumeli su jedno drugo bez beskonačnih razgovora.
     "...da ih uvežbam, da prikupe tehno reči iz brodskih kompjutera."
     "Miliš da bi mlađi bili bolji za to?" upitao je Kilin.
     "Dabre. Šibo kaže..."
     Cermo je uvek smišljao nove načine da poboljša obuku Porodice. Bila je činjenica da su svi ogrubeli i da su teško učili tehničke stvari. Porodice su trgovale znanjem i veštinama, ali dugogodišnja tradicija pretvorila ih je u zanatlije, a ne naučnike.
     Klimao je glavom, napola slušajući zahuktalog Cerma, a zapravo je osluškivao neprekidne brodske zvuke. Prigušena tutnjava potpetica, grgoljenje tečnosti u cevima, tiho pucketanje paluba i spojeva. No, sada se čuo i dublji ton, od trenja međuzvezdane prašine o ogromne balone životnih zona.
     Drndavi zvuk se tokom proteklih nedelja pojačao, duboki glas koji je govorio gotovo podsvesnim basovima o pojavljivanju prizivajuće žute zvezde. Dok je usporavao, 'Argo' je prodirao u sve gušće oblake prašine koji su zaklanjali ovu stranu nailazećeg sunca. Nakupljeni oblaci, potpuno crni, zaklanjali su im pogled na unutrašnje planete.
     Duboki, rezonantni bas ton zadržao je svoju visinu koja je išla naživce. Ponekad mu se u snu činilo da mu se obraća spori, ozbiljni glas, rečima pretvorenim u duboko ječanje koje predskazuje propast. Ponekad bi u snu čuo pijanog diva koji nerazumljivo zapliće jezikom, a telo mu se pri tom trese.
     Smesta je odbacio nejasna priviđenja; Kapetan ne sme da se bavi mračnim i iracionalnim mislima. Ipak, brujanje je sada osećao i u dlanovima koji su počivali na stolu. Kao dečak, nije znao da su zvezde takođe sunca. Večiti tok gasova i prašine oko galaktičkog Središta činio mu se nebitan, večit, tih i dalek.
     Sada se prašina trla o 'Argo' kao sve brži vetar pokretan galaktičkim točkom. 'Argo' je nekako uspevao da ga ukroti, to je znao, da obuzda nevidljivu dinamiku. Teške, prašnjave struje zaklanjale su i sunca i planete, rekao mu je Aspekt Artur. Ječanje koje je odjekivalo čitavim brodom kao da je naricalo za mrtvim svetovima, zamrznutim vremenom, za uništenim vizijama izgubljenih rasa za koje nikada neće saznati.
     Površina stola iznenada je sinula. Pojavile su se oštre crte Šibinog lica, spljoštene i izobličene zbog neobičnog ugla. "Pardon", rekla je kad je ugledala poručnika Cerma. "Sada imamo jasan pogled, Kapetane."
     "Vide li se unutrašnji svetovi?"
     "Da, imamo jedan novi. Prašina ga je pre krila."
     "I detalji se vide?"
     "Da, Kapetane", rekla je Šibo, a sjaj u njenim očima odao je njeno oduševljenje. Da su bili nasamo, verovatno bi dodala neku mračnu šalu.
     Kilin je naterao sebe da natenane završi tanjir zelenog gulaša i da popije i poslednju kap čaja. Govorio je polako, gotovo olako. "Imaš dobar pogled, korisitla si sve detektore?"
     "Naravno", odgovorila je Šibo, a blago povijanje u uglovima usana pokazalo je da shvata da je predstava upriličena radi Cerma.
     "Brzo ću doći", rekao je Kilin bez ikakvog uzbuđenja. Gledao je svog oca kako se isto tako ponaša, davno, u Citadeli.
     Cermo se nervozno meškoljio u stolici. Svi su želeli da saznaju do kakvog sveta ih je dovelo dvogodišnje putovanje. Mnogi su još smatrali da ih je Bogomoljka poslala ka nekom jedrom, zelenom svetu. Kilin nije spadao u te. Nije verovao nijednoj maški. I dalje se sećao koliko je uživao kada su pri uzletanju razbili Bogomoljku izduvnim gasovima 'Arga'.
     Polako je dovršavao čaj, koristeći vreme da razmisli o mogućim reakcijama Porodice ukoliko im se očekivanja ne ispune. To bi bilo prilično ozbiljno.
     Pomislio je da uzme još jednu šolju čaja. Ne, to bi bilo preterano mučenje za Cerma - mada je dotični poručnik jutros izgleda veoma uživao u sličnom postupku prema Radanan.
     Preskočio je čaj, ali je ipak obukao punu uniformu i pošao sporije nego inače oko brodske ose, pa na gornji nivo.
     Oficiri su se već okupili u kontrolnoj sobi. Svi su zurili u veliki ekran, pokazujući prstom i šapućući. Kilin je znao da pravi Kapetan ne dozvoljava gužvu u kontrolnoj sobi, uprkos činjenici da je to potpuno prirodna reakcija posle dugog putovanja.
     "Šta?" oštro je rekao. "Niko nema posla? Poručniče Džoslin, kako napreduje krpljenje u suvoj zoni? Faldez, jesu li cevi u agro odeljku još zapušene?"
     Njegov strogi glas ih je trgao. Svi su se pokupili, bacivši preko ramena još po koji pogled na ekran. Želeo je da svi vide kako se nije uopšte udostojio da pogleda u sliku, nego se prvo pobrinuo za posao na brodu.
     Nisu mogli da znaju da je namerno držao glavu tako da ga iskušenje ne navede da makar krajičkom oka pogleda sliku na ekranu. Razmenio je još nekoliko reči sa oficirima koji su odlazili, kako bi bio siguran da su shvatili šta je hteo. Tek tada se okrenuo, stegavši usne kako bi sprečio izraz iznenađenja koji bi mu se mogao pojaviti na licu, i pogledao pravo u sudbinu koja ih je čekala.









5.
     Kapetan Kilin se pre dve godine trgao kada je ugledao uništenu, smeđu površinu svoje rodne planete, Snegobara, sa koje je 'Argo' uzleteo.
     Sada je sa olakšanjem posmatrao svetlucavu sliku pred sobom koja nije nimalo ličila na onu izmoždenu ljušturu. Oko polova su se na sivim ledenim kapama videle plavičaste mrlje koje su se širile ka ekvatoru. Ali to je shvatio tek posle onog najbitnijeg:
     "Pogrešne boje", rekao je, zapanjen.
     Šibo je odmahnula glavom. "Ne sve. Led je taman, dabre. Ali sredina je zelena, šumovita - vidiš velika jezera?"
     "Beli prostori između izgledaju mrtvi."
     "Nema mnogo bilja", složila se Šibo.
     "Šta je moglo da izazove...?" Kilin se mrštio, shvatajući da mu nedostaje znanje o planetarnoj evoluciji, povrh svega ostalog.
     "Možda zbog oblaka?" upitala se Šibo. "Prašina ubija biljke, prlja led, postaje siv."
     Kilin je osetio da ne bi bilo mudro pokazati dubinu svog neznanja pred Cermom, koji je ostao unutra.
     "Može biti. Prašine je stvarno puno. Zato se i približavamo pod oštrim uglom." Kilin se zagledao u osvetljeni srp planete, tragajući za znacima postojanja ljudi. Noćna strana bila je potpuno tamna, ali i da su se videla svetla, mogla su isto tako pripadati gradovima maški.
     "Kapetane", bojažljivo je počeo Cermo, "ne razumem..."
     U normalnim okolnostima nije dobro objašnjavati podređenima zašto donosiš neku odluku, to mu je Aspekt Ling često govorio. Ali bilo je dobro učiti ih; predstojeći dani biće puni opasnosti, i ako Kilin strada, njegov naslednik će morati da zna mnogo toga.
     "One male crne mrlje - vidiš?" pokazao mu je dok je uvećanje na ekranu raslo, tako da se sada nazirao i vreli disk matične zvezde. Iza nje su prostrani, trakasti srpovi dve srebrnaste gasovite planete visili na svetlucavom tkanju molekularnih oblaka. Sitne mrlje kvarile su sliku, iskre koje su nastajale i nestajale svakog dana.
     "Ova zvezda pocepala je oblak u prolazu. U nivou planeta ima dosta ovakvih krhotina."
     Kilin je zastao. Bilo mu je lako da razume trodimenzionalnu geometriju na simulacijama koje su mu pokazivali Aspekti, ali sada je bilo teško snaći se u dvodimenzionalnom prikazu.
     "Zato sam odabrao oštar ugao", rekao je, "kako bih prošao što brže kroz tu ravan. Tako nećemo naleteti na manje oblake koje možda nismo videli. 'Argo' ne bi izdržao ako bi ga koji od njih zaslepio."
     Sa ljubavlju je gledao kako Šibin spoljašnji kostur bruji dok njene šake prelaze preko kontrolnih ploča. Polikarbonska mreža pravila je glatke, čvrste pokrete. Kilin je utoliko više uživao u sporom obrtanju 'Arga' što je Šibo mehaničku pomoć koristila samo za vrlo brze i precizne pokrete. Pod teškom gravitacijom Snegobara morala je da je koristi stalno samo da bi se održala. Genetski poremećaj joj je dao samo normalnu ljudsku snagu, što je bilo mnogo manje od Porodičnog nivoa.
     Ipak, već sam pogled na nju naterao ga je da se nasmeši. Dan mu je istog časa postao lep.
     Prizivala je na ekran potpuno različite slike planetnog sistema, obojene drečavo crveno, tamno zlatno, hladno plavo. Kilin je znao da je to zbog različitih spektara, ali nije znao kako. Videle su se sitne tačkice u orbiti između planeta - sitne čvornovate nakupine kakve su se javljale svuda oko zvezda u Središtu Galaksije. Ove je privukla Abrahamova Zvezda i sada su nemilosrdno zasipale njene planete.
     "Kladim se da je nebo tamo dole puno ovoga", zamišljeno je rekla Šibo. Prizvala je svetlucavo narandžastu sliku koja je jasno pokazala pet repova kometa. Sve su ležale iznad ili ispod ravni planetnih orbita, blještavi mlazevi upereni ka unutra kao prsti što optužuju.
     Kilin ju je shvatio. "Svejedno", rekao je sa lažnom uverenošću, "ne verujem da je prašina mogla da uništi život. Ova planeta je i ranije nailazila na prašinu. Vidi se da su šume opstale. I dalje će moći da nam pruži zaklon."
     Šibo ga je sumnjičavo pogledala. Ponekad mu je pružala ovakve nagoveštaje, pomažući mu da uoči probleme pre nego što bi se zaista pojavili. U laganom stvaranju posade od velike je pomoći, pomislio je Kilin, ako se Kapetan i prvi oficir vole. Odupro se želji da se nasmeši, jer bio je siguran da bi mu Cermo pogodio misli.
     "Vide li se meseci?" mirno je upitao.
     "Za sada ne", odgovorila je Šibo. "Ali ima nešto drugo..."
     Njene vitke šake preletale su preko kontrola, pozivajući funkcije koje Kilin nije mogao ni da prati. U daljini se pojavio grumen bronzane boje.
     "Postaja", odgovorila je na neizgovoreno pitanje.
     Cermo je zinuo. "Svećnjak...?"
     "Ne vidi se dovoljno dobro. Mogao bi biti."
     "Možemo li da vidimo bolje?" upitao je Kilin. "Ako budemo čekali da se približimo, moglo bi da bude opasno."
     Šibo se zamislila i pritisnula nekoliko dugmadi. "Ne, ovako ne možemo. Ali postoji još jedan sistem za fokusiranje. Treba ga ručno montirati spolja."
     "Uradi tako", naredio je Kilin. "Ko je na dužnosti pod odelom?" upitao je Cerma.
     "Besen", rekao je Cermo. "Ali ona je mlada. Mogao bih..."
     "Koristi posadu po rasporedu. Besen je brza i pametna."
     "Da, Kapetane, ali..."
     "Nikada ništa neće naučiti ako se ne budu suočavali sa problemima." Kilin se sećao kako je njegov otac rekao isto to, odbijajući da zaštiti Kilina od teških poslova dok je bio dečak.
     Zagledao se u bronzanu tačkicu, a onda je zatražio od Šibo da vrati normalno osvetljenje. Pod bojama ljudskog spektra postaja je svetlucala toplo kao dragulj, ali ni pod najvećim uvećanjem nije mogla da se razabere struktura.
     Sasvim je moguće da je to ljudsko delo. Kilin je osetio nalet uzbuđenja. Možda je to zaista drevni Svećnjak, legendarno delo kristalnog savršenstva.
     Jednom je kroz teleskop, sa Snegobara, video jedan, toliko dalek da se detalji nisu razabirali. Video je samo svetlucavo postojanje, obećanje lepote izvan domašaja. Mogućnost da nađu nešto načinjeno ljudskom rukom, ovde na uskomešanom tamnom nebu, bila je dovoljna da Kilin opet oseti duboko poštovanje i divljenje prema drevnim majstorima koji su načinili 'Argo' i još starije Svećnjake. Pomisao da bi mogao da vidi jedan izbliza - nagna ga da se nagne ka ekranu, kao da želi da ga natera da mu pruži odgovore.
     Stigla je Besen, mlada žena čvrstog pogleda i mekih, senzualnih usana. Držala se kao pravi član posade i stala mirno čim je ušla. "Kapetane, ja..."
     Kilinov sin, Tobi, upao je kroz vrata pre nego što je stigla da završi. Bio je raskalašan, za čitavu glavu viši od Besen, i sav zadihan. "Ja... čuo sam da treba raditi spolja na koritu."
     Kilin je zatreptao. Sin mu je bio rumen od uzbuđenja, oči su mu poigravale. Ali Kapetan ne sme da dozvoli takvo ponašanje.
     "Desetaru! Nisi pozvan ovamo. Sad..."
     "Čuo sam poziv za Besen. Pusti mene..."
     "Stani mirno i umukni!"
     "Tata, samo sam hteo..."
     "Stani mirno i ne landaraj jezikom. Ti si član posade, a ne moj sin - jasno?"
     "Ja... da... samo..."
     "Stani na prste", odlučno je naredio Kilin. Zabacio je ruke na leđa i isturio bradu na nedisciplinovanog mladića u koga se pretvorio njegov sinčić.
     "Š-šta?"
     "Jesi li gluv? Stajaćeš na prstima dok ne završim sa izdavanjem naređenja desetaru Besen. Onda ćemo naći odgovarajuću kaznu za tebe."
     Tobi je zažmirkao, zaustio da odgovori, a onda se ipak predomislio. Progutao je knedlu i stao na prste, sa opuštenim rukama.
     "A sada", polako je rekao Kilin Beseni, koja je sve vreme ostala u stavu mirno, gledajući pravo pred sebe - mada joj je na pominjanje landaranja jezikom preko lica preleteo brz osmeh. "Verujem da poručnik Šibo ima za tebe zadatak. Izvrši ga što brže možeš."









6.
     Besen se pokazala dorasla poslu pronalaženja potrebne optike u omotaču korita broda i pravilnom montiranju. Pratili su je preko glavnog monitora. Kilin je izribao Tobija pred Cermom i Šibo, znajući da će Cermo proneti priču po brodu brže nego da je emitovana preko kom-mreže. Tobi je sve vreme morao da stoji na prstima, čak i kada je lice počelo da mu se grči od bola, obliveno znojem. U ovom nadmetanju oca i sina mogao je da bude samo jedan pobednik - to su zahtevali tradicija Porodice i potrebe broda - ali Tobi se držao koliko god je mogao. Konačno, usred namerno opširnog Kilinovog predavaja o potrebi pokoravanja naredbama, Tobi se zateturao i srušio na palubu.
     "Vrlo dobro. Lekcija je gotova", rekao je Kilin, i opet se okrenuo ka glavnom ekranu.
     Besen je vešto podešavala vlaknasta, prozirna sočiva, suviše osetljiva da bi bila stalno na otvorenom. Nagnula je njihovo postolje tako da su gledala u sićušnu, svetlucavu planetu koja je ležala zaklonjena prašnjavim prstima ekliptične ravni zvezde.
     Šibo je brzo dobila sliku. Kilin je gledao kako se vodenasta svetlost razređuje, a Tobi je ustao i poručnik Cermo mu je naredio da se vrati na svoj položaj. Kilinu je ovo teško palo, ali bio je siguran da je u pravu, a Aspekt Ling se složio sa njim. Neizbežni sukobi koji se javljaju prilikom komandovanja posadom koja je istovremeno i Porodica zahtevaju da se problematični trenuci ne prećutkuju.
     "Šta... šta je ono?" upitao je Cermo, zaboravivši da ne valja ispitivati Kapetana. Kilin je oćutao, pošto je isto pitanje mogao da postavi i sam.
     Na tačkastoj pozadini lebdela je neobična biserno bela stvar, disk probijen debelom šipkom kroz sredinu. Sa šipke su se pod raznim uglovima odvajali neobični izraštaji. Kilin je nagonski znao da to nije Svećnjak. Nije imao ništa od legendarne veličanstvenosti i kristalno prepletene lepote.
     "Tehno maški, može biti", rekao je.
     Šibo je klimnula. "Kruži nad istom tačkom na planeti."
     "Postoji li način da se približimo planeti tako da ovo bude uvek sa druge strane?" upitao je Kilin.
     I dalje je tek neodređeno poimao orbitalnu mehaniku. Aspekt Artur mu je pokazao mnogo pokretnih slika brodova i zvezda, ali Kilin je malo šta shvatio. Takve stvari su veoma daleko od iskustva čoveka koji je živeo bežeći i manevrišući po izrovašenim ravnicama.
     Jednom, kada je Kilin upitao može li brod da stalno orbitira iznad, recimo, jednog pola planete, Ling mu se nasmejao - vrlo neobično osećanje, jer sićušni glasić kao da je donosio odjeke drugih Aspekata koje Kilin nije ni prizvao. Potrajalo je dok je shvatio zašto je takva orbita nemoguća. Gravitacija bi privukla nepokretni brod.
     "Mogu pokušati se niskom putanjom. Ali to nas je verovatno već videlo."
     "Ipak ćemo ga izbegavati, poručniče Šibo. Daj mi nagnutu orbitu, kako satelit ne bi mogao da nas dobro vidi."
     Šibo je klimnula, ali po njenom brzom, blistavom pogledu znao je da je razumela njegov stvarni razlog. Uskoro će morati da odluči hoće li uopšte zastati u ovom sistemu. Bogomoljka, bezosećajna mašinska inteligencija sa Snegobara, poslala ih je ovamo. Ali ako se pokaže da planetom pod njima vladaju maške, Kilin će ih povesti dalje, što brže bude mogao. Ali kada će biti vreme da se donese ključna odluka? Nikakvo iskustvo, nikakvo znanje Porodice nije mu govorilo kako da odluči, niti kada.
     Napustio je kontrolnu sobu i pošao kroz 'Argove' spiralne hodnike. Predstojala je inspekcija, i obavio je to natenane. Pazio je da mu korak bude odmeren, ne dozvoljavajući da se primeti koliko je obuzet nagađanjima; tako je posada videla jednog nimalo zabrinutog Kapetana kako obavlja svakodnevni posao.
     Svuda se osećalo narastajuće iščekivanje dok su napredovali ka svojoj zvezdi. Uskoro će saznati jesu li stigli u raj ili na još jedan svet maški. Neobično, bezbojno lice planete nije ništa nagoveštavalo, i moraće da izbegava pitanja članova Porodice koji očajnički žele da ih umiri.
     Dok je išao kroz bočni hodnik, začuo je tiho grebuckanje iz ventilacione cevi. Smesta je priskočio, sklonio rešetku i zavirio unutra. Ništa.
     Zvuk, nalik na tapkanje sićušnih nožica, polako je zamro. Mikromaška, nesumnjivo.
     Ma koliko se trudili, nisu uspeli da unište sve maške koje je Bogomoljka ostavila na 'Argu'. Preostale mašine bile su uglavnom nevažne, predviđene za čišćenje i manje opravke. Ipak, njihovo prisustvo smetalo je Kilinu. Znao je koliko inteligencije može da se smesti u prostor veličine nokta na malom prstu; na kraju krajeva, duž kičme je nosio čipove koji su sadržali čitave ličnosti. Šta li su u stanju da učine čak i tako male maške?
     Nije bilo načina da to sazna. Tokom putovanja dešavale su se uznemirujuće stvari, kada su problemi tajanstveno nestajali. Kilin nikada nije saznao da li se brod sam popravlja pomoću dubokih, skrivenih podsistema, ili to čine mikromaške, u ko zna koje svoje svrhe.
     Nijedan Kapetan ne voli da njegov brod kontroliše neko drugi, i Kilin je znao da neće biti miran dve dok ne iščeznu sve mikromaške. Međutim, osim nekog drastičnog rešenja, nije bilo načina da ih se mirno otarasi.
     Uznemiren, odlučio je da odvoji jedan trenutak za sebe pa se zaustavio u maloj odaji tik kraj spiralnog hodnika. To je bila jedina soba na 'Argu' posvećena isključivo vezi sa prošlošću. Bila je dovoljno prostrana za svečanosti povodom venčanja ili smrti, što je Kilin otaljavao ove dve godine, i u njoj su se na naspramnim zidovima nalazile dve ploče, tamne kao gvožđe.
     To je bilo Nasledstvo, rekao je 'Argov' kompjuter. Bile su prekrivene paučinastim crtežima koji su svetlucali u svim bojama kada bi ih obasjala svetlost. To je svakako bio digitalni jezik, ali u simbolima koje čak ni 'Argovi' programi nisu mogli da razotkriju. Brod je imao stroga uputstva da čuva te ploče, ugrađene u keramo-zidove. Očito su predstavljale neku nerazumljivu vezu sa poreklom čovečanstva u Središtu, a možda i sa mnogo čim drugim - ali Kilin nije imao pojma kojim putem da pođe od njih.
     Umesto toga, došao je ovamo da posedi na klupi i razmisli. Veličanstveno, ozbiljno prisustvo blizanačkog Nasleđa davalo mu je neobično umirujuće osećanje povezanosti sa ljudskom prošlošću, nepoznatom pa ipak veličanstvenom. Ljudi su u drevna vremena gradili ovakve brodove, jedrili slabašnim strujama između zvezda, i dobro su živeli, bez satirućeg prisustva neizmerno nadmoćnih bića.
     Kilin je zavideo ljudima iz tog vremena. Sada je zastao da bi prevukao dlanovima preko glatke površine Nasleđa, kao da bi na njega mogao da pređe delič prastare mudrosti.
     Otkako su mu zapali u deo mnogi kapetanski problemi, često je mislio na Abrahama i na sve one koji su živeli pre njega. Vodili su nevoljno odstupanje pred maškama. Sve su izgubili.
     Kilinu i Bišopovima sudbina je poklonila delić nade. Novi svet, nove vizije. Mogao je da oslobodi svoj narod, ili da izgubi u poslednjem bacanju.
     A ta mogućnost je stigla samo jedno pokolenje prekasno. Abraham bi sada znao šta mu je činiti. Umeo je da naređuje lako i bez ikakvog vidljivog napora. Kilinu je otac sada nedostajalo mnogo više nego neposredno posle Abrahamovog nestaka u Propasti, kada je Citadela Bišop pala. Stalno se pitao šta bi sada učinio njegov otac...
     Uzdahnuo je i ustao. Ponovo je prešao dlanom preko Nasleđa. Potom se okrenuo i izišao, sa tačkasto smeđom slikom planete u desnom oku, kako bi mogao da proučava nove slike kako budu stizale.
     Toliko se zamislio da nije čuo zvuk trčanja u spiralnom hodniku. Neko mu je naleteo pravo na rame, tolikom silinom da se okrenuo u polukrug.
     Pridržao se za zid, boreći se za dah. Sin mu se zagledao u lice. "Tata, dobro si?"
     "Ja... nisam čuo... da dolaziš."
     Dotrčali su Besen i još troje drugih, i vatrena potera za Tobijem se prekinula čim su ugledali Kapetana.
     "Mi smo samo, znaš, malo igrali šutlopte", plašljivo je rekao Tobi, držeći malu crvenu kuglu.
     "To je jako zabavno, na osi", rekao je drugi mladić.
     "Dabre, veselije je u malom ge", dodala je Besen. Oči su joj bile vesele i blistave.
     Kilin je klimnuo. "Drago mi je što održavate kondiciju", rekao je. Značajno je pogledao ostale, i to je bilo dovoljno da ga ostave nasamo sa Tobijem.
     "Pričao si šta se desilo u kontrolnoj sobi?"
     Tobi se ugrizao za usnu, videlo se da je uznemiren. "Ne vidim što si morao da me tlačiš."
     "Neću sad da ti pričam o disciplini, ali..."
     "E, to mi je milo. U poslednje vreme si mi samo o tome pričao."
     "Nisi mi dao drugog izbora."
     "A ti meni nisi dao nikakvu šansu."
     "Kako misliš?"
     Tobi je nervozno slegnuo ramenima. "Stalno me tlačiš."
     "Samo kad me ti teraš na to."
     "Slušaj, ja se stalno trudim."
     "Možda i previše."
     "Dosadilo mi je da samo sedim. Hoću nešto da radim."
     "Tek kad ti narede."
     "Tako? Ne..."
     "I ima da zavežeš kad ti se kaže."
     Tobi je frknuo. "To govori onaj tvoj matori Aspekt Ling, je li? Šta znači 'zavežeš'?"
     "Znači da ćutiš. A moji Aspekti su..."
     "Otkako si ga dobio, čini mi se da on izdaje naređenja."
     "Savetuje me, razume se..."
     "Meni se čini da matori kreten vodi 'Argo', a ne ti."
     "Ja svoje Aspekte držim pod kontrolom." Kilin je shvatio da mu je glas strog i zvaničan, pa je nastavio sa više topline. "Znaš i ti kako je to ponekad. Imaš dva Lica - koliko dugo? Godinu?"
     Tobi je klimnuo. "Dobri su mi."
     "Sigurno. Ne prave probleme?"
     "Retko. Dobri su mi za tehno."
     "Ali vidiš da sada neke stvari drugačije posmatraš."
     "Dosadilo mi je da samo sedim okolo i popravljam stvari."
     "Kada dođe vreme..."
     Tobi se iskezio od očajanja. "Mi i ostali, i Besen, svi mi - hoćemo da učestvujemo u svemu."
     "I hoćete. Samo mirno čekajte, dobro?"
     Tobi je uzdahnuo i sa lica mu je polako nestala napetost. "Tata, kao da više... kao da više nikada nismo..."
     "Samo nas dvojica?"
     Tobi je klimnuo, progutavši knedlu.
     "Bolje da zapamtiš, ja sam Kapetan mnogo češće nego što sam tvoj otac."
     Tobi je stegao vilice. "U poslednje vreme si se baš okomio na mene."
     Kilin se zamislio, pokušavajući da utvrdi je li to tačno. "Možbit."
     "Ja se trudim."
     "I ja", tiho je rekao Kilin.
     "Neću ništa da propustim kad budemo sleteli."
     "Nećeš. Svi će nam biti potrebni."
     "Nemoj me izostaviti samo zato što sam ti... što sam tvoj..."
     "Sin? Pa, to nećeš nikada prestati da mi budeš, ali možda ćeš poželeti da nisi."
     "Nikad."
     "Nemoj misliti da ćeš imati povlastice."
     "Ne mislim."
     "Sine... ovo ne menja ono što smo, da znaš."
     "Valjda." Tobi je opet delovao napeto. "Samo... nije kao nekada."
     "Kada smo bežali da spasemo goli život? Mislim da je ovako mnogo bolje."
     "Da, ali... znaš..."
     "Teška vremena izgledaju lepa samo kada ih se sećaš u dobra vremena."
     Tobijevo lice se malo opustilo. "Valjda."
     "Među nama neće biti nikakve razlike."
     "Valjda."









7.
     Tobi se vratio igri šutgola duž spiralne ose. Kilin ih je upozorio da budu oprezni i da paze da ne smetaju posadi na dužnosti, ali nije ni pomislio da im zabrani igru. Koliko je on znao, čovečanstvo je i nastalo u pokretu, uvek goneći neku malu divljač koja je skakala na sve strane baš kao lopta, i nije hteo da ometa osnovne ljudske nagone. Posada je tako održavala kondiciju, a pomagalo je i da se izglade nesporazumi.
     Ali ne svi. Dok je prolazio kraj prolaza za održavanje, naišao je na desetak članova Porodice zbijenih oko male vatre od kukuruznih klipova i ljuski. Kilin ni malo nije voleo garave mrlje koje je ovaj običaj ostavljao po brodskim zidovima, ali razumeo je potrebu za zajedničkom vatrom. Pucketavi žuti plamenovi poigravali su u polumraku kao podivljale aveti, bacajući lelujave senke preko lica zadubljenih u razgovor.
     Očekivao je da će sada biti sve više razgovora; brod je odjekivao od rasprava i ogovaranja. Iznenadio se kad je u skupini badavadžija ugledao poručnika Džoslin.
     "Kapetane!" pozdravila ga je. Bila je žilava, sredovečna žena brzih, lukavih očiju. Nosila je kombinezon pogodan za brodske poslove, prekriven džepovima i nimalo izgužvan. Porodične veštine šivenja i oblikovanja metala došle su do punog izražaja tokom poslednje dve godine puta sa Snegobara, pa je svaki pripadnik Porodice dobio dovoljno čvrste odeće od organotkanja i od biljnih vlakana iz životne zone.
     Kilin je odgovorio polusalutiranjem, pozdravom koji je davno usavršio. To je bilo dovoljno kao pozdrav, ali je i podsećalo da je on Kapetan, a ne samo još jedan član Porodice. Već je hteo da pođe dalje kad mu se Džoslin obratila. "Spremamo se da zauzmemo onu postaju, jel'bre?"
     Kilin se iznenadio. "Kako..." počeo je, a onda se predomislio. Ne sme pokazati koliko se začudio što je vest o postaji tako brzo obigrala brod. Ogovaračke mogućnosti su neiscrpne. "...znaš?" završio je.
     Znao je da bi po pravilima starog, zvaničnog jezika trebalo da koristi punu rečenicu, "kako to znaš", jer dugi sati provedeni sa Aspektima učinili su mu taj jezik gotovo normalnim, i namerno ga je koristio da bi naglasio svoj položaj. Ali u ovom trenutku bi možda bilo bolje da koristi svakodnevni jezik posade.
     "Čujemo da nas čeka veliki satelit maški", polako je rekao neko.
     "Vesti se šire", priznao je Kilin, spustivšii se na pete. To je bio drevni položaj, koga je Porodica usvojila dok je bila stalno u pokretu, uvek spremna da skoči i pođe u slučaju iznenađenja. Ovde je bio besmislen, razume se, ali je naglašavao njihovu zajeničku prošlost i jednakost. Svi oko vatre takođe su čučali, neki su držali bočice mirisne vode. Jedan desetar je ponudio svoju Kilinu i ovaj je otpio: bogati ukus kajsije, voća koje je dobro uspevalo u životnim zonama.
     "Dabre", rekla je Džoslin. "Hoćemo imati skup?"
     "Što bi?" oprezno je odgovorio Kilin.
     "Plan bitke!" glasno je uzviknuo jedan krupajlija.
     "Kakve bitke?" tiho je odvratio Kilin.
     "Pa sa tim maškogradom", rekao je čovek. Iz grupe je doprlo odobravajuće mrmljanje.
     "Siguran si da je maškograd?" blago je upitao Kilin.
     "A šta bi bio?" upitala je jedna žena.
     Kilin je slegnuo ramenima, pažljivo ih odmeravajući. Sve ih je uzbudila mogućnost napada, svi su bili napeti. "Videćemo."
     "Mogli su ga napraviti ili ljudi ili maške", rekla je Džoslin, "a ljudi sigurno nisu."
     "Nećemo napasti nikog dok ga dobro ne odmerimo", rekao je Kilin.
     "Da ga iznenadimo!" promuklo je rekao krupajlija. Kilin je podozrevao da je ovaj popio i nešto drugo sem mirisne vode. I zaista, na nekoliko lica primetio je sjaj, nesigurno podrhtavanje očiju ili kapaka, što mu je mnogo govorilo. Jasno narušavanje propisa. Ali znao je da nije pravi trenutak za optužbu. Dešavalo se nešto ozbiljno i morao je da sazna o čemu je reč.
     "Da se obrušimo na njega sa crnog neba - to je iznenađenje?" nasmejao se.
     "Pobili smo maške na brodu!" uzvratio je krupajlija.
     "Tada smo im priredili pravo iznenađenje. Nisu očekivale napad pri uzletanju. Imali smo samo tu šansu da očistimo brod, i iskoristili smo je." Kilin je odmahnuo glavom. "Nećemo je imati ponovo."
     To je ućutkalo većinu; poslednjih minuta skupina je uznemireno mrmljala. Kilin i dalje nije shvatao odakle potiču njihove ideje. Već duže vreme gledao je kako Porodica poprima uobičajene loše navike nomadskog naroda primoranog da predugo obitava u zatvorenom prostoru; bilo je pića, stimulatora, kockanja, čestih besmislenih svađa.
     Osim tih poroka, sa kojima je mogao da se razračuna na uobičajene načine, postepeno se izdvojio jedan ozbiljniji problem. Pričali su jedni drugima sočne priče o davnim bitkama i velikim pustolovinama, po pravilu strašno naduvane. Kilin se odlično sećao godina provedenih u bekstvu preko Snegobara - koliko često je osećao ledeni strah, mučnu neodlučnost, koliko često su morali žurno da se povlače posle ponižavajućih poraza. A u ovim pričama svi su (a pogotovo onaj ko priča) bili odvažni, vešti, brzi i uporni, pravi tamanitelji maški.
     Nisu u pitanju bile samo prazne priče. Gledao je plamen, a dim mu je štipao oči što je bilo gotovo prijatno. Miris paljevine donosio je bezbrojna sećanja na teške noći koje je provodio piljeći u vatru, plašeći se svakog neobičnog zvuka koji bi se začuo u tami. Kukuruz je davao prijatniji dim nego drvo, ali skupina je ipak bila obavijena plavičastom zavesom, što je označavalo koliko zavise jedni od drugih.
     Osetio je da nastupa popuštanje pa je namerno produžio ćutanje, puštajući da se strasti smire. Tek je Džoslin prekinula tišinu. "Kol'ko se ja sećam, Fani je govorila da ne treba ostaviti maškograd za sobom dok napredujemo."
     Svi su počeli da klimaju. Kilin je otpio gutljaj kajsije da bi prikrio iznenađenje. Znači, Džoslin širi te ideje, i to pozivajući se na nekadašnjeg Kapetana, Fani. Fani je bila mrtva već godinama, Bogomoljka ju je sasekla na Snegobaru, ali i dalje je uživala veliko poštovanje Porodice. I Kilin ju je neizmerno poštovao i voleo. Bezbroj puta se, tokom dugog putovanja, pitao: Šta bi Fani sada učinila? i odgovor mu je pomagao da se odluči.
     Ali ovo je bilo drugačije. Džoslin je koristila uspomenu na Fani kako bi izazvala nevolje.
     "Takođe je govorila da ne stvaraš neprijatelje koji ti nisu potrebni." Kilin se polako osvrnuo, zagledavši se svakom ponaosob u oči. "A pogotovo ako su veći od tebe."
     Začulo se odobravajuće mrmljanje. Džoslin nije gledala Kilina, ali je nastavila. "Ako ne možemo da zauzmemo postaju, kako ćemo da sredimo čitavu planetu?"
     Kilin je znao da sada mora da bude oprezan. Vladalo je napeto iščekivanje, kao da je Džoslin izrekla ono što su svi mislili. Ovo je bio razgovor Porodice, a ona je pazila da ne prekorači granice brodske discipline. Mogao bi odmah da je prekine, da pokaže bes, ali to bi ostavilo nerazrešena pitanja i nervozu u posadi. Odlučio je da se ne poziva na svoj čin. Umesto toga se nasmejao.
     Džoslin to nije očekivala. Smeh ju je iznenadio.
     "To mora da govori onaj tvoj Aspekt ubica", nasmešio se Kilin. Potom se obratio ostalima. "Džoslin je lane dobila pet novih čipova sa Aspektima. Jedan od njih je Kapetan koji se specijalizovao za napade na maške - to je verovatno bio jedini manevar koji je znao, ali ni njega nije usavršio, jer nije dugo poživeo. Taj Aspekt daje sjajan savet, zaista - ali uvek isti."
     Nekoliko lica se nasmešilo. Činjenica je da Porodica nikada ne bi preživela ovo putovanje bez ogromnog znanja i čestih saveta Aspekata po pitanju ljudskog tehna koji je sačinjavao 'Argo'. Ali njihovo stalno prisustvo čeznulo je da se što češće priključuje na puna čula svog domaćina, da se gladno nadiše vazduha i nagledaju života. Aspekti nikada nisu sasvim zadovoljni. Potiču iz mnogih razdoblja i često daju suprotne savete. Ponekad neko od njih nadjača svog domaćina i počne da misli umesto njega. Ponižavajuće je prepustiti kontrolu jednom Aspektu.
     Džoslin je stezala snažne vilice. "Govorim u svoje ime, a ne kao neki prašnjavi Aspekt", prasnula je.
     "Onda bi trebalo da izbegavaš borbu dok god možeš." Kilin je pazio da mu glas bude miran i prijazan.
     "Kao sada?"
     Znači, shvatila je nagoveštaj, ali je ipak rešila da izazove javni sukob. Pa dobro. "Sad kad si to pomenula..."
     "Neki od nas misle da čast Porodice zahteva..."
     "Čast je prva stvar koju gubiš u boju", suvo ju je prekinuo Kilin.
     Smesta je zažalio što ju je prekinuo, jer je Džosliln besno začkiljila. "Treba da sredimo maškograd pre nego što on napadne nas."
     "Naš cilj je svet, a ne kutija u svemiru", polako je rekao Kilin. Znao je da će izgubiti ako joj dopusti da se stvarno naljuti.
     "Ako ga osvojimo, kontrolisaćemo čitavu površinu!" uzbuđeno je rekla ona.
     "I uzbunićemo ono što na toj površini živi, pre nego što stignemo da spustimo 'Argo'", dodao je Kilin.
     "Fani nikada..."
     "Poručniče Džoslin, mani se te priče o Fani. Sada sam ja Kapetan."
     To ju je uzdrmalo. Oduvek je znao da je ona najbolja kada može da se pridržava predviđene taktike. Kada je trebalo promeniti pravac napada, uvek je bila nesigurna. "Da, ovaj, razumem, ali..."
     "I kažem da idemo pravo dole. Jasno? Zaobići ćemo postaju."
     "Pobogu, ta postaja mogla bi da nam..."
     - Kapetane!" -
     Uzvik nije potekaoo iz skupine nego iz Kilinovog pojasa. Trgao ga je glasić koji je progovorio iz komunikatora: Šibo.
     "Dabre", javio se. Džoslin je smesta prestala da ga zanima. Šibo ga je retko zvala preko brodskog koma. Mora da je nešto važno.
     - Kontrole - počela je Šibo, ali Kilin je smesta isključio prekidač. Nikada nije dozvoljavao da posada sluša razgovore među oficirima, osim ako je namerno želeo da nešto procuri u javnost.
     Ustao je, kratko klimnuo Džoslini i pošao uz spiralu, ka kontrolnoj sobi. Nije voleo što ostavlja raspravu sa Džoslin nedovršenu. Taman ju je uzdrmao, ali jezgro pobune ostalo je nedirnuto. I ambicija.
     Kada je prošao kroz vrata, Šibo je stajala neobično nepokretna i zamišljena; obmotala je ruke oko sebe, zakačivši palčeve za rebra svetlucavog crnog spoljkostura. Inače je neumorno preletala rukama preko kontrola, prizivajući 'Argove' energije i mikroumove.
     "Kapetane, imam problem. Sasvim nov." Po očima i usnama videlo se da ne preteruje.
     "Postaja?"
     "Možda." Spoljkost se pomerio, nalik na kavez od crnih kostiju, prateći njen pokret: nešto između sleganja ramenima i nemoćnog širenja ruku. "Kontrole su zakočene. Ne mogu više da određujem putanju."
     "Zašto?"
     "Nešto je premostilo komande."
     "Odakle?"
     "Možda bolje pitaj od kada."
     "Bogomoljka?"
     "Može biti. Sada idemo putanjom koja baš ne odgovara za sletanje na planetu."
     "Ne možeš da je premostiš?"
     "Ne."
     Kada Šibo priznaje poraz, jasno je da je pokušala sve što je u njenoj moći. Kilin se nasmrštio. "Kuda sad idemo?"
     "Prema onoj postaji. Protiv naše volje."









8.
     'Argom' se pronosilo duboko, bas ječanje, nalik na pesme ogromnih, naduvenih zveri.
     Dok je brod usporavao, prašina je brujala i trla se o mehurove životnih zona. Činilo se da retka prašina galaktičkog Središta, koja se spiralno uvijala ka obavijenoj zvezdi pred njima, svira na 'Argu' kao na ogormnom žičanom instrumentu. Melodije crvenih munja poigravale su po uglačanom pramcu.
     Kilin je gledao kako se prbiližavaju postaji. Stajao je leđima okrenut okupljenoj posadi i virio kroz prednji prozor. Bilo je jasno kakvom putanjom se kreću. 'Argo' će se postaviti paralelno sa velikom kružnom ravni postaje, a neke nevidljive sile će ga vući uzduž. Šibo nije mogla ništa da učini sa 'Argovim' kormilom.
     Dozvolio je sebi da se samoprezirno nasmeši. Njegovo ponosno razmetanje odlučnošću pretvorilo se u promašaj. Džoslinino vešto - i tajno - podbadanje posade, i javno neslaganje, bili su ga naljutili. Iskoristila je odnose unutar Porodice da napadne njegovu odluku kao komandanta. Sada je, za čudo, njeno prizivanje želje za akcijom poslužilo njegovom cilju.
     Morao je da pripremi posadu za napad koji nije obećavao nikakav uspeh. Napašće nepoznate protivnike, i to na terenu maški koji nikada nisu videli. S mukom stečena taktika Porodice ovde možda ništa nće vredeti - još gore, možda će se pokazati potpuno pogrešnom.
     Narastajući disk pred njima otkrivao je srebrnaste pojedinosti. Pri ovoj brzini, a postaja ju je nekako smanjivala dok su se približavali, potrajaće više od sata do stignu do središnjeg tornja. Ako im je to odredište, imaće vremena za sve pripreme koje je isplanirao. Ako ne, ima jurišni odred, spreman na mestu gde ga maške verovatno ne bi očekivale.
     Kilin je nosio punu svečanu uniformu, plavo-zlatnu tuniku preko sivog kombinezona, a pod njom pojas pun alata i oružja. Nije želeo da gubi vreme na presvlačenje ukoliko događaji prekinu svečanost. Borbeni odredi bili su spremni kraj svakog ulaza u brod, čekajući samo znak pa da pođu u napad. Preostala posada, okupljena ovde, bila je samo maska. Kilin nje imao načina da sazna da li su oni koji upravljaju postajom već postavili prisluškivače na oplatu broda, dovoljno snažne da uhvate i razgovore. Ali moraće da pretpostavi da se to desilo, pa da ih iskoristi protiv neprijatelja ako uzmogne.
     Svetlucavi, savršeno okrugao disk pred njima sada je ispunjavao polovinu neba. Po njemu su se kretali spiralni, fosforescentni talasi, srebrni po ivicama a zlatni pri vrhu. Svetlost je lebdela kao magla preko čvrstog metala. Na ivici diska obrazovali su se lukovi, koji su se tu valjali i hitali u nasumičnim potočićima.
     Ko zna kako, taj haos svetlosti se rastakao u jasno ocrtane talase koji su rasli i svetlucali u svakom naletu, slivajući se ka unutra da se stope sa vrtlogom koji se polako i veličanstveno okretao prema kuli u središtu diska. Oštra središnja osa prikupljala je talase koji su hitali ka unutra i rasipala ih u duginim bojama dok su udarali o njeno rebrasto podnožje.
     Svetlošću optočeni središnji toranj virio je iznad i ispod diska, kilometrima dugačak. Bio je sav načičkan mrežom antena. Jedan kraj tornja bio je zariven u paru strujanja koje se račvalo i neprekidno plamtelo, nemo i beličasto na pozadini tamnog oblaka prašine. Drugi kraj ličio je na uglačani patrljak.
     Izgledalo je da talasi vuku 'Argo' naniže u dugoj, sve nižoj putanji preko okrugle ravnice. Ploče oplate su pucketale, a paluba se talasala glatkim, mišićavim pokretima, kao da se budi. Kilin se upitao koliko povijanja brod može da izdrži.
     Šibo mu se obratila sasvim tiho, kako okupljena Porodica iza njih ne bi mogla da je čuje. "Da počnemo?"
     "Još malo. Šta god nas vodilo dole, izgleda da ne preduzima nikakve mere opreza."
     "Možda misli da smo maškobrod?"
     "Nadam se." Kilin je posmatrao svetslosna pražnjenja kako se stapaju i prepliću u dubini pod njima. Činilo mu se da plovi ogromnim morem, i setio se da je jednom bio na takvom mestu - u unutrašnjem digitalnom svetu Bogomoljke, u velikom sivom okeanu uma.
     "Šta sad?" zahtevala je Šibo.
     "Oni u cik, mi u cak."
     Okrenuo se kad je osetio da je u odaji zavladao potpuni mir. Poručnici Cermo i Džoslin postrojili su Porodicu u uredne kolone u stavu mirno.
     Ovakvu atmosferu je želeo i pažljivo ju je isprogramirao. Ovde je okupljeno svo čovečanstvo koje će on ikada više videti, pomislio je. Najbliža braća ostala su na Snegobaru, neizmerno daleko. Koliko on zna, ova grupica možda je jedini preživeli ostatak rase.
     "Tata? Ovaj, Kapetane?"
     Trgao se i okrenuo da pogleda Tobija. "Izišao si iz stroja, vojniče", strogo je rekao.
     "Da, ali moram da nosim ovu prokletu spravu, i to zbog tebe." Tobi je nelagodno izvijao vrat pod kapuljačom koja mu se spuštala i preko ramena, pričvršćena za kacigu.
     "Nosićeš u bitku opremu koja ti je određena", kruto je rekao Kilin.
     "Ali to će me samo usporavati!"
     "A nama će dati dobar pregled akcije ispred i oko tebe. Neko mora da nosi opremu za snimanje okoline." Namerno je upotrebio pun naziv aparata, što nije spadalo u uobičajeni rečnik Porodice, čime je naglasio svoj položaj Kapetana.
     Kod Tobija nije uspeo. "Ti si me osedlao ovim, tačno?"
     "Opremu dodeljuje poručnik Cermo."
     Tobi je frknuo. "Znao je šta ti želiš."
     "Cermo određuje zadatke i bira najsposobnije", još strože je rekao Kilin. "Ponosan sam što je procenio da je moj sin sposoban za tako važan posao."
     "Tata, biću spora meta dok nosim ovo čudo, puzaću tamo dole. Potisnuće me u drugu liniju."
     "Baš tako. Hoću pogled iz druge linije, a ne iz prve."
     "Nije pošteno! Hoću..."
     "Vrati se u stroj, inače nećeš ni kročiti napolje", oštro ga je presekao Kilin.
     Tobi je zaustio da se pobuni i Kapetan je morao da doda: "Smesta!"
     Tobi je naglašeno slegnuo ramenima i vratio se na svoje mesto u trećem vodu levog krila. Stajao je kraj Besen, mlade crnooke žene; Kilin ih je u poslednje vreme često viđao zajedno. Doduše, bili su u istom vodu, ali to je verovatno više prikrivalo nego objašnjavalo.
     Kilin se nadao da ih Porodica nije čula, i da svi misle da su samo porazgovarali. S obzirom na to da je znao da nije u stanju da prikrije osećanja kad je u pitanju njegov sin, verovatno nije bio te sreće. Kao da bi da to potvrdi, Besen je iskosa pogledala Tobija i podigla obrvu. Kilin shvati da je svima u prostranoj odaji bilo prilično jasno kakvu vrstu razgovora njih dvojica mora da su vodili. Savladao je nervoznu grimasu i kruto klimnuo Cermu. Počela je inspekcija. Kilin je koračao duž stroja, a korak iza njega išli su poručnici Cermo, Džoslin i Šibo. Pažljivo je zagledao svakog člana posade. Dobro poznata lica, lica upadljivo zdravija od odmora i bolje hrane. Ali i lica koja su imala vremena da utvrde kako stari sistem odanosti Porodici i stara organizacija ne odgovaraju situaciji kada se putuje velikim svemirskim brodom. Lica koja su nesumnjivo pravila nedorečene planove kako da sebi olakšaju izbegavajući disciplinu broda i Porodice.
     Pošto više nije bilo pritiska stalne životne opasnosti, pojedinačne ambicije su našle sebi plodno tle. Hoće li umeti da učestvuju u bitkama posle dugog nerada? Kilin je znao da mu se u umu skuplja hrpa sitnih utisaka. Kasnije će ih obraditi, tokom usamljeničke šetnje po oplati broda, kako bi stvorio zalihu materijala za poboljšasnje efikasnosti broda - ako ikada opet budu poleteli sa 'Argom'. Ipak, obred je bio vredan truda.
     Porodica je tokom putovanja stekla trideset dvoje dece. Majke su se starale o bebama u dnu zasvođene dvorane. Kilin se upitao hoće li ta deca ikada zakoračiti po tlu sveta duboko ispod njih, ponosna i slobodna. I hoće li, zapravo, ikada zakoračiti bilo kojim svetom.
     Bilo je vreme. Pre početka akcije bilo bi najbolje da ih podseti ko su zaista. Počeo je da naglas čita Porodični Ritual.
     Aspekt Ling mu je našao tekst iz drevnih vremena. Citadele na površini Snegobara zanemarile su obrede svemirskih putnika. Ali ovde su se savršeno uklopili.
     Tekst je bio strog, pun dužnosti, tradicije i strašnih upozorenja na kazne koje će snaći svakog člana Porodice koji ga prekrši.
     Mnogi drevni odlomci Kilinu su bili potpuno besmisleni. Pročitao je jedan takav ne dozvolivši da mu licem preleti ni nagoveštaj nerazumevanja. "Nijedna Porodica neće ukloniti niti poliintegrisati više od dva odvojena genetska indeksa pri svakom rođenju, koristeći pri tome veštačka sredstva. Kazna za prekršaj je izgnanstvo oboje roditelja i deteta dok god ugroženo dete živi."
     Šta li znači poliintegracija? I kako bi neko mogao da utiče na osobine deteta koje će se tek roditi? Doduše, Kilin se naslušao nagoveštaja o takvim drevnim veštinama. Ostale su zakopane u magli porekla čovečanstva, u Velikim Vremenima. Ovaj odlomak je zaobilazno govorio o drevnom postanku Porodica, i pretpostavljao je da to deluje umirujuće. Ljudski vektor određen je tako davno, a sukob sa maškama takođe potiče iz nezapamćenih vremena.
     Nešto u dugom tekstu, punom pravnih izraza i tehno reči, privuklo mu je i zadržalo pažnju. Porodica je kruto stajala, vrlo ozbiljnih lica. Dok je čitao duge, ustalasane rečenice koje su se odnosile na pustošenja maški, i na odvažne napore koje svaki pripadnik Porodice mora preduzeti da bi ih sprečio, svi su se uskomešali. Mladić u prvom redu, Loren, imao je ogromne oči. Sada su mu se ispunile suzama koje su potekle niz lice, neprimećene. Imao je dalek pogled, možda je sanjao o klasičnim bitkama i odvažnim pobedama koje će odneti.
     Iznenada obuzet gorčinom, Kilin se upitao hoće li ove drevne, zapetljane rečenice zaštititi Lorena od hitaca maški. Video je mnoge mladiće pretvorene u crvenu kašu - ili još gore, uništenog uma, a nekada živahne oči prazne i mrtve.
     Uprkos naletu osećanja, nije propustio ni reč iz govora. Prešao je na završetak, pun strogih moralnih pouka, u osnovi ispravnih i efikasnih, iako ga je nagrizala sumnja.
     A onda je došao vrhunac:
     "U nastavku ovih visokih ciljeva, imam da priložim jedno novo ime. Tradicija daje Kapetanu pravo da imenuje novopronađeni zvezdani sistem. Ja sam to pravo iskoristio. Blistava mogućnost pred nama je Abrahamova Zvezda."
     Svi su zažamorili sa odobravanjem. Legenda o Abrahamu još je živela.
     "Posada broda ima vekovno pravo da imenuje otkriveni svet. Savet vaših predstavnika izabrao je ime živo i sveto - Novi Bišop."
     Time je završio i Porodica je, sledeći tradiciju, povikala "Dabre! Dabre! Dabre!" i počela da galami. Nekolicina je, pomišljajući na predstojeću bitku, imala da doda vrlo nepristojne predloge. Neki su bili neverovatno nemogući, opisujući nepostojeću seksualnu strast između maški raznih oblika.
     Kilin se povukao, potpuno izdvojen od efekta koji je izazvao. Ljudi ne mogu da napadaju bez povišenog adrenalina i hormonske hrabrosti. Maške se prosto uključe, ali ljudi koji će rizikovati život moraju da imaju u venama moćni hormonski koktel.
     Kilin je postao svestan da je u poslednje dve godine počeo da razmišlja o dužnosti Kapetana kao o masi beskrajnih pojedinosti. Da bi se upravljalo brodom, potrebno je savladati bezbroj sitnih, ali važnih elemenata regulacije životnih zona, pritisaka i tokova, servo uređaja i motora. Samo sećanja Aspekata provela su njega i njegovu posadu kroz masu sitnih misterija koje omogućavaju životu da opstane u najopasnijem od svih okruženja.
     Ali sada je osećao da mu se vraća starije, prvobitno osećanje onoga što je potrebno Kapetanu. Odvažna inicijativa protkana ozbiljnim proračunima. Sposobnost i brzina. Moralna i fizička hrabrost. Taktično upravljanje Porodicom koja mu je po brodskim propisima podređena, ali zapravo predstavlja najdraže ljude koje će ikada upoznati.
     To su bile ključne osobine. Nadao se da ima makar neke od njih. Toliko toga zavisi od njega, a njega vode samo sećanja na Fani i Abrahama - čije je izborano lice sada lebdelo pred njim, ozareno očinskim osmehom.
     Lična mreža čula odjekivala mu je od nadražaja. Sada je bilo najvažnije dobro odrediti trenutak, a želeo je da prisluškivači maški - ako ih ima - čuju ljudsko oduševljenje, i da tako ostanu nespremne za ono što će uslediti.
     "Kapetane!" povikao je Cermo.
     Dok se Porodica razbijala u raspričane grupice, Kilin se okrenuo ka Cermu i krajičkom oka uhvatio nagoveštaj pokreta u beskonačnom prizoru spolja.
     Kretali su se, brzo i glatko, ka središnjoj osi. Disk pod njima bio je protkan svežim naletima energije. Aktivnost koju je primetio kao da se odvijala na dnu nemirnog okeana, i mogao je da uhvati samo nagoveštaj onoga što se u dubini događalo. Ovalna obličja brzo su jurila između čvornovatih uzvišenja. Mašine su žurile po šinama, nešto ćoškasto kretalo se nalik na jata sitne ribe - ali sve zajedno ostavljalo je utisak urednog posla, izvođenog pod trakama svetlosti.
     Palubom se pronosio duboki ton. Metal je odzvanjao.
     Nešto kao da je pokušavalo da dohvati omotač 'Arga'.
     Kilin se prebacio na zatvorenu kom frekvenciju i šapnuo šifru: "Hoja! Hoja!"
     Priključio se na vezu sa kontrolnom sobom i Šibo. U levom oku mu se raširio pogled sa površine životnih zona. Nad 'Argovom' potamnelom, ulubljenom oplatom, vlažni, tanki mehurovi životnih zona izgledali su kao zloćudne izrasline. Kroz uzane proreze u njima nazirali su se brzi pokreti. Svi su žurili naniže, kroz nemirne talase elektrosjaja, pod zaštitnu senku diska.
     Kilin je dvaput trepnuo i dobio pogled napred. Odnekud su se pojavile duge, cevaste maške, brzo napredujući ka ulazima u 'Argo'. Klimnuo je, iako je video samo savitljiva obličja koja su im letela u susret.
     Dobro je. Stići će do ulaza za nekoliko trenutaka - svakako ih je poslao mašinski um da iskoriste trenutak dok su ljudi zauzeti svečanošću.
     Znači, maške u postaji znaju nešto o ljudima - barem toliko da ih prepoznaju kao neprijatelje. To bi moglo da bude korisno. Kilin je od Bogomoljke naučio ponešto, izvesne poglede na čovečanstvo. Maške su mu sada bile nešto razumljivije, mada ih nije manje mrzeo.
     Maške sa postaje verovatno izvršavaju Bogomoljkina uputstva, poslata pre nego što je 'Argo' i poleteo sa Snegobara. Šta god Bogomoljka smerala kad ih je poslala ovamo, Porodica je bila jedinstvena u jednoj stvari - uništiće svakoga ko bude pokušao da ih kontroliše. Uništili su male maške na 'Argu' odmah po poletanju. Na najmannji znak uplitanja napašće postaju. Bilo ih je koji su smatrali da su Bogomoljkini planovi bezopasni, ali oni su predstavljali manjinu.
     Kilin je stajao okružen Porodicom koja se polako umirivala, a video je samo nemu dramu oko broda.
     "Oružje!" šapnuo je preko koma. Odgovorilo mu je opšte škljocanje.
     Vitki, krivudavi oblici sada su se prbiližili glavnom i bočnim ulazima u 'Argo'. Kilin je čekao da ih prvi dodirne. Uvijao se i načinio omču oko vrata. Kilin je video male držače kako se pomaljaju i zarivaju u 'Argovu' oplatu. I ostali su prišli svaki svojim vratima i namestili se...
     "Vatra!" Kraj svakih vrata eksplodirale su ranije postavljene mine. Svaka je stvorila modroplavi oblak koji je prohujao kroz tela maški i zdrobio ih.
     Kilin je dozvolio sebi da se osmehne. Prvi udarac je dobro ispao, ali sada će na svakom koraku biti u pitanju ljudski životi. Postao je svestan da je odaja oko njega postala tiha, i da ga svi gledaju. Trepnuo je i uklonio prizore spolja. Cermo je stajao kraj njega. Polako je uzdahnuo, ispunjen neobičnim, pulsirajućim zadovoljstvom što se ponovo, posle toliko vremena, nalazi u srcu akcije.
     "Odredi!" povikao je. "Formirajte zvezdu!"









9.
     Nem i bezvazdušan, metalni predeo širio se na dalekoj pozadini iskričave tame kao svetlucavo obećanje savršenog reda. Dok ga je gledao, Kilin je pomislio da je neobično što mu je posao da zdrobi nešto tako savršeno geometirjsko, da zavede haos života.
     Stajao je u kontrolnoj sobi, kraj Šibo. Ovo je bilo prvi put da zapoveda preciznim pokretima Porodice a da nije zaista tamo, da ne učestvuje. Porodica Bišop imala je dugu tradiciju Kapetana koji se bore, rizikuju i ginu zajedno sa ostalim članovima Porodice. Sada, pošto je zapovedao pravim brodom po prvi put posle dugog razdoblja, to je bilo nemoguće. Samo odavde mogao je da nadgleda sve male ekipe koje su se roje po tornju, tražeći nadum.
     Promenljiva scena na glavnom ekranu bila je direktna veza sa sve-skanom koga je nosio Tobi. Kilin je čkiljio u svaki pokret u ravni diska, puštajući da na svaku sliku odgovaraju duboko usađeni refleksi. Stezao je šake, pa ih opuštao i ponovo stezao.
     Šibo ga je ispitivački gledala. "Ti si rekao Cermu da uzme Tobija?"
     "Nebre."
     "Stvarno?" Kao da se iznenadila.
     "Valjda ga je uzeo jer je brz. Neki u posadi će misliti da mu je to usluga. Ali da sam to tražio, da sam pokazao da posebno brinem za Tobija..."
     "Razumem."
     "To je pogodba. Skaner te usporava, postaješ lakša meta. Ali..."
     "Daje ti šansu da ga upozoriš ako nešto ne primeti."
     Kilin je nervozno iskrivio usta. "Nebre! Hteo sam da kažem da ostaje u drugoj borbenoj liniji."
     "Što je bezbednije."
     "Pada."
     Okrenuo se na vreme da vidi Šibin mračni osmeh. Već je nameravao da se obrecne na nju ali je zastao, naterao sebe da se za trenutak udalji od uloge Kapetana, i smesta je začuo sebe kako mrmlja "mmm-hmmm" kao da nehotice nešto odobrava. Šibo ga je savrešeno razumela, i kada su bili nasamo nije ga puštala da stalno bude samo Kapetan. Već je hteo da je poljubi - što mu je bilo lakše nego da govori - kad se slika na ekranu izmenila.
     Tobi je žurno koračao preko ravnice, i povremeno je teško nalazio oslonac za obuću. Bio je na dnu jedne od bezbrojnih 'ulica' koje su krivudale diskom, u ko zna kakve svrhe. Toranj je parao nebo pravo pred njim, toliko veliki da nije mogao ceo da se vidi.
     Kilinovu pažnju privukao je pokret kada je Tobi iskočio iz 'ulice' koja ga je do tada štitila. Prišao je tornju, uzeo magnetni pripijač i uz glasan 'klong' prilepio se uz metalni zid.
     Pridružile su mu se još dve prilike. Trčali su zidom, pazeći da dobro nameste obuću za svaki korak. Na hirizontu zakrivljenog tornja pojavio se otvor oblika rastavljenih usana. Sve troje su uskočili unutra. Kilin je primetio da je među njima Besen; njeni beli zubi bili su jedino što je moglo da se vidi pod kacigom, zbog jakog sunčevog sjaja.
     Odjeknulo je šištanje. Nešto je iz bočnog prolaza slalo na njih mikrotalase. Maške niže klase uvek su zamišljale da oružje za maške redovno deluje, uopšte ne shvatajući da organski oblici umeju da isključe elektromagnetni spektar pa da i dalje relativno nezavisno funkcionišu.
     Kilinu je bilo drago što je pre akcije tražio da isključe prijemnike, osim veze preko Tobijevog sve-skana. Tobi i Besen su jurnuli za kabastim maškama i izbušili ih urednim rupama.
     Odred je zalazio dublje u toranj. Nije bilo razgovora, koji bi maškama dao metu. Snažni žuti sjaj otkrio je uzani tunel naniže i Tobi nije oklevao da se baci niz njega.
     Kilin je ustuknuo, bore na licu su mu se produbile, ali ništa nije rekao. Smesta je počeo da prati ostale odrede i da im izdaje naređenja za manevrisanje.
     Napad se odvijao izuzetno dobro. Odredi su zaobilazili, izbegavali i napadali spremno i vešto. Maške su bile glupe i nekoordinisane čim im je početni plan propao. Verovatno su planirale da ponize 'Argo' razmećući se snagom. Ovo su bili stražari, a ne borci.
     Ipak, dobro su uređene. Savetujem ti da budeš oprezan pri napredovanju u unutrašnjost. I spora odbrana ume da privuče brzog, nepromišljenog napadača pravo u zamku.
     Upadica Aspekta Linga podsetila je Kilina da naredi bočnim odredima da uništavaju kom linije gde god ih nađu. Brzo su reagovali i oštetili nekoliko vodova koji su očito bili kom mreža. Kilin se brinuo zbog onih koji se ne vide tako lako. Aspekt Ling je iskoristio priliku da se opet javi.
     Ispoljavaš sklonost ka suviše brzim i kratkim naređenjima, primetio sam. Veliki drevni generali umeli su da sačuvaju mirnu glavu, zapamti to, i nisu dozvoljavali da haos bitke umanji njihovu pribranost. Na primer, jedan kopneni general iz veoma drevnih vremena, po imenu Gvozdeni Velington, komandovao je ogromnom bitkom nazvanom Vaterlo, i primetio je da vatra preti da prekine liniju njegovih trupa. Poslao im je poruku: 'Vidim da se vatra prenela sa stogova sena na krov zamka. Kada zamak bude pao, zauzmite uništene zidove unutar bašte, pogotovo ukoliko bude bilo moguće da neprijatelj pređe preko ugljevlja do unutrašnjosti zgrade.' Otmeno, uredno - a napisano u sedlu, pod neprijateljskom vatrom, usred vojne krize. Tako bi trebalo i ti da radiš.
     Kilin je iskrivio lice, a u to se ubacio i Aspekt Artur:
     Moram da primetim da poruka sadrži pogodbeni način, i to u budućem vremenu - što je teško valjano koristiti čak i u sasvim mirnim okolnostima.
     Artur je bio naučnik i matematičar iz ere kasnih Arkologija. Bio je precizan, sitničav - i neprocenjivo vredan. Kilin potisnu oba Aspekta. Gledao je kako Tobijev odred stiže u prostrano udubljenje oivičeno svetlucavim pločama. Kilin ga je prepoznao zahvaljujući slikama koje su mu Aspekti ranije pokazali. Starinska zamka sa unakrsnim laserima.
     "Bežite napolje!" poslao je uskim snopom.
     Tobi ga je čuo i bacio se ulevo. Ubrzanje je pretvorilo sliku u razmazanu mrlju.
     Ekran je prikazivao brze slike izuvijanih provodnika, bledo narandžaste table, spletove žica. Munje zaurlaše oko njih odbijajući se o metalne površine. Sprženo-zlatna električna preopterećenja lučno su se izvijala ispred njih duž bočnih prolaza.
     "Mine", poslao je Kilin. "Zapečatite."
     Mada je slika nastavila da juri kroz široki tunel, Kilin je čuo tiho snik kada je Tobijevo odelo zatvorilo sve otvore kroz koje je struja mogla da prodre. Voltaža je vrebala svuda oko njih, čekajući u zasedi ljude koji jedva mogu da izdrže istovremeno delovanje Volta i Ampa, toliko im je unutrašnjost osetljiva.
     Kilin je proverio nekoliko odreda koji su uspeli da uđu u toranj. Svi su nailazili na istu nespretnu odbranu. Zbog gustog spleta žica i provodnika bilo je teško utvrditi gde se nalazi nadum. Niko iz Porodica nikada nije ušao na ovakvo mesto. Iskustvo im nije bilo od pomoći.
     Začudo, primetili su očita oštećenja u nekim prolazima. Ovde je već bilo borbi. Zaseci su izgledali sveži. Javio se Aspekt Ling:
     Možda to objašnjava slab otpor na koji smo naišli.
     "Kako?"
     Ako je neko već zauzeo ovu postaju, možda su na njoj ostavili samo simbolične snage.
     "Neke druge maške?" Kilin je znao da maškogradovi ponekad međusobno zarate, zbog jakog suparništva. Možda je Bogomoljkin odbor za doček već rasturen?
     Moguće je. Kod naduma ćemo možda saznati nešto više.
     Kilin je gledao 3D projekciju kule, prateći napredovanje ekipa. Šibo je unosila sveže podatke kad god bi se ekipe javile. Veliki prazni prostori na slici tornja brzo su se popunjavali.
     Kilinu se učinilo da nazire sistem u vijugavim tunelima. Mnogi hodnici i prolazi na postaji nisu se stapali u središtu ravnice diska. Umesto toga, išli su ka mnogo višoj tački, na severnom kraju tornja.
     Poslao je naređenje ekipama da pođu u tom pravcu. Potom je ponovo pogledao sliku sa Tobijevog skanera. On je slao najpotpuniju sliku, koju su 'Argovi' kompjuteri smesta ugrađivali u 3D mapu.
     Tobi je napredovao kroz šestougaoni tunel. Besen je hitala ispred njega. Oboje su se vešto kretali u nultoj gravitaciji, manevrišući sa iskustvom stečenim svakodnevnim vežbama na 'Argu'.
     Pred njima je bio još jedan odred, koji je prvi stigao do središta. Već su pričvršćivali ulazne vodove na veliku tamnu kocku.
     - Nadum, - stigao je signal preko koma.
     "Tako izgleda."
     - Spremamo se da ga raznesemo, Kapetane. -
     "Dabre."
     Tobi je skočio na gornju površinu kocke, uz glasan udar čizama. Kilin je gledao kako pričvršćuju žice, kako buše rupe brzim ubodima lasera.
     U blizini su se pojavile maške, upadljive i nespretne. Smesta su nestale u blistavom plamenu. Kilin se namrštio. Maške su delovale neuobičajeno sporo i glupo. Jesu li samo nenaviknute na napade ljudi?
     Krajičkom oka primetio je pokret. Indeksi su pokazivali povećanje zračenja... i spora odbrana ume da privuče brzog, nepromišljenog napadača pravo u zamku...
     "Izlazite, smesta!" javio je Tobiju. Umesto da poslušaju, svi su počeli žurno da dovršavaju miniranje.
     "Ostavite višak mina!" povikao je Kilin.
     - Ali spremne su, - javio je Tobi. - Samo da... -
     "Nema veze. Beži!"
     Nešto se pojavilo na udaljenom kraju tunela. Bilo je veliko i brzo, ali Kilinovo upozorenje je već pokrenulo odrede. Obličje nije imalo dobar ugao za vatru.
     Dva odreda jurnula su u izlazni tunel.
     "Detonirajte dodatne mine", naredio je Kilin.
     - Ali one samo lebde, - odgovorio je Tobi. - Neće nauditi nadumu. -
     "Učini to!"
     Umesto odgovora začulo se treštanje udara kroz čitav elektromagnetni spektar. Kroz buku se probio čudan, sve dublji urlik. Kilin se namrštio. To je ličilo na samrtni krik životinje. Maške nikada ne ispuštaju takve zvuke.
     Mora da su uhvatili ono veliko dok je prolazilo kraj naduma. Kilin je pretpostavio da je ono upravljalo postajom. Imali su sreće što su odredi izbegli na vreme. No, i dalje je ostalo još mnogo opasnosti.
     Slike sa Tobijevog skanera pokazivale su da su utrčali u tunel koji je vodio od naduma bez ikakvih skretanja.
     "Ne", javio im je Kilin, "nađite tunel koji krivuda. Na ovakvim prečicama čekaju zasede. Krivine će blokirati zrake."
     U jezivoj produženoj tišini gledao je kako prolaze sekunde. Ekran se njihao i poskakivao dok je Tobi izvlačio najveću moguću brzinu za bestežinsko stanje. Dečak je imao savršen osećaj da maše rukama kao vetrenjača i da istovremeno postavlja stopala u pravi položaj da se dočeka i odbije jednim udarom. Slika na ekranu se kovitlala dok se Tobi tumbao po uzanim zatvorenim prostorima. Nazirale su se samo gomile svetlih tačkica od nekakvog tehna maški koji se pojavljivao iz tame i isto tako brzo nestajao.
     Konačno su stigli u dugačak tunel na čijem su se dalekom kraju videle zvezde. Tobi je ubrzao ka njima. Ekran je naglo poskočio.
     "Nadum je mrtav", javio mu je Kilin. "To je bio elektromagnetni talas od njegovog raspadanja."
     - Super! - javila se Besen.
     Kilin se ukočio. Tobi se bezvučno tumbao u zjapećoj tami. Avetinjske ruke su posezale ka njemu, plave i svetlucave, tražeći šta mogu da sprže. Kilin je znao da postoje stvari koje se zovu Indukcija, Otpor i Kapacitet, koje igraju tajanstvenu ali smrtonosnu ulogu u ovim elektrodinamičnim hodnicima. Naučio je da ih koristi, ali njihova srž nije spadala u praktične programe koje je proučavao.
     Tobi je skrenuo. Tri odreda su izjurila za njim kroz otvor.
     Sada je ekran prikazivao samo ledene zvezde i oštro žuto svetlo otvorene ravnice.
     Tobi se okrenuo i pogledao nazad. Iz otvora na tornju pojavila se zgrčena prilika u svetlucavom odelu, puna zračenja koje je gotovo pogodilo glavnu skupinu.
     Kilin je gledao kako se prizor primiče lebdećem telu. Prepoznao je po oznakama Vohu, ženu poreklom iz Porodice Najt, sada je pripadala Bišopima. Nije se micala.
     Polako se obrtala, ozbiljna i nedosežna kao planeta na svojoj putanji. Tobi joj je oprezno prišao. Pod kacigom se videla samo senka.
     Kilin je primetio malu, tamnu mrlju na Vohinoj čizmi, možda trag nekog hica tokom napada. Rupa je bila sasvim mala, teško da je prodrla dovoljno duboko da naruši vakuumsko zaptivanje odela. Ali otvorila je put voltaži i sad je bila optočena svetlucavim oreolom. Kilin je primetio da je Vohina kaciga nekako porasla i deformisana. Sada je znao zašto se pod vizirom ništa ne vidi. Iznutra je bio pokriven slojem sprženog ugljenika. Bilo mu je milo zbog toga, jer nije mogao da vidi unutra, gde je Vohina glava eksplodirala.









10.
     Sećanja su navrla dok je sedeo za svečanom večerom. Voha, dobra članica posade koju je slabo poznavao. Platila je cenu za njegove odluke, a on nikada neće saznati da li je cena mogla da bude manja.
     Na sreću, njen genetski materijal i jajašca sačuvani su u laboratorijama 'Arga'. Moramo preduzeti korake kako bi osigurali da svi članovi Porodice doprinesu genetskoj raznovrsnosti budućih pokolenja. Savetujem...
     "Umukni!" promrmljao je Kilin. Aspekt Artur uopšte nije imao osećanje za vreme, mesto niti pristojnost, a Kilin nije bio raspoložen za njegovo hladno, analitičko razmišljanje. Podigao je pogled sa porcije ukusnog pečenog patlidžana i uverio se da niko nije primetio njegov uzvik, ili su bili dovoljno učtivi da to ne pokažu. Ignorisanje spoljašnjih manifestacija razgovora sa Aspektima sada je smatrano lepim vaspitanjem. Miran život na 'Argu' bare je kultivisao Porodicu.
     Nehotice je ponovo preživljavao bitku; tu naviku stekao je tokom godina povlačenja po Snegobaru. Porodica je uvek održavala Svedočenje ako je neki član bio ranjen ili ubijen u napadu, a ovog puta stradali su Voha i Liverbrok, oboje pogođeni električnim oružjem. Zato je sazvano Svedočenje radi žaljenja, a potom se Porodica razbila u manje grupice za obrok koji će ostaviti mrtve iza njih i polako se pretvoriti u proslavu pobede. Kilin je prisustvovao mnogim ovakvim svečanostima, kada se uglavnom nije proslavljalo ništa osim bekstva iz još jedne zasede maški ili izbegavanje potere. Bilo je prijatno predsedavati večerom kao Kapetan koji je upravo uspešno izvršio svoju prvu akciju i lako odneo pobedu.
     "Nadam se da ćeš sledeći put nataći skaner nekom drugom", rekao je Tobi, dodajući mu činiju zapečenog karfiola.
     Kilin je dozvolio sebi da se nasmeši. "Sitne odluke oko zaduženja poverene su Cermu", mirno je rekao.
     "Ma hajde, tata", pobunio se Tobi. "Samo mi dramiš."
     "Šta radim?"
     "Dramiš", objasnila je Besen, pažljivo izgovarajući reč. "To znači preterivati."
     "Novi jezik za mlade Turke?" upitala je Šibo.
     Tobi i Besen su je belo pogledali, ali treći mladi gost, desetar Loren, sav je sinuo. "Pa, kan'da imamo k'o neki naš jezik, znate, kad pričamo o svemu."
     "Turci?" Tobi je ipak bio uporan.
     "Stari izraz", objasnila je Šibo. "Turci su bili stara Porodica koja je živela vrlo dinamično."
     To je i Kilinu bilo novo, jer ni on nije čuo za to, ali pazio je da se ne oda. Bio je prilično siguran da, ako je i postojala Porodica Turci, to svakako nije bilo na Snegobaru. Možda su obitavali na Svećnjacima, ili čak i na drevnoj Zemlji. Šibo je dobro iskoristila godine putovanja, često je razgovarala sa svojim Aspektima, mnogo je naučila. Osim što su pomagali oko tehna, Aspekti, pa čak i Lica, često su brbljali o svojim, davno izgubljenim vremenima i tradiciji.
     "Dabre", rekao je Kilin, "Turci su se odvažno borili i brzo bežali." Primetio je Šibin sumnjičavi pogled ali je ipak nastavio. "Ipak, nikada nisu imali lepši dan nego ovaj koji ste nam vi omogućili."
     "Dabre, sredili smo ih", rekao je Loren, blistavih očiju.
     "Prosto smo počistili maške", složio se Tobi.
     Besen je klimnula. "I to novu vrstu maški."
     "Primetila si", rekla je Šibo sa odobravanjem, dodajući joj tacnu dvopeka sa ukusom senfa.
     Tobi je delovao uvređeno. "Razume se. Zar misliš da se ne sećamo, da ne možemo da razlikujemo servera od Njuške?"
     Besen je bila umerenija. "To su bile maške Snegobara. Zašto bi ovde bile iste takve?"
     "Maške su uvek iste", rekao je Tobi.
     Loren je bio viši od Tobija ali mršaviji, i zato je njegovo oštro srezano lice uvek imalo izraz usredsređenosti. "Ko to kaže?"
     Tobi je frknuo. "Porodično znanje. Maške su iste po čitavom Središtu Galaksije."
     "Možda su prilagođene za svaku zvezdu", razumno je rekao Loren.
     Tobi na to nije imao odgovor, ali Besen je bila spremna. "Maške mogu lako da se prilagode planeti. Živim oblicima je mnogo teže."
     "Živim?" Tobi je bio uvređen. "Možemo mi da jurcamo brže od bilo koje maške."
     "Ma ne", strpljivo je rekla Besen. "Mislila sam na pravo prilagođavanje. Na promene tela i tako to."
     Kilin je krišom dobacio Šibi pogled odobaravanja. Znali su mnogo više nego on u njihovim godinama. "Kakve su bile ove maške?"
     "Spore kao sunce", frknuo je Tobi.
     Loren je bio pronicljiviji. "Delovale su neorganizovano. Nisu mogle da se saberu."
     "Nemoj misliti da su to bili ratnici", rekla je Besen.
     "Sasvim dobro su se borile", rekao je Tobi. "Sećam se da si i ti morala da izbegavaš mnogo udaraca."
     Kilin se sa zanimanjem nagnuo napred. "Besen, zašto misliš da nisu bile ratnici?"
     Zastala je, svesna da ih Kapetan pušta da slobodno iznose svoje mišljenje, i sada kao da joj je za trenutak bilo neprijatno. "Pa... imale su hvataljke, odvrtače, poli-ruke. Radnu opremu."
     "Probale su da nas sprže", ljutnuo se Tobi.
     Besen se nije dala. "Ti mikrotalasni diskovi verovatno su oprema za kom, a ne oružje."
     "A ono što nas je gotovo uhvatilo kod naduma?" gnjavio je Tobi.
     Besen se zamislila. "Nisam sigurna."
     Kilin ju je pažljivo gledao. Šta god da je vrebalo kod naduma, raspalo se kada je eksplodirao svežanj mina. Porodica je pronašla samo beznačajne deliće. Bilo je dosta nečega nalik na meso, ali maške su na Snegobaru često koristile delove nalik na samoobnavljajuću hemiju života.
     Besen je nastavila. "Mislim da nećemo saznati sve dok ne nađemo maške koje su napravile postaju."
     "Ma 'ajde, izmišljaš babaroge", nasmejao se Tobi.
     "Umem da prepoznam servo maške kad ih vidim", rekla je Besen. "U postaji su bile samo takve. Maška više klase bila je samo kod naduma."
     "Ne mož' ti to znati", rekao je Tobi. "Nismo stigli da je pogledamo."
     "Ali je logično." Besen je pogledala Tobija sa ljubavlju, ali kao da je mnogo mlađi. "Postaja je već bila oštećena. Valjda su je jedne maške otele od drugih. Upali smo pre nego što su stigle da opet organizuju odbranu."
     Kilin je gledao Tobija kako se rve s tom idejom. Dečko je bio bistar, ali je puštao da mu oduševljenje utiče na misli - čak i da ih zameni.
     "Čak i ako je to bio nadglednik ili tako neka maška", počeo je Tobi, "mi smo bili brži."
     "Imali smo sreće", odgovorila je Besen.
     "Sreće?" Tobi se uvredio. "Bili smo brzi!"
     "Da nam Kapetan nije rekao da sve bacimo i bežimo, ne bismo bili ovde."
     Kilinu je bilo drago što Besen nije samo poslušni potvrđivač svega što Tobi kaže. U Porodici se javljala žalosna sklonost mladih devojaka da prihvataju mišljenja svojih momaka o svemu. Do toga su dovela mnoga pokolenja mirnog života u Citadelama. Dugo Povlačenje posle pada Citadele Bišop kao da je to izbrisalo, ali posle samo par godina na 'Argu' izgledalo je da se takvi običaji vraćaju. On bi mnogo više voleo da njegove članice posade ne popuštaju uobičajenoj muškoj nadobudnosti, nego da razvijaju sopstvenu sposobnost procene i vođstva. U slučaju bitke, njihova pitomost mogla bi da bude pogubna.
     Kilin je delio tradicionalno mišljenje Porodice da su žene obično najbolji Kapetani. Kad jednom prođu kroz šiparičko-romantičnu fazu, kad podignu decu, opet dolaze do izražaja njihove sposobnosti, pogotovo diplomatija i sporazumevanje. Lako mogu da preko oficira i pomoćnika postanu Kapetani. Međutim, Porodica sada nije imala vremena za razvijanje tako dugačkih i tananih i verovatno nepotrebnih metoda. On mora da podstiče nezavisno razmišljanje, i dođavola sa prastarim igrama parenja.
     "I ja tako mislim", rekao je.
     Besen je sinula. Tobi kao da se iznenadio, mada je to brzo prikrio srkanjem krompir čorbe. "Voha i Liverbrok verovatno se ne bi složili."
     Besen se smračila. Kilin je smesta zažalio što je bio tako otvoren. Nikako nije uspevao da obuzda svoju mladu posadu. "Možda imaš pravo. Mislim da su njih dvoje pogrešili."
     Loren je smrknuto klimnuo. "Nisu zastali, nisu zakrpili odelo kad su pogođeni."
     "Tako je", složila se i Šibo. Kilin je primetio da ga je krišom pogledala i shvatio da mu je pritekla upomoć iako je videla koliko je trapav. "Laseri su im otvorili put do unutrašnjih žica u odelu. Nisu se potrudili da stave zakrpu. Voltaža je ušla unutra."
     Kilin još nije bio načisto u čemu se sastoji razlika između Volta, moćnih duhova što obitavaju u maškama, i Ampa, tajanstvene sile brzog toka koja nekako pomaže Voltima da traže i kreću se u svetu mašina. Volti oličavaju nameru, a Ampi su trkači koji ispunjavaju te namere, boreći se protiv Oma. Pretpostavljao je da nikada neće uspeti da savlada to znanje. Čuo je naučna objašnjenja, ali nije uspeo da ih rauzme.
     Umesto toga, kao i svi u Porodici, ponašao se prema naučnoj osnovi svog sveta kao prema skupini živopisnih duhova i ličnosti, kao prema jedinkama čija volja usmerava događaje koje on nije u stanju da vidi. Kad bi hteo da ih koristi morao bi da se upusti u dosadno učenje odgovarajućih obreda - povezivanje žica, ukucavanje brojeva i komandi, ređanje provodnika, prekidača i sićušnih čipova - što je izazivalo odgovarajuće ponašanje jedinki koje nastanjuju beskrajno složenu unutrašnjost 'Arga'.
     Osećao je životne namere u mrtvoj materiji, ali zamišljao je da je za to odgovorno čovečanstvo koje je oživelo drevni ljudski tehno svežom silom. Mašinski tehno je, opet, bio od početka mrtav i za ljude nepojmljiv. Poticao je iz skorije i više evolucije Galaksije, to je znao, ali ga je prezirao zbog onoga što je učinio čovečanstvu - i zbog ravnodušnnosti prema bolu, zbog užasa i neobjašnjivog prezira koji ljudi nagonski osećaju, za razliku od maški koje u svojoj nemilosrdnoj sigurnosti uopšte nisu za to sposobne.
     "Dabre", nastavio je Kilin. "Volti su se krili u hodnicima. Kao mine; maške nemaju projektore. Vohu i Liverbruka ubila je nepažnja."
     Ova izjava izazvala je ćutanje i ukočene, oborene poglede duž čitavog stola. Kilin se ugrizao za usnu, požalivši što nije malo pažljivije uobličio izjavu. Ipak, bolje da se ovo što pre završi, pre nego što utisci izblede. "I tako je to bilo", veselo je rekao. "Ali vas troje - bili ste brzi, sigurni i prokleto dobri."
     Podigao je čašu alko-soka i svi su se poveli za njim. Postojala je tradicionalna zdravica na svakoj večeri posle Svedočenja, i to mu se činilo kao dobar način da se promeni raspoloženje. Svi su odgovorili mrmljanjem. "I počistite sto", rekao je Kilin. Svi su ga zbunjeno pogledali.
     "Zar Porodica Najt nije imala takav običaj?" upitao je Šibo.
     "Da pojedu svu hranu?"
     "Posle Svedočenja, dabre. To pokazuje poverenje u budućnost, skupljanje energije za nove bitke i pobede."
     Šibo je odmahnula glavom. "Porodica Bišop je poznata po jedenju."
     "Prasići, u poređenju sa Najtovima", bocnuo je Tobi.
     "Pretpostavljam da je to počelo sa lošim godinama u Citadeli Bišop", rekao je Kilin. "Bio sam mali, jedva se sećam. Kraj obroka bio je najbolji - slano i krckavo."
     Šibo izvi obrve. "Šta to?"
     "Hrana? Bube."
     Svi su delovali šokirano. Šibo ga je gedala u neverici. "To ste jeli?"
     "Oh, dabre. Ponekad nije bilo ništa drugo."
     "Jeli ste bube?" zpaanjeno je pitao Tobi.
     "Pošteno - pojedeš one koje hoće da ti pojedu useve, tvoju pravu hranu. Dobar način da se uzvrati, dabre?"
     Oni su ga i dalje zapanjeno gledali. "Solili smo ih", nastavio je, "i pržili nad Porodičnom vatrom. U velikim korpama, pomešane sa usevom koji su htele da pojedu."
     Loren je s mukom progutao knedlu, a i ostali su se nešto zagledali u tanjire. "A sad lepo pojedite do kraja", rekao je Kilin, jedva se uzdržavajući od smeha.
     Na Šibinim usnama je za trenutak zatreperio osmeh, a onda se opet uozbiljila. Ova glupost im je skrenula misli sa Vohe i Liverbroka. Osim toga, Kilin je znao da će uskoro čitava posada saznati da je Kapetan jeo bube i radovao se tome. Nije ništa smetalo da brodom kruže priče o starim vremenima, a time se izgrađivalo i osećanje zajedništva koje će im svakako biti potrebno.
     Kilin je dokrajčio patlidžan i pasulj. Nije progovarao, mada su ostali opet počeli s razgovorom; mračno raspoloženje ga je ponovo obuzelo bez ikakvog upozorenja.
     Uživao je što večera sa sinom i njegovim drugovima, ali ipak nije uspeo da ostane samo otac. Nije bio u stanju da se otrese uloge Kapetana kad bi skinuo tuniku i amblem. Loren i Besen su Tobijevi drugovi ali i članovi posade, a dobar Kapetan koristi svaku priliku da obučava posadu. Ma koliko se opustili tokom dugog putovanja, sada nije više bilo mesta za olako ponašanje.
     To što je posmatrao Tobija kako se provlači i juri mračnim, tuđinskim prolazima ispunilo je Kilina užasom. Tada ga je suzbio, ali sada mu se sve vratilo kroz mračno raspoloženje koje ga je obuzelo dok su se drugi još veselili. Nagađali su koliko je Porodica morala da se prehranjuje groznim jelima u prošlosti - i hoće li morati i u budućnosti, i znao je da pokušavaju da ga oraspolože. Međutim, nije mogao da se otrese slika iz borbe.
     Za ovo troje desetara što su se veselo gurkali, akcija je bila uzbudljiva pobeda. Za Kilina je predstavljala podsećanje na desetine borbi i sav bol koji su one donele. Mladi još nisu naučili da smrt nije dramatični ishod herojskog juriša. Ne - ona stiže sa naglim zvukom i jedan pripadnik Porodice pada, već spržen ili sprašen ili raznesen neprijateljskim projektilom. Obično umru a da ni ne znaju šta ih je snašlo. A ko će biti pogođen zavisi od hiljadu činilaca koji se ne mogu unapred proceniti: položaj, teren, brzina, boja opreme, ćudi pokreta i nišanjenja kod maški, beskrajne gomile pojedinosti koje se svakog časa menjaju. Dakle, smrt je slučajna i besmislena - to se nauči u boju. I sva Svedočenja i svečane večere ne mogu da ponište tu strašnu činjenicu.
     Kako li je njegov otac izlazio na krjaj sa tim saznanjem? Abraham kao da se nikada nije uzbuđivao zbog gubitaka na pohodima iz Citadele koje je vodio. Čak ni najgori događaji kao da nisu uspevali da ga pogode. Ali svakako jesu. To je razlika između mene i Abrahama, pomislio je Kilin. Kilin mora da se trudi da uđe u ulogu Kapetana. Abrahamu je to savršeno ležalo. Abraham je bio ono pravo.
     Primetio je da predugo ćuti, i zaustio je da se pridruži razgovoru. Pre nego što je stigao da progovori, začuo je Cermovu kom šifru na ručnom zviždaču. Čuli su je svi za stolom i zaćutali, znajući da Cermo, koji je ostao na straži, ne bi zvao osim ako je nešto važno.
     Kilin je dotakao ručni zglob. "Izveštaj?"
     - Kapetane, nešto se dešava na planeti. - Svi su čuli napetost u Cermovom glasu.
     "Stiže još jedan brod?" Jedan brod je već bio stigao sa površine planete. Porodica je lako savladala dve maške pilota. Brod je bio pun mašinskih delova.
     - Nebre, to je... to je... bolje da sam vidiš. -
     "Stižem", rekao je Kilin, ustajući. Iznervirao se što mora ovako da prekine večeru. "Morao bi da poboljšaš svoje moći opisivanja", dodao je. Rečenica je nosila u sebi pravu dozu govora iz starih, Kapetanskih vremena, i osetio je zadovoljstvo zbog toga.
     - Izvini, Kapetane. - Cermov glasić je bio ojađen. - Kako bi rek'o... pa, kao nekakav prsten oko planete. I sve je sjajniji. -
     Kilin je osetio jezu. "U orbiti?"
     - Nebre. Izgleda kao da... kao da proseca. -
     "Kroz šta?"
     - Kroz čitavu prokletu planetu, Kapetane. -









11.
     Kilin isprva nije poverovao da je slika na velikom ekranu stvarna.
     "Proverio si da nije greška?" upitao je Cerma.
     "Da, Kapetane, prob'o sam..." Cermo se zabrinuto mrštio. Naporno je radio i mnogo se trudio, ali za njega su komandne ploče predstavljale nerazrešivu zagonetku. Šibo je preuzela kontrolu, talasavo prelećući šakama preko dugmića što se aktiviraju na dodir.
     "Sve je u redu", ubrzo je rekla. "Ono tamo je stvarno."
     Kilin nije želeo da veruje u blistavi krug, koji se pretapao u ogroman luk u praznom prostoru a dobrom trećinom obima bio zariven u planetu. Nije morao da ga razume, nagonski je znao da je ovo tehno nezamislive veličine. Ako su maške ovo činile, stigli su na mesto mnogo opasnije nego u njegovim najcrnjim košmarima.
     "Uvećaj", kruto je rekao. Znao je da ne sme da pokaže strah.
     Obruč je bio tri puta veći od Novog Bišopa. Toliko je blistao da je pomračivao čak i oštri sjaj Abrahamove Zvezde. Dok je slika rasla, Kilin je očekivao da će ugledati pojedinosti. Ali dok je ivica Novog Bišopa rasla i ispravljala se na ekranu, zlatni prsten nije postao ništa deblji, i dalje je predstavljao samo tanku svetlucavu crtu zagrebanu kroz prostor.
     Osim mesta gde je dodirivao površinu planete. Odatle je izvirao kovitlac gustog zračenja. Kilin je smesta video da se oštre ivice prstena zarivaju u planetu. Tanki pokrivač vazduha na Novom Bišopu kovitlao se i hujao oko oštre ivice prstena.
     "Maksimalno uvećaj", napeto je rekao. "Usmeri u podnožje, gde se dodiruju."
     Ne, nije dodirivao planetu. Sekao ju je.
     Usijano plave iskre koje su izbijale na mestu dodira najavljivale su ogormnu katastrofu. Izvirali su smeđi oblaci. Na oba mesta obrazovao se tornado - debeo, rotirajući disk, oivičen rastrzanim oblacima. U samom središtu neka sila podrhtavala je u divljim crvenim mlazevima.
     Ali čak i pri ovom uvećanju zlatni obruč ostao je tanka, svetlucava linija. Ovako približen, izgledao je potpuno prav; jedina kruta geometrija u vrtlogu mračnih oluja i uskovitlane energije.
     Tobi, Besen i Loren pošli su za njima do kontrolne sobe i sada su stajali kraj zida. Osećao je za leđima njihovo prisustvo.
     "Pa to se kreće", zapanjeno je šapnula Besen.
     Kilin je jedva uspevao da razabere tačku u podnožju koja je progrizala put kroz planinu. Njen oštri sjaj naišao je na kamenu liticu i jednostavno skliznuo kroz nju. Duž reza izbili su oblaci sivog dima. Vetar ih je brzo razneo. Potom je obruč prosekao put kroz vrh visoke, snegom pokrivene planine, nimalo ne usporavajući.
     Pažljivo je začkiljio kroz oluju. Štete zapravo i nije bilo; stalno kovitlanje oblaka i vetra ostavljalo je utisak katastrofe, ali sam uzrok mirno je nastavljao dalje, potpuno ravnodušan prema preprekama.
     "Uzmakni", rekao je.
     Šibo je učinila da se ekran odmakne od neverovatno oštre linije. Obruč je mirno napredovao ka središtu Novog Bišopa. Više nije bio savršen krug, nego je postajao sve pljosnatiji na strani koja se probijala unutra.
     "Poravnat je sa polom", rekla je Šibo. "Gledaj - napraviću projekciju."
     Kraj stvarne slike pojavila se shema.
     Očišćena od oblaka, slika planete jasno je sijala. Ravna strana obruča bila je paralelna sa osom rotacije Novog Bišopa.
     "Nije prirodna tvorevina", rekao je Cermo.
     Kilin se jedva savladao da ne prsne u histeričan smeh. Nije prirodna! Kako ste samo došli do tog zaključka, poručniče Cermo?
     Ipak, nagonski je uočavao pojedinosti. Obruč je imao istu glatku zakrivljenost kao planeta, istu veličinu, istu ogromnu, nehajnu ljupkost. Kilin se trudio da misli na njega kao na nešto planski načinjeno. Ovaj tehno prevazilazio je svaku maštu. Znao je da maške mogu da obrađuju i uobličuju čitave planine u svoje tuđinske, pucketave gradove - ali ovo...
     "Kreće se ka polovima", rekla je Šibo, potpuno mirnim glasom nalik na jezero bez talasa.
     Obruč je bio sve pljosnatiji i sve blistaviji kako se unutrašnja ivica približavala središtu Novog Bišopa. Kilin je sav obamro, sve njegove nade i planovi nestajali su u zaboravu pred ovom ogromnom, jednostavnom stvari koja je tako lako prodirala kroz planetu.
     "Odakle... odakle je to došlo?"
     Cermo se uznemireno ugrizao za usnu. "Niotkuda, Kapetane, kunem se. Kad sam ga prvi put video bio je nejasan, jedva prisutan."
     "Gde?"
     "Upravo je počeo da proseca vazduh. Mora da je došao odnekud spolja i prosto se zario u Novi Bišop."
     Kilin nije mogao da poveruje. Mrštio se.
     "Zasvetleo je pri dodiru?" upitala je Šibo.
     Cermo je klimnuo. "Da je sijao, video bih ga ranije."
     "Znači, izvlači svetlost iz onoga što radi planeti", zaključila je ona, odsutnog pogleda. "Zato ga nismo ranije primetili."
     Kilin se za trenutak upitao kako ona može da ostane tako smirena dok posmatra ovakav događaj. Njegova mašta bila je otupljena. Trudio se da nekako iziđe na kraj sa događajima upuštajući se u pojedinosti. "Ko... koliko je to debelo?"
     Šibin pogled mu je otkrio da je i ona primetila neobičnu oštrinu. "Manje od 'Arga', rekla bih", rekla je, čkiljeći.
     "Tako mali", zamišljeno je rekao Cermo, "a vidi kroz šta sve seče."
     "Planeta se ne raspada", rekla je Šibo.
     Cermo je klimnuo. "Drži se na okupu. Na nekim mestima se vidi gde je ovo prošlo kroz stenu i ostavilo ožiljak. Ali stene se stapaju iza njega."
     "Pritisak opet stapa ivice", složila se Šibo.
     "Nikad nisam video takav nož", rekao je Kilin, i smesta zažalio zbog isprazne izjave. Kada se nađe pred ovakvom pojavom posada mora verovati da njihov Kapetan nije zapanjen koliko i oni. Sigurno su mnogi i iz drugih delova broda videli zlatni obruč. Može ih baciti u slepu paniku. Kilinova prva pomisao bila je da pobegnu što dalje. To bi verovatno i bilo pametno. Ali došli su tako daleko...
     "Šta misliš..." upitao je Tobi. "Možda to uopšte nije nož. Možda je nešto što živi od planeta? Jede ih?"
     Ideja je i apsurdna i relativno razumna, pomislio je Kilin. Ovde se ne treba oslanjati na logiku.
     "Ako jede toliki kamen, kako to da je ostala tanka?" upitao je što je opuštenije mogao. Besen se vedro nasmejala, i besmislena šala je ipak opustila čitavu skupinu.
     "Zašto bi je maške napravile?" Tobi je bio uporan.
     Kilin je primetio da niko ni za trenutak nije pomislio da su ljudi napravili ovako nešto. Svetlucavi Svećnjaci, nalik na dragulje, bili su vrhunac ljudskog preduzetništva, pre bezbroj godina. Zapanjujuća jednostavnost ovog svetlucavog prstena jasno je govorila da ga je stvorio tuđinski um, oslanjajući se na veličanstvene perspektive.
     Nema ravodušnost ove svetlucave stvari predstavljala je konačnu presudu protiv svih njih, pomisli Kilin. Njihova beskonačna razmišljanja i čežnje dali su njihovom odredištu ogroman značaj, a sada je nešto mirno presecalo njihov novoimenovani svet i time prekidalo sva nagađanja. Krhko čovečanstvo ne može opstati na mestu gde se igraju nepojmljive sile. Pohod se završio propašću pre nego što su uspeli i da stupe nogom na tle svog novog raja.
     "Hej, možda 'Argo' zna nešto o toj stvari", zagrejao se Tobi.
     Loren mu se pridružio. "Dabre, pitajte sisteme mogu li da prepoznaju ovo ovde."
     Kilin je morao da se nasmeši, mada nije skidao pogled sa ekrana. Dečaci od šesnaest godina ne poznaju granice, ne mogu da zamisle problem s kojim ne bi mogli da izđu na kraj s dovoljno znanja i ogromnom mladalačkom energijo. A ko je on da im zabrani?
     "Probaj", rekao je Šibi.
     Zadubila se u kontrolne ploče, lica naboranog od koncentracije. Na kraju je podigla pogled i odmahnula glavom. "Nema memorije. 'Argo' ne poznaje ovo."
     Kilin je prizvao sve svoje Aspekte. Bili su srećni što makar za trenutak obraća pažnju na njih, ali samo jedan je imao korisnu ideju. Bila je to Grej, žena iz ere Velikih Arkologija. Njena ličnost bila je do izvesne mere skresana, izgubila je sposobnost konstrukcije rečenica zbog neke greške u prenosu pre stotinjak godina. Poznavala je naučne i istorijske podatke iz svog i ranijih vremena. Glas joj je bio isprekidan i šuštav od nakupljenih smetnji, i imala je neobičan naglasak sa druge strane vremena.
     Verujem da je... ovo nešto što su... teoretičari nazvali... "kosmička struna". Znali su za njih... u eri Svećnjaka... ali samo u teoriji... hipotetički... proučavala sam... te stvari... u mladosti...
     "Meni izgleda stvarno", promrmljao je Kilin.
     Verovali smo... da su načinjene... u najranijim trenucima... nastanka svemira. Možeš da zamisliš... u to vreme... masu koja se... hladi i širi. Nije uspela... da bude sasvim... simetrična i jedinstvena. Mala strujanja su stvorila... defekte u vakuumu... stanje izvesnih elementarnih čestica...
     Šta joj to, do đavola, znači? nervozno je pomislio Kilin. Gledao je obruč kako polako proseca put kroz sivu i bezličnu ravnicu. U kontrolnoj sobi je vladala mukla tišina. Javio se Aspekt Artur:
     Verujem da bi stvari išle bolje ako bih ja prevodio Grej. Ona ima problema.
     Kilin je osetio oštar, nadureni prizvuk kakav Aspekti ponekad imaju kada smatraju da su suviše retko pozivani. Setio se kako mu je otac jednom rekao: "Aspekti bolje mirišu ako ih povremeno provetriš", pa je odlučio da ih češće pušta da se priključe na njegov vid i ostala čula, kako bi ih sačuvao od zatvorske groznice. Poluglasno je pozvao Aspekta da nastavi.
     Zamisli led kako se zamrzava na površini bare. Dok se stvara nema dovoljno mesta, možda, pa se pojavljuju kružići i pretapanja. Ti slojevi gušćeg leda označavaju granice između područja koja su uspela da se glatko smrznu. Sve greške, da tako kažem, stisnute su u male oblasti. Tako je bilo i sa nastankom svemira. Ovi egzotični ostaci predstavljaju nabore u prostoru, topološke čvorove. Imaju masu, ali ih na okupu drži uglavnom napon. Liče na užad istkanu od samog smotanog vreme-prostora.
     "Pa šta?"
     Pa, to su izuzetni objekti, vredni divljenja i sami po sebi. Grej mi kaže da čitavom svojom dužinom ne pružaju nikakav otpor kretanju. To ih čini superprovodnicima! - i zato snažno reaguju na magnetna polja. Isto tako, ako su zakrivljeni - kao ovaj ovde - ispoljavaju plimni uticaj na materiju oko sebe. Samo na vrlo kratkom rastojanju, doduše - nekoliko metara. Rekao bih da baš taj plimni talas dozvoljava da vrše pritisak na čvrstu materiju i da je prosecaju.
     "Kao nož?"
     Upravo tako - najbolji nož je onaj koji je najoštriji, a kosmičke strune su tanje od jednog atoma. Mogu da prođu između molekulskih veza.
     "I zato prolaze kroz sve", promrmljao je Kilin.
     Da, ali - pomisli samo čemu sada prisustvujemo! Greška u kontinuitetu samih zakona koji vladaju materijom. Priroda ostavlja vrlo malo prostora za ovakve greške, a diskontinuitet stvara napetost sopstvenom prirodom, ubačen kao klin - napon koji se prenosi duž čitave ose. I zato i možemo da vidimo ovo neuporedivo retko čudo, jer je po dužini veće od čitave planete.
     "I zašto sad ovo seče Novi Bišop? Je li samo slučajno naišlo na njega?"
     Duboko sumnjam da bi ovako neprocenjiv objekat tek tako lutao okolo. Svakako ne u Središtu Galaksije, gde postoje dovoljno prefinjena bića koja shvataju korist od njih.
     "Neko ga koristi? Za šta?"
     To ne bih znao.
     Preko Arturovog glasa prelio se Grejin:
     Slušala sam o astronomima... koji su posmatrali daleke strune... ali nije bilo dokaza... o korišćenju. Stvorene su kao... relativistički objekti... ali usporene... zbog sudara sa... Galaksijama... konačno se zaustavljaju... ovde... u Središtu...
     Kada je zaćutala Artur je nastavio:
     Pretpostavljam da je rukovanje ovolikom masom veliki tehnički problem. Pošto je u pitanju savršeni superprovodnik, držanje magnetnim poljima nemeće se samo po sebi. To bi moglo da se dokaže ukoliko postoje fluktuirajuća magnetna polja u području oko spoljašnjeg dela obruča.
     Kilin je prepoznao Arturovo uobičajeno ponašanje - objasni, predskaži, potom izigravaj ponizno povlačenje dok Kilin ili neko drugi ne proveri predviđanje. Slegnuo je ramenima. Zamisao je zvučala blesavo, ali vredelo je pokušati.
     Obratio se Šibi. "Može li 'Argo' da analizira magnetna polja oko te stvari?"
     Šibo nije odgovorila, nego je počela da razrađuje problem. Kad bi se skoncentrisala na nešto, Šibo je vrlo retko govorila.
     Tobi se nagnuo napred. "Magnetna polja! Pa da, trebalo je da se setim. To je magnetno biće, je li? Sećaš se na Snegobaru? Još onda nam je reklo - tražite 'Argo', tako je reklo. Misliš da nas je možda pratilo dovde, tata?"
     Smesta se oglasio Aspekt Ling:
     Suočen si sa ozbiljnom krizom. Ne dozvoli da ti se posada otme kontroli, jer ćeš tako imati još više problema.
     Kilin je razumeo Tobijevo oduševljenje, ali Ling je bio u pravu: disciplina je disciplina. "Desetaru, budi ljubazan i ćuti."
     "Da, Kapetane, ali..."
     "Šta to bi?"
     "Uf... razumem, Kapetane. Ali ako je ovo stvarno elektrom..."
     "Stani mirno, desetaru, tamo uza zid." Kilin je video da se Besen i Loren smejulje što njihov drug izvlači deblji kraj. "Sve troje - mirno! Dok ne kažem drugačije."
     Okrenuo im je leđa baš kad je Šibo završila. "Detektori na 'Argu' prijavljuju postojanje snažnih polja. I brzo se menjaju."
     "Ah-ha", neutralno je promljmljao Kilin. Ispričao je Cermu i Šibi, puštajući desetare da prisluškuju, šta mu je Artur rekao. Držao se jednostavnih slika, opisujući magnetna polja kao pružene ruke koje hvataju i stiskaju. Nije bilo potrebno ništa više: naučna objašnjenja vredela su koliko i prizivanje duhova. Niko od njih nije imao jasnu predstavu kako magnetna polja deluju na materiju, niti o geometriji strujanja i potencijalima koje takva pojava zahteva, niti o komplikovanim pojmovima proizvoda unakrsnih vektora. Magnetna polja su nevidljivi činioci u svetu koji je ljudima nerazumljiv, isto kao što su nevidljivi vetrovi na Snegobaru donosili promene vremena i mrsili im kosu.
     "Ali... ali čemu to služi?" upitao je Cermo.
     "Samo pažljivo gledaj", strogo je odvratio Kilin. Kapetani ne nagađaju.
     "Možda je to stvorilo ona siva, mrtva područja na planeti." Šibo je pokazala opustošena polarna područja, kojima se obruč upravo približavao.
     "Ah-hmmm", neutralno je promrmljao Kilin.
     Nagonski je osećao da se ne smeju zadržati na jednoj ideji, nego da treba da ostanu otvoreni. Ako Novi Bišop nije dobro pribežište za njih, želeo je da bude prokleto siguran u tu činjenicu pre nego što pođu na novo putovanje ka nekom slučajnom odredištu na nebu. Sada kad je imao vremena da se pribere, čak ni ovaj ogromni blistavi obruč nije uspeo da mu potpuno sruši nadu da će uspeti da se izbore za opstanak ovde.
     "Zašto se ovo dešava baš sada?" upitala se Šibo.
     "Baš kad smo stigli?" Kilin joj je pogodio misli. "Možda nas je Bogomoljka zato i poslala ovamo."
     "Nadam se da nije", sarkastično je rekla Šibo.
     "I do sada nas baš nije pratila sreća", rekao je Cermo.
     Šibo se zagledala u kontrole. "Primam još nešto."
     "Odakle?"
     "Odnekud blizu južnog pola. Brzi signali."
     "Kakvi?"
     "Kao brod."
     Kilin je začkiljio u ekran. Veličanstveni spljošteni krug zario se malo dublje u planetu. I dalje je bio postavljen dužom osom paralelno sa rotacijom. Pretpostavljao je da unutrašnja strana neće stići do ose planete još nekoliko sati. Što dalje bude napredovala, moraće da proseca sve više i više kamenja, što će joj verovatno usporiti napredovanje.
     Šibo je promenila sliku, tražeći područje južnog pola. Bela mrlja svetlosti brzo je rasla, prbiližavajući im se. Predstavljala je sivu tačkicu u poređenju sa blistavom kosmičkom strunom.
     "Ide ka nama", rekla je.
     "Možda tovar upućen na postaju, ako još rade kao i obično." Smesta je prekinuo; nije vredelo naglas nagađati. Posada voli da Kapetan bude čvrst i odlučan; setio se kako je Kapetan Fani puštala mlade poručnike da istrtljaju sve svoje ideje, a da sama ne kaže šta misli i da se nikada ne povede za njihovim nagađanjima.
     Obratio se Cermu. "Objavi opštu pripravnost. Zauzmite položaje da zarobite brod gde god se bude pojavio."
     Cermo je brzo salutirao i nestao. Mogao je da pozove odrede Porodice i iz kontrolne sobe, ali voleo je da to učini pešice. Kilin se nasmešio tolikom uživanju u prilici da se nešto radi; i njega je držalo slično raspoloženje. Otmica transporta maški bila je bezazlena zabava u poređenju sa nemoćnim posmatranjem obruča koji se zariva u srce njihovog sveta.
     Troje desetara žurno je izišlo, i svako se još jednom osvrnuo ka ekranu na kome su lebdele dve potpuno različite misterije, svetlucave i preteće.









12.
     Kilin je ćutke obilazio glatki brod, diveći se elegantnim linijama i svrhovitoj ekonomiji. Oplata je bila načinjena od čvrstog keramo-čelika koji se bez šavova stapao sa ispupčenim motorima na boku. Spoj je bio jednostavan i besprekoran.
     Odred koji ga je zarobio još se motao kraj dve velike vazdušne komore u boku broda. Čekali su ovde, na ulazu u postaju, i samo su sprečili šest malih robo maški da priključe dovode energije i komandne kablove u spoljašnje utikače na brodu. Bez njih, ostao je da nepomično lebdi unutar ustave.
     Očito je bio u pitanju transporter tereta. Kilinu je laknulo, ali bio je i pomalo razočaran. Od ovog broda nije im pretila opasnost, ali će od njega vrlo malo moći da nauče.
     Konstrukcija je drevna. Sećam se da su maške koristile ovakve brodove kada su prenosile materijal na Snegobar. Verujem da bih mogao da se prisetim kako se njima upravlja, uključujući i probleme ulaska u atmosferu. Bili su veličanstveno jednostavni. Ljudi iz vremena pre moga često su ih otimali da bi ih sami koristili.
     Arturov pedantni, precizni glas nastavio je da brblja dok je Kilin razgledao ulaz u brod. Artur mu je ukazao na standardni tehno maški. Aspekt je bio od veće koristi ovde, gde se stari, visoko-vakuumski tehno izgleda nije izmenio tokom bezbrojnih stoleća otkako je čovečanstvo potpuno oterano iz svemira. Maške su se na Snegobaru prilagođavale brže nego što su ljudi mogli da prate, pa su stari Aspekti postajali gotovo beskorisni. Arturovo rastuće samopouzdanje u okruženju postaje počelo je u Kilinu da budi optimizam.
     Konjici! Vidiš ono?
     Članica posade koja je tragala po postaji u neposrednoj blizini, slučajno je uspela da otvori prolaz. Velika ploča se povukla u stranu, otkrivšii skladište glatkih brodova sličnih teretnjaku koji su upravo zarobili.
     To su brzi mali brodovi koji lako mogu da stignu do površine. Dobro ih se sećam. Zvali smo ih Konjici zato što se kreću lako i vešto i u atmosferi i u dubokom svemiru. Sjajni kada treba izbeći presretanje. To je bilo pre nego što su Arkologije izgubile kontrolu nad fabrikama u orbiti. Pre nego što su maške tako čvrsto stegle Snegobar.
     Kilin ja naredio da dođe još nekoliko odreda kako bi ispitali skladište i procenili nosivost Konjica. Porodica je dosad istražila samo delić postaje, pa nije bilo nikakvo čudo što je ovo odeljenje za prijem i skladištenje dosad promaklo. Kilin se i nadao da će se pojaviti nešto slično; brod koji je došao prosto im je pokazao pravac.
     Preko koma stigao je signal od Šibo. - Nešto se dešava sa obručem. -
     Kilin se brzo probio kroz hodnike i tunele do površine postaje. Morao je da priguši oduševljenje što su našli brodove koji će moći da nose skupine na površinu planete, jer bila je neporeciva činjenica da nešto ogromno deluje na Novom Bišopu.
     Prizor koji ga je dočekao bio je zbunjujući. Obruč je gotovo stigao do polarne ose, to se videlo. Ali sada više nije išao dalje. Umesto toga, kao da se okretao. Njegova unutrašnja ivica, oštra kao brijač i sada potpuno prava, sekla je oko ose rotacije planete. U simulaciji koju je spremila Šibo video je obruč kako se okreće oko zaravnjene ivice.
     - Usporio je približavanje osi, - javila se Šibo. - Potom je počeo da rotira. -
     "Izgleda da ubrzava", primetio je Kilin.
     Pauza. - Dabre... magnetna polja su takođe pojačana. -
     "Gledaj, seče oko ose."
     - Kao da iseca jezgro iz jabuke.-
     "Rotira..."
     - Dabre. Sve brže. -
     Dok je gledao, obruč je načinio pun krug oko Novog Bišopa. Zlatni sjaj se još pojačao, kao da ta stvar dobija energiju.
     "Prokleto brzo", nepotrebno je rekao Kilin, trudeći se da shvati kakvu bi svrhu mogli da imaju takvi ogromni pokreti.
     Simulacija je postala detaljnija dok je Šibina neprirodna veština sa 'Argovim' kompjuterima dodavala nove podatke.
     "Ona tačkica tamo daleko", zbunjeno je rekao Kilin.
     - To je naša postaja. Jasno je da smo daleko od strune, - javila se Šibo.
     "Meni više liči na kosmički prsten", rekao je. Venčani prsten, pomislio je. Venčava se sa planetom... "Da li pogađa nešto?"
     - Nebre. Nema ničeg u orbiti oko njega. -
     "Meni izgleda kao nešto u visokoj polarnoj orbiti." Pokupio je malo žargona od svojih Aspekata, ali i dalje je imao problema sa dvodimenzionalnim slikama kao što je ova simulacija.
     - To su sitnice. Predaleko da se dobro vidi. -
     "A oko sredine?"
     - Ekvatora? Još sitnica. I čudan signal. U jednom trenutku izgleda jako veliki, a malo kasnije izgleda mali. -
     "Gde?"
     - Blizu. Kao da je na samoj ivici atmosfere. -
     "Zvuči kao tehno maški. Zarili smo ruke u osinje gnezdo. Prokletstvo!"
     - Ima još. Skanirala sam Novi Bišop. Dobijam slabe signale koji podsećaju na ljudske. -
     "Ljudi?" Kilin je osetio nalet elementarne radosti. Ljudsko prisustvo na ovom čudnom mestu... "Super! Možda ipak možemo da živimo ovde."
     - Ne mogu da otkrijem šta signali kažu. Možda je to nečiji kom navijen na najjače. Kao da neko govori masi. -
     "Pokušaj da ga uhvatiš jače."
     - Dabre, švaleru. - Veselo se nasmejala, i shvatio je da je preterao sa oštrim, kapetanskim ponašanjem.
     "Možeš da se osvetiš večeras u krevetu."
     - To je naređenje? -
     "Ti možeš izdavati naređenja."
     - Još bolje. -
     Nasmejao se i opet zagledao u spektakl.
     I dalje ga je obuzimalo divljenje. Bilo je neizmerno uobraženo, pomislio je, nazvati ovo sunce Abrahamovom Zvezdom. U počast njegovom ocu, to da, ali iznenada ga je obuzela duboka tuga i želja da razgovara sa Abrahamom. Činilo mu se da nikada nije imao dovoljno vremena da uči od oca, da usvoji onu iskrenu sigurnost koju je Abraham nosio kao drugu kožu.
     Setio se njegovog ostarelog ali veselog lica, njegovog širokog osmeha i toplog pogleda. Abraham je znao kolika je vrednost jednostavnih vremena, tihih dana provedenih u radu sopstvenim rukama, ili u običnoj šetnji po zelenim njivama koje su okružavale Citadelu.
     Ali Abraham nije bio rođen u jednostavno vreme, i zato je postao majstor u veštinama koje su bile potrebne čovečanstvu. Kilin je usvojio od njega znanja potrebna da se preživi kada napadaju na maške, ali nije to bilo ono čega se najbolje sećao. Umorno, nasmešeno lice, sa izrazom koji obećava ljubav i pomoć, pogled kakav otac upućuje sinu kada oseti u svom nasledniku delić sebe - to je ostalo sa Kilinom posle mnogih godina krvi i straha koje su sprale najveći deo blagih slika iz Citadele. Majke nije mogao da se seti ni izbliza tako dobro, možda zato što je umrla dok je još bio veoma mlad.
     A šta bi Abraham rekao, sada kad je njegov sin dao njegovo ime zvezdi koja predstavlja kovitlac ogromnih sila, u poređenju sa kojima je čovečanstvo samo trunka koja smeta? Jaka mi je to obećana zemlja! Kilin je iskrivio usne.
     Obruč je završio prvi krug i počeo drugi, ubrzavajući. Unutrašnja ivica nije ležala tačno na osi Novog Bišopa, nego je bila malo pomerena.
     Dok je Kilin gledao, kosmički prsten završio je i drugi krug, krećući se primetno sve brže i brže. Obruč je izgledao kao deo nekog ogromnog motora koji se okretao ka nepoznatom cilju. Blistao je jakim, bockavim sjajem dok su se kroz njega pronosili sveži impulsi - ćilibarni, ledeno plavi, sažeženo narandžasti - a svi su se stapali i stanjivali u bogatu, medno zlatnu boju.
     - Uhvatila sam promene u magnetnim poljima, - javila je Šibo.
     Smesta se javio i Aspekt Artur:
     To je induktivni signal usled obrtanja kosmičke strune. Ona se ponaša kao kalem žice u ogromnom motoru.
     "Zbog čega?" upitao je Kilin, stegnutog grla. Mada nije stupio nogom na njega, smatrao je da Novi Bišop pripada njemu, Porodici, i da ne sme da bude igračka neke groteskne gargantuovske naprave. Pozvao je Aspekta Grej:
     Ne mogu da... razumem. Očito se kreće... u skladu sa potrebama... neke nevidljive ruke... nikada nisam čula... da maške rade nešto ovako... niti da koriste kosmičku strunu... sigurna sam... strune bi morale... po ljudskim teorijama... da budu... veoma retke. Trebalo bi da se kreću... brzinom blizu svetlosne. Ova mora da se... sudarala sa mnogim zvezdama... i oblacima... koji su je usporili. Neko ju je uhvatio... i zarobio magnetnim poljima.
     Javio se i Artur:
     Vema težak zadatak, razume se, izvan moći bilo čega ljudskog - ali, u principu, nije nemoguće. Potrebna je jedino sposobnost upravljanja magnetnim poljima neverovatne veličine...
     "Šta hoćeš da kažeš?" upitao je Kilin. Mada su reči Aspekata proletale kroz njegov um zaslepljujućom brzinom, nije imao strpljenja da sluša izveštačen, nalickan ton Arturovih predavanja. U levom oku su mu se nizale jednačine. I njih je slao Artur; ili je Aspekt mislio da će ga te gluposti fascinitrati. Kilin je iskrivio lice. Aspekt je sada usvojio Grejina sećanja i radio je sa njima. Grejino prašnjavo prisustvo izbledelo je kada je Artur otresito nastavio:
     Vrlo jednostavno, ovde je kosmička struna iskorišćena kao sredstvo u građevinskom smislu. Šibo je otkrila snažna indukciona elektromagnetna polja stvorena njenom rotacijom, ali to svakako nije glavni cilj. Ne, to je sporedni efekat.
     "Zašto da seku kada rez smesta zaceljuje?"
     Zaista. Prava zagonetka. Ipak, moram da se divim ovom objektu i zbog same njegove lepote. Grej mi kaže da je i samo stvaranje Galaksija, pa čak i čitavih galaktičkih jata, pripisivano kosmičkim strunama, u praskozorje vaseljene. Prstenovi su nekada bili istinski, kosmološki ogromni. Galaksije su se stvarale od turbulencije njihovog prolaska, kao virovi iza rečnog broda. Kako je vreme teklo, kosmičke strune su se uvijale same oko sebe, prekidajući se na mestima ukrštanja. Kružne strune su to ponavljale, pretvarajući se u nizove petlji - što je, očito, bio slučaj i sa ovim veličanstvenim fosilom.
     "Pogledaj malo, šta ta stvar radi?"
     Pomalo uvređen, Artur je hladno odgovorio:
     Očito ćemo morati da o njenoj funkciji zaključujemo na osnovu oblika. Pogledaj kako se potpuno prava unutrašnja ivica obruča zaustavlja samo malo dalje od ose planete. To ne može biti greška, pogotovo kod ovako sposobnih inženjera. To pomeranje je očito namerno.
     Obruč je rotirao sve brže. Preko Šibinog koma čulo se iz daljine vump-vump-vump magnetnih detektora iz kontrolne sobe.
     "Zašto je poravnat sa polovima?" bio je uporan Kilin.
     Usudio bih se da pretpostavim da ovo brzo obrtanje izaziva pritisak oko čitave polarne ose. Što se brže struna okreće, pritisak se ravnomernije raspoređuje. Time seče stenu u okolini ose. Time oslobađa cilindar unutrašnjeg jezgra koji je opsekla, i više nije vezan sa masom planete. Mada rezultat toga još ne mogu da vidim.
     "Uff" frknuo je Kilin. "Javi mi kad budeš imao neku ideju."









13.
     Vratio se u lavirint hodnika postaje. Preko koma je pozvao još dva odreda da ispitaju Konjice. Sreli su se na ulazu, pa im je dao uputstva da pokušaju da ožive brod. Možda će Porodica uskoro morati da beži. Doduše, nije imao pojma kako bi prošli pored pokretnog obruča pre nego što dosegnu Novi Bišop. Možda će kosmička struna otići. Možda će se zaustaviti. Jedino je mogao da se postara da Porodica bude u stanju da krene brzo, a potom da se moli da iskrsne neka pogodna prilika.
     Oko njega su desetari i posada žurili, tragajući za odgovarajućim kablovima, oštro zahtevajući preko koma podatke iz 'Argove' drevne kompjuterske memorije. Preuzimanje kontrole nad tehnom maški oduvek je bilo nesiguran, opasan posao.
     Kilin je video da je prvi odred uspeo da otvori novodošli brod. Izbacivali su pakete tereta. Nije bilo vremena da se vidi šta je u njima; naredio je da se prostor raščisti ukoliko im brzo bude potreban. Bio je neprijatno svestan da su zauzeli postaju u neobično srećnom trenutku. Neki ogroman eksperiment dešavao se oko Novog Bišopa, a oni su se ušunjali dok je pažnja bila usmerena na to. Šta god upravljalo ovim zvezdanim sistemom, imalo je druga posla. Ali dokle?
     Kilin je prionuo da pomogne jednoj skupini oko istovara. Uživao je u pravom radu, u korišćenju ruku, i to mu je izbistirlo um za neka uznemirujuća pitanja.
     Da li je određivanje putanje 'Arga' uzelo u obzir ovu kosmičku strunu? Setio se da je Bogomoljka, pre više godina, razgovarala sa tek oživljenim inteligencijama pohranjenim na 'Argu' - mašinskim umovima koje su programirali ljudi, umovima koji su neosporno odani čovečanstvu. Da li je Bogomoljka odabrala ovaj kurs za 'Argo' znajući da će stići baš kada zlatni obruč bude na delu?
     To mu se činilo fantastičnim, tako određeno predviđanje na tolikoj razdaljini, nalik na opisivanje izgleda oblaka nad određenim planinskim vrhom kroz pet godina - ali pretpostavljao je da nije ni sasvim nemoguće. Takva sposobnost, ukoliko postoji, samo je ponovo naglašavala nedosežne visine mašinske inteligencije. Kilin je to prihvatao bez razmišljanja; nije ni poznavao vreme kada nadmoć maški nije bila očita.
     Odbacio je nagađanja. Događaji pogoduju onima koji su pripremljeni, a on je nameravao da deluje.
     "Hajde", pozvao je jedan od tek pridošlih odreda. "Ovi brodovi - probajte da ih prokljuvite." Poveo ih je ka Konjicu koji je tek stigao. Odred koji ga je istovarivao morao je da ga priključi na energetske kablove postaje, kako bi mogli da otvore vrata za istovar.
     "Kapetane, zaduži mene", obratila mu se Džoslin. "Udesiću da ovaj radi za nas."
     U očima joj se video usmereni pogled bespogovorne discipline. Ona je jedan od oficira na koga se može osloniti da će obaviti posao na vreme i bez greške. Vitka i snažna, godine na 'Argu' nisu je omekšale. Predstavjala je problem tek kad bi se upustila u razgovor sa ostalima.
     "Dobro", rekao je. "Hoću da u pogonu bude što više Konjica."
     "Dovoljno da ponesu čitavu Porodicu?" upitala je.
     "Dabre." Već je pogodila njegove namere. Ovde su suviše izloženi. Postaja je neka vrsta tranzitne pošte u ekonomskoj šemi koju nije mogao da razabere, ali znao je da ih ono što zaista upravlja stanicom neće dugo trpeti. Pobeda nad ono malo maški radnika bila je uzbudljiva, ali suviše laka. Inteligencija koja zaista vlada nalazi se negde drugde.
     Kao da je želela da to potvrdi, Šibo se javila preko koma. - Hvatam još jedan brod koji dolazi ovamo. Brz je. I mnogo veći. -
     "Vreme da se plati gajdašu", rekao je Kilin, ponavljajući tajanstveni izraz koji je koristila njegova odavno mrtva majka. Poslednji muzičari nestali su iz Porodice pre stotinu godina.
     Džoslin je takođe čula poruku preko koma. "Misliš da je to odbor za doček, Kapetane?" oštro je upitala.
     "Uhh-mmm", rekao je Kilin. Nije voleo da ga posada požuruje, pogotovo kada su u pravu.
     "Možemo ih zarobiti ovde, kada dođu u komoru", rekla je.
     Kilin je odmahnuo glavom. "Neće biti tako glupi, ko god da su. Čak i obične odbrambene maške, jedva bolje od servera, lako bi to uvidele."
     "Možemo ih uhvatiti kad se pojave nad diskom", bila je uporna ona.
     "Ako dođu tuda. Šta ako pristanu uz tornjeve?"
     "Tamo?" Namrštila se. "Dotle još nismo ni stigli. Nisam pomislila... ali čemu bi služilo da se pristan postavi tako daleko?"
     "Za korišćenje u slučaju nevolja ovde dole, eto zašto", nervozno je rekao Kilin. Nije voleo da raspravlja o taktici sa posadom, čak ni sa oficirima, jer mu je to smetalo da izbaci iz uma sve nametnute ideje. Morao je da se usmeri, da odluči gde su najbolje šanse u bitci za koju je znao da predstoji. Ne bi bilo nikakvog smisla da drugi, veći brod priđe istom putanjom koju je koristio Konjic.
     "Je li prvi brod u funkciji?" upitao je.
     "Uf..." Džoslin je dotakla levu slepoočnicu i proverila preko koma svoje odrede. "Dabre, Kapetane. Za druge Konjice će nam biti potrebno još vremena. Znaš već - premostiti, proveriti, i tome slično."
     "Ali ovaj prvi...?"
     "Spreman je."
     "Dobro. Hajde da ga izvezemo iz postaje."
     Džoslin je zapanjeno žmirnula. "Uf, a što?"
     Kilin joj se hladno nasmešio. "Samo ti to uradi."
     "Ne razu..."
     "Uradi, poručniče."
     "Dabre!" Kilin je uskočio u Konjica baš kad su vrata počela da se zatvaraju. Želeo je da ima pregled čitave postaje, a ovo je bio najbži način. Potrajaće neko vreme - proverio je kod Šibo i dobio tačnu brojku, 1,68 časova - do dolaska velikog broda.
     Želeo je da proveri šta može da koristi za manevrisanje, kako postaja može da posluži kao odbrambena tvrđava. Ogromne pucketave energije koje su delovale na površini diska verovatno neće ometati ljude dok se budu kretali i pucali na nadolazećeg protivnika, pošto nisu reagovale ni kada se 'Argo' približavao. Ali ni u šta nije smeo da bude siguran.
     Probio se kroz uzane, mračne prolaze i uskoro se našao u tesnoj kontrolnoj sobi, geometirjski preciznom cilindru gusto oivičenom elektronskom opremom.
     Džoslin je lebdela kraj nekog komplikovanog tehna maški. "Baš završavam premošćavanje, Kapetane", rekla je, a onda se nešto iznenada pomerilo. Kilin je osećao brze signale preko čulne mreže.
     Konjic se pomerio pod njim.
     "Šta...?"
     Džoslin je iskolačila oči. "Ja... pojmatija. Brod se kreće - ali nisam ga ja..."
     Kilin je skočio do kraja dugog cilindra. Bio je proziran i pokazivao je prostrano pristanište... koje se polako udaljavalo.
     "Izlazimo."
     "Ali ja nisam..."
     "Znam. Neko drugi je."
     Pristanište se sve više udaljavalo i shvatio je da idu unazad kroz ulaz. Konjic je zujao i pucktao pod njima, tražeći pravi put.
     Kilin je prešao na opšti kom. "Isključite sve Konjice!"
     Odgovorio mu je hor vođa ekipa.
     "Ko nam ovo radi?" upitala je Džoslin, pritiskajući komande na ručnom zgobu. Nije bilo efekta.
     "Onaj veliki brod što ide ka nama. On je premostio sve što smo mi učinili."
     "Možda možemo da iziđemo." Džoslin je pokušala da otvori teretna vrata. Ništa.
     "U zamci smo", rekao je Kilin. Brzo je premišljao o mogućnostima. Da li brod koji dolazi zna da ovde ima ljudi?
     Mora postojati izlaz za slučaj opasnosti, nešto što se otvara ručno. Konstrukcija Konjica bila je tuđinska, nije se ni nazirala dvostrana simetrija koju je nagoveštavao spoljašnji izgled broda. Moraće sve pažljivo da pregleda i da vidi može li nešto da sazna.
     Šta god da im se prbiližava, verovatno će otvoriti Konjica da vidi kakva se to gamad uvukla unutra. Za trenutak je ugledao sebe i Džoslin, kako ih izvlači i prema svetlu zagleda nešto ogromno i grozno.
     Džoslin je zurila napolje, bleda i prepadnuta. Izišli su iz pristaništa i Konjic se spretno okrenuo. Sada je ubrzavao sve dalje od postaje, koja se pretvorila u srebrnastu mesečinu.
     Džoslin je škrgutala zubima, ali nije se predala uzbuđenju. Dobar je ona oficir. Kilin je znao da ona smatra da bi trebalo da bude Kapetan. Porodicu obično predvode žene, a Džoslin je bila Fanin najbolji poručnik.
     Ali ipak, njen obično oštar glas podrhtavao je kad mu se obratila. "Zašto... zašto oni žele ovog Konjica?"
     "Saznaćemo", odgovorio je Kilin.









Drugi deo: ZVEZDOROJCI









1.
     Zvečeći
     škljocajući
     trzajući se,
     Kvat je koračala razrovanom zemljom.
     Poslednji breg nalazio se između nje i Sifona. Kvat se široko uzglobila, noge su joj greble, zevnula je - i prešla je preko vrha.
     Kameni vrh joj je zadrhtao pod trbuhom i odronio se uz oštro škripanje. Kvat je prigušila krik razderanog metala, iako je osećala da legura sazreva. Skladišni ulaz se otvorio i sumporna smeša pokuljala je napolje.
     Provirila je napred. Tamo će, u zlatnim mlazevima ka nebu, procvetati Sifon.
     #Gde si, usko oko?# začula je Nimfur'tonin gorko-slatki glas.
     #Dolazim da te naherim, jednonoga#, odbrusila je Kvat, mada joj se u glasu osećalo šištanje toplog prijateljstva kako bi umanjila uvredljivost izraza. Nazvati nekoga jednonogim bila je velika, mada prema običajima i položaju dozvoljena uvreda. Ali slika nečega što skakuće na jednoj nozi bila je dovoljno smešna da predstavlja šalu među prijateljima.
     #Spotaći ćeš se, pašćeš, zakasnićeš.#
     #Rekla si mi da ćeš biti daleko od Sifona. A sad vidim da si ispred mene.#
     #Stigni me!#
     #Suviše si blizu!#
     #Za tebe možda. Za mene nisam.#
     Kvat je gunđala, približavajući se mestu na kome će se pojaviti Sifon. Oblaci su se na tom mestu već kovitlali, crveni i bolni. Zlatna režuća linija već je jednom prošla preko obzorja. Uskoro će se ponovo pojaviti, bacajući oštre senke. Ako Kvat i Nimfur'ton priđu preblizu, spržiće ih.
     #Tukar'ramin nas je izričito upozorila! Mlazevi mogu da skrenu ka napolje.#
     Kad su se ona i Nimfur'ton razmetale i izazivale jedna drugu da dođu čak ovamo, obe su bile veoma hrabre. Sada je Kvat osećala plašljive nijanse u sopstvenom govoru, koji su poticali od podumova. Oni su uvek bili oprezni - zahtevali su neprekidno savetovanje. Od njih su se bas sumnje i oklevanja javili i pod njenim nosećim talasom. Ovog časa mrzela je te neželjene dokaze njene unutrašnje prirode koji su skliznuli kroz njene filtere, omogućavajući da je svako lako pročita.
     #To su samo statističke nestabilnosti, nisko-ćopava moja#, smireno je rekla Nimfur'ton. #Povratna stabilizacija uhvatiće ispupčenje i ututkati ga nazad u mama-vreću.#
     Kvat je zastala da odmeri položaj, koristeći za to dva obližnja vrha. Oko ovog sveta nisu kružili meseci; radi lakše navigacije, potražila je visoku postaju koju je njen rod oteo od maški. Svetlucavi ratni plen prijao je Kvatinim podumovima, kao simbol gromoglasnog uspeha na ovom svetu. Vešto su pridavili nadzornike postaje; Horda Nogavaca sručila se na njih potpuno neočekivano i sa zadivljujućom hrabrošću. Kvat se ponosila time što je učestovala u odvažnom proboju u unutrašnjost područja maški.
     Krenula je nizbrdo - klateći se, zvečeći, zvoneći - puštajući da joj noge same nalaze uporište na nesigurnom kamenju. Usmerila se na Nimfur'tonino pištavo crvenilo. Javila se mirno, ne propuštajući nikakvu boju u ćurlikanje: #Ipak, jako smo blizu...#
     #Jednonoga, eto šta si ti. Prestani da brineš!#
     Kvati se svest na trenutak ukočila kad je osetila kako joj servo usijano zavija - eeeeeii - u prednjoj nozi. Pomislila je na Tukar'ramin kako bezbedno radi u Košnici, daleko od vrelog grebena. I ona i Nimfur'ton trebalo bi da su tamo, i da slave sa ostalim rodom Košnice.
     Kvat je mnoge dane provela obilazeći ove bregove sa Nimfur'ton dok su radile zajedno. Borile su se sa prenosnicima flukscevi. Nimfur'ton je prelomila nožnu kost kada se tovar prevrnuo. Mogla je da hoda samo uz ogromne bolove dok joj Kvat nije donela veštačku zamenu.
     Nimfur'tonina nova noga radila je bolje od prvobitne, organske, kao i obično. Kvat joj je zavidela na novoj nozi, jer postala je brža; sada joj više nije ostala nijedna prirodna. Nimfur'tonino dugo, bodljikavo telo blistalo je od usmerenosti, gotovo čitavo prekriveno metalnim kućištima.
     Košnica je smatrala za shodno da opremi i Kvat i Nimfur'ton najsavremenijim kibertehnom, čitavim podsistemima lepih, samoenergetskih organa, udova i antena. Bile su počastvovane što su baš njih odabrali, ali to ih nije lišilo mladalačke odvažnosti.
     #Jesi li izgubila pamćenje, Kvat? Zarekle smo se da ćemo pobeći i sastati se, da gledamo divlju energiju i pratimo kako plazma igra nad bregovima!#
     #Ovaj... da... ali...#
     #Koščice su ti prenapregnute od ovog malog puta?# pitala je Nimfur'ton oštrim štektanjem. Istovremeno je pustila i rugalicu, Ovaj-da-ali, ovaj-da-ali, u kiselom bočnom registru nosača, rugajući se.
     #Ne, ja... ja...#
     #Postala si pravi cmizdravi zemljo-rovac, popac-Kvat. Tvoj toraks se nadima, ali u trenutku spuštanja...#
     #Dosta, cistoljubice! Brzo ću te stići!#
     Kvatina hrabrost zvučala je lažno. Kao i čitava njena rasa zemljokopača, plašila se visine. A letenja još više. Podumovi su joj podivljali od straha. Prikupila je svu hrabrost.
     Kvat je poklekla i snela ružičasto vatreno jaje. Odbila se od granitne litice. Tokom čitavog Nimfur'toninog ruganja Kvat je planirala i odmeravala. Sada, potrošivši sve rezerve u jednom mlazu, Kvat je savladala kameni zid i - okružena crnom maglom izduvnih gasova, zagušenih raketa - zagrebla po stenju na vrhu.
     Ščepala je.
     Zateturala se na ivici.
     Ispustila mlaz plavog vazduha...
     ...i zadržala se.
     - Žitititi-tiii - krčala je veza, ali Kvat se uspentrala u bezbedost, osećajući prijatnu toplotu kad joj se težište našlo u valjanom položaju iznad čvrstog tla. Užasni strah pretopio se u ponos.
     #Vidi ovo!# uzviknula je.
     #Kako si...? Ah, istisnula si poslednji grumen goriva. Nije ti to mudro.# Nimfur'ton se videla kao čučeći disk duboko u dolini.
     #Ti pričaš o mudrosti? Ti, koja si me ubedila da se uputimo ovamo?#
     Kvat se na ovako visokom mestu osećala izuzetno izloženom. Osećala je svetlucave zavese kako lebde u vazduhu - blizu, opasno blizu.
     Nimfur'tonin talasavi signal sada je odavao i prizvuk sumnje.
     #Stvara se Sifon#, uzviknula je Kvat.
     Iz dalekih brda pokuljala je žuta para. Na tom grebenu su se nalazile zgrade od blata, privremeno sklonište za one koji su stvarali flukscev.
     #Siđi sa druge strane, Kvat. Skloni se dalje od Sifona.#
     Kvat je pošla nizbrdo, odronjavajući stenje odbojnicima. #A ti? Moramo da požurimo.#
     #Preći ću preko ove ravnice. Naći ćemo se u onom udubljenju tamo#, Nimfur'ton poslala je sliku sa vektorskom mrežom, #pa da gledamo Sifon.#
     Kvat je zastenjala, povećavajući stepen prenosa.
     Nimfur'ton je i dalje bila odvažna. #Zaslužile smo dobar pogled na njega. Ovo nam je prvi put, nismo kao neki matori mnogonožac kome je sve to dosadno. Naporno smo radile da ovo postignemo.#
     Kvat je prečula silna opravdanja i usmerila se na obilaženje gomile stenja koja se pojavila pred njom, trčeći i skačući nizbrdo. Nije bio trenutak da se nađe zatrpana pod gomilom šljunka, nikako. Preskočila je jednu hrpu, kontrolisano skliznula u stranu...
     #Kvat - ovde ima životinja!#
     #Nemoguće. Čitavo područje je pažljivo spaljeno.#
     #Ne, uznemirila sam ih svojim koracima. Izviru iz jazbina.#
     Kvat se okrenula i locirala Nimfur'ton na ravnici. Oko njenog sivobelog diska rojile su se tačkice. #Letači. Ptice.#
     #Ne, nego Ništaci. Oni su najgori. Gamad, svuda se zavlače.# Nimfur'ton bacila je plamen ka tačkama. Ove su pocrnele i popadale.
     #Sigurna si da nisu maške?# Kvat je osetila istinski strah. Uništili su glavne snage, ali pojedinačne maške su i dalje lutale brdima.
     #Ne, nisu tako opasni. Ali ipak - toliko ih je!#
     #Kreni! Imamo vrlo malo vremena!#
     #Ne. Osećam da ovde ima još gamadi. Šta ako se uvuku u flukscevi? Mogli bi da pokvare Sifon.#
     #Mani sad njih. Trči!# Kvat je pošla punom brzinom niz usku jarugu.
     #I sada osećam njihovo brujanje#, uzviknula je Nimfur'ton. #Ima ih mnogo. Idu u dugim kolonama.#
     #Traže hranu. Preživari. Ali moraš napustiti tu otvorenu dolinu. Smesta.# Škripeći i zvečeći, sasuljala se niz strmu liticu.
     #Moramo se javiti Tukar'ramini. Ova gamad se može zavući čak i u sam fluks...#
     #I onda će biti spržene. Budi razumna! Ne možemo pozvati Tukar'ramin. Jesi li zaboravila da smo ovde bez dozvole?#
     #Ah, evo - spalila sam i poslednje. Ako ih ima još...#
     #Mani njih!#
     #Imaš pravo. Dolazim.#
     Nebo se naboralo. Zlatni vrtlog peo se sve više.
     #Žuri! Nema vremena...#
     "Žurim. Samo da spalim...#
     Nebesa su se zaljuljala.
     Kvat se zaustavila, kližući se, ukopala se nogama i - klik! - zatvorila sve ulaze. Jonizovano plavi vetar jurio je oko nje.
     Iza niskih bregova napredovao je zlatni zid. Bistava linija išla je ka severu, rotirajući sve brže. Veliki kosmički Krug rotirao je sve brže, pretvarajući se u mrlju boje. Rotacija je stvarala stalan pritisak prosecanja. Sada se zlatni zid kretao dalje od pola, kao gotovo savršeni cilindar koji je stajao uperen ka nebu.
     Obližnja fluks postaja odaslala je niz tandrkavih magnetnih kolutova, koji su dosegli daleku nit u prolazu i povukli je ka sebi. Hiljade sličnih postaja zajedno vukle su i gurale paučinastu, brzu liniju putanjom oko planetnog pola.
     Ova cev razigrane svetlosti, Sifon, bacala je boje u tamno nebo, od ružičaste preko crvene do narandžaste. Vetar je zavijao oko Kvat i ljuljao je, kao da je pokušavao da je prevrne. Kvat se žurno priključila na kanal roda, da pozove pomoć. Umesto toga, zapljusnuo ju je pogled sa dalekog grebena, namenjen čitavom rodu.
     Flukscev je rasla, prava i istinska, iz podnožja bregova. Zarila se u sloj oblaka i isparila ih u blesku purpura. Tamne mrlje rojile su se uvis, uvis - i vrelina je raščistila beličaste oblake za nekoliko trenutaka.
     Sada se pojavilo crnilo vakuuma, tačka koja se obrazovala visoko gore, meta koja se stvarala dok je strela već letela ka njoj. Zvezde su svetlucale u njoj.
     Gornja veza stvarala se dok se cev otvarala u čisti vakuum svemira. Kvat se zagledala u uskovitlane ćilibarne i sive mrljice, čkiljeći u čudu. Rod je poslao aplauz, pucketavu i zujeću pesmu.
     *Komletirano!* javio se Tukar'raminin topli signal.
     Sada je Sifon brujao od novog života, duboko u steni. Zidovi cevi odupirali su se pritisku čvrste stene sa svih strana - osim u samom jezgru. Tamo su ogromni pritisci pri svakom obrtaju uterivali novi metal u cev. Duž zidova cevi pronosili su se ogromni pritisci. Cev je brujala i grizla, odvajajući od matičnog sveta cilindar kamena. Gornji kraj nalazio se u vakuumu, a dole su oslobođeni pritisci gurali odvojeni kamen naviše.
     *Tok postoji*, začuo se, bez žurbe, meki Tukar'raminin glas - i flukscev se iznenada napunila.
     Biserno beli, prozirni zidovi postali su sivi. Kamen je počeo da ističe napolje.
     #Nimfur'ton!# povikala je Kvat kroz urlanje oluje. Vetar ju je zasipao šljunkom. #Nimfur'ton!#
     #Tu sam. Spustila sam se, ali sam izložena.#
     #Drži se dobro!#
     Preko bregova jurnuo je kotrljajući udar. Flukscev je zablistala. Cilindar se ispunio, zlatan, pa crven, pa beo.
     #Jezgro!#
     I onda je linulo.
     Njihovo koplje doprlo je do blaga ovog sveta. Ulaz u cev bio je vešto uobličen, blago se proširivao dok se ispunjavao belim usijanim metalom. Kuljanje rastopljenog metala teklo je od ogromnih pritisaka u jezgru ka ponoru svemira. Obilje se izlivalo naviše i napolje, uzmičući od ogromne mase.
     Kvat je zažmurila. Sjaj zidova flukscevi nanosio je bol njenim brojnim očima. Priključila se na Tukar'raminin pogled.
     Precizne pruge, zelene i ćilibarne, poigravale su u fluksu - dragoceni metali, jedino blago koje je posedovao ovaj siromašni svet. Tukar'raminin pogled se nagnuo, prateći crnu mrlju nečistoće uz narastajuću cev, ka zvezdama, u ponor, visoko izvan domašaja vazduha.
     Tamo su savitljiva magnetna polja ljuštila pruge, nalazeći orbitu za rastopljeni metal. Požuteli, uzdrhtali fluid, oslobođen zagrljaja gravitacije, jurio je ka ledenoj hladnoći. Vraćen u prostor kome je nekada pripadao, metal se stvrdnjavao i pegaveo, pokorica je postajala smeđa od nečistoća. Narastajuća nit pucketala je i ječala dok se formirala. Ponegde je pucala, ali je i dalje glatko tekla duž svoje blage orbite.
     Dok se hladila, postajala je siva.
     Sive niti su se namatale.
     #Kvat! Nešto...#
     Ošamućena, locirala je Nimfur'ton. Ali signal se prekinuo.
     Kroz buku i zbrku, poslala je signal Košnici. Dobila je zvukčni odgovor, i pogled roda smesta se nagnuo niz blistavu nit metala, spuštajući se ka niskim brdima. Orkanski vetar raščistio je vazduh. Jezivo svetlo metala iz jezgra prekrilo je dolinu senkama. Ali nešto se njihalo...
     Cev. Uvijala se, brujala, smotala se u krug, opet se ispravila. Zidovi su se oblili svetlom.
     Pojavilo se ispupčenje. I raslo.
     Kvat je gledala sliku, opčinjena. Sve deblja flukscev se talasala. Povijala se. I iznenada se izvila, brže nego što je pogled mogao da prati. Metalna čorba se izlila. Zaslepljujuće bela lopta je kapnula, cepajući stenje, šireći se.
     Siva palačinka - Nimfur'ton - čučala je u plitkom udubljenju. Stena nad njom zabrujala je kada ju je dotakla ključala tečnost. Plima je zastala, a onda se prelila, pržeći, pržeći, pržeći sve.
     #Nimfur'ton!#
     Sada su slike stizale prebrzo da bi se pratile.
     Noge su se povile. Užasan vrisak. Stopala se tope u dodiru sa ključalom belinom. Nimfur'ton se okreće, a noge joj pucaju. Koža se otvara. Utroba se izliva - i smesta biva spržena u smeđi dim.
     Nimfur'tonine donje noge se polako tope. Gornje panično posežu ka nebu, kao da pokušava da se izvuče.
     Narandžasti plamen zahvata gornji deo glave. Ruke grčevito udaraju po plamenu. Žuti jezici proždiru. Glava se raspada. Komadi lete na sve strane.
     Tako će Kvat pamtiti Nimfur'ton. Prizor je potro sva ostala sećanja. Dugo, jezivo dugo Kvat je videla samo užasni trenutak smrti. Optički ulazi registrovali su i druge podatke, ali um ih je odbacivao. Ukočeno je stajala. Ćutala je. Počela je da drhti.









2.
     Sifon je narastao. Ogromni magnetni čvorovi su ga povijali. Blistavi zid pritiska opet se pretvorio u usamljenu kosmičku strunu, sa zlatnom lepotom oštrice koja je visila na polovima planete. Vratio se mir. Daleko gore orbitirala je tamna mreža ohlađenog metala iz jezgra. U novostvorenom lavirintu kretale su se prilike, glačajući, sekući, preraspodeljujući.
     Otkrivena je spiralna nestabilnost. Zaista su se primećivali tragovi uplitanja Ništaka.
     Radne ekipe pošle su ravnicom ka postajama fluksa. Nosile su Nimfur'tonine ostatke, uredno složene, nazad u Košnicu. Samo nekolicina obratila se Kvat, ne zato što su smatrali da je osramoćena - pregled Nimfur'toninog tragača pokazao je da je sama odgovorna za rizik - nego zato što su bili suviše zauzeti obnavljanjem projektora flukscevi, koji su se rastopili i pretvorili u šljaku.
     Dok su ekipe radile, Kvat se oteturala nazad u Košnicu. Zglobovi i šavovi su je boleli usled manjih povreda. Dani'ver, Tukar'raminin pomoćnik za obuku, slala je pištava pitanja tokom Kvatinog marša, podrobno se raspitujući o tome kako su njih dve stigle tako blizu; zahvaljujući šturim odgovorima, osetila je oblak koji se spuštao na Kvat.
     Usledilo je razdoblje odmora koje je Kvat pokušala da prihvati. Nije uspela. Kroz zidove je osećala brujanje kretanja ostalih mnogonožaca, koji se nisu odmarali. Slušala je grozničave, žurne nizove podataka koji joj nisu dali da zaspi.
     Petljasta nestabilnost predstavljala je zastoj, i ozbiljno im je uzdrmala raspored rada. Daleko u svemiru, iza Kosmičkog Kruga, orbitirale su legije njihovih sastručnika. Očekivali su delove metala kako bi otpočeli tkanje. To je značilo da se tempo Košnice mora ubrzati. Konačno je uspela da ućutka dosadne glasove svojih podumova. Zapala je u dremež obuzeta zahvalnošću, podavijenih nogu spregnutih gustom mrežom; jer nešto tamno ju je gonilo.
     Kvat se probudila dašćući, prepletenih nogu, a traheje su joj svetlucale crveno, žuto, pa opet crveno, u brzom ritmu. Kroz zasvođeno odeljenje zujao je poziv za nju. Kvat se javila i zatekla poziv od Dani'ver.
     Smesta je sišla, obuzeta strepnjom. U umu joj je vladao zbunjeni haos. Hidraulika joj se zgrčila, ispunjena pritiskom i bolom.
     Žurno je razmazala kap želudačnog soka preko kisele spore. Čim je to pojela, zaćopala je napred, štedeći nogu na kojoj je povredila koleno. Šepala je kroz odaje pune žamora i rada. Jedan petonožac ju je pozdravio, ali inače niko nije obraćao pažnju na nju. To nije bilo ništa novo, i danas joj je baš to i trebalo. Težina koja se spustila na nju nije želela društvo.
     #Shvataš li da si kriva?# zazujala je Dani'ver sa ulaza u središnji ponor.
     #Na žalost.#
     #Tvoj napredak će biti usporen.#
     #Da.#
     #Dodatak ruci, koji bi te učinio# - Dani'ver se zagledala u pločicu, umesto da pogleda pravo u Kvat - #petonošcem, biće odložen.#
     #Da.#
     #Dobro je što se tako lako pokoravaš. Neki nemaju tu sposobnost, makar bili i mnogonošci.#
     #Da.#
     Dani'ver je otvorila ulaz u svojoj debeloj koži. Vlažno je posmatrla Kvat nekoliko trenutaka pre nego što je nastavila. #Uprkos tvojoj grešci, Tukar'ramin će ući u tebe.#
     Kvat je osetila da prostori u njoj ključaju. Strah je potekao napolje. Zapanjenost joj je stegla stigme toliko da je vazduh jedva zviždao kroz njih. Posramljena, bila je sigurna da će Dani'ver to primetiti. Jedan zid se razdvojio uz tihu tutnjavu, koja je prigušila Kvatino napregnuto disanje. Kvat je kruto pošla napred. Znala je da će je sada videti onakvu kakva jeste.
     *Muči te strah.*
     Blistava misao naišla je sama dok je zurila naviše, naginjući glavu da odmeri visinu. U mreži se kretalo ogromno obličje. Oblaci vlage lebdeli su u visini. Masivni kameni lukovi davali su zbijenom vazduhu ogromnu težinu.
     #Igumanijo#, počela je Kvat, #osećam bezdanu tugu...#
     *Ne pokušavaj da objasniš svoje unutrašnje ja. Vidim te.*
     Jasno svetlo poigravalo je preko Tukar'ramininog tela, koje se držalo gornjeg dela ponora. Kvat nikada nije bila nasamo sa tako uzvišenim bićem. Trudila se da se smiri. Ogromno prisustvo blistalo je od bezbroj nogu.
     Osetila je prodiranje. Fine žice preplitale su se kroz njenu blatnjavu unutrašnjost. Tupo je osetila priviđenje kako poigrava i vrti se - a onda je nestalo, isparilo.
     *Ne muči tebe Nimfur'tonina smrt.*
     Reči su hladno odzvanjale, mada su lebdele slobodno i prijateljski u Tukar'ramininom toplom moru.
     #Ne. Bojim se neke... neke...#
     *Prestani. Težina koju nosiš mora se postepeno skidati. Pomoći će ti uranjanje u naš Put.*
     #Poznajem već Put.#
     *Nijedan višenožac ne može da prati više od jedne ili dve grane Puta, Kvat'jut'kal'ton. Ne dodaj svojim greškama i uobraženost.*
     #Ja...# Pritisak straha opet je navro i Kvat je naglo udahnula vazduh da uzvikne.
     *Vidim. Znam. Ali moraš putovati kroz tu mahovinu.*
     #Ali, ja...#
     *Faktotum će ti pokazati Hronike do dubine koju nisi videla. Istraži ih. Nađi naš trag. To će ti pomoći.*
     Kvat se povukla, spotičući se na nesigurnim nogama, a stigme su joj se uznemireno otvarale i zatvarale.









3.
     U Hronikama, vreme je progutalo Kvat.
     Faktotum - pipav i sparušen - ostavio ju je nasukanu u lepljivoj mreži koja je zaudarala na prisustvo mnogih dvonožaca. Ovo mesto obično se koristilo za osnovno obrazovanje vrlo mladih, po pravilu priglupih.
     Kvat se jedva sećala te faze. Tada je bila potpuno prirodna, bez mašinski povećanih sposobnosti. Slaba, meka, glupa. Naučila je Istinu iz Hronika, razume se. Sada joj se sve to činilo beskorisnim. Izgubila je veru.
     I tako se vratila ovamo. Među zadahe mladosti. Pod kacigom, povređenih čula.
     I pred njenim očima odvijala se ogromna priča.
     Znala je osnovne obrise, naučila ih je ni ne razmišljajući o tome. Pred njom su lebdele slike iz davnine. Za drevne višenošce život je bio bezbrižno, slatko skakutanje. Čak i mnogonošci su uživali na raskošnim, lepljivim nitima. Sunčali su se, opijeni pulpom.
     Vremenom, rasa se raširila po matičnom svetu. Nauka i filozofija tih davnih vremena bili su otupljeni od sveprisutne mlitavosti.
     Nošci nisu uvek bili takvi. Najraniji crteži prikazivali su divlje, davno istrebljene životinje sa bodežima u grlu, kako se strašno otimaju, a zatim se umiruju. Ma koliko lenji, drevni preci očistili su svoj svet od takve gamadi.
     Bez novih izazova, rasa je tavorila i uživala. Međutim, njihova matična zvezda zašla je u unutrašnje oblasti Galaktičkog Središta. Maške su počele da zalaze u oblast nožaca. Postalo je jasno da one nameravaju nešto ogromno. Nošci su samo grozničavim razmnožavanjem uspevali da se bore protiv širenja maški.
     Oživeo je nekadašnji duh. Potom su usledila naučna otkrića koja su dala smisao svemu.
     Šta ti je cilj? Faktotum je bio uvek budan, spreman da hrani Kvat bujicom podataka, učaurenih u hormonalne zvuke i filigranski rad.
     #Ja... došla sam zbog Tukar'ramin...#
     Želiš li možda neki obrazovni oblik Hronike?
     #Odlično.#
     Kvat je obuzelo ćudljivo raspoloženje. Um joj je poigravao na površini suze koja je svetlucala kao planeta, a površinski napon ju je izazivao da se kliže po njenom ledenom sjaju. Pribrala se kad su pažljivo usklađeni mirisi počeli da pevaju 'Uprezanje kolabirane zvezde'.
     Uvod je davao kratak pregled uobičajenog znanja. Duboke vatre svakog sunca moraju da zgasnu. Gotovo sagorele zvezde implodiraju, a njihova lomača je blesak koji se vidi u čitavoj Galaksiji. Manje zvezde ostavljaju za sobom jezgra od čistih neutrona. Pošto i dalje rotiraju, a polarne kape izabacuju čestice, one postaju svetiljke, postojano pulsirajući: galaktički svetionici. Koristan izvor energije.
     Kada se obrtanje uspori, nošci mogu da im priđu. Ekipe sastručnika zatvaraju izlaz česticama, kanališu energiju, ućutkavaju pulsar i pretvaraju ga u nešto korisno.
     Ustanovili su da pulsari privlače i maške, ne samo zbog obilja energije nego i radi džinovskih naučnih eksperimenata. Svrha ogromnih radova koje one izvode na polovima pulsara pošto zatvore elektronsko-pozitronsku plazmu, ostala je nepoznata.
     Maške su stimulisale sunca da postanu supernove u čitavoj oblasti oko Galaktičkog Središta - očito zato da bi dobile pulsare. Postavljanjem zamki za maške kod obližnjih pulsara, nošci su požnjneli svoje prve vojne uspehe.
     Bez ikakvog upozorenja, iz nje je stao da kulja užasan strah. Kvat ga je po prvi put upoznala gledajući slike što su lebdele pred njom.
     Nebula je svetlucala nežno ružičastom bojom zvezda koje se rađaju. Nešto bliže sijao je pulsar, nadgrobni kamen pobeđenog sunca.
     Preko tankog sloja svetlosti lebdeo je oblak prašine, zaklanjajući lice nebule - istinska slika smrti koja očekuje sve nošce, sva bića, sve i svakog.
     Nimfur'ton - prvo spržena a potom spaljena, sa mesom koje otpada, prvo smeđe pa potom crno.
     Nimfur'ton sada nije postojala, nestala je. Kvat je osetila tugu za svojom sastručnikom, za duhom koji se tako lepo dopunjavao sa njenim u Košnici. Ali ta tuga bila je samo zaklon za zver koja je vrebala u dubini, za ono što Kvat nije smela da prizna sebi sve do ovog časa, kada je prašina zamračila ljupko svetlucanje nebule.
     Prašina. Tama. Sveproždiruća smrt.
     Kvat je osetila jezu straha, ne za Nimfur'ton nego za sebe.
     Potražila je Faktotuma.
     Da? Tvoja uputstva nisu potpuna...
     #Mani sad to. Hoću opet Hronike. Pričaj mi o Uplitačima.#
     Uobičajene istorije bilo je u obilju. Kako je počeo dugi rat sa maškama. Kako je rasa uvidela izazov. Kako su najviši od svih nožaca, Prosvetljeni, shvatili šta je predeo nauke podrazumevao: sveti kosmički pogled.
     Ali nisu se svi složili. Jeretici nazvani Uplitači suprotstavili su se Sintezi. Besnele su rasprave. Na kraju su sva neslaganja iščezla, oslobodivši time energiju rase. A onda, znajući istinu, rasa je nastavila da...
     Kvat je otkliknula standardnu priču.
     Da?
     #Uplitači - i njihova učenja. To nije pomenuto.#
     To obično niko ne traži.
     #Sada ja tražim.#
     Je li postojalo oklevanje? Pa, valjda...
     Opet gomila istorije. Datumi, mesta, činjenice - planete i eoni, sada svi izbledeli. A onda, probijajući se napred, Kvat se iznenada našla usred gledišta Uplitača, citiranih po njihovim tekstovima.
     Smrt pojedinca je činjenica, tvrdili su oni, gruba i neizbežna. Nije bilo ponovnog rođenja ni za koje nošce. U nauci nema skrivenih poruka.
     Duboki, svilasti glas pevušio je iz nekog drevnog budoara:
     NAŠA JE SUDBINA DA ŽIVIMO PO ZAKONIMA KOJI SU NAM OMOGUĆILI POSTOJANJE, ALI SAMI PO SEBI NE NUDE NIKAKVU SVRHU NITI OBEĆANJE, PA NI TRIJUMF VRSTI KAO TAKVOJ. SVEMIR NAM OSTAVLJA MESTO U SVOM SISTEMATSKOM POSTOJANJU, ALI NJEMU JE STALO SAMO DO SAMOG SISTEMA, A NE DO NAS.
     Kvat je jeknula što vidi otvoreno izrečene takve stavove.
     Ipak, osetila je kako na to odgovara strahom, narastajućim osećanjem dobrodošlice. Do ovih zamisli i sama je došla. Sažižući trenutak Nimfur'tonine smrti izvukao je na površinu takve misli. Više nikada neće potonuti u dubinu. Slušala je dalje blagi, samouvereni glas koji je opisivao konačnu istinu:
     ČAK I OVAKAV NAČIN IZNOŠENJA ISTINE NAVODI NA POGREŠAN PUT. SVET IZVAN NAS ZAPRAVO JE NESPOSOBAN ZA OSEĆANJA. MI POSTOJIMO KAO SLUČAJNI DOGAĐAJI U SVETU KOJI SE ČVRSTO DRŽI SVOJIH ZAKONA, ALI BEZ IKAKVOG PLANA OSIM ČVRSTOG DELANJA DINAMIKE.
     Kvat je ustuknula, kao da se jestiva nit naglo uvila i pretvorila u zmiju.
     Eto, upravo ono čega se plašila. Sada je to postalo čvrsto i nepokretno, opipljiv deo istorije. I drugi nošci videli su isti taj ogromni, pohlepni ambis. Svet je trulo, šuplje mesto. Samo jedan dodir i sve će se raspasti.
     Srca su joj nepravilno udarala; osećala je svako kako potiskuje tečnost različitim cevima. Zapljuskivali su je hormoni, dodajući mirise i ukuse suvom drndanju istorije.
     Jeretici su začas pobili Sintezu po kojoj je Kvat dosad živela. Istorija, rezana drugačijim nožem, postala je neprepoznatljiva. Pominjala se verska manija izazvana nemilosrdnim, beskrajnim ratovima protiv maški.
     Ali Sinteza nije religija, pobunila se Kvat u sebi, to je filozofsko otkriće. Religije su se i ranije javljale i nestajale. Nijedna nije navela nošce da se ujedine i dignu.
     Hormonima prožeta logika i nehotice se odvijala dalje, uprkos Kvatinom protivljenju. Prosvetljeni su u to pradavno vreme dospeli u punoću postojanja. Njihova gvozdena pravila su prevladala.
     Sijale su slike, jedna po jedna: vretenasti nošci uništavaju gnezda i seku niti. Nevernici, rasporeni i ostavljeni da vrište, viseći i umirući pod nepoznatim suncima.
     Sinteza je govorila o racionalnim nošcima koji tragaju za svetlom, tako su učili Kvat. Ali sada nije mogla da obuzda misli. Zar ovo izgleda kao logično delovanje? Kako je Sinteza mogla da bude toliko uverena u svoje pretpostavke?
     Naglo se otrgla. Faktotum mora da ju je pažljivo posmatrao. Odlaziš?
     #Da, da#, ljutito je odbrusila Kvat. #Pa šta?#
     Nije završeno. Nikakvo dobro ne dolazi od... i Faktotum se upustio u buđavo, ustajalo govorništvo.
     #Svakako, Faktotume, svakako#, prekinula ga je. #Uznemirile su me ove jeretičke laži, to je sve. Zaboravi sve što sam rekla.#
     Shvatila je da će Faktotum bukvalno razumeti njene reči i izbrisati čitav razgovor. Možda je tako i bolje. Siroto stvorenje ionako nije moglo da se nosi sa takvim pojmovima.
     Možda nijedan nožac ne može, mračno je pomislila Kvat.
     Zašto onda ona oseća takvo opterećenje?









4.
     Bek'dal je škljocala kraj nje, krećući se brzo i spretno.
     #Uskoro će početi slivanje#, doviknula je.
     #Šta?# Kvat je podigla pogled sa robota koji joj je popravljao povređenu nogu.
     #Slivanje za Nimfur'ton, usko oko.#
     Bek'dal je povila prednje noge unazad sa lakoćom i ljupkošću, a boje na grudima i u očima poigravale su od mračnog humora. Dlačice oko očiju talasavo su se širile prema spolja, pokazujući drugarstvo sastručnika. #Nisi valjda već zaboravila?#
     Kvat je plamtela od stida. Kad god bi pomislila na Nimfur'ton, uporni košmar bi preplavio sva ostala sećanja. #Razume se da nisam. Neki žale u osami.#
     #Dobro rečeno. Vidimo se tamo.#
     Kvat je odlučila da prikrije zbunjenost veštim podbadanjem. #Doduše, nisam primetila mnogo javnog žaljenja.#
     Bek'dal je shvatila nameru. #Znači, mi svi treba da radimo ono što ti nećeš?# Nabrala je analnu šupljinu u želji da pojača zajedljivost svoje primedbe.
     #Ja se bar nisam trudila da me prebace u orbitalno tkanje.#
     #Znači nisi. Dobra ideja. Suviše si neiskusna.#
     #Oči ti postaju zamrljane#, odbrusila je Kvat. #Pogrešno procenjuješ ovu oštečenu nogu. Ja sam četvoronožac, baš kao i ti.#
     #A pošto si dugo takva, sigurno ćeš uskoro dobiti još.#
     #I meni to ponekad padne na pamet.#
     #Odlično.# Bek'dal se spustila povivši kolena, škriip, škriip. #Misliš da ću i ja skoro?#
     #Došla si ovamo sa četiri. Ja sam prešla manje prostora od tebe, to je tačno, ali imala sam četiri noge. I još ih imam. Svi mi želimo da radimo orbitno tkanje, razume se, ali tvoje uobraženo ponašanje...#
     #Stvarno si gruba. Moja istinska želja je da zamenim samu Tukar'ramin.#
     Kvat je ispravila dlačice oko očiju i pustila da kroz njih kaplje crveni sok kako bi pokazala da jedva savladava bes. #Neverovatno!#
     #Ne baš. Samo nisam prizeman tip kao ti.#
     Kvat je pobesnela. Svako pominjanje straha od visine i letenja zarivalo joj se u telo kao trn. #Košmaru jedan. Sad ćeš mi još reći da želiš da postaneš Prosvetljena.#
     Bek'dal se iznenadila. #Govoriš đubre! Pazi se. Prosvetljeni su uvek oko nas. Neko bi mogao da te čuje.#
     #Oni potiču od sličnih nama#, rekla je Kvat.
     #Da, ali izdigli su se daleko iznad našeg kraljevstva.#
     #Niko nije nedodirljiv.#
     #Istina, ali pametnije je pretvarati se da su takvi.#
     #Ja hoću istinu, ma kakva da je#, obrecnula se Kvat. #Neću ništa da izigravam.#
     Pauza. #Nešto te muči? Govoriš hrabre reči ali tvoje dlačice i spektar tvog toraksa govore drugačije.#
     Kvat je obuzeo nemir. Zar Bek'dal može da vidi šta ona zaista oseća? Zar Bek'dal zna za njene sumnje? Otkrivanje bi moglo da uništi Kvatinu budućnost.
     Počela je da smišlja otrovnu primedbu, a onda se predomislila. #Moje misli pripadaju samo meni.#
     #Odlično. Nadam se da će tvoje dragoceno ja ostati smireno, čak i kada budem unapređena pre tebe.# Bek'dal je začegrtala trepljama u izazivačkom skladu, lučeći žučni sok iz korena, ispunivši tunel smrdljivim dimom.
     #Ako smo suparnice, hajde da se ne pretvaramo da nismo!# Izišla je, njišući zadnjim trapom.
     Kvat je odgurnula pacolikog robota popravljača koji je glancao svoje delo, Kvatinu novu nogu. Bek'dal je bila sposoban suparnik, u to nije bilo sumnje. Kvat je na trenutak poželela da joj se poveri. To bi bila greška. Niko ne može da joj pomogne. Ali ipak... kad bi mogla da nađe makar neki gest, neku reč...
     Bučno trupkajući kroz tunel kako bi isprobala popravljenu nogu, odzvanjajući i škljocajući, primetila je izlaz podataka na keramičkom zidu. Nešto ju je grickalo, nešto duboko iz ključale jeze koja je vrebala u njoj. Zatražila je Opšte podatke, ukucala indekse i dobila sledeći tekst:
     SINTEZA: (1)SHVATANJE DA POSTOJI KONTINUITET IZMEĐU INERTNE MATERIJE, PREKO VELIČANSTVENOG SKLOPA RANE VASELJENE, I DANAŠNJEG INTELIGENTNOG ŽIVOTA. SADA OPŠTE PRIHVAĆENA, OVA KOSMIČKA PERSPEKTIVA MOŽE SE UZETI KAO KULMINACIJA SVIH DREVNIH RELIGIJA, MADA JE, RAZUME SE, PODIGNUTA NA ČVRSTIM TEMELJIMA NAUČNOG...
     Kontinuitet. To znači da sve traje dalje. Tako jasno izrečeno, strogim i objektivnim rečima, zvučalo je vrlo snažno.
     Vrlo mala pukotina, ali Kvat je u njoj potražila utočište.









5.
     Nošci su se okupili radi slivanja u pećini duboko ispod Košnice. Izdubili su je čim su stigli ovamo, još dok su uništavali i pržili čitave odrede maški. Ova pećina podsećala je na njihovo drevno poreklo. Vodenaste slike nožaca koji se šetaju i ćaskaju odražavale su se sa zasvođenih, uglačanih zidova. Larve su ulaštile grubu stenu gamižući i igrajući se.
     Na ulazu u oltar slivanja pojavila se Dani'ver. Izgovorila je obredni poziv, a slogovi su odjekivali od zasvođene tavanice.
     Za ovu priliku niko nije nosio sivo, grubo radno odelo. Umesto toga, svi su imali raskošne štitnike. Neki su imali ružičaste frizure. Na sve strane talasale su se živahne treplje. Talasi miomirisnih duginih boja slivali su se sa vešto uređenih kapaka. Neobični izraštaji na trahejama i oklopi čelično plavog sjaja predstavljali su ponos svojih vlasnika. Bilo ih je koji su se poigravali sedefastim kastanjetama od životinjskih kostiju na svakom zglobu. Stari mnogonošci nosili su sveže ukrase od liskuna ili pečenog plovučca.
     Oni koji su nedavno unapređeni imali su priliku da prikažu blistavu novostečenu nogu, uglačanu i sjajnu među ostalim zamrljanim ekstremitetima. Drugi su mahali zveckavim bakarnim antenama. Ili velikim kljovama od abonosa. Nova kvarcna sočiva lučila su spektar nalik draguljima u ulju. Oni sa svežim organima za varenje isticali su velike mešine pune tek načete hrane.
     Spori nošci rojili su se po lestvicama od mreže, ulazeći u salu za slivanje. Dok su se spuštali u položaj povijenih kolena, nad njima se stvorila slika Nimfur'ton. Počelo je tradicionalno prizivanje. Zvučni glas zahvalio se radnicima što su prekinuli sa poslom da bi došli i odali počast palom sastručniku. Kvat se sva usredsredila na to, mada su neki nošci u blizini zujali i ogovarali. A onda - neverovatno! - visoko nad Nimfur'ton pojavila se Tukar'ramin.
     Svi su zinuli. Tukar'ramin nikada se nije udostojila da se pojavi pred svima. #Šta! Zašto?# promucao je neko.
     Naizgled nesvesna šoka koji je izazvala, Tukar'ramin je ispunila akustičnu odaju svojim zvučnim glasom. Izgovarala je Istine. Kvat je napeto slušala drevnu priču, pokušavajući da u njoj nađe neko novo značenje.
     Litanija je bila, razume se, istinska i veličanstvena. Govorila je o tome kako su strujanja pokrenula lopte uskovitlanog gasa, koje su se vremenom spljoštile u Galaksije. Jezgra mladih Galaksija urušila su se i usplamtela: kvazari. Te posmrtne baklje plamtele su kao svetionici preko ponora toliko prostranih da ih je udaljenost pretvarala u tačkice zračenja. Ali nošci su ipak zaključili da u njihovom središtu vrebaju ogromne crne rupe, sa masom milijardu zvezda ili više, čvrsto držeći okolnu uskovitlanu prašinu.
     Tako je bilo u svim Galaksijama, uključujući i njihovu. *Crne rupe obrću se i sisaju, obrću i sisaju*, govorila je Tukar'ramin.
     Tako je tekla evolucija materije. Oko crnih rupa kretale su se prirasli diskovi. Plimne sile mlele su zvezde u prašinu. Induktivna elektrodinamička polja izvlačila su iz tih diskova mlazeve čestica, nalik na gejzire. Samo u mirnim spoljašnjim područjima galaksije vladali su uslovi dovoljno blagi za nastanak organskog života.
     *I tako mi naziremo preko zakrivljenosti univerzuma samo lomače ogromnih drevnih katastrofa. Plamen same materije. Groblja sunaca.* Tukar'ramin je učinila da se prizor odvija pred njima. Galaksije su tinjale, plamtele i umirale preko zidova ponora.
     Ali to je ipak bio samo uvod u veliku dramu. U mirnim, nevidljivim, rotirajućim diskovima običnih Galaksija, Istina je tekla dalje. Zvezde su stvarale teške elemente. Ugljenik se spajao sa kiseonikom, fosforom, azotom, vodonikom. I bujao je. Pojavile su se planete. A na njima život.
     Ovom procvatu prirodnog delanja suprotstavile su se maške. Upustile su se u surov, večiti rat protiv života.
     Kvat je uhvatio dremež. Mnoge noge su se nestrpljivo meškoljile. Višenošci su počeli da pričaju na svojim ličnim talasnim dužinama. Tukar'ramin ih je sigurno čula, ali je pričala dalje. Priča je bila svima poznata:
     Ništaci. Život koji je dao Ništake nadvladao je izvore energije na svom svetu. To su bile proste, nimalo prefinjene rase. Prva faza. Božanska evolucija odredila je da Ništaci moraju da odu sa pozornice. Njihova zemlja postala je osnova za drugu fazu.
     Prvci. Život koji je dostigao fazu Prvaca čitave zvezde preobražava u nešto korisno: to je drugi nivo. Njihova dela mogu se videti širom ogranaka Galaksije, tih bezdana tame i zbrke. Takve rase upisuju svoje ime velikim slovima u otvorene tablice tupe, prazne materije.
     Nošci su sada svakako Prvci - toliko su se uzdigli. Oni znaju šta im je cilj.
     Zvezdorojci. To je cilj nožaca. Zvezdorojci su savladali džinovske energetske izvore same Galaksije.
     Tolika sila, upotrebljena kao signal preko ponora između Galaksija, može poslati poruku nožaca čitavoj vaseljeni. To je njihova sudbina: da budu Zvezdorojci.
     Ako nošci uspeju da savladaju energiju u središtu svoje, relativno mirne i beznačajne Galaksije, znači da će još moći da igraju ulogu i na najvećoj od svih pozornica, u pevajućem razgovoru uzmeđu velikih zvezdanih jezera. Tako će moći da požanju znanja drevnih vremena i da podele sudbinu ostalih Zvezdorojaca.
     Uslediće Sumacija, stapanje svega što je najbolje u vaseljeni.
     Tukar'ramin je izgovarala drevni tekst, onako kako su im ga ostavili Prosvetljeni:
     *...svi sastručnici, daleko i blizu, ravni i tanki, kiseli i začinjeni. Svi će lizati sa tog izvora. Taj vrhunski trenutak svakako će doći, kada će um konačno nadvladati materiju i predati je ciljevima Rojaca. Trka ka entropijskoj smrti biće prekinuta. Vladaće čist um. Kao što su atomi naših tela i metala zakuvani u prvim zvezdama, tako ćemo se ponovo stopiti sa svemirom i...*
     U Kvat se nešto uskomešalo. U spiralnim ograncima što su plamteli od blistavo narandžastih supernova nije videla zvezde kako se pojavljuju iz ništavila, nego crnu prašinu kako sve proždire, neumornu plimu prljavštine koja potapa ćilibarno crvena sunca...
     #Ali šta je sa nama?#
     Njen glas prekinuo je Istine. Svečanost slivanja pretvorila se u zapanjeno ćutanje. Kvat se iznenadila kad je utvrdila da je ispravila kolena i da uspravno stoji.
     *Imaš li pitanje? To je ispravno, sastručnice moja.*
     Ali na slivanjima niko nije postavljao pitanja, nikad, i to su svi znali.
     #Zašto kažeš da ćemo svi učestvovati u Sumaciji?#
     *Sve živo će se ponovo roditi.*
     #A gde ćemo biti dotle?#
     *Čekaćemo.*
     #Hoćemo li to znati?#
     *Na neki način.*
     #Čak i ako smo mrtvi? Kao Nimfur'ton?#
     *To će biti kao vreme spavanja.*
     Tukar'ramin je bila visoko, ogromna i blistava, ukotvljena na lakim nitima. Kvat je čula oko sebe nezadovoljno mrmljanje. Ali bila je uporna:
     #Svi mi, zajedno?#
     *U vaseljeni informacije nikada zapravo ne nestaju, ako možemo da izbegnemo zjapeće ralje entropije. To je naš cilj.*
     #Ali nismo ga postigli! Tek počinjemo da postajemo Zvezdorojci.#
     *Kvat'jut'kal'ton...* Izgovarajući Kvatino puno ime, Tukar'ramin je spustila rilo prošarano plodnim senzorima, ispitujući. Treplje su joj se zabrinuto talasale. *Bolje je gledati na Sumaciju kao na nešto mnogo veće od pojedinca. Jer ona je takva.*
     #Svakako, znam, ali...#
     *Mi nastavljamo da živimo u svojim delima. Živi ono što jesmo. Suma naših vektora zauvek opstaje u vaseljeni.*
     #Ali jesmo li mi svesni toga?#
     *To je, koliko ja znam, nepoznato.*
     #Ali u tome i jeste stvar!#
     *Ne bih rekla.*
     Ovo svođenje glavnog pitanja na... na nečije lično mišljenje potpuno je zbunilo Kvat. Bez tog oslonca, čitava konstrukcija se urušila.
     #Hoće li Prosvetljeni večito živeti?#
     *To nam nije dato da znamo.*
     Nekoliko postarijih mnogonožaca slalo je Kvati diskretne signale niske frekvence, zahtevajući da prekine. Drugi nošci su mrmljali i meškoljili se.
     *Sećaš se, naša suština je ta koja se razmnožava.*
     Opet propoved. Kvat je iznenada osetila stid što je tako izložena. Svi su nemo prihvatili, svi koliko ih ima. Svi su ćutali. Što je značilo da niko istinski ne veruje. Samo je glupa, slepa Kvat morala da postavlja pitanja.
     *Ovo je bio plodan razgovor. Jesu li tvoje nedoumice razrešene?*
     #Ovaj... da.#
     *Pretpostavljam da te je Nimfur'tonina smrt uznemirila više nego nas ostale. Znaj da te razumemo.*
     #Ovaj... znam.# Da bi prikrila strah i zbunjenost, iskoristila je obredno #duboko zahvaljujem.# Polako je povila kolena, škriip, škriip.
     Okolni nošci su sa prebacivanjem širili treplje. Bek'dal se otvoreno kezila.
     Unfalum, zajednička sveta hrana, prelazio je od klešta do klešta. Kvat je tupo prihvatila nit, presekla komad i počela da izvlači lepljivu materiju u niti. Hvataljke u ustima vukle su slatke konce i širile ih u ploče, povećavajući im površinu. Druge hvataljke su ih pritiskale na kvržice za ukus, kako bi pojačale utisak. Kvat je sedela i žvakala, kao i ostali.
     Zašto samo nju opterećuju sumnje? Ipak, nije mogla da ih se otrese.
     Slivanje se završilo pesmom i mljackanjem dok su dovršavali unfalum. Kvat je namerno ispupčila toraks, ali ma koliko tanko razmazala unfalum, nikako nije uspevala da ga proguta, nije mogla da zaista upije srž zajedničke vizije.









6.
     To veče izišla je daleko iz Košnice, koja je lebdela kao senka nad isušenom ravnicom. Lutala je bregovima severno od Sifona. Sutra će se vratiti grozničavom radu, ali sada ju je nešto vuklo izvan bezbednog obitavališta.
     Zemlja je podrhtavala kao da planeta diše. Ako je tako, nemirno je razmišljala Kvat, uskoro će stići do poslednjeg izdisaja. Ko zna zašto, ta slika ju je uznemirila.
     Nad glavom joj je lebdeo sloj oblaka, trbuha plavih od kiše. Nejasni odsjaj zalazećeg sunca obojio je predeo u sanjivo narandžasto i crveno. Kvat se prebacila na transoptiku i videla Kosmički Krug u orbiti, nepokretan i taman bez dodira sa magnetnim poljima nožaca.
     Čeznula je da radi tamo gore, da pomaže u zarivanju neverovatne oštrine Kruga u grudi ove umiruće blatne grudve. To je bila slava, čast, sudbina.
     Krug je bio najdragoceniji od svih prirodnih bogatstava njene rase. Imena nožaca koji su našli i zarobili Krug zauvek će odzvanjati kroz istoriju. Posedovanje Kruga pružilo je nošcima mogućnost da preseku grkljan čitavim svetovima. Koristili su ga i protiv maški koje su se suprotstavljale njihovom napredovanju kroz Galaktičko Središte.
     Krug se mogao usmeriti ka maškama neverovatnom brzinom. Pošto bi samleo brodove, postojao je način da se navede da zrači nagle i ogromne količine elektromagnetnih talasa pomoću kojih je mogao da sprži sve nezaštićne maške u čitavom zvezdanom sistemu. Majstori Kruga bili su dobročinitelji i ratnici bez premca u čitavoj istoriji nožaca. Kvat je bila ponosna što hoda tlom ispod njihovog dela.
     Na ovoj izrovanoj ravnici jaruge su bile pune ostataka maški. Zdrobljene fabrike maški zjapile su kao truli zubi. Lešine maški još su se dimile od poslednjih bitaka. Nošci su poskidali sve korisne delove, tako da su ostala samo kućišta. Kvat se nadimala od ponosa zbog uništenja koje je izvela njena rasa.
     Čak i ovaj slabo branjeni svet zahtevao je ogromne napore nožaca. Naišli su na njega dok su lokalne maške bile zauzete međusobnim trvenjima. Prosvetljeni su uočili znake izuzetno snažnog sukoba između gradova maški. Ta mudra bića naredila su Košnici da se spusti. Čim su osigurali dovoljno prostora za gradnju magnentih postaja, u igru je uveden Kosmički Krug. Pobeda koju su ovde odneli otvorila je mogućnost za prodiranje u zvezde-tvrđave maški još bliže izazovnom jezgru uskovitlane Galaksije.
     Krdo životinja na paši primetilo je Kvat i razbežalo se u neredu. Čak i za životinje, bile su glupe i trapave. Kad samo pomisli da je Nimfur'ton izgubila dragoceno vreme, zbog tako primitivnih bića! Ovo je bila gruba planeta, nesposobna da iznedri išta više od Ništaka u haosu mora i neba.
     Nekoliko rasutih Ništaka ostalo je ovde - obična bića vezana za planetu, sa grubim alatkama. Nošci su ih primetili tek pošto su porazili maške. Kada raspore njihov svet, dokrajčiće i ta prosta bića.
     Međutim, bilo je nožaca koji su stradali od njihovih napada. Čak i takva niža bića umela su da bace nošce u tamu za koju je Kvat sada znala da svuda vreba, iza svakog naizgled čvrstog predmeta.
     Kao što je progutala Nimfur'ton, tako će, neizbežno, progutati Kvat, Tukar'ramin, sve, sve i svakoga, grubo se rugajući kontinuitetu.
     Kvat je nervozno podigla komad stene i bacila ga uvis, usmerivši ga ka dalekom krdu tupavih preživara. Kamen je pao izbušivši velike rupe u njima dok se odbijao, i ubio ih je nekoliko. Manje životinje upaničeno su poskakale iz svojih rupa. Stopile su se sa sumrakom i Kvat se okrenula, umorna, nazad ka alabasternoj planini Košnice.

     Sifon je ponovo parao nebo. Ovog puta Kosmički Krug čvrsto se držao putanje i Sifon nije vijugao u stranu. Usijana magma nije padala, nego je sukljala naviše u urednom stubu.
     Nošci su bili posebno pažljivi sa ovim prvim uspešnim pokušajem. Krug se savršeno obrtao, milovan snažnim poljima. Moraće da ponove ovu vežbu još mnogo puta pre nego što napuste ovaj mali svet, a svaki put će im biti sve teže zbog promene pritiska u dubini, jer će se omotač planete urušavati.
     Kvat je našla utočište u radu. Prijavila se za dodatnu dužnost nadgledanja povratne sprege. Naguta napred da bi osetila talasavu zelenu sliku, preplićući različite ulaze, osećala je kako se pritisak šupljeg života polako umanjuje. Ako nema materijalnog pribežišta, postojalo je ovo: grozničava aktivnost prikriva činjenicu da ta aktivnost, u osnovi, nema značaja.
     Dok je Sifon održavao tok metala iz jezgra, Košnica se podigla više. Kvat je to posmatrala iz mehura za nadgledanje. Tlo se ugibalo i lomilo, ispuštajući vodoskoke prašine. Zemlja je ječala. Šljunak je tutnjao po donjoj strani mehura. Životinje su panično bežale dok su se bregovi rušili. Pod nogama su im se otvarali ponori.
     Kvat je osetila da se niti za odmaranje zatežu i okrenula se, odvrativši pogled od haosa napolju. Bek'dal se spretno kretala mrežom. #Lepa predstava#, rekla je.
     #Da.#
     #Mislim da sutra počinjemo rudarenje.#
     Kvat je za trenutak odmerila Bek'dalino ogormno, maljavo telo. #Jedva čekaš?#
     #Kao i svi. To je prilika da pokažeš šta možeš sama da uradiš.#
     Kvat nije tako razmišljala o rudarenju, ali Bek'dalino samopouzdanje činilo je to očiglednim. Sa svakim izvlačenjem Sifona kora planete puca, otkrivajući nove žile retkih minerala. Mnoge rude potrebne su u tkanju koje se odvija u orbiti. Za predenje velikih traka ohlađenog nikl-gvožđa potrebne su smese za vezivanje i zavarivanje, pa su nosači neprekidno donosili sa planete nove i nove količine mešavine sirovina.
     Zarobljeni brodovi maški i velika orbitalna postaja bili su im od pomoći. I Kvat i Bek'dal imale su priliku da upravljaju brodovima do zarobljene postaje maški, i to je bilo najbliže što su stigle do orbitalnog tkanja.
     Sada nije bilo nade da će dobiti taj, najveći od svih poslova. Svi nošci zaposleni na površini sada moraju u potragu za otvorenim rudnim žilama. Ko god je mogao, postao je istraživač.
     #To je dosadan posao#, rekla je Kvat.
     #Tako kažu oni koji ga ne rade dobro.#
     #Više bih volela da usmeravam Sifon.#
     #To je samo rešavanje zagonetki. Nema u tome prave veštine.#
     #Intelektualno je mnogo teže...#
     #Oh, nikada nisam dovodila u pitanje tvoje intelektualne sposobnosti.# Bek'dal je sarkastično nabrala rilicu, ispustivši malo želudačnog soka. #Pogotovo posle onog divnog unakrsnog ispitivanja Tukar'ramin.#
     Kvat je raširila treplje. #Tragala sam za odgovorima.#
     #Na vrlo glupa pitanja. Kakve veze ima sve to?# Bek'dal je izvukla grinju iz vlažne niti za hranu.
     #To je najvažnije.#
     #Priče, prazne priče. Mi smo ovde da radimo.#
     #Ali čemu sve to, ako...#
     Bek'dal se ljupko nagla napred, a hidraulika joj je brujala. #Svrha je, usko oko, stići u orbitu. Tkati, a ne da čučiš dole kao rovac.#
     Kvat je zaustila da odgovori, a onda joj je sinulo da će Bek'dal uspeti. Bek'dalino mirno, uspešno, bezobzirno ponašanje potpuno je prirodno zato što je u dodiru sa dubljim izvorima, oseća stvari onakve kakve zaista jesu. A u tom jasnom svetu Sinteza je reč a Sumacija obećani slatkiš kojim se umiruju deca, a ne nešto što nošci ozbiljno shvataju. Taj svet je stvaran. Nemilosrdno stvaran.









7.
     Poziv okupljanja, začulo se zujanje, prekidajući Kvatinu koncentraciju. Klečala je na nesigurnom šljunku i tražila srebrnasto zelene pruge.
     Poziv okupljanja.
     Zavukla je iglu u srebrno-zelene ljuspice, izmerila i besno začegrtala trepljama. To nije bila palazinija. Kad bi našla žilu palazinije, najređe smeše za vezivanje, to bi bio pun pogodak. Ova pruga je lažno svetlucala - Kvat ju je šutnula - i bila je bezvredna.
     Poziv okupljanja.
     Javila se, strepeći.
     Dobro došla! Plemenita Bek'dal je našla duboku žilu...
     Ljutito je isključila poruku. Nove počasti za Bek'dal.
     Ovo je bilo peto važno otkriće otkako je počelo traganje i rudrenje, i sva su bila Bek'dalina. Većina ostalih nožaca bila je zauzeta iskopavanjem Bek'dalinih otkrića, ostavljajući joj slobodan prostor da ih nađe još, da se još više istakne. Kvat je pomišljala da prekine sa istraživanjem - nije bila vešta u traganju; neodlučno se vrtela i njuškala tamo odakle bi trebalo da se povuče, kao da beži od tvora, i zavirivala u svaku pukotinu - i da postane rudar. Ali nešto duboko u njoj teralo ju je da nastavi, da pokuša da bude bolja od Bek'dal. Neće tako lako odstupiti. Kad bi samo...
     Kvat'jut'kal'ton. Poziv!
     #Zadržala sam se. Nastavljam ka...#
     Ne. Ne idi na skup. Vrati se u Košnicu. Kod Tukar'ramin.

     Tukar'ramin je skliznula niz sluzave niti, velika blistava masa uglačanog čelika i zrnastog kućišta. Kroz Kvat su se pronosili talasi toplog blagostanja dok su pipci polako ulazili u njen um, osećajući sve. Nestala je i nervozna, trzava napetost.
     *Raduj se, malena.*
     #Svi slave u tvom prisustvu.#
     *Bez zvaničnih izraza, molim te; oni opterećuju um svojim nazovi značenjima. Raduj se, jer više ne moraš da puziš po razrovanoj zemlji. Znam da to ne voliš.*
     #Zar je bilo toliko... očito?#
     Tukar'ramin je privukla Kvat bliže, zapljuskujući je utehom i opraštanjem.
     *Tvoje sumnje ogledaju se u svakom koraku koji načiniš.*
     #Trudila sam se da obavim zadatak.# Reči su zvučale kruće nego što je nameravala, ali Kvat je zbog osećanja dostojanstva morala da izgovori oveštalu frazu.
     *Moraš li uvek da budeš tako ozbiljna?*
     #Ja...# Zastala je. Kako da kaže ovom najvišem od svih bića koje poznaje da je čitava vaseljena vrtlog koji sve usisava u ništavilo? #Ja sam običan četvoronožac i sklona usamljenosti.#
     *I Bek'dal je sklona usamljenosti. Sama traži retke minerale. Njene noge se ne spotiču kao tvoje.*
     Opet Bek'dal! #Svako ima svoj način#, rekla je Kvat što je učtivije mogla.
     *Ali niko od nas nije sam!* Blaga, ali preteća ozlojeđenost. *Sve nas vezuje veliki, konačni zadatak. Mreže koje tkamo oko ove zvezde čvrsto će uhvatiti njenu plamteću energiju. Drugi nošci će uskoro zauzdati pucketavu elektrodinamiku Središta Galaksije koje besni oko nas. Uskoro ćemo moći da spojimo sve te energije. Kada budu na okupu, a maške nestanu - a ko bi i sumnjao u to, posle naše velike pobede ovde? - upotrebićemo pripitomljenu silu da komuniciramo sa drugim Zvezdorojcima u dalekim Galaksijama.*
     #Shvatam ja to u potpunosti, ali...#
     *Po ukusu bih rekla da ne shvataš. Premošćujemo Galaksiju da materiji damo značenje. Ne samo u našem umu - koji je tvrđava smisla - nego i u samim zvezdama.* Načinila je znak sa osam nogu.
     Kvat se promeškoljila, ne znajući kako da odgovori.
     *Osećam da tvoja nelagodnost i dalje traje.*
     Kvat je poslala oštro naređenje jednom od podumova, zahtevajući da nervozno pocupkivanje prestane. #Ne, nemam vektor.#
     Kada je Tukar'ramin ponovo progovorila, snažni hormonski talasi dodali su težinu zvučnim rečima. *Ti si primer osobine vrlo retke u našoj vrsti, Kvat'jut'kal'ton.*
     Uplašena od optužbe, Kvat je požurila da odgovori. #Moje sumnje su samo privremene...#
     *Ne. Sada ću ti otkriti tajnu koja se krije iza naše ekspanzije iz matičnog sistema. Veoma davno sreli smo rasu malih bića koja su objasnila prirodu nadolazeće invazije maški. Naše tadašnje vođe shvatile su da ćemo zbog prirodne lenjosti svakako postati plen maški. Zato smo pomešali genetski materijal sa tim malim bićima, kako bi pojačali svoju agresivnost.*
     #Mora da su bili stvarno siloviti.#
     *Jesu. Ne znam kakav im je bio fizički oblik, ali bili su lukavi i uporni. Pri izdvajanju tih mentalnih osobina iz njihove DNK - jer taj osnovni spiralni nosač bio nam je zajednički - morali smo da usvojimo i još neke njihove osobine. Jedna od njih bila je sposobnost sumnje, dovođenja u pitanje.*
     #Imam ja i njihovu žestinu#, rekla je Kvat s lažnom odvažnošću.
     *Možda. Ali ti si svakako redak primer onoga što se naziva Filozof. Uobičajena mudrost Sinteze, onakva kakvu su nam je predali Prosvetljeni, većini je sasvim dovoljna. Čak i oni koji ne veruju - kao Bek'dal - dobro se snalaze na toj osnovi. Ali vođstvo naše rase zavisi od Filozofa.*
     #Vođstvo?#
     *U krajnjoj liniji, da - ako se pokaže da poseduješ znatiželjan um kakav je nama potreban.*
     #Ja... ja...#
     *Ta duboka osobina bacila te je u očajanje posle Nimfur'tonine smrti. Donosi ti bol, ali može da ti donese i mudrost.*
     #Prokleto nasleđe#, gorko je rekla Kvat.
     Na Tukar'ramininoj ogromnoj, naboranoj koži blesnula je hormonalna šifra. *Povećaćemo te. Mali dodatak za tvoj novi posao.*
     #Istraživanje...#
     *To ti duhovno ne odgovara. Nedostaju nam radnici u samoj Košnici, jer svi su morali u rudare. Ovde ću te bolje osećati dok budeš radila. Evo - imaš li šifru? Prijavi se Faktotumu da ti ugradi novi alat.*
     Pokretom je pokazala da je Kvatina audijencija završena. Kvat se brzo povukla. Oslobođena od istraživanja! I proširenje...!
     Osim unapređenja, što je značilo novu nogu, proširenje je najveća počast koju nožac može da dobije. Moći će da se šepuri po Košnici i da se razmeće proširenjem a da ga ni ne pominje. To će joj svakako biti plus. Odmah se oraspoložila.
     Proškljocala je kraj Dani'ver i požurila ka najbližem terminalu. Ukucala je šifru i sačekala vest, dok su joj servo uređaji zadovoljno brujali. O onome što je saznala o svojoj prirodi ramzišljaće kasnije, kad bude imala vremena. Na kraju krajeva, ona je Filozof - šta god ta čudna reč značila.
     Ekran je zasvetlucao i prikazao sliku njenog proširenja.
     U Kvat se otvorio ponor, toraks joj je zasvetlucao ozlojeđenom plavom. Na ekranu je treperio pneumatski čekić. Proširenje toliko prosto da je predstavljalo uvredu.









8.
     Dani su prolazili sa tupim bolom u svakom satu.
     Kvat je utvrdila da je čekić prilično koristan, kada je trebalo pričvrstiti mašine i nosače na zidove Košnice sa skupinom robota kojima je naređivala. Mala stvorenja Košnice cičala su i cvrčala svojim mucavim minijezikom. Kvat je osećala stid kad god bi kraj nje prošao neki poznanik.
     Ali vremenom je sve izbledelo. Na kraju krajeva, radila je, kao i svi nošci, i postepeno je počela da oseća da joj ovo mesto sasvim odgovara. Činjenice jesu bolne, ali mogu se prespavati.
     Nije joj smetalo što su neki mnogonošci prestali da obraćaju pažnju na njene reči. Uvek je mogla da pronađe sa kim će razgovarati. Mnogonošci su ionaki daleki i dosadni; važni su im samo njihovi mnogobrojni mehanički ukrasi, i misle samo kako da steknu još koji.
     Pre mnogo eona to je sigurno bila dobra ideja, razmišljala je Kvat; proširivati nošce kada ostare, kako bi mogli da iskoriste nakupljeno iskustvo i poštede ostarele organe. Ali sada su ti prošireni mamuti više vremena trošili na udešavanje nego na posao. A Kvat koju su prezirali, četvoronožac koga nisu ni primećivali kako radi sa skupinom glupih robota - ta Kvat je znala da će i ti veličanstveni mnogonošci na kraju zauvek nestati, bez obzira koliko puta zamenili isušene mišiće i začepljene vene.
     Kvat je jedno veče prošla kraj skupine istraživača i rudara dok se vraćala u zajedničku mrežu, sama, kroz prazne sive arterijske hodnike. Neko joj je doviknuo: #Hodi, ukaži poštovanje!#
     #Kome?# umorno je upitala.
     #Bek'dali! Tukar'ramin je dodelila našoj prijateljici šestu nogu!#
     #Zbog čega?# Kvat nije čula vesti.
     #Podsmevaš se, ti što bušiš rupe po zidovima.#
     #Ne. Zbog čega?#
     #Danas je našla bogatu žilu palazinije.#
     #Razumem. Srećan nalaz.#
     #Nije to sreća! Veština! Treplje koje umeju da nanjuše retkost. To idemo da proslavimo!#
     Pojavila se i Bek'dal. Pratilo ju je troje nožaca. Nova noga je srebrnasto blistala dok se Bek'dal klanjala ka njima, dobro usklađena, sa prelivima boja oko grla koji su gotovo ubedljivo pokazivali skromnost. Ali oči su joj lutale, zamagljene, bez dodira sa prezasićenim mozgom. #Hodi sa nama, Kvat'jut'kal'ton.# Glas joj je bio promukao od preteranog slavlja.
     #Prilično sam umorna...#
     #Zar ne želiš da slaviš?# povikao je jedan četvoronožac. #Bek'dal je dvaput unapređena, popče. Retka čast!#
     #Razumem.#
     #Zujava si zato što je Bek'dal sada šestonožac, dok si ti ostala sa četiri. Zato si takva, je li?#
     #Zaista nisam raspoložena...#
     #Glupost! Ti si pokvareni popac!# Prilično nesiguran na nogama, četvoronožac se preteći nagnuo ka Kvat.
     Kvat se brzo odmakla. Neko je prezrivo prdnuo za njom, šireći smrdljivi žuti oblak. Bek'dal je glumila ravnodušnost, zagledana u sive zidove.
     Kvat je pobegla u bočni prolaz, što dalje, u vlažno tkanje zajedničke spavaonice, da spava.
     Da spava.
     Ali san joj je bio nemiran, protkan vrelim munjama iza kapaka.
     Kvat se bacakala i grčila pod glatkim tkanjem postelje. Povremeno se budila i onda je usledilo dugo Vreme Sna dok su putovali sa matičnog sveta brzinom daleko ispod svetlosne. Visili su u uznjihanim sedefastim vrećama i putovali u nesnu, usporenih tela, a umovi su im plutali među zamagljenim vizijama koje je kasnije najbolje zaboraviti...
     Daleki zvuci Bek'daline proslave zamrli su tek pred zoru. Kvat je očekivala da će najzad duboko zaspati. Umesto toga, brzo se probudila, uzdrhtalih pipaka, uznemirena vizijom.
     Tukar'ramin, naborana i stara, držala je predavanje. Ne ona trajna, sveprisutna Tukar'ramin kakvu je poznavala, nego matori, usukani nožac koji je ponavljao trulu mudrost iz mrtve prošlosti. Uprkos tehničkoj magiji koja je dozvoljavala da Tukar'ramin premosti ponor između umova, i da leči, i dalje je bila samo drevni nožac, i ništa više od toga.
     U snu je Tukar'ramin opisivala kako će maške pasti pred nošcima i njihovim Kosmičkim Krugom, kako će ih zbrisati pobedonosni život.
     U snu je Kvat uzviknula: Znaš da je naša misija šuplja! i Tukar'ramin, šokirana, pala je, lomeći se u mesing, keramiku i izjedene, izbeljene kosti. Toraks i antene čegrtali su po podu. Padala je i padala i padala - beskonačno, a vlast se pretvorila u ništavilo pod drobećom težinom nemilosrdnog vremena.
     Kad se probudila, Kvat je u trenutku svetlosti uvidela da njena opsednutost smrću sadrži i ključ. Nekako se odnosila na sve događaje ovde u Središtu Galaksije. Ali kako? Sitni tragovi Filozof u tragovima koji je počivao u njoj nije joj pružao odgovor.









9.
     Sifon je ponovo snažno povukao. Opet se ljuštura planete ustalasala i izbacila ogromne oblake smeđe prašine.
     Srećom, ovaj svet nije imao velike okeane, inače bi sa svakim uključivanjem Sifona bilo potopljeno veliko parče kore, sprečavajući rudarenje. Baš zato su i izabrali ovaj svet za tkanje. Nedostatak okeana nadjačao je nedostatak meseca, čijim drobljenjem bi se dobio odgovarajući građevinski materijal. Štaviše, oko ekvatora kružio je čudan, drevni orbitalni aparat, koji će nošcima možda kasnije biti od koristi.
     Stigla je vest o smetnjama. Nošci su zarobljenu orbitalnu postaju maški koristili kao tačku pretovara. Nešto se sad uvuklo tamo, usporavajući transport. Vest se utopila u gužvi rada u Košnici. Kvat se nije zamajavala tako velikim problemima, mada je i dalje žudela da radi u orbiti, daleko iznad komešanja prašine i gravitacije. Obavljaja je svoje poslove i nalazila utehu u divljenju onome što je učinjeno izvan Košnice.
     Nošci su već zarobili mali deo svetlosti ove žute zvezde. Tkanje u orbiti se lagano nastavljalo pregrupisavanjem čitavih ravni ispresecanih fotosenzitivnim silikonom. Kada se završi, tkanje će biti samo okvir, razume se, za kasnije ekspedicije. Tada će pretvoriti planete u materijal koji upija svetlost - težak posao - pripremajući se da uhvate i obuzdaju svo zračenje zvezde.
     Kvat je pretpostavljala da će do tada biti odavno mrtva, i da će san o Zvezdorojcima koji stupaju u vezu između Galaksija u Sumaciji za nju biti obična prašina. Ostali nisu tako mislili, ili im nije bilo stalo. Jedno je znati, sasvim apstraktno, da ćeš umreti, a sasvim je drugo probuditi se usred noći i slušati kako ti srca tuku. Kopati po podređenim mozgovima i osećati bockavi kiseonik kako ulazi u krvne sudove, slušati tiho, sluzavo brujanje obnavljanja tkiva, hidraulični pritisak tamo gde se titanijum dodiruje sa rskavicama, tamno narandžasto sagorevanje kalorija... i znati da će sve to prestati i da ćeš nestati u tami.
     Vremenom je, zbog mnogih ponavljanja, to mračno osećanje izgubilo na oštrini. Kvat je počela da misli o sebi kao o jednostavnom biću, poniznom pred grubim činjenicama života. Radila je sa pacolikim robotima, koristeći masivni pneumatski čekić kada je bila potrebna velika snaga, slušala je naređenja i držala se izdvojeno. Iz govorkanja i prenosa po hodnicima Košnice znala je za Bek'daline uspehe. Bek'dal se uzdiže, govorili su mnogonošci. Kao da je Bek'dal nekakvo testo za kolače, puno kvasca, i kao da su oni kuvari. Kvat se odavno navikla na to i više je nije bolelo. I zato joj nije smetalo što ju je Tukar'ramin, kada su radne grupe preraspodeljene, odredila da prati Bek'dal kao nosač opreme. To što je neko mladi Filozof ne oslobađa ga od ovozemaljskih muka.
     Napred je tutnjala masivna Bek'dal, grebući nogama po stenju.
     Njeni fosforni polumeseci sijali su kao mrljice dana usred noći. Kvat se vukla za njom, trzajući se od svakog podrhtavanja tla iz straha da počinje novo sleganje planetne kore. Nad njima je lebdeo Kosmički Krug, taman dok se ne koristi. Oštre zvezde su bile kao oči što zure iz halapljivog ambisa.
     #Požuri. Hoću da ispitam ovaj izdan.# Bek'dal je slala samo kratke, efikasne poruke.
     Kvat je teško koračala pod teretom akustičkih senzora. Tukar'ramin je dala Bek'dali čitavu analitičku postaju, kako bi izvodila testove na terenu. A to je bilo kabasto. Kvat je takođe nosila i Bek'daline dodatne pogonske rakete, za slučaj bekstva pred izlivanjem magme preko niskih bregova.
     #Brzo - diferencijalni spektrometar.#
     Kvat ga je pružila. Polako je svitalo, i sunce se probijalo kroz sve tanje oblake. Kvat je pomislila na Nimfur'ton i kako su skakutale po ovoj zemlji, tada prošaranoj zelenilom. Tako davno.
     Iza kamene kosine pojavilo se stado životinja. Čudno, pomislila je Kvat, što su preživele pomeranja tla. Sledeći niz uključivanja Sifona svakako će dokrajčiti život na ovom svetu.
     Nešto je zazujalo na gornjem delu Bek'dalinog kućišta.
     #Ne gađaj me.#
     #Nisam.#
     #Rekla sam...#
     Životinje su se brzo sakrile među kamenim gromadama. Nešto je tresnulo o Bek'dalin bok. Noga joj se grčevito savila.
     #Oni to bacaju kamenje?# upitala je Bek'dal.
     #Ne. To je oružje.# Kvat je osetila vreli bol.
     Još jedan hitac odbio se od Bek'dalinog bronzanog kućišta.
     #Nisu to obične životinje.#
     #Razumna pretpostavka#, mirno je odvratila Kvat.
     #Ali Tukar'ramin je rekla da ovde nema značajnijih Ništaka! Nema civilizacije. Nema građevina. Samo maške.#
     #Tako je rekla.#
     Dva brza hica zakačila su Kvat po boku. Brzo je uvukla oštećenu pulpu. Ipak je iscurilo malo slanog rastvora.
     #Izviđanje je očito bilo traljavo#, mirno je rekla Kvat.
     #Ti bedni pauku! Pa oni imaju oružje!#
     #Da, i to sa priličnim ubrzanjem mase. Jednostavno je, ali...#
     Kroz vazduh se prolomio Bek'dalin piskavi krik. Peta noga joj se rascepila i počela da se dimi.
     #Ranjena sam! Ranjena! Pomozi mi da uzletim.#
     #To je samo malo oštećenje.#
     #Malo? Osećam bol.#
     #Probušen ti je sistem eliminacije otpada.#
     #Daj mi dodatne rakete!#
     Kvat se naglo sagnula. Zadnji deo kućišta zapucketao joj je oko dve vrele rupe.
     #Diži se na noge! Daj rakete!#
     #E-evo.#
     Bek'dal je pričvrstila plave valjke. Od oklopa su joj se zvučno odbijali oštri hici.
     #Kad se nađeš nad tim Ništacima#, polako je govorila Kvat, #pređi izduvnim mlazom preko tla. Plamen će...#
     #Da manevrišem tako da mogu da me pogode u trbuh?# Kratak smeh. #Zaista si glupa.#
     #Pa onda ostani. Možda ćemo moći da pređemo preko njih i zdrobimo...#
     #Beži, budalo! Ovo nije naš posao. Raščišćavanje Ništaka zahteva pravo oružje.# Bek'daline infracrvene antene su se njihale i povijale uz bučno struganje. #Au! Kakav bol! Odlazim.#
     #A ja... ja sam ovde zarobljena.#
     #Idem napred, da pozovem pomoć. Ti... skoči koliko god daleko možeš, i čekaj.# Žurno je dovršila rečenicu dok se pripremala. Jedan hitac ih je zamalo pogodio.
     Kvat je osećala u trećoj nozi pulsiranje bola. Sive životinje - ne, nego Ništaci, popravila se - prišli su bliže. Raširili su se. U rukama su im blistali komadići metala.
     Kada je Kvat opet pogledala uvis, Bek'dal je bila žuta tačka na putu ka dalekoj Košnici. Kvat je znala da bi, čak i da ima rakete, izgubila dragoceno vreme nadvladavajući sopstvene podumove. Njihov strah od letenja bio je gotovo nesavladiv.
     Pomirena sa sudbinom, okrenula se da pogleda Ništake, bez ikakvog oružja kojim bi ih zadržala. Sitne kuglice zarivale su joj se u kožu - cak! ping!. Pripremila je svoje male rakete i ubacila ih u ležišta, stresavši se kad god bi je Ništaci pogodili. Mali su, a tako ih je mnogo.
     Dok je podešavala teleskopsku ruku, nešto joj je privuklo pažnju. Na jutarnjoj svetlosti blesnuo je njen pneumatski čekić.
     Bedni čekić koji zariva dvokrake eksere u kamen košnice. Bedno oružje...
     Kvat je počela da trči. A onda se zaustavila. Ništaci mogu za njom. Ako ostane sačuvaće makar dostojanstvo, ako već život ne može.
     Okrenula se i suočila se da talasom pištavih Ništaka. Nešto u njoj je to i priželjkivalo.
     Podigla je čekić i pogledala niz njega sa tri oka. Jedan Ništak dospeo je u žižu. Opalila je. Ekser je razneo stenu, promašivši Ništaka. Popravila je nišan. Opet je opalila. Ponovo promašaj.
     Kvat je osetila čudnu, prijatnu smirenost. Jedan hitac joj je odneo deo pipka. Smireno je podešavala i ciljala. Čekić se trgao. Ništak se zgrčio i pao u jarugu.
     Naredna siva meta poskakivala je i njihala se. Kvat je uračunala i to i uhvatila je u trećem hicu, raznevši je na dvoje. Ispod sive ljuske potekla je tečnost.
     Od Ništaka su dopirali pištavi, panični dozivi. Mnogi su potražili zaklon iza stenja. Kvat je na brzinu pogodila troje.
     Njihovo oružje ju je i dalje pogađalo, bockajući je i kvareći joj koncentraciju. Uspela je da ubije još pet.
     Sada su se svi okupili, pužući kao crvi od jednog do drugog skloništa. Ekseri su se zabijali u meke Ništake - nisu nosili oklop.
     Osetila je rupu u boku, iz koje se širio vreli talas bola. Zgrčila se, dašćući. Iz dve noge isticalo je ulje. Hidraučlični ciindri sa daljinskom kontrolom nisu reagovali. Sada je bila zarobljena.
     Bacila se u stranu da izbegne njihov juriš, i nekontrolisano tresnula o stenu. Sočiva su joj se zamaglila. Procesori kiseonika su ječali. Plameni prsti su joj stezali utrobu.
     Evo ga, pomislila je. Sreli smo se. Tama se sklapala oko nje.
     Lebdela je...
     Plivala...
     Nadolaizla je tama... polako... polako.
     Ali vreme je i dalje teklo.
     Kroz zbrkana čula Kvat je osetila struju hladnog vazduha, nalik na vetar plazme koji podiže oblake prašine između sunaca. Pred očima su joj lebdele razmazane slike. Oksidisala je šećere sa azotnom kiselinom, žurno otvarajući unutrašnje rezerve sluzi da ubrza reakciju. Napela se...
     Rakete su se aktivirale, žuti stubovi su zabrujali. U njoj je planula hladna, divlja radost.
     Nesigurno se prizemljila. Ništaci su se rojili za njom. Mirno se postavila u dobar položaj i nanišanila. I opalila.
     Dvokraki ekseri zarivali su se u Ništake. Škripala je, brujala i zvečala - ali kretala se; opet je poletela, pucajući u pokretu.
     Ništaci u sivoj odeći eksplodirali su kada bi ih ekseri dokačili. Utroba se prosipala po zdrobljenom stenju.
     Kvat je zahvatila prijatna groznica dok su padali pod njenim ekserima, dok su vrištali bednim glasićima, boreći se da poslednji put udahnu vazduh.
     Kvat ih je potiskivala preko ravnice. Njihova pucnjava je jenjala i prestala. Počeli su da beže. Kvat je žurno tražila preostale sive tačke. Čučali su u svojim rupama, užasnuto skičeći, jedva bolji od životinja.
     Svaki se pretvarao u mali detalj koji je Kvat rešavala brzim aktiviranjem pneumatskog čekića. Svaki je skončavao sa krikom, kao da se čudi šta ga je snašlo.
     Kada je probušila i poslednjeg, Kvat je ostala sama, dašćući, ošamućena. Dobacila je kuku sa konopcem do tela jednog Ništaka koji je ostao u komadu i dovukla ga da ga bolje pogleda. U potpunoj tišini bojnog polja njen vučni servo je škripao, zahtevajući podmazivanje. Zglobovi su joj drhtali od napora. Telo Ništaka se okrenulo na kuki. Kvat je čupnula sivu kožu. Bila je toliko tanka da se odmah pokidala.
     Sivo odelo je začas bilo poderano, baš onako kako će uskoro proći i ova planeta. Ništak je bio slobodan.
     Kvat je u prvi mah videla samo landarave dodatke sa čudnim, rascepljenim krajevima. Dva za hodanje, dva za držanje. Zglobovi su bili donekle obrtni, i svakako nisu mogli da izdrže veliko opterećenje.
     Dok je proučavala to stvorenje, mogla je da po naborima i zadebljanjima na koži nasluti kakav je život vodilo. Deblji slojevi na srednjem zglobu kraćih udova znak su trošenja. Mahovinasti izraštaji iznad i ispod očiju, da zadrže toplotu oko malog mozga. Naredna tamna mrlja, znatno niže, da zakloni hrpicu opreme.
     Proučavala je fine bore po telu, svakako trag koji je ostavila voda dok je stvorenje plivalo. Divan dizajn. Znači, ovaj Ništak i pliva i hoda, u izvesnom smislu.
     Stegla je lobanju i počela da je okreće dok nije čula klik u vratnom zglobu. Potom je zapljusnula telo podzvučnim brujanjem. Pažljivo je podigla lobanju. Kostur je izišao za njom, klizeći napolje iz mesa.
     Kvat je ovaj pokret doneo nov i čudesan prizor. Krečnjačke kosti nisu bile grube i teške. Delovale su precizno podešene, sa dobrim zaptivanjem - tanke tamo gde bi težina usporavala životinju, snažne tamo gde su bila uporišta za mišiće.
     U sredini se nalazio precizno istkan kavez od kalcijumskih šipki. Rebra. Stapala su se u čvrsto i precizno podešeno tkanje, prava pesma pažljivog dizajna i divnog reda od koga je Kvat osetila uzbuđenje u mrežastim spojevima.
     A ovaj Ništak je samo štetočina. Puže po zemlji i verovatno nikada nije ni primetio zvezde. U najboljem slučaju, savladao je bedne energetske izvore svog jadnog malog sveta. Njegovo grubo oružje jedva je bolje od zuba i kopita glupih životinja.
     Kvat je okretala kostur, diveći se. U njoj su se tihi, sumnjičavi glasovi polako stapali u hor. Odgurnula je čitav snop uskogrude logike i strahova koji su dotad vladali u njoj.
     Ovde se konačno pokazivala istina. Vratila joj se vera.
     Ovde vlada razum. Vaseljena koja se toliko trudi oko odvratnih, beskorisnih Ništaka svakako ne bi sve to učinila nepotrebnim odbacujući na kraju sve, puštajući da tama sve proguta, puštajući da Kvat'jut'kal'ton ikada padne, padne i umre.









Treći deo: PITANJE UBRZANJA









1.
     Kilin je tresnuo dlanom po tuđinskom brodu. "Prokletstvo!"
     Začuo je Džoslin kako se vraća i naterao sebe da duboko uzdahne i smiri se. Nikada ne valja dopustiti da oficir, čak i tako disciplinovan kao Džoslin, vidi Kapetana obuzetog čistim i uzaludnim besom.
     "Ništa", izvestila je ona. "Koliko ja vidim, nigde na brodu se ništa ne dešava."
     Kilin je klimnuo. Ionako je bio siguran da brod neće reagovati na njihova naređenja, ali morali su da provere svaku mogćnost. Malo šta korisno su ionako mogli da rade.
     Setio se kako je tokom napada na postaju žalio što, kao Kapetan, više nije u središtu zbivanja. Eto, želja mu se ispunila...
     Konjic je putovao već više od sata. Stalno brujanje motora davalo je blagi potisak prema krmi. U ovim neobičnim šestougaonim odeljcima to je bila posebno nezgodna orijentacija, očito je služila ko zna kakvom naopakom cilju maški.
     Džoslin se vešto prebacila preko zbrke cevi što su se pomaljale iz poda i spajale sa spoljašnjom oplatom. Kilin je piljio u masu žica i tajanstvenih elektronskih spojeva koje je otkrio pod jednom pločom na podu. Prizvao je Aspekte - Artura za elektroniku iz vremena Arkologija, nekadašnjeg Kapetana Linga za poznavanje zvezdanih brodova, hiljadu godina pre njega, i čak i Grej, smirenu i prefinjenu, toliko daleku da je bila gotovo nedostupna. Ma koju pozvao, nijedna drevna ličnost nije imala da predloži ništa korisno. Ling je dao najpribližnije objašnjenje.
     Sredstva kojima spoljašnja bića kontrolišu ovaj brod veoma su podmukla... jesi li primetio da sve vaše predostrožnosti nisu sprečile Bogomoljku da ipak bude po njenom, čim ste stigli ovamo. Samo ste zamišljali da vladate 'Argom'.
     "Hoćeš da kažeš da nismo imali šanse ni za šta", gorko je rekao Kilin, "i da nećemo ni imati."
     Veoma davno, pre mog vremena, pre Grejinog, čak i pre epohe velikih Svećnjaka, pričalo se da su naši preci jednom izazvali maške. Viša bića bila su primorana da priznaju naše postojanje, umesto da prepuste naše uništavanje nižim mehanizmima kakve ste znali na Snegobaru.
     Kilinu je bilo teško da zamišlja bića poput Bogomoljke kao 'niža', mada je i sama Bogomoljka rekla da je tako. Nije mogao ni da pojmi veličinu o kojoj je govorio Ling - veličinu nekadašnjeg čovečanstva, pre nego što je počeo dug, bolan pad.
     Što se tiče tvog trenutnog problema, postoji jednostavno rešenje. Način da sprečiš spoljašnja bića da kontrolišu ovaj brod.
     "Koji način?"
     Uništenje njihovih sredstava za prijem naređenja. Iziđi i polomi antene.
     Kilin se nasmejao, tako divlje da je Džoslin podigla pogled sa beskorisnog posla ispod ploča na podu. "To sam već pokušao. Ne možemo da iziđemo napolje!"
     Pre nego to je Ling stigao da odgovori, odgurao je dosadnog Aspekta u dubinu uma. Opet je pokušao da preko koma dobije Šibo.
     Prijem se popravio do poslednjeg pokušaja, mada je i dalje bilo mnogo smetnji, i njen glas se pojačavao i utišavao. Njemu je svejedno zvučalo divno.
     - Kako vam ide? - upitala je Šibo, napeta od brige.
     "Preživljavamo. Nedostajete mi ti i Tobi. Kako je on?"
     - Tobi je dobro. Tu je na mostu sa mnom i Cermom. Pratimo te. - Nastupila je pauza. - Kurs vam je i dalje ka brodu što dolazi. Grozno je samo sedeti ovde. Ne možemo da pokrenemo 'Argo' i dođemo za tobom. -
     "Jeste li pokušali da prebojite oplatu izolatorom? To bi moglo da spreči pristizanje tuđih naredbi."
     - Dabre. Ne uspeva. Ti Bogomoljkini programi koji su nas ovde ukopali suviše su duboko usađeni. - Ni njen mirni glas nije mogao da prikrije koliko je uznemirena. - Izgleda da je to ipak upalilo kod ostalih Konjica. Sada su svi pod našom kontrolom. Uskoro ćemo ih sasvim spremiti. -
     Mada neizgovorena, podrazumevala se činjenica da nijedan brod neće biti spreman na vreme da spase Kilina i Džoslin. Džoslin je na tu vest pljunula na zid kabine.
     "U redu", rekao je Kilin. "Šibo, hoću da okupiš Porodicu. Podeli sledovanje. Puna ratna oprema."
     - Za šta? -
     "Za napuštanje postaje. Povedite Porodicu dalje."
     - Ali 'Argo'! -
     "Moraćemo da napustimo i 'Argo'. Otkačite agro kupole. Razgovarali smo o tome. One su samodovoljne. Vucite ih za sobom. Ali treba da krenete najkasnije kroz dvadeset sati."
     - Ali možemo da branimo postaju! - Bio je to Tobijev glas, pun gneva.
     "Sine", rekao je Kilin. "Ne uplići se u komandni kom."
     - Rekao sam da možemo da sredimo proklete maške! -
     Pre nego što je Kilin stigao da ga ućutka, javila se Šibo.
     - Dabre. Ostaćemo sa 'Argom' i boriti se, ma šta došlo ovamo. - Glas joj je bio pun silovite odanosti. To ga je dirnulo, ali se nervirao što ne može da je natera da shvati.
     Pridružio im se snažni glas poručnika Cerma.
     - Da se borimo sa višim maškama? Ovako nepokretni? Ludost! Nebre! -
     Šibo više nije bila tako sigurna. - Namamićemo ih unutra, pa zaskočiti. -
     - To će i očekivati! - Cermo je govorio glasnije nego što je potrebno.
     - Maške su glupe! - opet je upao Tobi. - Lako ćemo ih srediti. -
     Cermo je bio ogorčen. - Ovde su bili samo noćni čuvari. Sačekaj dok se pokažu maške Maroderi. Kažem ti da se ne možemo boriti protiv njih. Pogotovo dok smo ovako nepokretni. Neko bi trebalo da nam pomogne, kao Bogomoljka onomad. -
     - Bogomoljka, pa Bogomoljka! - besneo je Tobi. - Mislili ste da će nas ovde dočekati njene maške. Pa gde su? Neko drugi ih je pobio pre nego što smo mi stigli. -
     - To ti i govorim! Šta god pobilo Bogomoljkine saveznike, uskoro će se vratiti ovamo. Već su se dokopali Kapetana. -
     "Cermo je u pravu", javio se Kilin, zadovoljan što njegov drugi poručnik pokazuje zdrav razum. Već je hteo da ga pohvali kada je Cermo skrenuo u potpuno neočekivanom pravcu.
     - Hvala, Kapetane. Zato ja kažem da treba odmah da krenemo ka boljem uporištu. Tamo gde znamo kako da se borimo, kao u stara vremena, i gde možemo mi da nađemo saveznike. -
     "Ne misliš valjda..."
     - Dabre! Na planetu. -
     "Ne! Krenite Konjicima napolje! Možete stići do četvrte planete. Na njoj ima leda i ugljenika. Imamo Aspekte koji se sećaju takvog života. Možete da postavite kupole."
     Ali Cermo ga je opet presekao.
     - 'Argo' je imao razloga da nas dovede ovamo, Kapetane. Neki od nas kažu da treba da siđemo i otkrijemo koji je to razlog. -
     "Ali ti razlozi su možda prastari! Verovatno i jesu, ako su Bogomoljkini saveznici izgubili rat. Uostalom, šta je sa ostatkom Porodice? Sa onima koji ne veruju Bogomoljki?"
     To je oduvek obuhvatalo većinu posade. Kilin je odavno računao na njihovu podršku kako bi prevazišao misticizam, ili naivnost, grupe spremne da poveruje obećanjima jedne maške, makar bila i 'drugačija' i neobična, kao Bogomoljka. Bio je siguran da će malo pritiska navesti Cerma da se urazumi.
     Međutim, Šibine reči su mu izbile oslonac.
     - Većina kaže da treba da ostanemo i borimo se za postaju - rekla je tihim, ogorčenim glasom koji se jedva razabirao. - Ali Kapetan me je ubedio da to ne možemo. Prema tome, Cermo je u pravu. -
     "Ne! Uzmite 'Argo'. Bežite!"
     - Ako uzmemo Konjice, možda bismo kasnije mogli da vas potražimo. -
     "Ne verujem da ćemo toliko poživeti. Neko želi da razgleda Džoslin i mene. Ne verujem da je to prijateljsko zanimanje."
     - Kapetane - rekao je Cermo, - glasali smo da siđemo. -
     "A ja kažem da ne smete."
     - Bogomoljka... -
     "Mi smo gospodari svojih života, prokletstvo!" povikao je Kilin.
     - Bogomoljka je nešto imala na umu - mirno je nastavio Cermo.
     "Pa šta? Misliš da je planirala ovu kosmičku strunu? Šibo! Šta to sad radi?"
     Umesto odgovora, u levom oku mu je zaigrala simulacija.
     Obrtanje obruča zaklonilo je čitavu planetu. Kroz mali otvor duž ose izbijale su tamne pruge debjine olovke. Iz oba pola kuljali su mlazevi materije. Žuta lava upadala je u vakuum i eksplodirala u oblake magle. Iz pare su izlazile duge, tanke niti.
     "Izgleda kao da se nešto gradi", rekao je Kilin.
     - I pri tom isisavaju planetu, - složila se Šibo.
     "Uradićete kao ja naredim", oštro je rekao Kilin. "Šibo, jesi li objavila pripravnost?"
     - Dabre, - nevoljno je odgovorila Šibo.
     "Dobro. A sad..."
     - Spremili smo i Konjice. Podešeni su za lako programiranje odredišta. Našla sam to u memoriji 'Arga'. Pripremula sam putanju prbiližavanja planeti. -
     Kilin je s gorčinom uvideo da je ona sve pažljivo isplanirala. Verovatno je mogla sve i da sprovede. Šibo je bila pravo čudo kada je trebalo iščeprkati kako funkcioniše svet maški. "Nebre! Dole se nešto grozno događa. Bežite!"
     - Žalim, ljubavi. Nadglasan si. - Šibo je to izgovorila šaljivo, ali osećao je njenu napetost.
     "Kao Kapetan..."
     - Ako baš hoćeš sve po propisima, slušaj ovo, - oštro ga je prekinula Šibo. - Ti si odsečen. Kao najviši oficiri, mi izvršavamo odluke Porodice. -
     "Nebre! Ne možeš..."
     - Slušaj! - Glas joj je odjednom bio pun iskrenog gneva. Mogao je da je zamisli, raširenih očiju i stegnutih zuba. Onako smirena, retko je pokazivala osećanja, ali onda je to bilo utoliko efektnije, kao kada priroda podivlja. - Pokušaćemo da vas spasemo. Ali držaćemo se onoga o čemu smo sanjali. -
     "Šibo, hoću..."
     - Ljubavi, znaš da ja ne mogu da sedim ovde i ništa ne radim. -
     Kilin je naterao sebe da oćuti. Treba da bude besan na ono što je otelo brod, a ne na najdražu od svih žena koje je poznavao. "Pa... dobro. Ionako ne mogu ničim da vas sprečim, zar ne?"
     - Nebre. Nikako, - odgovorio je Cermo sa neobičnom toplinom.
     "Kuda ćete?"
     Pauza. Zamislio je Šibo kako se i sama savladava. Tanka nit koja ih je povezivala prosto je brujala od neizgovorenih reči. - Sećaš se onog signala sa Novog Bišopa? -
     "Dabre. Ličio je na ljude, tako si rekla."
     - Sad sam ga bolje uhvatila. To su glasovi. Blizu polutara. Pokušaćemo tamo. -
     "Pa..."
     - Tamo dole ima ljudi. To je ubedilo većinu. Ako ne možemo da branimo 'Argo', idemo dole da se pridružimo našima. -
     Zvučalo je logično. Kilin je morao da prizna da Šibo i Cermo imaju na svojoj strani i logiku i ljudskost.
     "Ali struna!" povikao je, udarajući po zidu. "Kako ćete proći pored nje?"
     - Ona se okreće dan ili dva, a onda stane, - rekla je Šibo. - Zauzećemo formaciju. Kada se zaustavi, upadamo u atmosferu. -
     "Suviše rizično."
     - Ljubavi... -
     Izvesno vreme vladao je muk. Zujanje tihih smetnji gotovo je ličilo na prigušeni hor moćnih, neizgovorenih misli.
     "Kada... kada krećete?"
     - Uskoro. Još malo pa smo gotovi. Pokušaćemo... da vas... pokupimo... sklonite se... šta god bilo... u brodu... ako možemo... da priđemo... inače... -
     Glas joj se gubio i vraćao. Kilin je napeto slušao. Kad su ostale samo smetnje, isključio je kom i shvatio da je zadržavao dah.
     Džoslin ga je gledala sa iščekivanjem. Kilin nije imao nikakvu ideju, a nije hteo da joj to pokaže. Stegao je vilice, znajući da mu to daje strog izraz, ali ovog puta mu je posebno prijalo jer mu je pomagalo da suzbije bespomoćno osećanje gneva.
     "Hoće da nas drže ovde unutra dok..." Džoslin očito nije znala kako da dovrši rečenicu.
     "Dabre. Dok ne budu mogli da nas isperu i zgaze."
     "Ipak, daleko nas vuku, možda hoće da vide šta smo pre nego što uđu u postaju."
     "Zvuči razumno. Maške su oprezne."
     "Čak i mrtvi možemo im mnogo reći", mirno je rekla Džoslin.
     "Dabre." znao je šta je mislila.
     "Bolje da iziđemo pre nego što stignemo."
     U Kilinu je ključao gnev. Morao je da razmišlja, ali bes mu je gotovo oduzeo kontrolu. Ruke su ga svrbele od želje da lomi i cepa.
     Tog trenutka mu je sinuo nagoveštaj ideje. Nemo nasleđe evolucije, hormoni, naterali su ga da pobesni, i možda je to zapravo ona prava reakcija. Hajde da iskoriste taj bes.
     "Hajde da se malo zabavimo", rekao je, smešeći se.
     "A?"
     "Ovaj brod svakako nosi i nekakav um, makar mi ne mogli da ga nađemo. Hajde da mu zadamo problem. Veliki problem."
     Podigao je metalnu šipku koju je istrgao iz sistema za utovar. U talasu radosti spustio ju je svom snagom na cevi iz poda. Jedan, dva, tri udarca - i cev se ugnula. Prsla. Slomila i ispustila zeleni gas.
     "Zapečati se!" uplašeno je povikala Džoslin. Oboje su jednim okretom zatvorili kacige dok je gas ispunjavao brod sve gušćom smaragdno zelenom maglom.
     U daljini su se začule sirene, zamagljujući Kilinu čula. Mahnuo je Džoslini da krene za njim i pošao što je brže mogao kroz izuvijane tunele Konjica. Postojao je mali bočni izlaz koga ranije nisu uspeli da otvore, ali sada, ako su dovoljno zbunili interne sisteme broda...
     Izlaz su bila obična mala vrata sa velikom mehano rezom. Potrošili su dosta vremena pokušavajući da je podignu, a sada je Kilin jednostavno tresnuo po njoj onom metalnom šipkom. Uspeo je da odlomi vrh sa jedne strane. Džoslin je shvatila šta namerava i brzo našla polugu od teškog, žutog metala. Bacila se na rezu sa uživanjem, kezeći se.
     Posle prvog naleta gneva Kilin je primetio da im ovo barem razbistrava glave. Trošili su više kiseonika, ali ionako nije verovao da će doživeti da istroše čitavu zalihu. Znao je da je grdno pogrešio i da će morati da plati zbog toga.
     Kroz čula su mu odjeknuli novi alarmi, elektromagnetni šiljci uznemirenosti maški. Kilin je stigao do energetskih kablova i pokidao ih. Iskočile su varnice. Nosio je gumene rukavice, kako bi izbegao uobičajene strujne klopke, ali ovo ga je ipak zaslepilo - ogromni narandžasti prsti pružali su se ka podu, ispunjavajući vazduh. Zeleni gas postajao je sve gušći. Kilin je zdrobio kontrolnu ploču, otkrivši gomilu žica koje je smesta pokidao.
     I vrata su se otvorila. Kilin je zurio u njih. Pojavile su se blistave zvezde. Imao je samo trenutak pre nego što ga je ogromni svuuuš izlazećeg vazduha povukao na glavačke prema otvorenim vratima.
     Počeo je iz sve snage da mlatara rukama. Tako je uspeo da do zjapećih vrata stigne okrenut postrance, tako da nisu uspela da ga progutaju. Džoslin mu je tresnula o noge. Trgao se u stranu. Time ju je povukao preko poda, pa je mogla da dohvati prag.
     Ali spasavajući nju izgubio je dragoceno uporište na ivici vrata. Zahvatila ga je sve jača oluja. Pokušao je da sedne. Ogromna ruka ga je grubo gurnula nazad. Sitna usta su mu isisavala ruke, noge, glavu...
     Nešto ga je bolno tresnulo po vratu i sledećeg trenutka našao se u vratima, lomatajući se kroz zelenkastu tamu...
     ...i bio je napolju, slobodan, tumbajući se sve dalje od blistave oplate Konjica.
     Prevrtao se i vrteo.
     Trudio se da se orijentiše kako bi prekinuo suvišno kretanje. Hrpa pojedinosti počela je da poprima smisao.
     Lebdeo je nad osvetljenom stranom Novog Bišopa, daleko od postaje. Bio je negde oko pola. Daleko pod njim, ružičasto svitanje bacalo je senke planina preko izjedenih sivih ravnica. Bliže polutaru, zeleni život još je opstajao u udolinama i ravnicama, gde su bujale šume.
     A sve to ležalo je iza neugasivog zlatnog sjaja kosmičke strune. Okretala se sa beskrajnom energijom. Jedna ivica spuštala se pravo ka polovima. Druga se pružala daleko u prostor, oko polutara planete.
     Obruč se okretao brže nego što je pogled mogao da prati. Lebdeća tapiserija protezala se nad čitavim svetom. Samo je oblast oko polova bila čista. Kilin nije video sukljanje tamnog metala. Ali blistava alatka još je bila tu.
     Sada će moći da pogleda izbliza. Nalazio se gotovo tačno nad polom. Negde daleko, gotovo na obzorju, izvijala se ogromna siva mreža. To je verovatno proizvod od nedavno izvučenog metala jezgra, pomislio je.
     Sve to je primetio samo krajičkom oka, nesposoban da reaguje - jer nešto ogromno nadvilo se nad njim, rastajući dok mu se prbiližavalo.
     Brod je bio mnogo veći od Konjica maški, koji je sada lebdeo kao bespomoćna buba pred grabljivom pticom, dok letelica usporavala i zaustavljala se. Kilinu je to poređenje sinulo zbog izvesnih upadljivih oblika na većem brodu. Imao je raširena krila od prepletenih petougaonika, kao da su načinjena od jedne jedine žice. Prednji deo trupa bio je zadebljan nalik na otečeni vrat. Pocrneli potisnici na zadnjem kraju još su pucketali. Javio se pribrani Aspekt Artur:
     Konjic je primer krutosti maški, ali ovaj veliki brod izgleda da je izvajan u skladu sa nečijom telesnom simetrijom. Aspekt Grej mi kaže da je to odlika organske inteligencije, a ne maški. Ipak, bojim se da ovo nisu uobičajeno bilateralni oblici kakve stvaraju ljudi.
     "Džoslin! Ovde napolju ima nečega. Sakrij se!"
     - Dabre, - stigao je njen tihi odgovor. - Konjic se ionako gotovo zaustavio. -
     Brodovi su sada lebdeli jedan kraj drugog. Kilin se upitao da li je ovo bilo predviđeno odredište. Ako jeste, verovatno je svo njihovo razaranje po brodu uspelo da ga oslobodi samo nekoliko trenutaka ranije, jer Konjicu je bilo dozvoljeno da izbaci smetnju.
     Pošao je u krug oko Konjica, računajući na to da će veliki brod možda da ga previdi u masi otpada koji je pokuljao kroz vrata. Ako bi nekako uspeo da ostane slobodan, možda bi uspeo da otkrije kakva bića lete u tom neobično oblikovanom brodu.
     Nagađanja su bila uzaludna. Iz tamnog, ovalnog otvora u boku broda pojavilo se nešto tamno, mnogo brže od bilo kog čoveka. Uputilo se ka njemu.
     Kilin je pokušao da pobegne. Nije imao kuda, ali neka je proklet ako samo bude čekao da ga ta prokleta stvar uhvati. Kada se okrenuo, ponovo je ugledao pol i zlatni sjaj pokretnog obruča. Svetlucanje je pokrivalo čitav Novi Bišop osim malog cilindra nad polovima.
     Kilin je pokušao da skrene i nađe kakav-takav zaklon iza Konjica. Pogledao je preko ramena i ustanovio da se progonitelj prbiližava. Naglo je skrenuo.
     Pri svakom skretanju ona stvar prilazila je bliže, prateći ga sa gotovo prezrivom lakoćom. Sada je bila toliko blizu da je Kilin video ispupčeni metal načičkan izraštajima. Između izuvijanih bakarnih delova videla se gruba, ljuspasta materija koja kao da se uvijala i napinjala.
     Odjednom je shvatio da je to živo. Videlo se talasanje mišića. Šest nogu bilo je povijeno odozdo, a završavale su se velikim kandžama.
     A glava - video je oči, bilo ih je više nego što je mogao da izbroji, kako se nezavisno kreću na peteljkama. Kraj njih su se okretali mikrotalasne antene. Imalo je i teleskopske ruke usađene u blistavi čelik. Završavale su se parovima čvrstih hvataljki.
     Čitavo biće bilo je barem dvadeset puta veće od čoveka. Pod ljuspastom, sivozelenom kožom pulsiralo je ogromno grlo. Zadnji deo bio je uvećan, kao da krije potisne cevi. A imalo je i žute i smeđe prstenove, nalik na živo biće.
     Pretpostavljao je da je nešto ovakvo bilo i kod naduma u postaji. Samo što je to bilo mnogo manje. Ovo je nova vrsta bića, koje sjedinjuje oblike maški i života.
     Samo je to stigao da pomisli pre nego što su ga raširene hvataljke stegle u grub, ali čvrst zagrljaj. Prinele su ga hrpi pokretnih očiju, koje su ga dugo zagledale. Kilin je bio toliko opčinjen narandžastim ovalnim očima da je tek malo kasnije primetio postojano ubrzanje.
     Biće ga je nosilo. Ne nazad ka svom brodu, nego prema polu. Prebacivalo ga je iz jedne grupe hvataljki u drugu, puštajući da se tumba nekoliko sekundi pre nego što ga ponovo ščepa.
     Kao mačka kad se igra sa mišem,
     žalosno je rekao Aspekt Artur.
     "Šta je to... mačka?"
     Drevna životinja, poštovali su je zbog mudrosti. Čuo sam od Grej.
     Kilinu se vrtelo u glavi, nije osećao ni užas ni gnev.
     Osećao je samo daleko, bolno žaljenje za svime što će ostaviti za sobom - Tobijev smeh, Šibinu svilastu ljubav, Cermov široki iskreni osmeh, čitavo toplo okruženje Porodice koju je izneverio, i sada će umreti u besmislenom žrtvovanju nečemu izvan ljudskog iskustva.
     Pokušao je da se istrgne iz grubih crnih klješta. Kao da su bila svuda. Ogromna težina ga je drobila. Borio se za vazduh, dugo i mučno.
     Odsutno se pitao kako će ga ta stvar ubiti. Hoće li ga zdrobiti stiskom, ili mu iščupati noge, ili elektrošokom...
     Iznenada obuzet besom, pokušao je da šutne hvataljke. Uspeo je da podigne koleno i pritisne, udarajući rukama postrance...
     ...i oslobodio se. Neverovatno, počeo je da se udaljava velikom brzinom od dugog, bodljikavog obličja sačinjenog od čelika i naboranog smeđeg tkiva. Nije ga pratilo.
     Okrenuo se da se orijentiše, ali nije video ništa osim jakog sjaja. Bio je blizu obruča. Ne, ne samo blizu - bio je okružen njime.
     Osvrnuo se. Daleko nad njim, sve manji tuđinac lebdeo je na ivici blistave cevi koja se produžavala, produžavala i sužavala pred Kilinovim očima.
     Padao je sve brže niz cev koju je stvorilo obrtanje obruča. Oko njega se stapalo blistavo zračenje.
     Ispravio se i uključio mlaznice. Tuđinac ga je gurnuo velikom brzinom niz cev obruča. Ako bi uspeo da se odupre na vreme...
     Ali blistavi zidovi su se sve više približavali.
     Upotrebio je puno ubrzanje da bi se zaustavio, makar time dobijao manju efikasnost od utrošenog goriva. Potisnici u odelu bili su mali i slabi, predviđeni samo za manevrisanje u slobodnom padu.
     Padao je pravo naniže. Tuđinac je tako pažljivo primenio ubrzanje da Kilin uopšte nije skretao ka zidovima. Padao je tačno prema polu Novog Bišopa. Kroz poluprozirne svetlucave zidove video je nejasne obrise planete, avetinjske kao u zaboravljenom snu.
     Potisnici su se zagrcnuli, još trenutak radili, a onda su zamrli. Padao je u iznenadnoj, jezivoj tišini.
     Bio je vrlo glup kad je pomislio da će ga tuđinski sklop tela i čelika ubiti na neki očigledan način. Umesto toga, iz nekog velikog i naopakog razloga, uputilo ga je putanjom kroz otvor ove ogromne mašine uništenja.
     Pretpostavljao je da će se cev svakog časa ispuniti tečnim metalom. To će ga istog trenutka pretvoriti u dim.
     Uzalud je naprezao čula. Nije bilo ni traga od ljudi. Iskrivio je usta, sve brže dišući pod znojem orošenom kacigom.
     Svetlucavi zidovi su se sve više primicali. Gotovo mu se činilo da bi mogao da ih dodirne, ali pazio je da mu ruke budu spuštene. Padao je nogama napred, gledajući malu žutu tačku između stopala kako polako raste. Odnekud se javila Aspekt Grej:
     Ovo je... čudesno delo... nikada nisam... naišla na tako nešto... može se porediti... sa sklapanjem... samih maški... u davna vremena...
     To je podstaklo i Artura:
     Nalazimo se unutar šupljine cevi koja se proteže duž polarne ose. Nadajmo se da je čitava cev ispražnjena tokom rudarskih operacija tuđinaca. Izgleda da imamo vrlo preciznu putanju. Tuđinac nas je poslao pravo duž obrtne ose Novog Bišopa. Verovatno ćemo padati kroz čitavu planetu.
     Kilin je pokušao da razmišlja. "Koliko će to trajati?"
     Sačekaj da proračunam. Da, preuzeo sam podatke o Novom Bišopu koje je javila Šibo... što iznosi... izvodim analitički dinamički integral...
     Preko Kilinovog vidng polja se pojavilo:
     Vreme potrebno da prođemo na drugu stranu planete je 36,42 minuta. Savetovao bih ti da uključiš štopericu.
     Kilin je prizvao u desno oko vremenski merač, postavio ga na nulu i zagledao se u žute brojke kako se menjaju. Nisu mu ništa značile; nikada u životu mu nije trebalo više od grube procene broja minuta - a i to samo kada su planirali početak napada. Neka se time bavi Aspekt Artur. Vreme nije od nekog značaja kada je ishod tako ogoljeno jasan.









2.
     Kvat'jut'kal'ton se nadimala od ponosa.
     Moćno ubrzanje pritisnulo ju je u čvrstu mrežu. Pevala je u sebi o predstojećoj pustolovini, o prvom plodu njenog novog položaja u Košnici.
     #Pogledaj tkanje!# uzviknula je Bek'dal.
     Kvat je mogla i da se priključi na elektroauru broda, ali odlučila je da se nagne napred i gleda preko optičkog ulaza. Nalazili su prilično visoko iznad glatke plavičaste kugle ovog sveta. Kosmički Krug nepomično je lebdeo u daljini, siv i miran. Uskoro će opet početi da se okreće. Biće potrebno još metala iz jezgra... pretraživala je zvezdanu tamu. Eno!
     Termotkanje je predstavljalo tamnu mrežu, gotovo nevidljivu. Pojedine niti bile su gotovo dovršene, vezane na presecima sedefastim lepljivim grumenovima veličine planine. Ukupna dužina imala je izvesno zakrivljenje, i dalja ivica ležala je iza obzorja.
     Kvat je suzila vidno polje. Sada je videla nošce kako rade na ogromnim cevima i svodovima - oblikujući, sekući, glačajući. Uskoro će termotkanje biti spremno da zauzda izlivanje solarne energije obližnje zvezde, i misija Kvatine rase nastaviće se ogromnim ubrzanjem.
     Ali prvo je trebalo raščistiti neke sitnice. Kvat i Bek'dal poslate su u ovom malom brodu da se postaraju za sitnu neprijatnost koja je pogodila postaju što je nekada pripadala maškama.
     Za Kvat je to bila velika čast. Istakla se u bitci sa Ništacima. Najviši sudija Košnice, Tukar'ramin, bila je svedok Bek'dalinog kukavičkog bekstva. Zato je Kvat odlikovana brojnim divnim dodacima, uključujući i dve nove noge. Po hodnicima se govorilo o Kvat Groznoj i Onoj Koja Se Bori.
     A sad ovo: misija da unište zarazu u orbiti. Čast! Mogućnost!
     Neka gadna gamad zauzela je postaju, ubivši jednog čuvara. Radnici u orbiti bili su suviše zauzeti da bi se bavili time, pa su prepustili zadatak nošcima nižeg ranga, sa zemlje. Ipak, to je svakako bilo više nego što je Kvat i sanjala da bi mogla da postigne, veoma visoka nit u društvenoj mreži.
     #Izvukla sam mali brod maški i povela ga putanjom prema nama#, rekla je Bek'dal.
     Kvat se iskezila. #Više bih volela da napadnemo pravo na postaju.#
     #Ne sumnjam. Jurnuti bez razmišljanja, ne znajući šta te čeka.#
     #Hrabrost će nas održati!#
     #Ja više volim da procenim rizik.# Bek'dal je i dalje bila osetljiva zbog sramote pretprljene u sukobu sa Ništacima.
     #Izveštaji zarobljenih maški potvrđuju da su se u postaju zavukli obični Ništaci#, lukavo je rekla Kvat. #Opreznost je svakako nepotrebna kada treba samo zgaziti obične...#
     #Ja odlučujem šta je ovde potrebno.#
     Kvat je shvatala Bek'daline namere. Želela je da povrati ugled. Brz obračun bi joj svakako vratio dobar glas. Možda je Tukar'ramin zato i poslala baš njih dve u misiju.
     Kvat se uznemirila. Podrazumevala je da je ona bila počastvovana. Sada joj se činilo da je Tukar'ramin želela da očuva Bek'dalin položaj, a Kvat je poslata samo kao čuvar. U slučaju da Bek'dal uprska stvar, Kvat Ubica Ništaka može da spase situaciju.
     #Dovoljno je reći da želim da idem sigurnim i stalnim kursom#, rekla je Bek'dal.
     Kvat je oklevala. Na kraju krajeva, akcija u orbiti je velika počast. Zasvetlucala je dlačicama oko pora kako bi pokazala slaganje. #Šta ja da radim?#
     #Uskoro ćemo presresti brod maški. Naredila sam mu da iziđe iz postaje i pođe prema nama, da ga pregledamo. Unutrašnji signali pokazuju da u njemu ima Ništaka. Uzećemo im meru.#
     #Ah!# Tukar'ramin je veoma cenila uništavanje Ništaka još od kako su oštetili postaje magnetog fluksa. Možda je i Nimfur'ton izgubila život zbog njihovog varvarstva, koje je izazvalo skretanje Sifona. Kvat je uživala u prilici da uništi još tih patuljastih neprijatelja.
     Preletele su preko planete. Kosmički Krug se zanjihao na dalekom obzorju i počeo ponovo da se obrće, postojano i ljupko. Blistao je čitavom dužinom, pretvarajući delić mase jezgra u svoju energiju.
     Kvat ga je posmatrala u poniznom čudu. Shvatila je da će presresti brod blizu pola, odakle su mogli lepo da vide rad Kosmičkog Kruga.
     Nadala se da će mu prići, osetiti njegovu cikličnu moć. Među nošcima postojala je legenda da Krug, njihova najmoćnija alatka i oružje, zrači čarobnu auru. Nošci koji se usude da mu priđu sasvim blizu žive mnogo duže.
     Kvat je znala da je to najverovatnije samo prazna priča, ali nije bila sasvim sigurna. Zašto da ne isproba? Na kraju krajeva, ona je Filozof.
     Prelazak na duboko uverenje u sopstvenu besmrtnost, koji joj je došao kao zaslepljujuće otkrovenje na bojnom polju, sada joj je odjekivao kroz čitav život. Više nije dovodila u pitanje potpunu pravednost i središnji položaj nožaca, niti svoje mesto u vaseljeni. Umirujuće delovanje preobraćenja pretvorilo se u večitu radost.
     Pa ipak, začudo, kada je to poverila Tukar'ramini, to ogromno biće nije bilo dirnuto.
     Kvat je posmatrala kako se prbiližavaju brodiću maški. Ukočila se od uzbuđenja kad je čula Bek'dalino naređenje: #Ti možeš da razgledaš Ništake. Upravo ih oslobađam. Ja ću za to vreme spremiti oružje za napad.#
     Kvat je zveckala i strugala dok je prolazila kroz vazdušnu ustavu. Svi rezervoari i kondenzatori bili su joj puni do vrha. Telo ju je svrbelo od želje za uništavanjem.
     Iskočila je kroz ustavu u hladni zagrljaj potpunog vakuuma. Prijatni talasi zapljuskivali su joj grubu kožu, originalni organski pokrov sa kojim se rodila. Pomišljala je da je pokrije telesnim oklopom ili nekim korisnim dodatkom, ali šarm pravog tela nadvladao je korisnost. Bila je nostalgična za svojim ranijim, potpuno organskim obličjem. Izbrisati svu zavisnost od njega bilo bi preveliko otkidanje od prošlosti, i prerano. Biće dovoljno vremena i kasnije, kada se uspne do viših niti u životu. Samo su Prosvetljeni, govorilo se, potpuno prošireni. Ta ogromna, mudra bića postigla su konačnu sintezu tela i mehanizma.
     Brod maški lebdeo je u blizini. Kvat je odmah videla da se od malog ulaza na boku polako širi oblak otpada. Među uskovitlanim stvarima nalazio se i jedan srebrnasti Ništak.
     Jurnula je ka njemu. Da, ista ona dosadna dvonožna vrsta kakvih se do mile volje naubijala u boju. Gornji sloj kože, nalik na ogledalo, govorio je o visoko kvalitetnoj tehnologiji, jer delovao je kao izolator. Možda je Ništak to ukrao iz skladišta nožaca u orbitalnj postaji. Ta sumnja ju je poterala da požuri. Krenula je da preseče bedno sporu putanju Ništaka.
     Lako ga je uhvatila; otimao se, ali toliko slabo da je bilo smešno.
     #Koje je vrste?# upitala je Bek'dal.
     #One od koje si pobegla, sećaš se?#
     #Ne izazivaj me, upozoravam te. Izvesti!#
     #Očito slab nivo tehnologije, mada je odelo na visokom nivou. Kreće udovima kao da hoda na dva a ostalima radi. Ne vidim nikakvo proširenje. Verovatno sirova životinjska vrsta.#
     #Trebalo bi da ih lako istrebimo.#
     #Da. Da li da oljuštim odelo, da ga podrobno proverimo?#
     #Ne volim da gledam odvratne oblike životinja, Kvat#, frknula je Bek'dal. #To mi je ispod časti.#
     #Oh, veoma žalim.# Kvat je uspela da ne bude podsmešljiva.
     #Dobro, onda završi. Dosta je bilo inspekcije.#
     #Možemo li malo da gledamo Sifon, Bek'dal? Vidi, svetluca sasvim blizu.#
     #Ne vidim nikakvu svrhu...#
     Kvat je osetila kako joj iz jednog poduma izranja ideja. #Čekaj! Ovaj Ništak nam je napravio nevolje, da?#
     Bek'dalin glas odavao je zanimanje. #Šta s tim?#
     #Plemenita Bek'dal, imam na umu zanimljivu igru...#









3.
     Kilin je padao.
     Bile su mu potrebne godine da se potpuno navikne na osećanje slobodnog pada, a to je bilo izvan 'Arga', u nemom prostranstvu otvoreng svemira. Tada je mogao da ubedi svoje reflekse kako je to neka vrsta letenja, lakog i plutajućeg, bez obaziranja na surove zakone gravitacije.
     Ali ovde... Ovde je padao naniže između prošaranih i blistavih zidova koji su hujali kraj njega vrtoglavom brzinom. Osećao je srebrnastu ivicu Novog Bišopa kako mu juri u susret, dok se planeta izravnavala u ravnicu. Naborane planine su rasle, svakog trenutka pojedinosti su postajale sve vidljivije. Kroz prozirni sjaj zakovitlane kosmičke strune gledao je kako planeta raste.
     U polarnoj oblasti još su se razabirale beličaste pruge, sneg od onoga što je nekada bilo ledena kapa. Zemlja je izgledala gola, siva i pusta, kao da je tek nedavno otkrivena. Pružala se u daljinu, ispunjavajući polovinu neba oko blistavih, prozirnih zidova obruč-cevi. Po pustolini su tekle nove reke što su se izlivale iz udubljenja. Video je grubo prosečene puteve, široke pruge stvrdnutog blata.
     Zemlja je hitala ka njemu, kao ogromna šaka koja poseže, i nagonski se trgao. Jurio je ka velikom brdu...
     ...spremio se za udar...
     ...i nije osetio ništa.
     Sledećeg trenutka uleteo je u tamno zlatni svet, potpuno sam.
     Blistavi zidovi ispuštali su nešto svetlosti, ali nije video ništa kroz njih. Daleko dole, između čizama, videla se blistava žuta tačka. Začuo je Arturov glas:
     Raspravljao sam sa Grej. Ona, na žalost, ne zna o ovome ništa više od mene. Možemo samo da učeno nagađamo. Ova cev je potpuno prazna, nema čak ni vazduha. Sada se nalazimo unutar planete. Procenjujem da nam brzina iznosi oko 934 metra u sekundi.
     Tamni pegavi oblici jurili su kraj njega i nečujno nestajali iza zidova. "Kuda smo se uputili?"
     Ako su tuđinski kiborzi konstruisali ovo čudesno sredstvo za bušenje planete sa preciznošću kakvu bih očekivao od njih, pretpostavljam da ćemo proći kroz čitavo središte i izaći sa druge strane.
     "Šta je kiborg?" upitao je Kilin, kako bi usmerio misli. Začuo je dalek odgovor Aspekta Grej:
     Polu-organska bića... polu mašine... ne mogu da utvrdim... tačan odnos... na osnovu tako kratkog posmatranja... istorijski zapisi... govore o takvoj rasi... u samom početku... Velikih Vremena...
     "Preskoči to! Kako da iziđem?"
     Odgovorio mu je Artur:
     Nikako. Smeštanjem kosmičke strune u neposrednu blizinu planetne ose, kiborzi su osigurali da u cevi nema obrtanja. Na materiju koja navire iz jezgra - ili upada spolja, kao mi - ne utiče nikakvo strujanje, tako da ne dodiruje zidove. Osim toga, što sistem čini jedinstvenim, nema ni Koriolisovih sila koje bi nas skrenule.
     Kilin nije mogao da prati tehničke izraze, ali shvatio je da su vesti sve odreda loše.
     Uprkos blistanju zidova, postajalo je sve mračnije.
     Pokušavao je da savlada narastajuću paniku. Deo straha poticao je od proste činjenice da pada sve većom i većom brzinom, i čist životinjski užas pretio je da ga proguta. Borio se protiv toga kao čovek koji balansira na tamnom talasu što se penje sve više. Gubio je dah. Primorao je grlo da se otvori i pluća da prekinu grčevito trzanje.
     Kraj njega su i dalje jurili zrnasti, nejasni oblici. To su bile različite stene, osvetljene tankom skramom rotirajućeg obruča.
     Žuti sjaj u dubini narastao je do diska. Sada je kroz čula osećao do kostiju dubok bas vuuumm-vuuumm-vuuumm-vuuumm od obrtanja magnetnih polja.
     "Možda... možda bih mogao da dosegnem zidove. Postoji li ikakav način da usporim?"
     Osetio je Arturov oštar, prodoran smeh. U levom oku ugledao je krug. Narastao je u sferu - planetu - sa crvenom linijom povučenom duž ose rotacije. Mala plava tačka kretala se ka unutra u gornjem delu ose, tik ispod površine.
     Sada smo dostigli brzinu od 1.468 metara u sekundi. Materijal od koga je načinjen obruč, seti se, veoma je gust - mnogo miliona tona po kilometru. A sve je sabijeno u nit širine jedva jednog atoma, što se sve zajedno okreće ogromnom brzinom. Ako bi dodirnuo tu materiju pri ovoj brzini, ruka bi ti isparila.

     Kilin je brzo, grčevito disao. "Šta ako su ubacili ovamo metal iz jezgra, pa naiđemo na njega?"
     Verujem da tu mogućnost ne treba da ti analiziram.
     "I meni se čini."
     Kilin je tragao za nekakvom idejom, nekom nejasnom nadom. Zidovi su sada bili gotovo crni, jer je stena s druge strane na neki način upijala zračenje obruća. Kraj njega su promicali narandžasto-smeđi klinovi - lava zarobljena u podzemnim šupljinama, ogromni okeani živog, usijanog kamena.
     Rekao bih da obruč-cev povremeno ostaje prazna. Kiborzi sada možda vrše neke sitnije opravke. Ili samo prave pauzu da bi ekipe u orbiti mogle da obrade prvi turnus isporučenog metala. U svakom slučaju, ako pretpostavimo da nas onaj kiborg nije ubacio samo da bi video kako ćemo sagoreti u dodiru sa usijanim gvožđem, čeka nas drugačija sudbina.

     Kilin je pokušavao da se smiri i usmeri na Arturove reči. Dok je padao, zidovi kao da su se prbiližavali, cev pod njim se sužavala. Držao se uspravno i ukočeno, sa rukama uz bokove, nogama naniže ka žutom disku u dubini koji je neprekidno rastao. Žmirkao je da odagna znoj i pokušavao da vidi bolje.
     Verujem da smo prošli koz pokoricu i da sad ubrzavamo kroz unutrašnji omotač. Obrati pažnju kako mestimična jezera lave postaju sve veća i brojnija. Ovde temperatura raste za oko 10 stepeni Celzijusa sa svakim kilometrom padanja. To će se nastaviti sve dok temperatura ne premaši tačku topljenja jednostavnih silikatnih stena. Tada ćemo - prema proučavanjima sličnih planeta - ući u sve gušće usijano jezgro. U tom trenutku stenje će biti tečno, na temperaturi od oko 2.800 stepeni Celzijusa.
     "Kako to da stenje nije ispunilo ovu cev?"
     Pritisak obruča, koji je zaista ogroman. Grej procenjuje...
     "A vrelina? Da li obruč zaustavlja i nju?" upitao je Kilin, tražeći umirenje, mada je već podozrevao kakav će biti odgovor.
     Vrelina je infracrveno elektromagnetno zračenje. Obruč je propustljiv za nju. Svo svetlo prolazi kroz njega - zato sada vidimo tamne stene. Ali uskoro će silikati početi da svetlucaju svojom toplotom kompresije.
     "Šta ćemo tada?"
     Toplotno zračenje predstavlja pritisak. Ali simetričan, naravno, jer deluje jednako u svim pravcima. Zato neće moći da nas gurne ka jednom zidu ili udalji od drugog. Međutim, skuvaće nas prilično temeljno.
     "Koliko... koliko dugo?"
     Prolaz kroz jezgro... oko 9,87 minuta.
     "Moje odelo - srebrno je, zaštitiće me."
     Tačno, već te štiti. Proračunao sam da bismo mogli da preživimo jedan prolazak ako se potpuno zapečatimo, zatvorimo vizir na kacigi, zatvorimo sve ulaze. Možda je kiborg znao za to; možda zna mnogo šta o našoj tehnologiji. Da, da... počinjem da shvatam njegovu đavolsku logiku.
     Kilin je smesta isključio sve spoljašnje ulaze u odelo. Ostavio je samo mali optički ulaz preko jednog vlakna. Površina odela je odražavala mutno svetlo oko njega baš kao ogledalo. Zidovi koji su jurili oko njega postajali su rumeni, potuljeni. "Gde smo sad?"
     Mora da se prbiližavamo granici na kojoj se topi gvožđe. Ovo crvenilo verovatno označava prelazak sa unutrašnjeg omotača u spoljašnje jezgro. Sada možemo da očekujemo variranja magnetnih polja, pošto je ovo područje - prema teoriji - gde se rađa planetno polje. Velike struje rastopljenog metala se vrtlože, noseći električne struje, kao velike žice u generatoru. Rotacija Novog Bišopa služi za njihovo namotavanje, pri čemu se stvaraju strujni vrtlozi, koji opet izazivaju magnetne virove.
     "Prokletstvo, već postaje vrućina."
     Spoljašnja temperatura je 2.785 stepeni Celzijusa.
     Kilin je zatvorio vizir. Našao se u potpunom mraku. Pitao se može li da izdrži vrelinu u potpunoj izolaciji, dok propada sve brže, sve brže...
     Opet se borio da uspori disanje. Ako treba da preživi makar narednih nekoliko minuta, moraće jasno da misli. Tama bi mogla da pomogne, dok god bude mogao da sačuva svoje prirodne reakcije.
     Na sreću, dodatna brzina koju nam je dao kiborg provešće nas kroz ovo mnogo brže. Beležim spoljašnju temperaturu od preko 3.000 stepeni Celzijusa. Evo - jedno optičko vlakno iz odela daće nam prbiližnu sliku, a to je sve što nam treba na ovakvom mestu.
     "Begajbre, misli!"
     To i radim. Jednostavno ne vidim nikakav način da se izvučemo iz ove dileme.
     "Mora postojati neki način..."
     Postojanje dobro definisanog problema ne podrazumeva postojanje rešenja.
     "Proklet bio!"
     Pre više godina, Kilin je uspeo da suzbije svoje Aspekte kada su zapretili da ga nadvladaju. Sada je osećao koliko je to bilo opasno. Artur je predstavljao nezavisnu inteligenciju, služio je kao običan savetnički um. Bez prirodnih primitivnih podsticaja na uzbunu, kao što je adrenalin, Artur je ostajao uvek miran. Ipak, njegova hladnoća sprečavala je manje korišćene Aspekte i Lica da utiču na Kilina svojom panikom.
     "Slušaj, kad prođemo sve ovo, bićemo napolju, dabre?"
     Da. Ali u tome je đavolska priroda trika onog kiborga. Učestvujemo u drevnom školskom zadatku - prolaz kroz planetu, sa nama kao harmonično oscilirajućom test masom.
     "Šta..."
     Kilin je iznenada shvatio na šta je mislio Artur. Gledao je u svom oku plavu tačku kako prolazi kroz jezgro i nastavlja dalje, izlazi napolje kroz drugi kraj crvene cevi. Podizala se ka površini, njena brzina se smanjivala usled gravitacije, a onda se našla slobodna nad površinom, sve više usporavajući. Posle trenutka oklevanja na vrhu putanje, počela je opet da pada, da izvrši još jedan dugi prolaz kroz srce probušene planete.
     Ovaj jedan prolaz bismo možda mogli da preživimo. Ali još jedan, i još jedan...? I tako do u beskraj?
     "Mora postojati način da se izvučem."
     Kilin je rekao to potpuno ubeđeno mada nije imao pojma o fizici na kojoj je počivala Arturova šarena simulacija. Čak i ako je ogromni tuđinac ovo zamislio kao sažižuću klopku za pacove, možda je načinio neku grešku, možda je ostavio neki mali, neprimetan izlaz.
     Morao je da veruje u to inače bi ga obuzela panika od koje mu se ionako stezalo grlo. Umreće kao glupa životinja, nabijen na tuđinski ražanj i ispečen do pepela. Završiće u obliku ugljevlja, beskonačno prolazeći kroz središnju peć.
     Možda bismo mogli da pokušamo nešto na najvišoj tački putanje, kada obruč počinje da se zakrivljuje daleko iznad pola. Tamo bi trebalo da se zaustavimo za trenutak.
     "Dobro. Dobro. Možda bih mogao da ispumpam malo ove tečnosti što hladi..."
     Klimatizaciona tečnost, da, razumem. Da je prebaciš u potisnike. Ali to ne bi bilo dovoljno da stignemo u orbitu.
     "A šta sa obručem? Možda bih mogao da se odbijem od njega tamo gore, tamo gde se okreće. Mogao bih da steknem neki vektor, da se oslobodim."
     Osećao je Arturovo neobično apstraktno prisustvo kako se kreće, razmišlja, razgovara sa Lingom i Grej i nekim Licima, kao da je to samo novi problem od prolaznog značaja. Padajući kroz potpunu tamu, osećao je da mu se želudac grči. Čvrsto je stegao grlo i progutao puna usta kisele žuči.
     Sada je začuo čudan zvuk. Ispod stalnog vuuumm-vuuumm-vuuumm obrtanja obruča čuo je bas klokotanje i odzvanjanje pucketanja.
     Sada čujemo kovitlanje magnetnog polja planete u jezgru. Veoma liči na zvuke orgulja.
     Dugi, brujeći, šuplji zvuci zaokupili su Kilina. Činilo mu se da ga to veličanstveni glasovi prizivaju k sebi, da ga mame u najveće dubine ovog sveta...
     Ne. Stresao se, jeknuo i uključio sliku sa optičkog vlakna u levo oko.
     Zidovi su blistali od neugasive jare, crveni kao višnja. Ponegde su gorele gromade mnogo svetlije boje.
     "Prestani da računaš! Daj mi odgovor."
     Vrlo dobro. Ideja je samo marginalno moguća. Ne mogu tačno da procenim. Međutim, potrebno je da se dovoljno prbiližimo zidu koga stvara obruč. Kiborg nas je postavio tačno u središte ove cevi, koliko mogu da procenim. Moramo da pređemo stotinjak metara pre nego što se nađemo unutar talasa pritiska obruča koji rotira.
     "Koliko je to daleko?"
     Otprilike onoliko, uf, koliko možeš da se baciš kamenom.
     "To nije teško. Prebaciću deo onoga što hladi..."
     Samo probaj i umrećemo za dve sekunde.
     "Bogamu. Dobro, uradiću to kad iziđemo."
     To je primamljivo, ali bojim se da ne bi bilo efikasno. Cev se otvara kako se prbiližava površini. Ovde je široka koliko da dobaciš kamen. Do trenutka kada iziđemo iz jezgra, zidovi će biti predaleko da bi ih dosegao na vreme - osim ako ne počnemo smesta da se krećemo.
     "Dabre, dabre - kako?"
     Čak i sasvim mali pritisak bi nam u ovom trenutku dao dovoljno ubrzanja da dosegnemo zid tokom izlaska.
     "Pritisak..."
     Kilin se namrštio. Klaustrofobično odelo ispunilo se zvukom njegovog dahtanja, oštrim znojem, neprijatnim zadahom straha. Osećao je samo strašnu prazninu večnog pada, bestežinsku strepnju. Začkiljio je u sićušnu sliku koja je stizala preko optičkog vlakna.
     Spoljašnji zidovi kupali su se u vatri. Jezgro od gvožđa i nikla tik iza njih besnelo je i sukljalo stravično belim talasima pritiska. Prišao je blizu jasno ružičastim vrtlozima što su se protezali desetinama kilometara, a nestali su posle nekoliko sekundi oštrog sjaja. Neprekidno vuuumm-vuuumm-vuuumm odjekivalo mu je u zubima i vilici uporno i bolno.
     Za trenutak se prisetio sličnog trenutka, još davno, na Snegobaru. Pošao je na letenje sa svojom nevestom, Veronikom, i sa Abrahamom. Blizu Citadele nalazio se drevni tunel kroz planinu, iskopan tokom razdoblja Velikih Arkologija. Oštri pustinjski vetar duvao je pravo kroz njega i u tunelu se smesta pretvarao u orkan. Tamo gde je tunel naglo skretao uvis vetar je mogao da ponese čoveka opremljenog krilima. Bacio se u divlji vazduh i počeo da kruži iznad širokog ovalnog otvora tunela. Veronika ga je pratila, smešeći se, raširenih očiju. Nagnuvši krila, mogli su da poniru i dižu se i da kruže jedno oko drugog. Abraham se obrušio naniže, glasno podvriskujući kroz vetar. Borili su se protiv jakog vetra i uživali u kratkim pauzama pritiska, veselo kružeći jedni oko drugih, svesni samo tog trenutka...
     Sve je nestalo, sve je zauvek izgubljeno...
     Sada...
     Jezik kao da mu je otekao u ustima. U nozdrve mu je udarao oštri vetar. Odelo je bilo na ivici pregrevanja. Shvatio je da se približava trenutku kada će izgubiti kontrolu nad sobom. Učiniće neku glupost da izbegne toplotu i umreće.
     Ali u umu mu se vrtelo nešto što je Artur rekao. Čak i mali pritisak...
     "Svetlo. Rekao si nešto da nas ono gura."
     Da, svakako ali to deluje jednako u svim pravcima.
     "Neće ako skinemo deo srebra."
     Šta? To bi... o, razumem. Ako malo smanjimo posrebrenost na prednjem delu, smanjivši dovod energije tom delu autokola... da, tada će svetlo slabije da se odbija. Svetlo koje dolazi sa leđa poguraće nas napred.
     "Hajde da to uradimo. Nema mnogo vremena."
     Ali vrelina! Smanjenje refleksije povećava apsorpciju.
     Kilin je to već pogodio. "Pokaži mi kako da smanjim srebro na grudima."
     Ne, neću... temperatura napolju je 3.459 stepeni Celzijusa! Neću... ne mogu...
     "Pokaži. Smesta." Kilin je pazio da čvrsto kontroliše um. Ovo je bio jedini način, bio je sasvim siguran, a bile su u pitanju sekunde.
     Ne sada, ne! Ja... smisliću nešto... nešto što će uspeti... da, uspeće kada iziđemo iz jezgra. Pregledaću rezervne memorije, pa ću...
     "Ne. Sada."
     Osećao je Aspektov strah kako navire, gotovo podjednako jak kao njegov sopstveni. Znači, i um iz čipa konačno je popustio, otkrio je ostatke svoje nekadašnje ljudskosti.
     Pažljivo je posegnuo u sebe i uklonio Arturovo protivljenje. Ostalo je samo tiho, očajno cvilenje. Kilin je ponovo posegnuo i vratio Artura u prvi plan.
     "Sada."









4.
     Bek'dalini rebrasti otvori plamteli su dubokom, ljutitom žutom bojom.
     #Ništaci već beže!#
     Kvat je brzo pogledala napred, koristeći oštro infracrveno. Od obrisa sve bliže postaje na sve strane su se razletele mušice. #Vrlo su dosetljivi.#
     #Ne, nego smo mi spore i glupe!#
     #Izgleda da su dovoljno brzo pronikli u mehanizam ovih brodića.#
     #Imali su vremena, jednonoga! Ti si se igrala svoje glupe igre!#
     Kvat se nakostrešila. #Obe smo učestvovale u maloj zabavi.#
     #Ja sam želela da nastavimo sa zadatkom.#
     Kvat je odgovorila što je mirnije mogla. #Onda nije trebalo da mi pomogneš da proračunamo tačnu brzinu i ugao pod kojim da ubacim malog Ništaka.#
     #Ja... uvučena sam. Nisam imala pojma da ćemo imati toliko kašnjenje, i da će nam gamad pobeći. Treba da uzmemo uzorke, zar si zaboravila?#
     Kvat je gledala brodiće kako se udaljavaju, šireći se kao delići posle eksplozije. Lep beg. Neki su se već prikrili pod sjajem kosmičke strune, koja se polako obrtala probe radi, da se ispitaju novi magnetni generatori na oba pola. Test će potrajati još sasvim kratko, i neće se izvlačiti metal iz jezgra osim ako dođe do greške u pritisku. Struna će sprečiti Ništake da stignu do atmosfere, ali brodići su se pred njenim očima stopili sa velikim pločama smrzavanjem oblikovanog gvožđe-nikla koji je čekao u visokoj orbiti.
     Mudra gamad! Žudela je da ih zdrobi.
     U toj zbrci zaliha moći će dobro da se sakriju, i svakako su to i planirali. To nisu obični prizemni Ništaci, nikako. Čim kosmička struna uspori, zavući će se u atmosferu i početi da usporavaju. Sa svakim pokretanjem Sifona planetu obuzimaju zemljotresi, ali to teško da bi sprečilo sletanje. Kad se jednom nađu dole, lako će naći sklonište u izrovanim predelima.
     #Jasno ću izneti razlog ove glupe greške#, preteći je rekla Bek'dal.
     #A ja ću se pozvati na merač vremena koji će pokazati da smo bespredmetno kratko vreme provele u igri.#
     #Nećeš valjda...?#
     #Razume se da hoću.# Takva mera verovatno ne bi proizvela utisak kod nadređenih u Košnici, ali Kvat je bila rešena da pokuša.
     Bek'dal je zaćutala, očito premišljajući. Njihov brod je i dalje lebdeo putanjom približavanja. Postaja je sada delovala neaktivno. Ulazi su zjapili prazni, brodova nije bilo.
     Sa kontrolne ploče pred Kvat začuo se signal maški. Blizu postaje lebdeo je veliki brod, verovatno je pripadao Ništacima.
     #Možemo da pretražimo onaj sklepani brod#, rekla je Bek'dal.
     #Sumanjam da je na njemu ostalo Ništaka#, rekla je Kvat.
     #Ipak...#
     #A izgleda mi kao tesan, tanak brod. Moraćemo da se udenemo u njegovu utrobu i podrobno ga pretražimo.#
     #Možda bih mogla da iz drugog ugla da razmotrim celu ovu stvar#, značajno je rekla Bek'dal.
     #Nadam se.#
     #Na kraju krajeva, oslobodile smo postaju od gamadi, zar ne?#
     #Tačno - i to bez ispaljenog metka.#
     #Možemo izvestiti Košnicu da su se Ništaci razbežali čim su nas videli da dolazimo, poplašeni našim divljim bojnim pokličima.#
     #Ne sećam se da sam ispuštala pokliče.#
     #Ja jesam. I tako ću i izvestiti.#
     Kvat je odlučila da se ne kači za tako malu laž. #Misliš da će nam poverovati?#
     #Svakako!#
     Kvat se malo opustila. Gledala je jedan od brodića na obzorju, kako zauzima orbitu iznad aure Kosmičkog Kruga. Naglo se stresla. #To je brod koga smo presrele!#
     Bek'dal je u neverici začegrtala nogama. #Ne! Trebalo je da ga preuzmeš!#
     #I jesam", očajno je uzviknula Kvat.
     #Znači da je unutra bio još jedan Ništak. Sad je on preuzeo brod.# Bek'dalina elektro-aura pucketala je od zlobe.
     Kabinu su ispunili smrdljivi hormoni dok su obe nehotice ispoljavale stid. Njihova tela pohitala su da oslobode limfne komore od korozivnih hemikalija stvorenih iznenadnim oštrim osećanjima.
     #Ovo je duboko poniženje#, mračno je rekla Kvat.
     #Da, a ti si kriva.#
     #To ne isključuje tebe, plemenita lizaljko limfe.#
     Bek'dal je shvatila Kvetinu pretnju. Glava joj se zbunjeno njihala, zadobivši ljubičastu boju. #Obe ćemo biti odgovorne?#
     #Svakako.#
     Sada je čitava Bek'dal postala gorko ljubičasta. #Mora postojati neki način da to popravimo.#
     #Možemo jednostavno da ne pominjemo misiju#, rekla je Kvat. #Ukoliko smo ispunile minimum zadataka, možda niko neće ni obratiti pažnju. Na kraju krajeva, ovo je mali zadatak.#
     #Moramo da dovezemo neke štetočine radi analize, zar si zaboravila?# gorko je upitala Bek'dal.
     #Ah...# trgla se Kvat. U trenutku kad su primale naređenje, na to gotovo da nije obratila pažnju. #Da se vidi jesu li to isti Ništaci kao oni koji su nam smetali dole.#
     #I pritom me gotovo ubili#, oštro je dodala Bek'dal. Izgleda da je tu bitku i dalje shvatala kao ličnu uvredu.
     #Tukar'ramin voli da u svemu bude sigurna#, diplomatski je odgovorila Kvat. #A takva opreznost se i te kako isplati, u ovakvim slučajevima. Ovi Ništaci su lukavi, ako su isti kao ona skupina koju sam ja pobila.#
     Bek'dal se narogušila. #Samo hoću da isključim svaki mogući razlog prebacivanja.#
     Ni Kvat se nije dopadala mogućnost da jure za malim, brzim brodom, zatim da ga obiju i preturaju po unutrašnjosti u potrazi za uzorkom Ništaka. Pritom bi lako mogle sve lako da ih zdrobe, pa da moraju da ganjaju drugi brod. I sve to pred pogledima orbitnih ekipa koje pripremaju ogromne metalne planine. Postoji li neki drugi način...? Tragala je po podumovima za bilo kakvim nagoveštajem koji bi mogao da pomogne. Svaki je odgovarao svojim delićem slike.
     #Sasvim sam sigurna#, počela je Bek'dal, #da je uzimanje uzorka nebitna stvar. Košnica nam svakako neće zameriti zbog tako zanemarive...#
     #Čekaj#, sinula je Kvat. #Čekaj, imam ideju.#









5.
     Usijano beli pakao protezao se daleko iznad Kilinove glave. Iz zidova se prosto cedila crvena boja, ali i to je bilo olakšanje posle neugasivog ognja koji je sada jenjavao, jer plameni disk se smanjivao nad njim kao mutno, večito gnevno sunce.
     Kilin je dahtao, mada mu to izgleda nije pomagalo. Osećao je talase bockanja po čitavom telu, a od toga ga je sve svrbelo. Pluća su mu se nepravilno trzala. Ruke su mu se tresle. Mišići i nervi vodili su svaki svoj rat i pobunu.
     Ali uspeo je da zadrži ruke i noge ispravljene. Svetlosni pritisak ga neće poneti u jednom pravcu ako se bude okretao ili prevrtao.
     Je li bilo dovoljno? Dugi minuti u jezgru su se otezali, donoseći mu bolne udisaje sprženog vazduha.
     Sada je plamen pomalo jenjavao.
     Mi smo, na kraju krajeva, takođe telo koje zrači. Možemo da snizimo svoju temperaturu samo ako je emitujemo u obliku infracrvenih talasa. Zato moramo sačekati hladniju okolinu pre nego što ova nepodnošljiva toplota bude mogla da se smanji.
     Aspekt Artur delovao je upadljivo smireno, s obzirom na histeriju koja ga je spopala pre samo nekoliko minuta. "A šta... šta sa onim za hlađenje?"
     Misliš na erkondišn? On fukcioniše izbacujući višak toplote u hladniju okolinu. A verovatno vidiš da trenutno nema hladnije okoline.
     "Znači, čekaćemo da iziđemo?" To mu se činilo neverovatno dugo. Između stopala je video crnilo planetnog omotača, hiljade kilometara mrtve stene kroz koje moraju da prođu pre nego što se vrate u tamu svemira. A ovaj pokušaj im mora uspeti, inače će usporiti, zastati, pa ponovo jurnuti dole. Ponovo je zažalio što nije sačuvao gorivo za potisnike. Oni bi mu dali malo slobode, izvesnu nadu da neće biti samo bespomoćna, tupa test čestica u grotesknom eksperimentu.
     Imamo neke tečnosti koje bi mogli da istisnemo, ali...
     "Šta ali? Slušaj, sve ćemo probati. Inače nema nikakve nade."
     Tečnosti za hlađenje. Možemo da ih dovedemo na visoku temperaturu, pa da ih ispustimo kroz ventil.
     "Misliš da će to mnogo pomoći?"
     Ako ostane bez hlađenja, neće imati nikakve šanse ako nešto pođe naopako, pa opet upadne u cev. Tada će se zasigurno spržiti.
     Ne mogu da odredim koliko ubrzanja smo dobili takvim manevrom. Guranje velike mase kao što smo mi samo blagim pritiskom...
     Kilin se kreštavo nasmejao. "Ja sam masa - ti nemaš nikakvu težinu. I nemoj se mučiti da proračunavaš šta će se desiti. Doći će vreme, na vrhu ove rupe, i zgrabiću šta god budem video. Letećeš u mom džepu, a ne na nekoj jeb... jednačini."
     Znači, da ispustim tečnost za hlađenje?
     "Naravski. Sve ili ništa!" Kilin je osetio ledene potočiće kako mu teku vratom dok je puštao Artura da preuzme delimičnu kontrolu nad njegovim unutrašnjim sistemima.
     Sada grejem poli-ksenon.
     "A kad je budeš ispuštao, koristi leđne ventile. To će nas pogurati u pravom smeru. Moglo bi mnogo da znači."
     Ah, razumem. Nisam pomislio na tu mogućnost.
     "Problem sa vama Aspektima je što ne možete da izmislite ništa ako to već niste videli."
     Hajde da ne raspravljamo baš sada o mojim svojstvima. Napredujemo ka površini i moraš biti spreman. Verujem da je zid pred tobom sada bliži. Primećuješ iskrice?
     "Dabere. Šta je to?"
     To su mesta na kojima stena omotača usled bočnog pritiska biva gurnuta ka prolazećoj kosmičkoj struni. Pri sudaru se dezintegriše. Ne znam je li na neki način biva uvučena u strunu, ili jednostavno biva potisnuta unazad. U svakom slučaju, to drži stenu. Kiborzi očito moraju na neki način da umanje taj pritisak, dole u jezgru, kako bi ispunili cev tečnim gvožđem koje smo ranije videli.
     "Možda ga samo malko uspore? Puste gvožđe da malčice curne unutra pre nego što struna opet naiđe?"
     Usred tehničih detalja osetio je da prelazi na deminutive kakve je koristio u detinjstvu, u Citadeli. Pažljivo izgrađivan ugled Kapetana nestajao je pod pritiskom događaja. Kilin je nespretno podešavao kontrole za hlađenje odela. Znao je da mora što bolje da razume obruč.
     Verovatno. Očigledno je da rotirajuća struna ispušta veliki pritisak na te stene.
     Posmatrao je bleskanje zidova. Kad može da vidi iskre, mora biti da su ogromne, jer ovom brzinom prolazi pored kilometara i kilometara usijano crvenog kamena svake sekunde. Nije imao fizičko osećanje brzine, ali je iz Arturove 3D simulacije u levom oku znao da se diže ka površini, usporavajući pod uticajem gravitacije.
     Morao je da nađe načina da pobegne iz cevi, ai nije imao nikakvu ideju. Nije imao šta da baci kako bi stekao ubrzanje. Mlaz tečnost za hlađenje pulsirao je iza njega, ali u poređenju sa ogormnom brzinom zidova nije mogao da proceni koristi li mu to išta. Sinulo mu je da će, ukoliko bude suviše uspešan, tresnuti o pokretni zid i smesta biti rastrgnut. Apstraktna priroda čitavog problema, suvo, daleko osećanje nauke, još ga je više uplašilo.
     Cev se širi. Približavamo se jednoj strani, ali ne mogu dobro da procenim brzinu. Dok se dižemo, obruč se povlači u stranu da bi načinio onaj veliki luk upolje. To je stvarno veličanstveno. Nikakav tehno maški za koji sam ja čuo nije ni prineti ovome. Grej kaže da istorijski podaci govore i o većim radovima od ovog u blizini Jedača.
     "Mani to. Šta da radim?"
     Pokušavam da vidim kako da iskoristimo situaciju, ali moram reći da mi rešenje i dalje izmiče. Dinamika...
     "Prbiližavamo se. Hajde!"
     Stena oko njega već je prestala da blista. Iza zidova je ležala potpuna tama. Nije mu bilo jasno kako je mogao da se podiže iz središta Novog Bišopa, a da mu se i dalje čini da pada. Nije bitno; nauka je za njega predstavljala niz pravila, a ovo je bilo samo još jedno pravilo koje nije razumeo.
     Tunel se širio. Svetlucavi zlatni prolaz postepeno se širio kad god bi pogledao između stopala u opiljke svetlosti koji su hitali ka njemu. Ponovo velika jezera lave što su svetlucala gnevno crvenom bojom. Rana duž čitave ose grubo je zgurala zajedno veliku masu, pa su zidovi oko njega plamteli narandžastim gnevom naružene planete.
     Opet je pomislio šta će se desiti ako tamo gore ništa ne uspe. Hladna logika dinamike, rekao je Artur, povući će ga natrag u jezgro. U narednom prolazu vrelina će ga ubiti. Ili će ga možda samo obeznaniti, pa će dočekati još jedan ciklus, pa još jedan, i još i još... Večito će padati, pretvoren u oštar žar koji se pokorava jednostavnim, ali neizbežnim zakonima.
     Sledećeg trenutka zapljusnula ga je svetlost.
     Pod nogama su mu blistale zvezde. Pokrov od blistavog gasa i sunaca otkrivao mu se dok je izmicao zagrljaju planete, tik iznad zone sumraka. Posle strašne tame, ovo nebo bilo je divan prizor boja i kontrasta.
     Napolju, slobodan!
     Osećao je kako mu se odelo hladi, zračeći toplotu u hladno nebo. Čulo se ping i pop kako su se spojevi povijali. Talasasta brda pojavila su mu se nad glavom, predeo se proširivao dok se udaljavao. I ovde je sve delovalo ogoljeno, kao da je polarni led nestao tek nedavno.
     Zlatni zidovi udaljavali su se s jedne strane, ali zračenje pred njim nije bledelo niti jenjavalo. Tu je zid bio mnogo bliži. Znači, uspeo je da stekne značajnu brzinu.
     Ali sada ju je gubio. Gledao je kako se planeta nad njegovom kacigom pretvara u ogromnu srebrnastu činiju. Linija svitanja presekla je činiju na pola. Ružičasti nebeski sjaj oblaka prašine i zvezda bio je jači od bledog dana.
     Dok se podizao, zakrivljenost planete mu je otkrila pogled na daleku liniju šuma i oštrih, strmih planina. U plitkim dolinama zadržali su se paperjasti beli oblaci.
     Brzina uspinjanja se smanjivala. Daleki kraj obruč-cevi sve se više povijao. Sjaj pred njim bio je još jači. Trebalo mu je nekoliko trenutaka da se uveri kako i on skreće zajedno sa zidovima obruča. Je li zaista primetio treperenje pokreta strune koja se brzo okreće? Počeo je da zidove smatra čvrstim, i tek sada je ponovo postao svestan njihove tanušnosti.
     Kosmička struna može da vrši pritisak samo kada je veoma blizu tebe. Procenjujem da nećeš zaista udariti u samu kosmičku nit.
     "Mislio sam da si rekao da bi mi to odnelo ruku."
     Savetovao sam se sa Grej. Ona veruje da bi struna normalno funkcionisala kao srp. Međutim, ova visoko magnetisana struna je drugačija. Sve do sada si se u odnosu na nju kretao velikom brzinom. Sada ćeš imati malu relativnu brzinu, ali samo u kratkom trenutku. Pri takvoj brzini, magnetna polja će te odbiti, zbog metalnog odela i obuće.
     "Uf." Kilin je pretpostavljao da je to dobra vest, ali Aspekt je govorio kao da je to samo još jedan apstraktni problem iz fizike. "Slušaj, jesi li ostavio malo onog za hlađenje?"
     Da, očekivao sam da će nam biti potreban još jedan skok. Ali imamo još vrlo malo. Ostalo mi je bilo potrebno da sprečim da izgubimo svest tamo dole, i zato...
     "Spremi se."
     Već sad nije mogao da primeti dalje širenje uništene površine Novog Bišopa u dubini. Mora da je blizu vrhunca svoje putanje.
     "Sad!"
     Osetio je pritisak za leđima. Blistava obruč-cev podvila se kao da se otvara. Iza nje video je paučinastu površinu koju je stvarala kosmička struna što premošćuje planetu. Odavde je izgledalo kao da je čitavu planetu uhvatila u trakastu zamku.
     Potisak za leđima zagrcnuo se i nestao.
     Vuuumm-vuuumm-vuuumm, bujao je magnetni rotor.
     Jasan, dubok sjaj širio se svuda oko njega. Počeo je da mlatara rukama kako bi se okrenuo nogama ka zlatnoj površini. Pulsirala je od energije.
     Osećao se kao da je krhka ptica, uzalud mašući krilima iznad lista prozirnog, mekog zlata. Padao je ka njemu. Izvodio je svoj eksperiment...
     Udar ga je dobro protresao. Počeo je od nogu kao grub, satirući udarac. Čučnuo je, kako bi noge umanjile ubrzanje. Potom je iznenada počeo da klizi duž površine.
     Površina prenosi na tebe deo ubrzanja, infitezimalni delić svoje energije obrtanja.
     Kilin je osetio da se blago podiže. Potom se ponovo spustio ka površini. Klizao je pobočke, sve dalje od polarne ose, tangentnom putanjom kao novčić bačen sa vrteške.
     Opet je udario. Ovog puta je istegao članak. Kao da ga je neka ruka zgrabila, pa popustila stisak. Ali dobio je novo ubrzanje - ka napolju.
     Procenjujem da iz ovih sudara zadobijaš značajno ubrzanje. Teško je proračunati, ali...
     Kilin nije slušao sićušnog, pištavog Aspekta. Članak ga je boleo. Je li ga slomio?
     Nije imao vremena da se sagne i opipa ga. Svetlucava ravnica ponovo se podizala ka njemu, tvrda i ravna.
     Zastenjao je od bola. Dočekao se na jednu nogu i odbio se pod oštrim uglom, obuzet strašnim bolom.
     Moraćeš da budeš pažljiviji dok se spuštaš na nju. Možeš da počneš da rotiraš, i ako ti ubrzanje nije usklađeno sa strunom doći će do kombinacije vektora, pa...
     "Umukni!" Nije želeo da se ponovo spusti na zlatnu površinu, na avetinjsku zavesu koja može da ga zgužva i slomi kao prut.
     Ali ubrzanje koje je dobio od poslednjeg udara ponelo ga je u stranu, a ne naviše. Samo mahanje rukama ga je držalo iznad svetlucavog zračenja. Ako se oklizne, spotakne, padne na tu prokletu stvar dok se nekontrolisano obrće...
     Svetlucava zlatna površina jurnula je ka njemu.
     Čvrsto je udario. Ovog puta mu je leva noga zaječala od naprezanja i jedva je uspeo da se odgurne. Sjaj je bio svuda oko njega. Video je da će ponovo udariti.
     Mlatarao je rukama. Ovog puta udar nije bio tako jak, ali mišići u levoj nozi su odgovorili užasnim grčem.
     Žmirkajući da rastera znoj, osećao je da ga obuzima umor. U ušima mu je zvonilo. Umorno se opet okrenuo, sada sporije jer ga je noga bolela od kretanja.
     Očekivao je da udari brže, ali trzaj nikako da dođe. Pogledao je naniže, ali nije mogao da proceni udaljenost. Sjaj je jenjao. Potrajalo je dok nije shvatio da se površina sve više udaljava, povijajući se da prati zakrivljenost planete.
     Bio je slobodan. Napolju. U čistom, nemom prostoru.
     Nalazimo se u visokoj, eliptičnoj orbiti, koliko vidim. Odneće nas pod značajnim uglom u odnosu na ovu ravan obruča. Ne mogu da proračunam detalje, pa se može desiti i da se vratimo unutar nje.
     "Nije važno", prodahtao je Kilin.
     Ipak, biće nam potrebni podaci, i...
     "Sumnjam. Pogledaj gore."
     Opsednut svojom matematikom, Aspekt je iznenađeno zapištao kad je shvatio šta Kilin gleda.
     Nad njima je lebdelo glatko metalno telo kiborga.









6.
     Kvat se oprezno kretala kroz polumračne hodnike.
     Posle prostranog svoda svemira, ovi tuneli i tesni hodnici su je pritiskali, vazduh joj se činio zagušljiv i smrdljiv. Oko nje su bezbrojni nošci vredno radili, vezani svojim neumornim zadacima, u žurbi škljocajući i sudarajući se među sobom. Niža bića, sa riđim hrapavim kućištima, motala su se svima oko nogu, zauzeta svojim ropskim poslovima. Bila su ugrađena u tela ovdašnjih životinja, kako bi Košnici uštedela zalihe. Genetski programirana, radila su fanatično, kao da su svesna koliko im je život kratak.
     Kvat je išla polako. Prisustvo u njoj je pulsiralo. Ništak se ritao i otimao, a ti slabački udarci suviše su je nervirali da ih ne bi primećivala. Keramički senzori su ga stalno registrovali kao plamenu masu infracrveng, duboko u njenoj utrobi.
     Ali nije taj mali parazit nervirao Kvat. Znala je šta je čeka, i zato je odugovlačila, glancajući treplje kao da se čisti. Prišli su joj sitni održavaoci i Kvat je pustila da joj uglačaju kućište. Hvatali su mikroparazite, koji predstavljaju neizbežnu neprijatnost na tuđim svetovima; lokalne bube koje su već naučile da se goste na vlažnim zglobnim ležajima i poroznim omotačima nožaca.
     Ubrzo potom, suviše brzo, Tukar'raminina velika blistava pećina otvorila se pred njom. Mračni ulaz kao da je progutao svu Kvatinu uverenost.
     *Dobro urađen posao*, pozdravila ju je Tukar'ramin iz svoje visoke mreže.
     Kvat je uživala u komplimentu sa ukusom rubina, sve dok nije ugledala Bek'dal koja je istovremeno ušla kroz jedan od bezbrojnih tunela što su se otvarali u Tukar'raminino stanište. Bek'dal je vešto zaplesala svojim mnogobrojnim nogama, prihvatajući Tukar'raminine reči kao da se odnose samo na nju.
     #Uradili smo smo ono što nam je bilo naloženo#, rekla je Kvat, govoreći u množini iz učtivosti. Potom je, da bi iznervirala Bek'dal, prešla na jedninu. #A ja sam uhvatila jednog od drskih Ništaka koji su napali postaju.#
     *Kojoj vrsti Ništaka pripada?*
     #Onima sa mekom kožom i dve noge. Vešti su, za svoju veličinu.#
     *Nesumnjivo, pošto su uspeli da zauzmu stanicu i pokore tamošnje maške. Mislila sam da tamo imamo potpunu kontrolu. Pa ipak, ti Ništaci su se uselili ponižavajuće lako.*
     Po gramatičkoj konstrukciji hormona, imperativnog perfekta, bilo je jasno da se i Kvat i Bek'dal ubrajaju u te ponižene.
     Kvat je suzbila potrebu da povije noge u položaj potpunog izvinjavanja i molbe za milost. Umesto toga, brzo je poslala niz slika i pojedinosti o onoj stvari. Sve je snimljeno kad su joj skinuli odelo i oružje, po povratku u brod.
     #Pogledaj, molim, iz tvoje velike perspektive#, ponizno je govorila. #Ova stvar ispoljava nesumnjive znake nedavne evolucije. Pogledaj dlake - samo na vrhu glave i oko genitalija. Prvo je, verujem, radi zaštite od sunca. A ovo drugo - možda nekakav primitivan način za sakupljanje privlačnog mirisa oko područja koje bi ostali trebalo najviše da poštuju?#
     *Svakako je nešto takvo. Nedostatak krzna pokazuje postojanje visokog senzornog života, pošto se time ostavljaju slobodni nervni završeci.*
     #Prljave spodobe!# zasiktala je Bek'dal.
     #Ali su i efikasni.# Kvat je iskoristila priliku da se pokaže što oštroumnijom. #Verujem da su pošli brodom ka Sifonu da bi ga ispitali.#
     #Glupost!# frknula je Bek'dal. #Uputila sam taj brod da napusti postaju, čim su unutrašnji sistemi pokazali da su se u njemu našli Ništaci. Bio nam je potreban uzorak.#
     *Ne možemo biti suviše oprezni*, rekla je Tukar'ramin polako. *Taj Ništak možda poseduje inteligenciju i veštinu koje prevazilaze spoljašnju slabunjavost.*
     #Slažem se.# Kvat se odvažila da ispusti miris uverenosti, protkan lebdećim, krhkim primesama zrele zabrinutosti. Spremala se da doda kako je zadržala uzorak Ništaka radi daljih proučavanja, ali je Tukar'ramin zamišljeno nastavila, očito previdevši Kvatine reči.
     *Dobro je što ste ih sve uništile. Oni su neobično sposobni. Čak i jedan bi mogao da nam napravi velike nevolje.*
     I Kvat i Bek'dal su ćutale. Kvat je grozničavo tražila način da se složi, a da pri tom ne izbegne istinu, tako da joj je bilo milo kada je Bek'dal prva progovorila. #Pobegli su pred nama kao zrna prašine! Nemilosrdno smo ih gonile do gornje atmosfere, gde su sagoreli zauvek.#
     Žestina ove izjave nije mogla da prikrije prizvuk sumnje koji je Be'dal lučila iz nepristojnih zadnjih žlezda.
     *Znači, vratili su se u plamen?*
     #Da, većina. Nisam mogla sve da ih izbrojim.#
     Kvat se narogušila što Bek'dal kaže 'ja', mada su obe tragale. Ali odmah se osetila bolje, jer Tukar'ramin je silovito rekla: *Trebalo je svi da budu pobijeni!*
     Bek'dal se užasnuto zagrcnula i prdnula smrdljivi oblak narandžastog straha. #Ja, to jest, mi...# jedva je uspela da započne.
     *Ti si bila nadređena, Bek'dal. Možeš li da mi dokažeš da su ti Ništaci, koji možda imaju čak i moć da putuju između zvezda, zaista uništeni?*
     #Takvi dokazi su potpuno nemogući, učiteljice života mog.#
     To je bio vešt diplomatski potez, pomešan sa pobožnim isparenjima poniznog ulja. Međutim, to Bek'dali nije mnogo pomoglo.
     *Onda zadatak treba da se okonča.*
     #Svakako. Hoće li to biti naš zadatak ili samo moj?#
     *Ti si starija po iskustvu. Obe imate po šest nogu. Kvat izgleda brzo uči. Mislim da možeš da se osloniš na njenu pomoć. Dobro se ponela - možda bolje od tebe.*
     Sprženo-žuti talasi jedva suzbijenog straha/strepnje pronosili su se Bek'dalinim toraksom, ali glas joj je ostao krut i zvaničan. Kvat je, zadovoljna, primetila plavozeleni preliv zavisti na Bek'dalinim beličastim trepljama na rilici.
     #Pretpostvljam da mogu da nastavim svoja plodna rudarska istraživanja, kada se postaram za ovaj sitan problem?# upitala je Bek'dal.
     *Šta? Šta?*
     Kvat je odmah videla da se Bek'dal preračunala. Od Tukar'ramin su se širili talasi nepoznatog osećanja. *Tražite Ništake! Zaboravi rudarenje. Dobila sam vest da su i sami Prosvetljeni primetili događaje ovde.*
     I samo pominjanje tih uzvišenih bića umirilo je ledeni vazduh u velikoj kamenoj pećini.
     *Bek'dal, ne pokušavaj da se tašto uvećavaš dok te čeka misija od vitalnog značaja.*
     #Uveravam te, poštovana, da nisam...#
     *Možeš početi sa zadatkom donekle rizičnim, pošto su tvoje greške i izazvale ovu nevolju. Gledaj...*
     U Kvat se pojavila slika postaje. Kraj nje, sada čvrsto unakrsno ukotvljen, nalazio se brod Ništaka.
     #Možemo...# počela je Bek'dal.
     Sazvučja ozlojeđene brige zazvučala su kroz prazan prostor slike, uvlačeći i Kvat u Tukar'raminino raspoloženje.
     *Ovaj mali brod je njihovo sklonište. Vi ste ga zanemarile. Možda se neki još kriju u njemu. Posao vam je da očistite taj brod. Inspekcija, analiza! Nađite mu unutrašnje umove. Otvorite ih da ih ja pregledam.*
     Prepadnuta bujicom smrdljivih-naredbi i jetkim sečenjem-vazduha, Bek'dal je pokušala da se pobuni. #Ja, mi, ne možemo da savladamo sve veštine potrebne za...#
     *Polazi! Smesta!*
     Iznenadni jed-zeleni Tukar'raminin gnev prepao je i Kvat. Bilo joj je milo što je žuto-beli mlaz koji joj je gotovo spržio čula bio upravljen na Bek'dal. Bek'dal, izložena punom udaru, počela je da uzmiče na drhtavim nogama.
     Tukr'ramin ih nije otpustila, zapravo je prestala da primećuje dve prepadnute prilike. Oteturale su se napolje dok se Tukar'ramin podizala uz blistave, vlažne niti u meku tamu.
     Kvat je osećala Bek'dalinu smetenost i zbrkanost dok su se udaljavale. Preko podkanala joj je već slala preliminarne misli o logistici, načinu potrage, oružju - vrlo brzo smišljeno, s obzirom na to kroz kakvo je ribanje upravo prošla Bek'dal.
     Kvatine misli potonule su ispod narastajuće uznemirenosti. Odvojila se od Bek'dal i uskočila u usko okno, puštajući da je obujmi blag, svež vazduh dok su kraj nje promicala odeljenja. Začudo, parališući strah od visine nije je pogađao u ovom tesnom prostoru. Visine na otvorenom, ili, još gore, letenje - užasavali su njenu rasu. Bek'dal je to prevazišla, što je bio još jedan razlog da je prezire.
     Aktivirala je magnetne kočnice. Hranljivi oblak kraj koga je prošla ispunio joj je oči bockavim česticama - ali i dalje se osećala kao da lebdi u snu.
     Nije primećivala ništa, obuzeta neizgovorenom laži koju je sada nosila u sebi. Tukar'ramin i Bek'dal i svi nošci podrazumevali su da je ubila Ništaka pošto je uzela uzorke sa njega. Očekivaće da dobiju delove kože i mozga, kako bi bolje razumeli štetočine.
     Ali Ništak je grebao po njenim unutrašnjim čeličnim oblogama. Lupao je i trzao se i ispuštao grozne zadahe. Možda je čak i ispustio otpad u njoj. Koliki rizik, i to sve zbog jednog Ništaka!
     Spustila je ruke i počela da otvara najunutrašnjiji džep kako bi izvukla Ništaka... ali usporila je, iznenađena nagoveštajem sumnje.... i zaustavila se.
     Ta bedna stvar od iste je vrste kao Ništaci koje je pobila u odvažnom boju, braneći Bek'dal. U trenucima posle pobede proučavala je leš jednog takvog Ništaka. To joj je pomoglo da odbaci strah od smrti.
     I stoga se osećala neobično povezana sa ovim poslednjim Ništakom. Isprva, tokom povratka iz orbite, govorila je sebi da je održavanje Ništaka u životu samo način da osigura svežinu uzoraka. Ali kada se našla u zadimljenim, tesnim obitavalištima, počela je da oseća neobične misli, čudne deliće percepcije, nebičan pogled na svoj svet.
     To je bio Ništak. Ovako prisno blizu, njeni pokušaji ispitivanja premostili su Ništakova neobično složena čula - činilo joj se da on liči na kuglasti navoj blistavo obojenih niti, koje se uvijaju kao žive zmije.
     Ma koliko pokušavala, nije mogla da prodre kroz čvor. U um joj je neprekidno prodirala mala, masna struja egzotičnih misli. Nije mogla to da prekine. Ne još.
     To što je nosila u sebi preplelo se sa njenom elektro-aurom, prenoseći joj slike i nedefinisane mirise. Vodili su je sve dublje u lavirint bezvazdušnih hodnika, osvetljenih tek ponegde, zadimljenih, punih tišine, naglih ubrzanja u neočekivanim pravcima. To malo stvorenje obitavalo je u naopakom svemiru zamagljenom strujanjima, hromonima i mirisima.
     Taj čudni svet našao je svoje mesto u Kvat. Oštri klinovi namernog uništenja odzvanjali su u njoj, tvrdi kao kost. Njena nejasna uverenja sad su se raspadala. Ionako nesiguran teren njenog unutrašnjeg mišljenja ugibao se i naginjao.
     Ali nije imala izbora, pomislila je. Prosto mora. Tukar'ramin će je zauvek prognati ako sazna, baciće je u gladni život teturanja po uništenim zemljama izvan Košnice...
     Još gore, nije mogla ni da prizna - sada je bilo prekasno. Kvat je morala da ubije nemirnu stvar u sebi. Da je sakrije. Da je zdrobi u kašu i sabije u porozne zidove gde je niko neće naći, ni poznati, ni razumeti.
     Hoće li moći? Kvat je stajala na ivici.









7.
     Kilin je jedva mogao da diše.
     Plivao je u lepljivoj tečnosti, ali kad bi otvorio usta da udahne nisu mu se punila kiselkastim želatinoznim sirupom koji ga je okružavao, davio, otežavao mu svak pokret.
     Tumbao se, kao u snu. Plivao je. Besno je lupao po smrdljivom vazduhu koji mu je zaustavljao pesnice mekoćom paučine, prekidajući svaki pokret.
     Kao beba u nekom košmarnom inkubatoru, pomislio je. Bespomoćna i uplašena od rađanja.
     Koža mu je bila izložena i živa. Opekotine koje je pretrpeo sad su ga sve više bolele. Pokrivao ga je vreli, bodljikavi sloj, čvrsto, živo tkanje. Prelazio je utrnulim dlanovima preko grudi i butina, i svaki dodir je izazivao bolan ubod od koga su ga obuzimali talasi vreline.
     Nešto mu je grebalo po umu.
     Bodljikavi svrab napredovao je sve dublje. Osećao je podrhtavanje duž kičme.
     Hladan, tečni bol. Pokušao je da se odupre iznenadnom napadu.
     Oklevajuće, teleskopsko prisustvo skliznulo je kraj njega u mračnu senku.
     Blagi topli talasi su ga lizali, razbarušujući mu kosu.
     Oko njega je kružilo nešto ogromno i odlučno. Kretalo se kroz svetlosne plime, ispresecano poigravanjem senki koje su se lelujale kao sitne, poludele ptice preko okana njegovog uma.
     Iznenada više nije bio u tesnom, gumastom vazduhu. Pred njim je izviralo prostrano zračenje. Crveno i ružičasto, izmešano i pokretno. Podizali su se mehuri, zaklanjajući jedan drugog kao sluzave planete. Senke su im plavičasto poigravale.
     Začkiljio je, ili je bar mislio da jeste. Ruke i noge su mu još plivale u strpljivoj, lepljivoj tečnosti koja je sprečavala sve pokrete, ali nanjušio je smrdljivi vetar. Čuo je oštro pucketanje i škripanje. Okusio je krv i hladan, gorak žele. Nazro je zamagljeni tunel koji je vodio dalje od njega, crven, zadimljen i veličanstven.
     Shvatio je da se kiborg priključio na njegova čula. Uzimao je uzorke - mogao je da oseti grubo, ledeno, nespretno traganje. Oporo svetlo poigravalo je po obližnjim neravnim zidovima. Negde je svirala ljigava harmonika, vrebajući tik izvan domašaja sluha.
     A zauzvrat dobio je simetrični pristup u njegov izopačeni svetu. Kraj njega je proleteo ispust načičkan raznolikim izraštajima. Pošto nije mogao da ga poredi ni sa čim, nije znao koliko je pokret bio brz, ali mučan pritisak u želucu obaveštavao ga je o velikom ubrzavanju, o naglim zaokretima oko ugla, o skokovima uz naizgled nepristupačne strmine.
     Odasvuda su padale smeđe, lepljive kuglice - oble i masne, lebdele su na toplom vetru. Kilin je shvatio da je osetio daleki odjek kiborgove gladi, jer potekla mu je voda na usta. Ukusna kap udarila je o zid i odskočila, privlačna, masna i izazovna.
     Kiborg ju je pojeo. Prožeo ga je oštar ukus, ne u ustima nego nekako preko grudi, a onda je osetio jak udar u udu, i na kraju mu se stražnjica stegla u izvrsnom, nehotičnom refleksu. Kilin je osećao kako nešto pada kroz njega, nasumce menjajući pravac.
     Kiborg je ubrzavao. Kilin se osećao kao da hita, otvorenih usta, ka zatupljenom belo-narandžastom cilindru. Kiborg nije usporio i Kilin se nagonski ukočio očekujući sudar - do koga nije došlo.
     Umesto toga, cilindar ih je progutao. On što je izgledalo kao istureni vrh zapravo je bio otvor. Dok su hitali kroz šestougaone tunele, odbijajući se od bočnih zidova centrifugalnom lakoćom, Kilin je počeo da stiče predstavu o spoljašnjem svetu. Javio se Artur:
     Tvoje oči su videle cilindar kao da je uperen ka nama zbog položaja senki. Grej kaže da su ljudske oči evoluirale tako da vide pri svetlosti sa neba, i zato uvek tako tumače senke. Ovde svetlo dopire sa poda, a pomalo i iz zidova. Stoga su senke obrnute, i znače suprotno od onoga što tvoje automatske reakcije pretpostavljaju.
     "Možeš li to da promeniš?"
     Ne - to je usađeno duboko u mozak. Pretpostavljam da kiborg gleda infracrveno. Na uvek oblačnoj planeti tlo je često toplije od neba, i zato je pri infracrvenom svetlije. Takav evolucioni položaj objasnio bi zašto su ovi tuneli osvetljeni odozdo. Pošto dobijamo kiborgove sirove podatke, obrađujemo ih po našim pretpostavkama i dobijamo naopak rezultat. Da bi videli kao on, morali bismo da izokrenemo tvoje usađene navike opažanja.
     "Slušaj, kako da se izvučem odavde?"
     Razmisli - ovakva sposobnost verovatno znači da je originalna vrsta, pre nego što se kiborgovala, često živela pod zemljom. Svakako je tražila hranu i na površini, ali infracrveni vid joj je omogućio da gleda iza toplih zidova svojih jazbina. Jednom oslobođena, njihova telesna toplota bi im omogućila izvesno blago zračenje iz zidova. Takva ekološka niša naglašava sposobnosti gradnje i trodimenzinalne orijentacije. Možda je to i objašnjenje zašto grade one ogromne stvari u orbiti.
     "Kolju planetu, samo da bi sagradili veći mravinjak?"
     Možda; oduvek sam smatrao da je evolucija isto što i sudbina. Ali ima i drugih značenja.
     "Možemo li nešto da iskoristimo?" Kilinu je bilo dosta praznih priča.
     Moj prvi zaključak je da se nesumnjivo nalazimo pod zemljom. Ako bismo izišli iz ovog odeljka koji nas nosi, naslepo bismo lutali kroz lavirint tunela. Bojim se da ne bi bilo šanse za beg.
     Kilin je mračno gunđao.
     Savetujem ti opreznost.
     "Ne vidim zašto bi bilo važno šta radim."
     Dok ne saznamo zašto te je doneo ovamo, treba da ostanemo fleksibilni.
     Kilin je pokušao da se odvoji od osećanja koja su ga zapljuskivala, pokušavao je da misli. Očajan, upitao se šta se desilo sa Porodicom. Dobio je daleki utisak, dok ga je kiborški brod usisavao, da se mnogi brodići brzo kreću po nebu. Kom mu je dvaput zazujao ljudskim glasovima, slabim i nerazumljivim.
     Je li iko preživeo? Jedno je da Kapetan pogine u slučajnom susretu sa maškama, ili sa nečim nalik na ovaj ogromni sklop živih i mašinskih delova, a sasvim je drugo ostati odsečen od Porodice, ostati živ dok su svi koje si voleo i poštovao mrtvi, ubijeni zbog tvoje nesposobnosti.
     Naterao je sebe da zamisli mogućosti. Možda se kiborzi nisu potrudili da izvuku Džoslin iz Konjica. Ali ako ona ne dospe na površinu, Cermo će automatski postati Kapetan. On nije brz vođ za krize. Pokušaće on, naravno, ali teške odluke će verovatno morati da donosi Šibo. Ona i Cermo će održati Porodicu na okupu u tuđinskoj zemlji.
     Ako je iko od njih još živ...









Četvrti deo: TAKVI LJUDI SU OPASNI









1.
     Komora je začegrtala, otvorila se i ispljunula ga napolje.
     Kilin se borio za dah, kao da je čitavo vreme - danima? nedeljama? držao isti vazduh u plućima. Lagana emulzija koja ga je okružavala nekako je uspevala da mu preko pluća dovede i vazduh i hranu, jer nije osećao glad.
     Podigao se na kolena, očekujući da ugleda tunele kiborškog staništa. Umesto toga mu je svež, oštar povetarac doneo mirise daleke rđe i prašnjavih bregova. Pogled mu se izbistrio. Nejasni obrisi su se sklopili u oštre slike, svet kao da se širio i približavao mu se.
     Stajao je u ravnici punoj zdrobljenog kamena, nesigurno se klateći. Članci na nogama su ga boleli od sećanja na treskanje o sloj magnetskih pritisaka kosmičke strune.
     Kiborg se izdizao iza njega kao neverovatna kamena gromada. Ruke sa po dva zgloba gladile su šav koji je brzo zarastao.
     Beskorisno je bežati, pomislio je. Stresao se da se osuši - mada je vlaga koju je osećao izgleda bila ispod kože, a ne na njoj - a kiborg je škljocao, brujao i gledao ga. Bili su sami u pustom predelu. Kilin je u daljini video nešto nalik na deformisani breg, ali smesta je znao da je to ulaz u neku građevinu maški. Bilo je izbušeno kraterima. Delovalo je prazno i poraženo, kao lobanja.
     Osetio je peckanje po čitavom telu, kao da mu neko izvlači hladne žice iz tela, ostavljajući ruke i noge otromboljene kao meke kobasice mišića. Zateturao se.
     Kroz um su mu jurile slike - neme, zamišljene, ulepšane. Preseci 'Arga'. Neobična slika nečega velikog i blistavo belog, pričvršćenog na sivkaste niti što se spuštaju.
     A onda, kao brz šamar niotkuda, pustilo ga je. Sa uma mu je nestala olovna, sveprisutna magla. Osetio je kako mu vetar mrsi kosu.
     Kiborgovo masivno telo se odmaklo. Imao je dug, gušterski rep koji se završavao antenom, kao kožastim cvetom.
     Kiborg se jednostavno udaljio, krećući se neobično brzo. Mnogobrojne noge su škljocale i brujale.
     Kilin je počeo da hramlje po pustinji, bolan i umoran. Sunce na zalasku bacalo je blagi sjaj na daleku liniju bregova.
     Zastao je i pognuo se da zatrese glavom. Nešto mlečno belo mu je iscurilo iz jednog uveta i sluh mu se izoštrio. Sluz mu je kapala sa odela.
     I dalje ga je okružavao oštar, ali slatkast miris kiborgove unutrašnjosti. Počeo je da trči. Uskoro je njegov znoj sprao tuđinski zadah.
     Satima je išao preko kamene doline. Kosmička struna lebdela je tik nad obzorjem, presecajući rubinskom krivuljom svetlucanje molekularnog oblaka. Kilin se setio utisaka koje je primio (slučajno?) od kiborga - nečega u vezi sa privremenim zaustavljanjem, umirivanjem kosmičke strune, kako bi gradnja iskoristila sav raspoloživi gvožđe-nikal formiran u vakuumu. Sada su magnetni prsti držali strunu nepokretnom, nalik na bolan zasek preko neba.
     Bez njenog zlatastog sjaja, spori zalazak sunca dozvolio je i dalekim oblastima oko Abrahamove Zvezde da dođu do izražaja. Slabački blesci migoljili su se duboko unutar svetlucavih obala koje su se prostirale s druge strane ovog sputanog sunčevog sistema. Brzi blesci šafran-žute boje probijali su se kroz sporo narastanje plavih. Jasno ružičasto obojena energija unutar pokrivača od smeđe prašine. Paučinaste purpurne niti stvarale su se i nestajale, i ponovo se nadimale, nalik na kapljice krvi osvetljene zalazećim suncem koje sijaju zlom lepotom.
     Kilin se upitao da li je to šaroliko ključanje što se pronosi kroz tamne pokrove prašine delo maški, ili posledica prirodnog strujanja materije u galaktičkom Središtu. Ili su i tu na delu nezmaislive alatke nalik na kosmičku nit?
     Oprezno se kretao, tražeći zaklone. Bilo ih je dosta među izvrnutim kamenim pločama i isturenim stenama. Kiborg mu je vratio svu opremu, čak i kratku pušku. Golenice su mu bile pune goriva. Javio se Aspekt Artur:
     Zapravo, imaju mnogo veći kapacitet. Merači u tvom odelu kažu da svaki gram goriva sadrži više od stotinu kilodžula - mnogo više od svega što je mogla da postigne tehnologija na Snegobaru. Kiborg nas je dobro opremio.
     Kilin se oprezno kretao, zanemarujući tihe molbe svojih Aspekata. U ovom nepoznatom svetu oslanjao se na instinkte iz mladosti. Njegova lovačka čula još su bila podešena na preciznost potrebnu na Snegobaru. Ovde je svaka pojedinost bila pomalo izvrnuta. Automatski je u svakoj jaruzi tražio zamke i njuškao povetarac tražeći primese ulja. Daleka, kupasta planina zagađivala je vazduh kiselkastim mirisom koji se širio iz dugog, crnog stuba dima.
     Ovoj zemlji bio je potreban odmor. Posvuda su se nekada ponosne stene urušile. Slojevi kamena virili su kao špilovi karata koje je razbacao natmureni div. Prašina je prekrivala svaki ispust i udubljenje, i lebdela je na obzorju u debelim, prljavim oblacima.
     Ipak, ponegde su svetlucavi izvori skakutali u vazduhu, nalik na kićene fontane među drevnim, ispreturanim slojevima. Zastao je kraj jednog i pustio da mu voda teče preko ruku. Pljusnuo se i po licu i osetio je daleki, zarđali odjek voda koje je pio tako davno, na Snegobaru.
     Unutrašnja toplota oslobođena urušavanjem probila se iz jezgra. Pretpostavljam da se duboki slojevi leda tope i oslobađaju ovu vodu.
     "Aha."
     Kilin nije bio raspoložen za Arturova učena objašnjenja. Još manje mu je prijao tanušni Lingov glasić. Morao je da pobegne od zagušenih, ozbiljnih delova sopstvenog uma; kiborg je ostavio u njima vlažan, lepljiv zadah.
     A bilo je vreme i da popusti kontrolu koju je tako dugo održavao, dok je kiborg rovao po njemu.
     Sve to vreme trudio se da upravlja umom strogo pravolinijski, držeći u prednjem planu svest, gusti sloj kroz koji niži umovi nisu mogli da prodru. Sada je pustio da se unutrašnji deo ličnosti protegne i opusti, polako obrađujući mučno iskustvo i navikavajući se na njega. Jednostavna činjenica života, opstanka, bila je večito čudo. Prepustio se tome. Još iz bitaka na Snegobaru dobro je poznavao to osećanje i voleo ga je. Bol, tuga, strah, bes - sve to mora da naraste pa da jenja i nađe svoje mesto.
     Ošamućen, oslobodio je Aspekte - Linga, Grej, Artura, čak i manja Lica, kao Bada - i pustio ih da veselo poigravaju u izdvojenom odeljku, ne dozvoljavajući da mu pištavi glasići smanje koncentraciju. Podivljali su kada su osetili ledeni vazduh Novog Bišopa i nanjušili prašinu. Pričali su jedni sa drugima, sićušna prisustva u njegovoj čulnoj mreži, živa u svojim integralnim čvorovima i uzročno-posledičnim faktorima.
     Koliko toga mu se desilo! Da bi izbegao opasni nered, morao je da dopusti svojim Aspektima i Licima makar delimično priključenje na sve doživljaje. Bez Porodice, on je samo skitnica što luta ovim uništenim svetom... ali nije znao da li je Porodica opstala. Morao je da ostane pribran dok ne sazna, makar to trajalo godinama.
     Zato se zagledao u uništenu šumu kroz koju je napredovao, u izbušene doline i izrovane grebene koji su proletali ispod njegovih skočičizama. Više nije hramao, servo uređaji su opet reagovali, i sada je bio užasno gladan.
     Porodica Bišop uvek je važila za vešte sakupljače, i stoga je prizvao jedno staro Lice, ženu, da mu pomogne da nađe jestive bobice i lišće. Ona je bila gunđav tip, puna krutih saveta. Većina njenog znanja nije se mogla primeniti na ovaj svet. Našla je ukusno korenje, ali je preplašeno zacičala pred kiselkastim lišćem i ovalnim voćem koje je on našao. Ipak je probao, i pokazalo se da je i to jestivo.
     Probijao se kroz uništenu šumu. Neka neizmerna nemarnaq zloba zapljusnula i raščerečila drveće. Mnogo stabala stajalo je suludo nahereno suludo, izlažući pogledima utrobu od zmijolikog korenja. Okrugli listovi istovetne, svetlozelene boje bili su nagomilani po isušenim potocima, i sitne životinje šuškale su po njemu. Vlažne zaravni bile su prekrivene tragovima: troprstim, sedmoprstim, klinastim, i nekim širokim, bez ikakvih drugih odlika. Kilin nikada nije video tragove tako velikih stvorenja, i to ga je ispunilo poštovanjem prema nekadašnjem bogatstvu ovog mesta. Ubacio se Aspekt Artur:
     Sve je to delo kiborga, razume se. Oni su ispraznili cev kroz koju smo pali. Taj otvor širok čitav kilometar izazvao je obrušavanje zemlje ovde samo za dužinu prsta.
     "Je l'? Meni se činilo, kad izvade toliko kamena i metala, da će i ovde doći do velikih padova."
     Nikako; to je pitanje obične geometrije. Gubitak se širi po mnogo većoj površini planete. Gledaj...
     Trobojni dijagram koji je sinuo Kilinu u desnom oku imao je smisla, kad ga je proučio, ali ipak... "Propadanje za dužinu prsta učinilo je sve ovo?"
     To se desilo u svim slojevima. Seizmička podešavanja nisu ravnomerna.
     "I meni se čini."
     Kilin je prelazio preko čistine. Iznenada je suknuo taman vodoskok, poprskavši ga vodom i peskom.
     E da. Hidrostatičke sile i dalje se oslobađaju. Vibracije su ovdašnje tle pretvorile u žitki mulj.
     Talasavi drhtaji nalik na pučinu mora naterali su Kilina da potraži čvršće tlo, zaglušivši Aspekta svojim dahtanjem. Našao je jestivo lišće i sa uživanjem ga žvakao. Tlo se i dalje treslo i propinjalo, kao da pokušava da zbaci skramu upornog života.
     Sit po prvi put posle mnogo dana, počeo je da se oseća bolje čim je prešao u stalan, skokovit trk. Iza narednog niza bregova ležao je grad maški. Sada je bio raznesen na delove. Eksplozije su uništile ogromne fabrike. Izgledalo je da je najveći deo uništenja izveden eksplozivom postavljenim iznutra, kao da je neko prokrijumčario bombe.
     Na sve strane ležali su smeđi leševi maški. Neko je već očerupao sa njih korisne delove. Verovatno kiborzi.
     Počeo je da luta kroz tišinu uništenih ulica. Nije bilo maški koje bi se trudile da srede nered. Ništa se nije micalo. Na jednoj raskrsnici naišao je na filigranski izrađene tornjeve. Setio se Bogomoljkine umetnosti, ali nije mogao da razabere jesu li ovi vretenasti predmeti imali neku funkciju, ili im je svrha bila da ukrase grad.
     Osećao se nelagodno među tolikim tehnom maški, pa nije ni pokušao da u ruševinama traži hranu. Ni do sumraka nije uspeo da prođe kroz ogromni grad. Stoga se preko noći sakrio u nekom skladištu delova i zaspao. Budio se nekoliko puta, mučen grozničavim snovima. Vratio se u vreme provedeno unutar tuđinca i gušio se u želatinoznom vazduhu, uzalud plivajući naviše, začepljenih pluća. Kad god bi se probudio, ruke i noge su mu bile zgrčene kao da se borio u snu. Onda bi opet zadremao i san bi se vratio.
     Pred zoru je začuo pokret u blizini. Oprezno je provirio napolje. Velika životinja šunjajući se približavala. Najveće stvorenje koje je ikada video bila je matora narandžasta kokoška u Citadeli. Ovo ovde bi je pojelo u jednom zalogaju. Njegovi veliki zubi govorili su Kilinu da bi životinji to verovatno prijalo.
     Očito ga je nanjušila. Posle mnogo godina lova na maške i izbegavanja maški lovaca, Kilin nije imao pojma kako da postupi sa životinjom. Dolazila je sve bliže. Priljubila uši. Kilin je spremio pušku. Tiho je izišao kroz vrata skladišta, zastao, zagledao se u nju. Životinja se ukočila. Dugo su stajali zagledani jedno u drugo. Kilina je nehotice obuzelo osećanje zajedništva. Životinja ga je gledala blistrim, dubokim žutim očima.
     Polako je svitalo. Životinja je konačno obliznula usne, naizgled nezainteresovano, i udaljila se. Zaustavila se na uglu susednog skladišta, ponovo ga pogledala i konačno otišla.
     Tek kad je krenuo dalje, setio se da mu je puška podešena na elektromagnetni impuls. Na životinju ne bi uopšte delovala.
     Mada nije razmišljao ni o čemu određenom, osećao je kako se u njemu bude, komešaju i zamiru sukobi. Ispod smirenosti ovog sveta, prirodni život je jasno i glasno slao svoju nemu poruku.









2.
     Dan je bio hladan i vedar. Našao je bobice i jestivo lišće i nastavio dalje. Nejasni zvuci iz narednog uništenog grada maški naterali su ga da skrene i potraži drugi put.
     Razoreni bedemi su ga izdaleka podsetili na poslednji pogled na Citadelu kakvu je poslednji put video, posle Propasti. Bezbroj puta je u snovima ponovo proživeo taj dan. Setio se kako je izgledalo da se i sam vazduh širi i kovitla. Talasava svetlost zapljusnula je oblake čak i pre nego što su maške napale Citadelu Bišop, upozorvši ih na neki način. Ali ni to nije bilo dovoljno, jer su maške upotrebile ogromnu silu u napadu na njih. Njegov otac bio je u središtu odbrane Citadele. Uprkos očajanju koje ih je sve obuzelo kada su stigli prvi izveštaji, svi odreda loši, Abraham je ostao miran i nastavio je bez žurbe. Kilin se našao u blizini kada su maške probile zid Citadele. Abraham je vodio efikasan bočni napad na uljeze. Kilin nije ni shvatio cilj maški, a njegov otac je već vešto odsekao vodeću skupinu i ostatak zdrobio u deliće.
     Ali onda je izgubio oca iz vida u haosu višestrukih napada. Letelica maški bombardovala je središte Citadele i bedemi su pali.
     Kilin je pomagao u nošenju minicije za protivvazdušne topove kada su se nebesa ispunila čudnim svetlom. Svi su osetili nevidljivo prisustvo nad bitkom.
     Kada je Kilinova žena, Veronika, poginula, prestao je da mnogo primećuje. Osetio je njenu smrt u čulima, pošto su bili povezani. Ali potrajalo je dugo i bilo je haotično dok nije uspeo da je pronađe, da bude siguran.
     Stajao je na dalekom brdu, zamišljeno zagledan u grad maški. Nešto u njemu uživalo je u prizoru poraza moćnih neprijatelja. Nešto drugo sećalo se Citadele, i ne samo zbog grada. Nebo u daljini počelo je da se kreće u talasima blede svetlosti, što ga je podsetilo na Propast. Svetlost je bila u samom vazduhu, nije predstavljala bledu igru boja u molekularnim oblacima. Osetio je jezu.
     Ali setio se i kako se na Snegobaru susreo sa bićem koje je nekako govorilo preko magnetnih polja same planete. Ta stvar mu je govorila nešto nerazumljivo o Abrahamu, i o stvarima koje Kilin nije mogao da prati. Setivši se toga, upitao se da li je magnetsko biće prisustvovalo i Propasti, da li je osvetlilo nebo svojim prisustvom. Zašto bi tako ogromna stvar marila za ono što se zbivalo sa malom, nebitnom rasom? Odgovora nije bilo.
     Kilin se konačno oslobodio mračnog raspoloženja i pošao dalje. Obujmila ga je tišina prirodnog sveta.
     A onda mu je nozdrve ispunio oštar, sumporni zadah. Šupalj bas ton poigravao mu je na ivici čula. Trag maški?
     Imao je i nekakav neobičan sladunjavi prizvuk, drugačiji od svih maški koje je znao. Njegova čula su elektromagnetne oznake prevodila u mirise jer je to ljudsko čulo direktno povezano sa centrima memorije; kratak udisaj neobičnog mirisa donosi odavno zakopana sećanja, često vrlo korisna.
     Kilin je skliznuo među oborena debla drveća koja su nekako uspela da isteraju nove izdanke. Zemlja se urušavala, ali korenje se pokazalo otpornim čak i na to. Brzo se provukao kroz masu bilja i provirio napred.
     Siiggg! - nešto je brzo proseklo vazduh blizu njega. Bacio se u isušeni potok, pokušavajući da čulima ispita put pred sobom. Prožimali su ga vreli mirisi.
     Pošao je duž obale i brzi, tanak pisak još tri puta je rascepio tišinu. Nešto ga je gađalo, ali ne precizno. Četvrti pucanj ga je malo zakačio i uspeo je da nanjuši mikrotalasni zrak. Taj je imao sposobnost da raznese unutrašnje strukture po imenu Diode, čiju funkciju nije shvatao. Osećao je kako se njegove Diode zatvaraju, štiteći se.
     Tišina. Diode su se polako otvarale. Čula su mu se ispunila bojama i perspektivama. Oprezno se uspentrao uz obalu i isturio optičko vlakno kako bi provirio preko.
     Sa druge strane litice pela se usamljena maška. Debeli oklop bio je izbrazdan dubokim ožiljcima. Udari su odneli čitave komade čelika. Bila je ćoškasta, drugačija od svega što je Kilin video na Snegobaru.
     Bez razmišljanja je naciljao i pogodio je pravo u antene. Za trenutak se zaustavila. Kilin nije video nikakvu štetu, pa je opalio ponovo. Ovog puta maška je očito blokirala udar. Elektromlaz se odbio u purpurnom plamenu koji je za trenutak osvetlio čitav prizor u sve gušćem sumraku.
     Javio se Apsekt Ling:
     Ovo je potpuno nepotreban rizik! Beži dok možeš.
     "Dosta sam bežao", progunđao je Kilin.
     Bio je nejasno svestan toga da mora da napadne nešto, bilo šta. Iznanedan susret sa maškom rasplamsao je sav suzbijeni bes u njemu.
     Viđao je i ranije ovako preciznu odbranu. Ništa od oružja Porodice Bišop nije moglo da je probije. Maškine gusenice stigle su do vrha grebena. Zaokrenula je, kako bi projektorima na boku mogla da gađa pravo u njega.
     Kilin se pognuo, znajući da ivica širokog mikrotalasnog polja može da ga zahvati čak i ispod grebena. Zgrčio se, čvrsto stežući zube kako bi naložio svojim podsistemima da se zatvore
     Ali nije se desilo ništa. Do njega nije dopro čak ni šapat.
     Rizikovao je da proviri. Maška se prevrnula i sad je gorela. Kroz uskovitlani crni dim video je kako dolazi kiborg, čije telo se sastojalo od dvostrukih spojenih šestaugaonih blokova. Debela smeđa koža nabirala se i pružala dok je napredovao iz uništene doline. Pucanj je rasporio mašku. Bočno kućište od ugljočelika raspuklo se u izuvijane latice, jasan znak da je kiborg nekako uspeo da otvori unutrašnju rezervu energije.
     Kilin je odlučio da se krije. Kiborg je verovatno deo ekipe određene da očisti čitavo područje od preostalih maški ili ljudi. Ako pokuša da pobegne, lako bi ga stigao. Jedina mu je nada bila da kiborg možda nije registovao njegovu bednu, beskorisnu pucnjavu.
     Opet je zatvorio sve sisteme i pošao udesno, nizbrdo, tražeći bolji zaklon. Plamteća maška bila je toliko blizu da je i bez akustičnog pojačavanja čuo pucketanje, a potom snažan prasak kad je nešto eksplodiralo. Nepomično stojeći i dašćući, učinilo mu se da čuje približavanje kiborga; šuškanje i škljocanje pri pokretanju ugljočeličnih udova.
     Kiborgovi zvuci nadjačali su pucketanje i šištanje plamena. Mora da je sad stigao do maške. Ali zvuci nisu prestali. Umesto toga, stalni ritam kao da je išao ulevo, obilazeći plamen maške.
     I usporavajući. Zaobilazio ga je da mu priđe odozgo.
     Kilin se pažljivo povlačio dalje nizbrdo. Kiborg možda ne zna šta je iza grebena; biće oprezan.
     Smeo je da se osloni samo na šunjanje. Možda će uspeti da se vrati preko grebena dok ga kiborg bude prelazio, stalno pognut kako ga protivnik ne bi primetio. Potom će imati nekoliko trenutaka za trk. Napinjao se da čuje šaputavi zvuk savijanja kiborgove debele kože.
     Eno - upravo se penje uz poslednju kamenu strminu pre vrha grebena. Kilin se polako povlačio. Vreme kao da je stalo i čuo je svaki kiborgov korak, svako škljocanje i podešavanje oslonaca koji su tražili uporište na strmoj steni.
     Tuđinac je sada bio blizu vrha. Klin nije mogao da proceni udaljenost. U ogromnoj tišini, prekidanoj samo pucketanjem zapaljenog ulja maške, čak i njegov urođeni sluh kao da je pojačavao svaki zvuk dajući mu duboko značenje. Negde iza grebena skotrljao se kamičak. Klin ga je čuo pre nego što je video kako se odbija od stene i seje po tlu sitne komadiće.
     Pratio je pogledom verovatnu putanju kamena unazad do prevoja na kome je bila isturena stena. To je nekada bio prirodan vodeni tok, i pretpostavljao je da odatle vodi strmo rečno korito, šireći se sa druge strane grebena. Što je značilo da je kiborg zastao na vrhu, možda da se odmori a verovatnije da sačeka, oprezno pregledajući čitav spektar pre nego što se izloži sa druge strane.
     Prevoj nije bio daleko. Ako je u pravu, kiborg je odmah sa druge strane. Ali nije se usuđivao da uključi čulnu mrežu kako bi to proverio.
     Kilin se pripremio i u brzom skoku se prebacio preko najbliže stene. Prevrnuo se preko vrha i sručio u šljunak. Podigao se na noge, osećajući se izloženo i trapavo bez unutrašnjih sistema. Teturavo je potrčao nizbrdo, bolnih zglobova, tražeći zaklon.
     Osvrnuo se. Kiborgova repna antena upravo je nestajala iza prevoja kad je ovaj krenuo nizbrdo sa druge strane. Ali neće mu mnogo biti potrebno da shvati kako stoje stvari.
     Kilin je žurno trčao, spotičući se o kamenje; nekoliko puta zamalo da padne. Nije bilo skloništa. Grčenje planete oslobodilo je ovu padinu velikih stena, a jaruge su bile suviše plitke. Tražio je makar malu pukotinu u litici, ali ono malo pećina se urušilo. Već je protrčao kraj zapaljene maške kada mu je sinula ideja.
     Maška je bila slomljena i spaljena, razneta unutrašnjim eksplozijama. Plamen je počeo da jenjava. Gust, mastan dim lizao je uz kamenu strminu.
     Kilin je odabrao pukotinu u kućištu tik iznad teških gusenica. Osvrnuo se ka prevoju. Nešto se tamo kretalo, i nije želeo da gubi vreme proveravajući šta kiborg radi. Bacio se u otvoreni deo zapaljenog leša maške. Smesta se našao okružen zbrkom delova i smradom.
     I dalje nije bilo znakova da ga je kiborg primetio. Pošto nije imao čula, uobičajeni sistemi napada maški - mikrotalasi, infracrveno zasićenje, hiper polja - neće ga ničim upozoriti pre nego što ga pogode.
     Sakriven u smrdljivom neredu uništene maške, osećao je kako u njemu polako narasta bes. Gonili su ga, ranjavali i ponižavali, i neka bude proklet ako dozvoli da se tako nastavi. Nije mogao da čeka da kiborg ode - pod uslovom da ne reši da se svrati i završi plevljenje korisnih delova sa maške. Ali nešto ga je nateralo da proviri, željan da krupajlija iziđe na otvoreno, kako bi barem jednom mogao da ga dobro nacilja. Linga je na to obuzeo strašan bes. Kilin je smesta potisnuo Aspekta.
     Napeto je sluškivao, ali ovako blizu plamena nije mogao ništa da razabere. Moraće da se izloži kako bi utvrdio šta se događa.
     Kada se pažljivije zagledao u leš maške, prepoznao je kućišta, vodove i delove kakve je čupao iz uništenih maški još na Snegobaru. Spoljašnji omotač čudno je izgledao, ali bilo je očito da sve maške u galaktičkom Središtu koriste iste osnovne principe konstrukcije.
     Oprezno je provirio. Većina maški ima vizuelne detektore koji registruju brze porete, a kiborg je izgledao dovoljno opremljen da ima i to. Primetio je pokret na prevoju. Smrdljivi dim mu je pekao oči, zamagljujući mu vid. Počeo je da se pita je li bilo baš tako pametno sakriti se tu. Kiborg je trebalo samo da priđe i prevrne mašku, pa da...
     Bez ikakvog upozorenja, kiborg mu se pojavio u vidnom polju, razlivena slika prekrivena ljutim dimom. Vešto je prelazio neravnim tlom, njišući antenama. Ali nije išao ka njemu. Umesto toga, pošao je iznenađujućom brzinom preko isušenog rečnog korita. Parabolična antena se okrenula i Kilin je osetio u vratu tiho zujanje. Čak i sa umrtvljenim čulima, čipovi koje je nosio duž kičme primili su kiborgov pucanj.
     Nemoguće da je tako moćan mlaz služio samo za komunikaciju. Kiborg je pucao u nešto. Nešto što ga je ozbiljno zabrinulo, jer sada je išao napred, žurno povijajući dvozglobe udove, a oslonci su mu povremeno proklizavali po nesigurnom tlu.
     Kilin se ugrizao za usnu da se obuzda, ali bezuspešno. Duge godine obuke i nedavno ponižavajuće zarobljeništvo stopili su se i naterali ga da izvuče pušku, istu onu koju je nasledio od oca i dede, i da ubaci u nju dragocenu patronu. Oslonio se o aluminijumski patrljak i pažljivo i polako nanišanio u prednje komunikacijsko kućište kiborga. Pritisnuo je obarač. Pogodio je osnovu velike, kružne, mrežaste antene i razneo je. Kiborg se primetno zateturao.
     Kilin je znao da u normalnim prilikama ne bi imao šansu da tako lako puca. Kiborg mora da je bio u ozbiljnoj nevolji i pre nego što mu se pojavio pred očima. Što je značilo da ga neko goni. Nove maške. Ovaj kiborg bio je dovoljno baksuzan da potpuno sam naiđe na velike snage.
     Kilin je jedva naterao sebe da vrati pušku u pregradak na odelu. Iskalio je bes, i već mu je bilo žao. Ponekad se osećao čudno povezan se kiborgom koji ga je doneo iz orbite i na kraju ga oslobodio. Tom kiborgu je dugovao zahvalnost, možda. Ali gnev ga je ubedio da želi osvetu, po zakonu starom koliko i čovečanstvo, i sada je to i ispunio.
     Vratio se u svoju šupljinu, nadajući se da niko nije primetio odakle je došao pucanj. Kiborg je nastavio da se tetura nizbrdo. Već mu je gotovo nestao sa vidika kada se kraj njega zario hitac, podigavši oblak smeđe prašine. Kilin je žmirnuo. Maške retko koriste balističko ouržje. Više vole čistija, lakša i preciznija elektromagnetna sredstva.
     Drugi hitac pogodio je kiborga posred srede. To mu je izgleda preseklo osnovne mentalne funkcije, jer se dugo telo zgrčilo, trzajući se ritmično, gotovo kao u polnom žaru.
     Kiborg se okrenuo ka progoniteljima. To je delovalo očajnički. Kilin je u njegovim pokretima osetio tvrdoglavost, gotovo fatalizam. Grčevito je pružio ruke, kao da ljutito preti sa svih šest pesnica.
     Počeo je da puca iz svih oružja po nečemu što Kilin nije video. Ali bitka je već bila izgubljena. Okrenuo se u stranu i primio još jedan pun pogodak. Iz njega je pokuljao dim. Sitni udarci zasuli su originalno, organsko telo, ostavljajući u gruboj koži plitke crvene kratere.
     Kilin je bez ikakvog zadovoljstva gledao kako stvorenje umire. Kiborzi su, ma koliko nemarno grubi i potpuno tuđi, zasnovani na prirodnim bićima, potiču od organskog sveta. Osećao je nekakvo čudno poštovanje prema onome koji ga je poštedeo i spustio na ovu ugroženu planetu. Nije mu bilo milo što gleda kako jednog od njihovih ubijaju maške, makar i on učestvovao u tome.
     Kad je to pomislio začuo je tihi poziv, i isprva ga nije ni primetio. Tek kada su mu u vidno polje utrčale sitne ljudske prilike, pobedonosno mašući jadnim oružjem, počeo je da shvata.









3.
     Šator je bio istanjen, otrcan i flekav. Kilin se upitao da li je to zbog kamuflaže, pošto se dobro uklapao u neravan teren.
     Tokom čitavog puta ovamo njegovi pratioci nisu izustili ni reč osim strogih naređenja. Nije se začudio što, bez obzira na drugačiji naglasak, može da ih razume; nikada nije ni pomislio da bi ljudi mogli da govore različitim jezicima.
     Proveli su ga kroz uskomešani logor od prastarih šatora i skrpljenih nadstrešnica, kraj više ljudi nego što je Kilin ikada video na jednom mestu. Čak ni u Citadeli nije bilo toliko Bišopovih. Lepršave zastave sa nepoznatim oznakama govorile su da je ovo čitavo Pleme. Tako veličanstven skup nije se održao na Snegobaru otkako iko živi pamti.
     Žena u sivom odelu izjedna povukla je u stranu šatorsko krilo a neko je Kilina šutnuo u tur. Ušao je, dugim i brzim koracima kako bi izbegao još jedan udarac, i da bi zadržao makar malo dostojanstva.
     Šator je iznutra delovao veći, sa uzvišenjem obasjanim fosforescentnom kuglom boje slonovače. Duž dijagonala šatora gorele su uljane lampe, bacajući žute pruge preko glava desetina ljudi. Stajali su okupljeni u savršenom redu, sa poštovanjem udaljeni od čoveka u samom središtu šatora.
     Prostorijom je dominirao crni pisaći sto od polikeramike. Kilin se upitao da li ti ljudi vuku toliki teret sa sobom. Delovao je kao tehno maški, fino uglačan i tako uobličen da su krivine privlačile pogled ka sitnom čoveku za njim, zavaljenom u laku metalnu stolicu.
     Sam čovek nije izgledao toliko impresivno da bi zaslužio začaranu, napetu pažnju svih prisutnih. Bio je nizak, nabijen, sa kosom crnom koliko i sto. Nosio je crveni ožiljak od desne slepoočnice, preko mrke kože, sve do dna vilice. Verovatno je malo nedostajalo da izgubi oko, jer se ožiljak završavao u čupavim obrvama.
     Desetak muškaraca i žena okružavalo je sto kao straža. Svi su ćutali. Svi su gledali čoveka kako jede veliku, zelenu voćku. Sok mu je tekao niz bradu i kapao na belu krpu koju je imao na grudima. Nosio je tamnoplavu uniformu, od lakog, naizgled udobnog materijala kakav Kilin nikada nije video. Čovek je olizao usne. Posvetio je punu pažnju jelu, kao i svi ostali.
     Dugo ćutanje se produžavalo. Kilin je upitao da li je ova predstava upriličena njega radi i zaključio da nije, jer je na licima oko sebe primećivao izraze napete pažnje. Ovo je neka vrsta audijencije za povlašćene, drugačija od svih sastanaka Kapetana i Porodice za koje je Kilin ikada čuo. Čovek koji je jeo nije nosio nikakvu oznaku. Ljudi oko njega imali su improvizovane uniforme od grube tkanine, sa oznakama pomalo sličnim porodičnim amblemima sa Snegobara. Izrazi njihovih lica, mada pomalo ošamućeni, krili su u sebi izvestan nagoveštaj autoriteta. Neki su imali male medalje od potamnelog, neravnog srebra. Da li su to Kapetani legija koje je video napolju?
     Čovečuljak je konačno isisao neravne zube, olizao usne i bacio preko ramena ogrizak.
     Dok je neko prilazio da ga podigne, čovek se zavalio u stolici i protegnuo, zevajući, i dalje ne gledajući nikoga posebno. Tada kao da je primetio Kilina i odmerio ga nečitljivim, praznim očima. "Pa?" upitao je.
     "Ovaj, ja se zovem..."
     "Kolena!" povikao je čovek.
     Kilin je žmirnuo. "Šta? Ja..."
     Neko ga je udario, oštro ali precizno, iza kolena, i Kilin je izgubio oslonac, pao napred i udario o pod, jedva uspevši da se održi na kolenima.
     "Položaj", šapnuo je neki glas kraj njega.
     "Dolazim iz Porodice Bišop. Poštujem ove zemlje... zemlje..." Kilin je počeo drevni pozdrav u nadi da će mu sinuti neka ideja, ali sada je morao da ubaci ime Porodice.
     "Špila!" javio se šapat.
     "...Špila, tražeći pomoć u trenutku velike potrebe, protiv pustošenja i mučenja naših zajedničkih..."
     "Okovi!" povikao je čovek za stolom.
     Kilina su smesta zgrabile nevidljive ruke i brzo mu vezale šake iza leđa. Nije se pobunio, jer primetio je nešto u čovekovom pogledu dok je izdavao naređenja. Prazne oči iznenada su sinule od plamena, u grču divljeg zadovoljstva.
     Čovek je ustao. Oznake čina njihale su se sa širokog purpurnog pojasa koji mu je uredno delio plavo odelo napola. "Je li razoružan?"
     "Da, Vaša Vrhovnosti", odgovorio mu je šapat.
     "Da li razume svoj položaj u ovome?"
     Šapat kraj Kilina je malo oklevao pre nego što je odgovorio. "On je Kapetan, Vaša Vrhovnosti, i nismo se osećali ovlašćenim da ga upućujemo."
     Ovaj providan pokušaj izbegavanja odgovornosti izgleda da je uspeo, jer je tamnoputi čovečuljak hladno klimnuo i raširio ruke ka Kilinu, kao da objašnjava problem. "Znači, moraću ja." Iznenada se namrštio na Kilina. "Tvoja Porodica?"
     "Bišop."
     "Nema takve."
     "Nismo sa ove planete."
     "Nikad čuo."
     "Došli smo u potrazi za utočištem od maški."
     "Ha! Dobro ste odabrali. Ovde smo ih mi zbrisali."
     "To vidim."
     "Vidiš samo ono što ja odredim", razložno je rekao čovečuljak. "To ćeš razumeti."
     "Ja, ovaj..."
     "Sada se borimo protiv đavolskih Kibera. I oni će popustiti pred našom hrabrošću, žarom i vatrom."
     "Kiberi?"
     Njegova Vrhovnost je klimnuo, opet praznog pogleda. Nabrao je usne u izrazu očekivanja, kao da osluškuje neki daleki glas. Potom se opet vratio i mišići na licu su mu se raširili pod tamnom kožom, koja je sijala pod belom svetlošću što je padala pravo na njega. Blistava lopta tačno nad njim bacala je beli krug na pod, sa tamnoputim čovečuljkom u samom središtu. Okupljeni su držali rastojanje, prilazeći samo do mesta gde je dopirao blaži sjaj uljanih lampi.
     Naglo je nastavio, kao da nije bilo pauze. "Oni seku zemlju svojim velikim mačem. Baš kada smo postigli pobedu, kad su maške počele da beže pred našim napadima, te ogromne stvari su pale sa neba na nas. Oduzet nam je trijumf. Ali pobedićemo!"
     To je izazvalo glasne uzvike slaganja svih prisutnih u šatoru.
     Čovek je sa očekivanjem pogledao Kilina. "Ova akcija je, razume se, počast mojoj besmrtnoj prirodi. Poslali su protiv mene ono najgore što su zla i naopaka nebesa mogla da iznedre."
     Ostavio je Kilina i preleteo pogledom po prostoriji, pažljivo gledajući jedno po jedno lice pod uljanim žutim svetlom. Usne su mu se ispupčile kao da jedva izdržavaju veliki pritisak.
     "To je počast! Poslali su svoje najgroznije i najmoćnije, sad kada maške žurno beže da ih ne zgazimo. Ukazali su nam čast! I umreće."
     Naglo se okrenuo ka mestu gde je klečao Kilin, i blistavi, narastajući bes nestao je u dubokom uzdahu. Trepnuo je i oči su mu opet postale prazne.
     "I drago mi je", blago je rekao, "što si došao da mi pomogneš u trenutku potrebe."
     "Ja sam sada sam, gospodine", oprezno je rekao Kilin. "Moja..."
     "Vrhovnosti!" žurno se javio šapat.
     "Sam sam, Vrhovnosti, moja Porodica..."
     "Bišopovi, tako si rekao?" uviđavno je upitao čovečuljak.
     "Dabre, oni..."
     "Mislio sam da lažu. Nikada nisam čuo za takvu Porodicu, i mislio sam da su otpadnici pobunjenih Dvojki ili Kečeva."
     Kilin se uzbudio. "Bišopovi? Ovde?"
     "Svakako razumeš, um usmeren na odbranu naše rase primoran je da pojedinosti prepusti drugima. Vreme čuvam za razgovor sa duhom koji se kreće preko nas, u nama i kroz nas."
     "Oni su ovde, Vrhovnosti?"
     Guste, tamne obrve izvile su se u izrazu zadovoljnog zanimanja. "Našli smo ih kako lutaju. Složili su priču kako su se spustili u brodovima maški i izbegli vazdušne napade Kibera koje smo videli prethodnog dana. Mislio sam da je to samo laž. Sad kad si ti došao - Kapetan si, vidim po oznakama - to je objašnjenje."
     "Koliko njih?"
     Čovekovo lice se zamrzlo i Kilin je shvatio da je napravio nekakvu grešku. Ali kakvu? Da li je pitanje bilo suviše direktno? Potpuna tišina oko njega govorila je da bi mogao da se popravi.
     "Vaša Vrhovnosti, molim vas - otkrijte mi broj onih koji su preživeli."
     Vrhovnost je malo olabavio izraz lica i za trenutak pogledao jednu ženu levo od sebe.
     "Preko stotine", stigao je odgovor.
     Kilinu je zastao dah. Većina Bišopovih se izvukla.
     "Učiniću da budu oslobođeni", veličanstveno je rekao Njegova Vrhovnost, šireći ruke. U šatoru se začuo opšti žagor divljenja, kao da je to nešto nezapamćeno, kao da je ovaj čovek koji je dodelio sebi glupu titulu nečim spasao živote Bišopovih.
     Čovečuljkovo tamno lice zgrčilo se u zamišljenu grimasu i zagledao se nekuda pod krov šatora. "Smatrao sam ih za bedne kukavice, bednike iz unišenih Špilova u Porodicama. Kao takvi, bili su nedostojni uloge u našim predstojećim velikim napadima, pa ih je trebalo iskoristiti za rad. Borba u okviru našeg nepobedivog Plemena čast je koja se ne dodeljuje olako. To svakako razumeš."
     "Uf, dabre."
     Guste obrve su se namrštile.
     "Dabre, Vaša Vrhovnosti."
     Obrve i lice su se opustili, ali oči su opet postale prazne. "Sada mogu da učestvuju u predstojećim herojskim poduhvatima. Očekujem da ćeš opet preuzeti komandu nad njima, Kapetane."
     "Dabre, Vrhovnosti, čim..."
     "A biće potrebne i žrtve."
     Kilin ga je pažljivo pogledao, ali nije shvatio o čemu je reč.
     Njegova Vrhovnost je dao znak i Kilinu su odvezali ruke. Da li da ustane? Nešto u držanju tamnoputog čovečuljka, sa rukama na kukovima i ukočenih nogu, govorilo mu je da treba i dalje da kleči.
     Njegova Vrhovnost je nabrao usne, opet lutajući pogledom. "Pošto sam sveobuhvatan, razumem tvoju zbunjenost. Doputovali ste ovamo iz nekog drugog odeljka ljudskog delovanja, baš kao što sam poželeo. Krenuli ste kao odgovor na moje naređenje, iako to niste znali i tapkali ste u mraku. Ja sam bio nevidljiva sila koja vas je povela preko noćnih kanjona koji razdvajaju svetove. Ja sam to poželeo i poslao svoj duh da vas vodi."
     Njegov govor propratilo je mrmljanje. U šatoru su se začuli prigušeni uzvici divljenja.
     "Sada ste se našli na pozornici ljudske sudbine."
     Govor je zvučao naučeno. "Ah, dabre... Vrhovnosti."
     "Ja sam bogomdan. Ti si u ovom razgovoru često bio na ivici nepoštovanja prema meni." Obrve su se namrštile. "Možda je to zbog neznanja. Ako jeste, sada je potrebno da ti otkrijem svoju najdublju prirodu."
     "Dabre", oprezno je rekao Kilin. U šatoru se se začuli tihi zvuci iščekivanja. Neko je pritulio lampe i senke su ispunile gotovo ceo šator. Napeto iščekivanje pronelo se među muškarcima i ženama kao iznenadan vetar.
     "Gledaj!"
     Čovečuljak je raširio ruke i odjednom mu je čitavo telo zasvetlucalo i sinulo. Na plavoj tkanini pojavio se žuti kostur, kao drugo biće koje obitava unutar čoveka. Kretao se sa njim, kosti i rebra i karlični pojas pomerali su se i obrtali kako je Njegova Vrhovnost išao prvo u jednu stranu, pa u drugu. Na vrhu izvijene kičme kezila se lobanja, ponosno se okrećući. Kosti su glatko klizale, kao da je biće sačinjeno od čiste, čvrste materije i da može da hoda i upoznaje svet, opremljeno izdržljivošću i snagom. Po šatoru se od njega širilo blago svetlo, prosecajući tamu duboku kao u nedirnutim prostorima između zvezda. U dubokim pokretnim senkama, uz povetarac koji je landarao šatorskim krilima i proizvodio zvuk nalik na daleki aplauz, mreža oštrog svetla činila je sve prisutne novom rasom, neranjivim bićima, čvršćim od čoveka.
     Jasno žute vilice škljocale su na nevidljivim zglobovima kad je Njegova Vrhovnost progovorio. "Ja sam srž čovečanstva, došao sam da svetim i spasavam. Moja ljudska sudbina ispisaće manifest. Maške i Kiberi biće zbrisani."
     U gustom, senovitom vazduhu kostur je pulsirao od života. Kroz kosti su se, dok su se kretale, pronosile nijanse boja, čvornovati zglobovi su se vešto kretali u okolnom mraku.
     "Smrtnik?" uzviknuo je. "Ne. Smrtnost leži u meni, ali ja nisam smrtan. Ja sam obznana! Ja sam Bog lično!"
     Kilin je pretpostavljao da je ovaj tehno trik trebalo da ga zadivi. Zato je namestio na lice izraz zaprepašćenja dok je pokušavao da vidi kako su rebra i noge nacrtani na tkanini.
     "Ja sam unutrašnji duh čovečanstva, dar Velikog Boga! U času najtežem i najgorčem za čovečanstvo, veličanstvena je istina da sam ja obdaren božanskom celokupnošću. Ja jesam Bog! Evo zašto će me Pleme pratiti do svoje sigurne sudbine. Evo zašto ćeš ti, Kapetane izgubljenih Bišopa, uložiti sve napore u moj cilj, u cilj istinskog Boga čovečanstva!"









4.
     Skup ljudi u dolini bio je brojan i impresivan. Kilina su kroz grupice Porodica vodile dve žene. Obe su bile Kapetani, ali Kilin ih ništa nije pitao.
     Pustio je da ga vode kroz ogromni logor, jer su oni koji su ga našli to zahtevali. Ali sva njegova čula vikala su Oprez! Ovi ljudi bili su mračni i ćutljivi, a razgovor sa Njegovom Vrhovnošću ozbiljno je uznemirio Klina. Setio se očevog gorkog saveta: "Kod tuđinaca je najbitnije što su tuđi". To bi moglo da se primeni i na ovu daleku mrvicu ljudi.
     Sumrak je bacao žućkaste zrake preko izmoždene zemlje, za trenutak izdvajajući pojedinosti za prolazne ćilibarne trenutke.
     Prošao je zaduvani starac, vukući saonice koje su ostavljale duboke tragove u zemlji. Mladi parovi držali su se za ruke oko dimljivih vatri, čučeći zajedno sa svojim bebama. Kraj treptave narandžaste lampe, punačka matrona sa besnim izrazom lica cenjkala se sa trgovcem oko plastičnog džaka žita. Deca su se jurila oko oslanjača, ciljajući i pucajući jedni u druge štapovima i uzvikujući Porodične bojne povike promuklim, uzbuđenim glasovima. Muškarci su svečano sedeli predano proveravajući i podmazujući oružje; svetlucavi delovi bili su pažljivo poređani na dronjavim krpama, a oni su držali izgrebana kućišta među snažnim, čvornovatim kolenima. Mlada žena se naslonila na oteti transporter maški, dokono svirajući laku, lepršavu melodiju na maloj harfi. Imala je na sebi čizme i golenjače, pneumatske manžetne su joj sveltucale čvrsto stegnute oko članaka; očito je još bila u pripravnosti. Ali muzika se njihala na povetarcu, obećavajući vedrinu koje nigde nije bilo.
     Ponegde su se videle nesigurne kolibe i šupe načinjene od šipki i platna. Masne vatre u njima bacale su crvenkasto svetlo na tanke zidove, pojačavajući svaki unutrašnji pokret u dramatičnu pantomimu senki. Oko vatri bile su okupljene povelike skupine, i Kilin na njihovim licima nije video iscrpljenost kakvu je očekivao, nego čvrstu, nemu, neiscrpnu snagu. Bavili su se tehnom, koristeći poslednje zrake sunca.
     Ekipe su istovarivale nosače maški. Imali su i čitavu gomilu autokamiona. Iznenadio ga je visok nivo njihove otimačine; ovo je prevazilazilo sve što je ikada video na Snegobaru. Na sve strane su se videli delovi maški, kao i mnoštvo rezervnih delova.
     Kilin je upitao za imena Porodica, pa su ih žene izgovarale dok su prolazili kroz logore: Trice, Dvice, Duple-Nule, Devetaci, Sermice, Petice, Pubovi, Kečevi. Kad god bi prišli nekoj skupini, zaustavljao bi ih stražar, a one su odgovarale lozinkom.
     U logoru je postojao čvrst raspored, mada je u prvi mah izgledalo da je u pitanju slučajno grupisanje. Svaka Porodica imala je za sebe odsečak kruga, sa dalekometnim oružjem okrenutim upolje kako bi branili deo oboda. Prošao je veliki odsečak Porodice Devetak, okupljene ispod cevi uperenih naviše.
     "Nebeske munje", odgovorila je jedna pratilja na njegovo pitanje. Šmrktala je, prehlađena, i oči su joj bile crvene. "Mogu da obore maške."
     "Kako?"
     "Elektromagnetski."
     "Koji raspon? Mikrotalasi? Infracrveno?"
     Njeno preplanulo lice sumnjičavo se ukočilo. "Porodična stvar."
     "Ti si Devetak?"
     "Nebre. Porodice drže svoj tehno za sebe."
     "I tvoja Porodica?"
     "Jakako. Ja sam Kapetan Sermica. Veruj mi, ima razloga."
     "Kojih?"
     "Stari običaj, iz vremena kada Porodice nisu imale toliko problema sa maškama."
     "Mislio sam da smo svi ujedinjeni pod Vrhovnošću."
     "Njegovom Vrhovnošću."
     "Dabre, dabre. Slušaj, gde se Sermice uklapaju sa ostalim Porodicama? Nisam još čuo imena svih, pa..."
     "Ima stara izreka, Sermica na Keca. Samo Kečeva nije ostalo mnogo. Maške su ih strašno sasekle. Ono što je ostalo udesili su Kiberi."
     Ženin glas podsečao je na čegrtanje šljunka što pada kroz cev. Kilin je ipak osetio prizvuk autoriteta kakav je imala Fani. "Svejedno", oprezno je rekao, "kad smo ujedinjeni, što ne delimo tehno?"
     "Onda ne bi bio tajna."
     "Pomoglo bi kad bi svi poznavali svačije oružje."
     "Kakobre?"
     "Ako zagusti, može da ga koristi više Porodica."
     Žena je odmahnula glavom. "Ako ne zadržiš znanje za sebe, izgubiš ga."
     "Ali..." Način na koji je žena odmahivala glavom pokazao je Kilinu da tu ne vredi dalje čačkati. Promenio je temu. "Mora da je teško vući toliku opremu na leđima."
     "Bilo je i gore."
     "Dobro je kad si na jednom mestu, u Citadeli, ali..."
     "Vi ste imali Citadelu?"
     To je bio prvi znak ičijeg zanimanja za njegovo poreklo. Kilin se upitao koliko bi njega to zanimalo dok je po Snegobaru bežao od maški; verovatno ne previše. "Dabre, veliku. Sa dobrom vazdušnom odbranom."
     "I mi smo imali veliko oružje. Zadržavalo je maške dovoljno dugo, pa smo mogli da ih rastavimo i nosimo delove na saonicama."
     Kilin je pretpostavljao koliko je koštala takva akcija zadržavanja, negde usred divljeg kovitlaca bitke, praćene sveprisutnim naletima loše sreće. "To mora da vas usporava kad idete u kratke napade."
     "Protiv maški, da. Protiv Kibera moraš imati tešku opremu, inače te zgrome. Kiberi su gadniji."
     "Kakobre?"
     "Mogu odmah da ti pročitaju tehno. Osetiš golicanje u glavi i sve je otišlo."
     "Misliš, upadnu ti u čula, uzmu ti znanje? Ali to bi te ubilo."
     "Ne mora." Promuklo se nakašljala i izbacila smeđi ispljuvak tik kraj desne čizme, ne usporivši.
     "Tamo odakle sam ja", rekao je Kilin, "maške rade isto to, ali te pritom i ubiju."
     Žena je klimnula, opet se zakašljavši. Uz stazu je došlo petnaestak ljudi, noseći neki deo tehna maški koga Kilin nije prepoznao. Troje se sklonilo s puta da ih propusti.
     "Sećam se kad su maške to radile", rekla je žena. "Ali prestale su kad smo počeli da ih nadjčavamo."
     "Njegova Vrhovnost reče da ste ih pobedili."
     "Za neko vreme", progunđala je žena.
     "Kako?"
     "Malo smo sarađivali sa nekim maškogradovima. Pomogli smo im da srede suparnike."
     Kilin se iznenadio. "Druge maške?"
     "Dabre. Njegova Vrhovnost se dogovarao sa njima."
     "Tamo odakle sam ja, imali smo Porodice koje su to probale. Ali opasno je. Pogodbe nikad ne traju dugo."
     "Naša je trajala. Prokrijumčarili bismo se u transportere maški. Vidiš, jedan maškograd bi nam dao lažni teret. Tako napravljen da je ličio na pravi. Mi bismo se uvukli unutra, ukrcali ga u konvoj iz neke fabrike u veliki grad."
     "Zanimljivo", rekao je Kilin sa poštovanjem. "Kako?"
     "Nismo nosili metal. Pored detektora smo išli jako polako."
     "Zvuči gadno."
     "I bilo je. Ali to nas je držalo u životu."
     "I sve to je sredio Njegova Vrhovnost?"
     "Dabre. Počeo je sa pogodbama samo za svoju Porodicu. Maške za koje je radio počele su da ih štite. Kad smo videli kako im ide, čitavo Pleme im se priključilo."
     "Video sam lepo udešene maškogradove."
     "To smo mi radili. Prošvercovali bismo bombe i postavili ih gde treba."
     "Opasan posao."
     "Uz pomoć maški, mogli samo da zaobiđemo zamke."
     "Mi to nikad nismo naučili", rekao je Kilin, nadajući se da će žena nastaviti da priča.
     "Lako je, kad jednom naučiš. Zgrabili bi skupe stvari, opremu. Volela bih da je tako ostalo."
     "Šta se desilo?"
     "Odjednom su maške nestale. Ostalo ih je mnogo manje. Kao da su otišle gore u orbitu. Viđali smo ih noću..."
     "Možda su imale važnija posla. Sa Kiberima."
     "I mi smo pogodili."
     "Kad je to bilo?"
     "Nedavno, pre možda pola godine - mada nismo imali nikakvo leto, oblaci su uglavnom stalno zaklanjali sunce."
     "A vi ste udesili maške", podstakao ju je Kilin. Ona je počela uznemireno da se osvrće, navika koju nikada ne gubiš ako si proveo godine bežeći po otvorenom, znao je Kilin.
     "Njegova Vrhovnost je rekao da nam je to velika šansa. Počeli smo sami da napadamo maškogradove. Sad smo znali za štos."
     "Ah", rekao je Kilin sa divljenjem.
     "Dobro smo ih sredili. Baš kad je izgledalo da je gotovo, pet noći zaredom ogromne vatrene lopte gorele su tamo", mahnula je čvornovatom šakom ka nebu. "A čula se i grmljavina. Na sve strane nebom, uši da ti probije."
     Prolazili su kraj ogromne vatre, oko koje su bile okupljene stotine ljudi. Kilin je osećao vrelinu plamena. U okolnoj tami, dok su nestajali i poslednji tragovi sumraka počela je da se širi žalopojka. Bila mu je nepoznata, ali ipak je imala duboku, žalosnu ozbiljnost koja ga je podsetila na Citadelu, nekad davno, i pesme Porodice koje godinama nije čuo.
     Kapetan Sermica koja je išla kraj njega načinila je pokret rukom, od ramena do kuka, pa preko trbuha i nazad na drugo rame, očito znak poštovanja. Skupina je zatvorila put, pa su se zaustavili.
     "I tako više nešto ne viđamo maške", rekla je šapatom. "Ali Kibera ima koliko hoćeš."
     "Jeste li ih viđali pre toga?"
     "Nebre. Porodica Pub kaže da su se nekad davno borili sa njima, ali moj čovek Alfer kaže da Pubovi uvek dižu dreku o stvarima o kojima nemaju pojma. I u pravu je." Na licu joj se pojavio napet izraz. "Ne da kažem išta protiv druge Porodice ujedinjene pod Vrhovnošću, znaš već."
     Kilin je klimnuo. "Znači, Kiberi su pobedili maške, misliš?"
     "Tako izgleda."
     Kilin je razmišljao da li da joj kaže šta je doživeo u gnezdu Kibera, ali je zaključio da se ni sam nije dovoljno razabrao u tome, pa ne bi imalo smisla. Umesto toga, počeo je da zaobilazi zbijenu skupinu. Svi su pevali, u ritmu, prekidajući pesmu dubokim kricima od kojih mu se koža ježila. Sva lica bila su okrenuta ka pucketavom plamenu, a oči su im bile pune suza. Kilin je osetio ozbiljnost ovog Porodičnog obreda, ali nije mu bio ni izdaleka poznat. Krupna crvena oznaka na ramenu jednog čoveka govorila je da pripadaju Osmici Srce.
     Njih troje zaobiđoše dotičnu skupinu i ponovo izbiše na stazu baš kad su se iz sumraka pojavile male taljige koje je vuklo šest žena. Kilin im se sklonio sa puta baš u času kad je skupina primetila da dolaze. Začuo se opšti uzdah. Kroz polumrak su se proneli duboki, bolni uzvici.
     Oko taljiga je išla počasna straža, sa oružjem u rukama. Ljudi su pohrlili napred, pribivši Kilina uz taljige. U njima je video tri tela, položena sa rukama uz bokove. Sva su zurili praznim očima u noćno nebo, lica mirnih i bezizražajnih. Dvoje su bile žene - usukane, ispucale kože. Obe su imale veliku modricu od ključnjače do trbuha.
     Odmah je video da to nije prava modrica. Oko nje se širilo rumenilo ka grudima žena, odižući ivice požutelog mesa. Ivica rane bila je naborana, kao da je nešto iznutra pokušalo da iziđe probivši se kroz rebra, pa nije uspelo, i sada čeka, postepeno razmičući rebra i pretvarajući pluća i utrobu u veliki plik od vodenaste, prozirne tečnosti.
     Muški leš između njih ležao je ničice, i čupava kosa mu je potpuno sakrivala glavu. On je imao ispupčenje na leđima, ispod pocepane uniforme. Opet kao plik, ogroman i naduven. Oko njega je ostala smeđa pokorica, nalik na osušeno blato.
     Sve troje su ležali zbijeni zajedno, tako da truckanje nije moglo da probije zategnute, svetlucave, užasno naduvene rane.
     Kilin je osetio da ga obuzima mučnina. Okrenuo se, grozničavo udišući vazduh kroz zube kako bi odagnao užasan miris. Polako je počeo da se probija kroz okupljene, kraj očiju koje su zurile kroz njega. Na stazi su ga čekale žene. "Šta... od čega je..." šapnuo je.
     "Kiberi", rekla je pričljivija žena. "Oni to rade ponekad, kada mogu da priđu blizu."
     "Ali... šta..."
     "Ti ljudi su zaraženi. Njegova Vrhovnost kaže da takvi moraju da budu očišćeni. Da imaju pravo na to."
     "Ovaj... hajdemo."
     Ona je odmahnula glavom, a crni uvojci su joj se njihali kao živi konopci. "Ako odemo, značilo bi da nemamo poštovanja."
     Skupina je ponovo pošla ka vatri, ponevši i njega. Opet se začula spora žalopojka. Gledao je ruke u rukavicama kako skidaju sa taljiga ukočena, prljava tela. Nežno su ih položili na tle, muškarac je i dalje bio u sredini i licem okrenut ka tlu. Svakom su na glavu položili crveno srce od komada krpe. Potom je progovorila visoka žena sa oznakama Kapetana, dobro artikulisanim, uvežbanim i snažnim glasom.
     Kilin je nije slušao. Gledao je tela. Kako ih je zahvatala mrtvačka ukočenost, ruke i noge su im se blago trzale, kao da rade ono što Porodice uvek moraju - da beže, kao večiti nomadi - čak i s one strane smrti.
     Potom je Kapetan prišla prvoj ženi, načinila obredni pokret dugim nožem i zarila ga u prozirni plik. Ovaj se rascepio uz jasan prasak. Iz njega je pokuljala mlečnobela tečnost, preko lica leša, preko otvorenih očiju, preko nogu. Izgledalo je da je ima užasno mnogo, a kada je istekla, zjapeći plik je popucao i slomio se pod narednim udarcima nožem.
     Potom je zavukla oštricu dublje. Vrh noža tragao je za nečim i telo se iznenada streslo, iznutra, uz vlažan i mljackav zvuk. Nešto se unutra otimalo, tresući telo, trzajući se, gurajući slomljena rebra sve više upolje. Još jedan grč, a onda se telo potpuno umirilo. Rebra su se vratila unutra.
     Mrtva žena delovala je isceđeno, prazno. Našavši konačni mir, njeno lice ličilo je na ostala lica članova Porodic okupljenih oko nje, sa oštrim nosem između isturenih jagodica. Oči kao da su utonule pod potamnele kapke. Iz jedne nozdrve izišla je sićušna buba i zaustavila se na beskrvnoj usni.
     Kapetan je izvukla oštricu noža. Na vrhu se nalazila nabodena stvar, tvrda i smeđa, i još se divlje otimala. Bila je čvrsta ali nekako nedovršena, kao da su noge i glava još morali da rastu između vlažnih, spojenih članaka. Pokušavala je da se uvijanjem spase noža. A onda je život nestao iz nje i potpuno je omlitavela.
     Gomila je ustuknula. Kapetan je bacila smeđu masu na tlo. Smesta je iskočila jedna žena i zgazila je obema čizmama. Uzviknula je nešto što Kilin nije uspeo da razume, krik pun gneva, tuge i očajanja. Potom se vratila među ostale. Ljudi oko nje su je tapšali po ramenu, grlili i tešili je tihim mrmljanjem.
     Kapetan je i drugu ženu obradila na isti način. Kilin je posmatrao, potpuno obamro. Ovog puta smeđu stvar zdrobio je muškarac. Krcnula je kao da su joj se slomili zglobovi. Čovek je pritom jecao, i stalno je ponovo i ponovo gazio smeđu stvar pre nego što se vratio među ostale.
     Otok na leđima muškarca bio je veći nego kod žena. Videlo se kako se istanjuje i postaje sve prozirniji. Koža je blago pulsirala - na jednom mestu udubljenje, na drugom ispupčenje, i čitava leđa čoveka kao da su oživela. Oblik tela sada se nije mogao prepoznati, osim rebara koja su zjapila otvorena oko mesnatog ispupčenja koje je pulsiralo.
     Kapetan Osmice Srce brzo je zamahnula nožem, izgovarajući neke obredne reči. Pre nego što je stigla da ga zarije, otok je počeo da puca. Pokuljala je mlečna tečnost. Sa vrha su se proširile tanke pukotine.
     Nešto malo i zdepasto počelo je da se pomalja na svetlosti vatre. Pokušalo je da pobegne. Kapetan nije oklevala. Zarila je nož u njega dok je hitalo niz čovekovu nogu. Sićušne nožice su se otimale, hvatajući se za oštricu. Ali nož je bio čvrsto zariven.
     Iz mase se začuo opšti uzdah. Tri tela sada su bila potpuno mirna. Njihovi najbliži srodnici - jer svi prisutni su bili nekakav rod, ma koliko dalek - prišli su da učestvuju u sahrani.
     Kilin se, ukočenih kolena, jedva udaljio od plamteće, pucketave vatre. Kad su se vratili na stazu, promuklo se obratio Kapetanu Sermica. "To Kiberi rade? Poseju u nas svoje, svoje seme? Ne puštaju nas ni da mirno umremo?"
     "Dabre", odvratila je preplanula žena. "Samo te male stvari uopšte nisu Kiberi."
     "Pa šta su?"
     "Neki mali puzači. Videla sam kao rade sitne poslove, pomažu Kiberima. Ponekad se penju po njima i čačkaju im zglobove."
     "Kao buve?"
     "Valjda."
     "Koriste nas da im ležemo buve", rekao je Kilin u neverici.
     "Ostavljaju čoveka da leži, a par sati kasnije iziđu ti mali. Ili ubiju odmah, izdaleka, ako nemaju vremena."
     "Za šta koriste maške?"
     "Pojmatija. Možda za delove."
     Kilin je grizao usnu da savlada mučninu. "Kiberi su gori od maški", rekla je žena, "mnogo gori."
     Druga žena, koja sve do sada nije progovorila, javila se sa gorčinom. "Prokleto tačno, ali mi ćemo pobediti. Ovo je volja Božja, iskušenje."
     Nastavili su kroz sve gušću tamu prošaranu samo dimljivim vatrama. Nebo nad njima je zjapilo, pulsirajući.









5.
     Izraz na Džoslininom licu Kilinu je odjednom bio neizmerno smešan. Zinula je, a oči i usta su se pretvorili u tri velika O.
     Potom su se zagrlili, a ostali Bišopi, koji su čučali oko male zaklonjene vatre poskakali su i okupili se oko njih, galameći.
     Cermo ga je pljesnuo po turu i zagrlio ga, a ostalo se pretvorilo u niz razlivenih slika. Lica i smeh ispunili su prohladni noćni vazduh grozničavom radošću dok se vest širila, a uzvici odzvanjali između pogrbljenih prilika koje su skakale od okolnih vatri i dotrčavale, glasova podignutih od uzbuđenja, neverice i radosti. Potom se pojavio Tobi, lica izmoždenog i sivog čak i pod toplim sjajem plamena - koji je neko već pojačao, prizvavši dobrodošli nalet toplote i pucketave svetlosti - i Kilin je podigao sina uvis, okrećući ga oko sebe u naglom naletu radosti, čudeći se dečakovoj težini.
     "Šta, zašto, kako..." pitali su glasovi, ali Kilin je odmahivao glavom, stegnutog grla i zamagljenih očiju. Tobiju objašnjenja nisu bila potrebna, samo je podvriskivao i smejao se kao pre mnogo godina, pre nego što su ga uhvatili nemiri odrastanja. Kilin se divlje smejao i okretao da vidi što više - veličanstveni skup Bišopovih, bujicu umesto očekivane barice - kako se okupljaju, probijajući se kroz poslednju dnevnu svetlost. Grlo ga je bolelo od osećanja da je ponovo u središtu svega što istinski voli - da je uvučen u Porodicu koja se sliva ka njemu iz tame. Zasipala su ga pitanja, ne kao znak radoznalosti nego kao način Porodice da ga ponovo pripoji. A onda je u svetlosti vatre, usred bezbroj reči i uzvika, ugledao nju. Držala se pozadi, ruku na leđima kako ne bi pokazala osećanja, poluzatvorenih očiju da bi se savladala, usta izvijenih od unutrašnje radosti, vlažnih očiju, Šibo.
     Nije ga zasipala pitanjima kao ostali. Pozvala se na drevni običaj Bišopovih, prema kome žena može da odvede svog čveka od Porodice ukoliko je ranjen ili uznemiren. Kilin nikada nije čuo da se to primenjuje i na Kapetana, ali nije se protivio. Pustio je da ga Šibo povede ka četvrastom šatoru neobičnog oblika, i tamo kao da je upao u toplo, mirišljavo blato.
     Sve ga je bolelo. Strah i bes koje je suzbijao nataložili su se u mišićima i u čulima kao granitni šljunak u sloju peska. Svaka nakupina čekala je samo popuštanje kontrole da bi objavila svoj bol. Šibo je malo govorila, samo je počela da peva blagu, lebdeću pesmu o drevnim delima, skidajući mu odeću i obavijajući toplotom njegovu štrokavu kožu. Nanela je teško namirisana ulja i počela da ih struže, koristeći kamenu oštricu. Koža mu je vrištala od takvog čišćenja, ali smesta je počela i da prijatno bridi.
     Nagnula se nad njega, prozirna, avetinjska i laka, tako da je priča nevoljno potekla iz njega, isticući kroz njegovu kožu koja je reagovala na dodir njenih šaka. Čula su mu podrhtavala i zapetljavala se od njenog vlažnog daha, od njene brzine. Osećao je njeno očajanje u praznim danima kako se proteže kroz vazduh između njih i stapa se sa njihovom željom. Bili su zajedno na novom mestu, u zoni dokle nikada nisu dospeli jer je njihov život već godinama bio blag, miran i nesposoban da prodre dublje. Sada su se pribijali i pribijali. Tonuli su jedno u drugo, kost u kost. Kilin se ljutio na tvrdoglavo telo koje se kao mazga opiralo stapanju; rvao se sa lenjom okorelošću njihovih tela. Šibo ga je grickala, vukla i potezala, i pretvorili su se u tanke klinove zarivene jedan u drugi. Ostavili su tela za sobom. Zajedno su lebdeli u beskrajnim prostorima.
     Nastupilo je dugo razdoblje bez otkucavanja vremena.
     Potom je Kilin postao svestan nečijeg dalekog, tihog razgovora. Zazvonio je metal u nečijim rukama. Pucketala je vatra. Deca su se umorno kikotala.
     Svet se ponovo pokrenuo.
     "Ah", rekla je Šibo, polusklopljenih očiju. "Eto."
     Ležali su zagrljeni i smejali se. Kilin je osećao nagoveštaj bola u krstima i znao je da nije izgubio prošlost, da nikada ni neće.
     Vratili su se iz nemih prostora. Obuzeo ga je prazan, ali zahtevan pritisak.
     Činjenice, činjenice, da. Uvek ogromna masa činjenica.
     Bili su zarobljeni u uništenoj zemlji, okruženi sa dve vrste neprijatelja. Porodica je bila u okruženju neobične loze čovečanstva.
     Njegovi planovi za Novi Bišop zauvek su propali. Beg je bio jedino rešenje, ali - ako je dobro shvatio lepljivo, meko vreme koje je proveo u unutrašnjosti tuđinca - 'Argo' je bio zarobljen i izgubljen.
     Kilin se sklupčao uz Šibo i utonuo u njen miris, tražeći još jedan trenutak zaborava.









6.
     Kapanje kiše mu je pomračilo raspoloženje. Bleda jutarnja svetlost probijala se kroz masu purpurnih oblaka. Kilin se skupio ispod oslanjača, zaklonjen komadom tkanine što je lepršao na vetru koji kao da je prethodio oluji.
     "Izgleda da se razvedrava", rekao je Džoslini, koja je čučala tu blizu.
     Ona je pažljivo pogledala dugu, neravnu dolinu u kojoj su desetine vatri za doručak slale niti dima u nebo, nošene vetrom. "Nadam se. Grozno je trčati po ovom blatu."
     "I ja sam o tome razmišljao. Kako to da ovako logoruju, čitavo Pleme diše jedni drugima za vrat?"
     "Tako je rekao Njegova Vrhovnost." Lice joj je bilo bezizražajno, a ni pogled ništa nije odražavao.
     Kilin je zagrizao žitnu kocku. Unutra je našao crvića. I na 'Argu' ih je bilo; štetočine su neuništive. Ali ovde su i ljudi štetočine.
     "Maške bi zdrobile ovo mesto", rekao je, "kad bi znale koliko nas je na okupu."
     "Koliko ja vidim, maške nisu bitne. Imaju dosta problema i sa Kiberima", rekla je Džoslin.
     "Dobro, a šta je sa Kiberima? One vatre od sinoć su nas odale. Kako to da nisu napali ovoliku gomilu na okupu?"
     "Nije njihov stil."
     "Ko kaže?"
     "Njegova Vrhovnost."
     "A šta je pa on? Sinoć je napravio predstavu, jedva sam uspeo da ostanem ozbiljan."
     Džoslin se namrštila sa neodobravanjem. "Ne smeš ga nipošto ismevati."
     "Svi su ludi kao on?"
     "Hodi da vidiš."
     Kilinu se uopšte nije batrgalo po blatu, ali nešto u Džoslininom glasu nateralo ga je da pođe. Osećao je svaki zglob i servo kao teške, vlažne klinove u nogama. Juče je dugo trčao, a sa skupinom koja ga je dovela morao je i da se dosta pentra. Na 'Argu' je vežbao koliko i posada da bi održao mišićni tonus. Bio je optimista i očekivao je da će mu manja gravitacija ove planete pomoći. Nije bilo tako. Od kiše je osećao tup bol u cevanicama i krstima, usled koga je šepao, ukočen i mračan, pogrbljen kao starac. Gunđao je dok se pentrao za Džoslin do ivice strme jaruge. Nije bio spreman za ono što je video sa druge strane.
     Velika čelična rešetka bila je zabijena u tlo, gotovo uspravno. Za nju je bila vezana žena, naglavačke. Ljubičasti jezik joj je visio izmeu iskeženih zuba, a oči su joj bile iskolačene. "Oh, m-m-molim vas..." zašištala je.
     Kilin je pošao ka njoj, izvlačeći nož.
     "Ne." Džoslin mu je brzo stavila šaku na rame.
     "Samo je takni i u nevolji si. Svi ćemo biti u nevolji."
     "Oh, molim... vas... ruke... Bože..."
     Ruke su joj bile otečene i modre tamo gde ih je žica vezivala za rešetku. Na nogama se žica usecala u užasno otečene članke, a stopala su joj bila tamna od zaustavljene krvi. "Ne mogu da pustim..."
     "Jasno nam je rečeno. Njegova Vrhovnost kaže da će svako ko im pomogne proći isto ovako." Džoslinin glas bio je pažljivo kontrolisan.
     "Zašto su je...?"
     "Ona je 'nevernik', kako se ovde kaže."
     "Nevernik u šta?"
     "U Njegovu Vrhovnost. I njihovu neizbežnu pobedu, rekla bih."
     "Pa ovo je..." Kilina je glas izdao kada je pogledao iza ženinog preklinjućeg, crvenog lica. U uzanoj jaruzi bile su još tri rešetke, zabijene u tlo i poduprte kamenjem. Na svakoj je visilo telo, glavom naniže. Iznenada se setio 'umetnosti' koju mu je pre više godina pokazala Bogomoljka. Ljudska dela. Ovi grubi spomenici ljudskoj okrutnosti neobično su ličili na to.
     Pošao je nekoliko koraka prema njima pre nego što je primetio da oko tela zuje rojevi insekata. Ipak je prišao najbližem, sav ukrućen, jedva sposoban da poveruje u stotine muva koje su vrvele po izokrenutom telu. Ljutito su zazujale kada je prišao i sagnuo se da pogleda potpuno crno lice.
     "Pa ovo je Anedlos!" uzviknuo je.
     Džoslin ga je povukla da se skloni. "Ne gledaj. Stavili su ga tu pre nekoliko dana. Juče je umro. Ostalo dvoje su iz Plemena - iz Špila."
     Kilin je jedva uspeo da progovori. "Anedlos - Anedlos je bio dobar zanatlija. On je... on je..."
     "Nije hteo da učestvuje u njihovoj verskoj službi. Raspravljao se sa Njegovom Vrhovnošću."
     "I zato su ga..." Kilin je naglo zaćutao, pokušavajući da razmišlja. "Šta si ti uradila?"
     "Molila sam Njegovu Vrhovnost, ali..."
     "Molila si? Samo to?"
     "A šta sam mogla da uradim?" počela je da se brani Džoslin.
     "Mogla si da kažeš tom manijaku da niko ne sudi Porodici Bišop osim Porodice Bišop."
     "To... ovde se tako ne može."
     "Nikakva odluka Plemena ne može da se vrši mimo prava Porodice, to znaš."
     Džoslin je nemoćno raširila ruke. "Stara pravila ovde ne važe. Njegova Vrhovnost kaže da je otelotvoreni Bog i ono što on kaže je zakon."
     "On je lud."
     "Dabre, ali ima mnogo, mnogo Porodica koje veruju da je on Bog."
     "Ne postaje se Bog ubijanjem maški."
     Džoslin je slegnula ramenima. "Ove Porodice su uvek imale nekakve Bogove i tome slično. Njegova Vrhovnost je sve to samo na neki način objedinio."
     Kilin se setio Aspekta Nialdija koga je nosio pre više godina, vatrenog vernika. Nialdi nikada nije bio od ozbiljnije koristi, mada je vekovima pomagao Kapetanima. Čim je postao Kapetan, koji može da raspoređuje Aspekte, Kilin je vratio Nialdija u skladište.
     Verska groznica... obično nastaje u vreme... nemira i promena. Kraj razdoblja Svećnjaka... bio je takav... Nialdi potiče... iz tog vremena... izgleda da Njegova Vrhovnost... nosi nekoliko takvih ličnosti... koje mu daju... moć nad Plemenom...
     Aspekt Grej se jedva čula. Kilin je ipak shvatio. Nialdi je očite istine svog vremena uvek primenjivao i na sadašnjicu. Njegova Vrhovnost radi isto to. Možda mu je štos sa iznajmljivanjem svojih ljudi gradovima maški dobavio dovoljno moći da bi u igru ušli dotle potisnuti moćni Aspekti.
     "Svejedno", rekao je, "ne možemo pustiti..."
     "Slušaj", prekinula ga je Džoslin, "sve sam probala. Njegova Vrhovnost me je odredio za glavnu, jer smo mislili da si mrtav. Sve što sam mogla da uradim bilo je da nabavljam hranu. Bilo nam je prilično gadno kad smo se spustili. Ovi ljudi su nas primili. Imali smo sreće..."
     "Ako se udružiš sa ludacima, stradaćeš", rekao je Kilin.
     Ponovo je prišao ženi i izvukao alatku da odmota žice. Išlo je teško, jer su se žice usekle duboko u zglobove. Pre nego što je završio, primetio je da joj iz usta teče crna krv, prskajući po sivom blatu i mešajući se sa kišom koja je padala u jarugu. Bila je mrtva.
     Kad se vratio u logor Bišopovih, okupio je Cerma, Džosiln i Šibo da ih ispita. Počeo je od bekstva.
     Šibo je predvodila odlazak iz postaje. Čak je uspela da povrati Konjica u kome se krila Džoslin. Kiberi koji su zarobili Kilina ostavili su letelicu na miru. Čim su se udaljili i oslobodili je svoje kontrole, Šibo ju je povela da se pridruži rasutoj floti Konjica koja je nosila Porodicu.
     Imali su mnogo sreće. Kada je kosmička struna prestala da se okreće Šibo je iskorisitla priliku. Vešto rukujući mikroumovima brodova, povela ih je strmom putanjom ka atmosferi. Jedan brod se raspao, sa četvoro Bišopovih u njemu. Ostale je spustila, dosta grubo, na dan marša odavde. Spustili su se noću. Ovdašnja straža poslala je trkača da vidi ko su.
     "Pitanje je ko su oni", primetio je Kilin.
     "Pleme Karata. Imaju ploče kojima igraju igre, a na njima su imena Porodica", rekao je Cermo. Lice mu je bilo upalo i prekriveno bradom.
     "Ah. Čudno zvuči, obrazovati Porodice prema nekoj igri", rekao je Kilin. "Ali imamo samo njih."
     "Jedan Devetak mi je rekao da su naše porodice dobile imena po igri", rekla je Šibo.
     Kilin je frknuo u neverici. "Bišopovi, Kingovi, Rukovi?"
     Šibo je slegnula ramenima. "Sigurno su izmislili", rekao je Cermo. "Samo zato što smo mi mislili da je smešno što su njihova imena iz karti."
     "Ipak imamo mnogo zajedničkog", zamišljeno je rekao Kilin. "Plemena, Porodice, ista pravila."
     "Mora da potičemo sa istog mesta", rekla je Šibo.
     Džoslin je klimnula. "Njegova Vrhovnst kaže da smo svi sa istog Svećnjaka."
     "Otkud on zna?" upitao je Cermo.
     "Od Aspekata", odogovirla je Džoslin. "Valjda su nas Aspekti sačuvali da budemo isti. Pravila i tako to - Aspekti su jaki u tome."
     "I u priči", rekao je Kilin. "Aspekti uvek vole priču."
     "To bi objasnilo kako to da još razumemo ove Karte", rekla je Šibo.
     "Logično zvuči", složila se Džoslin. "Da nam se jezik menjao, ne bismo razumeli Aspekte. Niti bismo mogli da ih trampimo sa ovim Kartama."
     "Ko kaže da ćemo to da radimo?" oprezno je upitao Kilin.
     "Njegova Vrhovnost."
     "Zašto?"
     "Da nauče naš tehno."
     "Kapetan Sermica nije delovala zainteresovano."
     "Njegova Vrhovnost kaže da želi da proveri Aspekte koje koriste oficiri Bišopovih."
     Zgledali su se.
     "Možda misli da nemamo dovoljno pobožnih Aspekata?" upitala je Šibo.
     "Ja znam samo ono što mi je rekao Njegova Vrhovnost", rekla je Džoslin.
     "Što baš nije mnogo", primetio je Cermo.
     "Mogu ja sa njim", ponosno je rekla Džoslin. "Dobila sam hranu i šatore za sve."
     Kilin se setio kako je, godinama pre napuštanja Snegobara, Porodica bila iznenađena usred noći, pa su morali da ostave svu posteljinu i mnogo opreme za kuvanje. Mada su se našli daleko od divnih, hipnotički čarobnih udobnosti 'Arga', bilo mu je drago što se Porodica brzo prilagodila teškoćama.
     Nedaleko odatle metalo-veštak pravio je saonice od neke cevi maški. Logor Bišopovih brujao je od rada, stare veštine opet su ulazile u igru, i Kilin je na licima primećivao ponovo stečenu samouverenost, posledicu otkrića da su stari metodi još ono pravo.
     Proverio je kakve je dogovore Džoslin sklopila sa Plemenom, pojedinosti oko snabdevanja hranom. Odredio je pedeset Bišopovih da pomažu u svakodnevnim pohodima, koji su bili organizovani daleko od Plemena. Trebalo je raspraviti mnogo šta. Kilin je morao da odluči kako da popuni lanac izdavanja naređenja unutar Porodice, pošto su izgubili četvoro iz brodića i, razume se, Anedlosa. Dok je određivao nove položaje, gunđao je kroz stegnute zube. "Nećemo trpeti takvo ponašanje. Ali valja nam da dobro gledamo dok bolje ne shvatimo stvari."
     Poručnici su klimali. I kada je prešao na raspravu o drugim stvarima, znao je da nema toga što bi mogao da kaže čime bi probudio njihovo pouzdanje. Činjeničko stanje njihovog teškog položaja govorilo je samo za sebe. Čučali su u goloj ravnici kao i pre, spremni da skoče i beže na najmanji znak. Izgubili su sve, i 'Argo' i svoje snove, i to za samo nekoliko dana.
     Šibo je prva to rekla glasno. "Ako bude prilike, kažem da se vratimo na 'Argo'."
     "Voleo bih da si zadržala kontrolu nad njim", blago je rekao Kilin. "Mogli ste da odete."
     "Nebre", odvratila je. "Onaj brod Kibera koji te je uhvatio - išli su mnogo brže od 'Arga'. Lako bi nas stigli."
     "Pošli su za mnom. Uhvatili su me sa druge strane proklete planete."
     "Tek pošto smo već izišli u Konjicima", odvratila je Šibo.
     "Valjda su mene hteli", olako je rekao Kilin, pokušavajući da se izvuče.
     "Zbog čega?" upitala je Džoslin.
     "Da me pogledaju i puste."
     "I to je sve?" pažljivo ga je pogledala.
     Da li je pokušavala da probudi sumnju? "Ne mogu da objasnim. Preživeo sam, eto."
     Džoslin je počela da se poigrava zatvaračem odela, ćuteći. Kilin je osetio smanjenje nesigurnosti kod svojih oficira. Prisustvo dobrog vođe već je pomagalo.
     Naučio je od Fani koliko je važno ostaviti za sobom ranije greške i rasprave. Abraham je u tome bio genije. Kilinu je nedostajala očeva lakoća ponašanja u ovakvim trenucima.
     Da bi promenio rapsoloženje, srknuo je toplu smeđu tečnost iz šolje - i smesta je ispljunuo. "Pošaljite malu skupinu, petoro sa najboljim nosevima", rekao je. "Vidite ima li na ovom mestu Bogu iza leđa grmova jodharana. Bar bismo mogli da kuvamo pristojno piće."
     Cermo je progutao svoje. "Nije ovo tako loše."
     Kilin je nabrao nos. "Ima ukus kao maškopiš."
     "Dabre", složio se Cermo. "Ali ima i dobrih strana."
     "Kojih?"
     "Ovaj, ne možeš da postaneš ovisan."
     Za trenutak su piljili jedni u druge, a onda se Cermo tiho nasmejao, pa se Džoslin zagrcnula, a onda su svi počeli da se smeju, kikoćući se kao da ispuštaju neke duboke unutrašnje pritiske, napolju na kišu i hladnoću kao mala topovska zrna, eksplozivne naprave, male projektile protiv loše sreće.









7.
     Sutrašnje svitanje donelo je urličuću peščanu oluju koja je prosecala ledeni vazduh. Počela je baš kad i pripreme za doručak. Vatra Porodice Devetak izmakla je kontroli. Olujni vetar ju je nosio u besnim naletima. Plamen je zahvatio šatore, a zatim i retku suvu travu. Zavesa od dima kotrljala se preko područja Porodice Bišop, i Kilin je požurio da sakupi ekipu.
     Niko nije hteo da pođe, razume se. Vetar je odnosio njegova naređenja i to je bio dobar izgovor da ga ne čuju. Vatra je bila krivica Devetaka, ali to neće biti bitno kada ih zahvati. Morao je desetak ljudi i žena da odvuče za kragnu.
     Pošli su prema središtu plamena, čupajući travu pre nego što je zahvate žuti jezici koji su napredovali zapanjujućom brzinom. Nisu mogli da ih savladaju. Povezali su se sa odredom Devetaka koji su se uglavnom trudili da sklone šatore i opremu od požara.
     Kilin se upustio u raspravu sa njihovim poručnikom, ali ništa nije postigao. Nije se usuđivao da napusti svoju skupinu i potraži Kapetana Devetaka, jer bi se moglo desiti da za to vreme većina Bišopovih vrati da spasava svoje dragocenosti. Strašna prašina olakšavala je iskradanje u jaruge sa šljunkom koje su opasivale logor kao velike, smeđe, prljave životinje. Nije bilo valjanog rešenja, pa je Kilin poslao trkača sa naređenjem za okupljanje čitave Porodice, a sam se dao na posao.
     Svim raspoloživim alatom kopali su širok jarak ispred plamena. Bilo je nemoguće stajati licem ka vetru, jer nosio je i plamen i pesak. Zaustavii su požar tik ispred grupice osušenog drveća, iščupanog i mrtvog, koje bi planulo odjednom, šireći ugljevlje na sve strane.
     Vetar je zamro naglo kao što je i došao. Izgazili su zaostale plamičke i vratili se u logor, gde su ustranovili da se prašina zavukla svuda. Svaka sićušna pukotina u šatoru propustila je masu peska. Kilin i Šibo su baš čistili svoj mali šator kada je naišao Tobi, ruku zavučenih u džepove.
     "Znao sam da će mi biti milo što spavam na otvorenom", veselo je rekao.
     "Dabre, video sam da si se zavukao pod tuđ zaklon juče, kad je padala kiša", iskezio se Kilin.
     "Sad je sve suvo."
     "A ti samo spavaš u vreći?"
     "Nemam vreću, ne treba mi. Greje me odelo." Tobi je nosio punu opremu za trčanje - aluminijumski držač karlice, servo na golenicama i teške skočičizme od ugljočelika.
     "Mora da se umoriš dok to vučeš okolo."
     "Sviđa mi se", rekao je Tobi, pa je seo i počeo da podešava kompresore. "Trampio sam za to deo moje opreme."
     "Šta si dao?"
     "Neke rezervne čipove koje sam nosio u ramenu."
     "Ti čipovi pripadaju Porodici."
     Tobi se unervozio. "Ovaj..."
     "Jesu li tražili stare, verske Aspekte?"
     "A? Ne, ništa slično."
     Kilin je osetio olakšanje. Bio je siguran da će Njegova Vrhovnost svakako pokušati da dobije čipove Bišopovih, jer znanje predstavja moć. Sa druge strane, ne sme svaki sitan incident posmatrati kao objavu rata.
     "Šta si dao?" ponovio je.
     "Ajde, tata, nosim tehno čipove koji nikada nikome neće trebati."
     Kilin je pazio da mu glas ostane miran. "Koje?"
     "O gradnji. O podizanju zidova od delova maški, i tako to."
     "To bi nam moglo zatrebati."
     "Kada? Ovde nemamo šta da gradimo."
     Kilina je glas ipak izdao, postao je oštar. "Naći ćemo neko mesto. Izgradićemo Citadelu, veću od poslednje. I bolju - samo nećemo znati kako, jer si ti trampio znanje."
     "Kad dođe to vreme, trampiću se ponovo. Ako se budemo skućili, neće mi mi biti potrebna trkačka oprema."
     "Naći ćeš toga kome si dao čipove..."
     "Dvojica Devetaka. I pošteno sam se trampio, nisam ih dao..."
     "...i trampićeš se nazad. Vrati čipove po svaku cenu."
     "Tata!" Tobi je skočio uvis, nošen kompresorima. "Ne mogu tek tako da..."
     "Otići ćeš. Svojina Porodice ostaje u Porodici."
     "Slušaj, i drugi se trampe. To je prirodno."
     "Ko?"
     "Kako misliš da steknemo trkačku opremu, šatore, kuhinj..."
     "Napravite, kao na Snegobaru. Ko?"
     "Ovde nema toliko otpada maški. A uobličavanje bi trajalo..."
     "Video sam delove kod logora Devetaka. Pokupi malo, sedi i počni da koristiš znanje uskladišteno u tebi. Ko još?"
     Kada mu je Tobi rekao još četiri imena, pozvao je Džoslin i naredio joj da ih pronađe i povrati opremu koju su trampili. Prema načinu na koji je stegla usne video je da joj se to ne dopada, ali otišla je bez reči.
     Kilin je stajao i gledao Tobija kako odmiče ka logoru Devetaka. Bio je nejasno svestan da je ovo mogao i bolje da obavi. Prišla mu je Šibo i zavukla mu ruku pod mišicu, nemo ga mazeći po obrazu.
     Počeo je da gunđa. "Teško je od Kapetana opet postati otac."
     Ona je klimnula. "Tobi se boji, kao i svi mi. Treba mu nešto za ohrabrenje."
     "To mi je jasno, ali..."
     "Svi se oporavljamo. Izgubili smo 'Argo', treba nam novi smer."
     "Tobi mi deluje sasvim stabilno."
     "On i Besen pomažu jedno drugom."
     "Hoćeš da kažeš...?"
     Klimnula je i načinila gest koji označava ljubav, romansu, udvaranje.
     "Oh." Kilin je žmirnuo. "Nisam primetio."
     "Sa roditeljima je često tako", nasmešila se ona.
     "Ovaj, ja..."
     Kilin se trudio da kaže nešto mudro i mirno, i odustao je - iznutra ga je zahvatio kovitlac. Znao je da je to glupo, ali prva reakcija na vest bilo je strašno osećanje gubitka. Kad bi to rekao, uvredio bi Šibo - i dalje je imao nju. A Tobi je svakako morao da odraste.
     Rekao je sebi da ga je možda ova kriza učinila ranjivim, i da je bol koji je osetio posledica ozbiljnijih briga koje ga muče. Dok je pokušavao da se sredi, video je kako Šibo jedva savladava smeh, i shvatio je da ga je pročitala. Na kraju je morao da se nasmeje i podigne ruke.
     "Moralo je da se desi jednom. A to je sjajna devojka."
     "Drago mi je da si se konačno probudio", veselo je rekla Šibo. Poljubio ju je.
     Javio se strogi Aspekt Ling:
     I dalje ti ne bih savetovao javno iskazivanje osećanja. Suočen si sa ozbiljnim teškoćama, i svako narušavanje strukture komande...
     Kilin je odgurao Aspekta nazad na mesto, uživajući u tome. Sad kad su se vratili na čvrsto tlo, mogao je da veruje svojim nagonima.
     Ostavio je Šibo i pošao kroz logor Bišopovih, pitajući se kakve mere da preduzme kako bi umanjio narastajuće osećanje opasnosti. Naišao je na Besen, koja je sedela na prirodnoj stepenici i uobličavala neki maškometal u držač opreme.
     "Tobi je pokunjio nos", rekla mu je kad je seo kraj nje.
     "Kao i svi", odvratio je.
     Oduvek mu je bilo lako da razgovara sa Besen. Sad kad je malo razmislio, postepeno mu je sinulo da je ta 'devojka' zapravo žena, smirena i samouverena. Njeno koščato lice imalo je izraz čvrste pouzdanosti.
     "Neki kažu da nam je gore nego na Snegobaru", rekla je.
     "Može biti."
     "Kažu da je struna spremna da krene svaki čas. Nikada se nećemo vratiti kroz nju."
     "Osim ako shvatimo kada se kreće", rekao je na to.
     "Kako?"
     "Pojmatija", iskezio se Kilin.
     Besen se nasmejala. "Pa, sad kad si se vratio bar nisu svi smrknuti."
     "A?"
     "Ništa od nas ne bi bilo. Svi su samo sedeli i zurili u prazno dok se nisi pojavio."
     To ga je zaista iznenadilo. "Zašto?"
     "Džoslin je pokušala da nas prizove svesti. Nije vredelo."
     Kilin je ćutao, pa je nastavila. "Pratili smo te jer si imao san u koji smo verovali. To je jedini razlog da se napusti dom."
     "Sna više nema."
     "Dabre, znamo. Nismo glupi." Strogo ga je pogledala, nabranih usana.
     "A Kiberi su gori od maški."
     "Imaš ti još koji san u sebi."
     To ga je opet iznenadilo. "Šta?"
     "Smislićeš neki način. Znamo."
     Nije znao šta da kaže, pa je žurno ustao. "Hajde, dođi da me provedeš okolo."
     Njena velika usta jedva su uspevala da prikriju veselost zbog njegove nespretnosti. "Razumem", ozbiljno je rekla.
     Po svemu što je Kilin ikada naučio, lenstvovanje u ovako ogromnom logoru, svakako vidljivom čak i iz orbite, bilo je izuzetno glupo. Noćne vatre, dim danju, pravilan raspored šatora - maške su sve to dobro poznavale. A verovatno i Kiberi.
     Prošao je kraj prokopanih jaraka Bišopovih, već su se pomalo osećali, i isprobao šipku za držanje duž jedne strane. Više puta je, kao dečak, čučao kraj jaraka koji je nisu imali pa je izgubio ravnotežu. Ova šipka bila je duga alu-keramička ruka nekog tehna maški, učvršćena račvastim štapovima sa oba kraja. Podnela je njegovu punu težinu dok je čučao i obavljao svakodnevni obred, kao i uvek posle doručka. Bišopovi su odavno izgubili stidljivost oko ovakvih stvari i nisu podigli nikakav zaklon oko jarka; čak i u davno izgubljenoj Citadeli privatnost je bila nebitna. Pošao je preko prevoja najbližeg niskog grebena i ustanovio da ovo Pleme misli drugačije. Neki su imali sklopive paravane, jedni čak i krov. Ali dole niz dolinu video se potočić, nabujao od nedavne kiše, kako služi prvo za pijaću vodu a potom, nizvodno, kao kanalizacija.
     "Vrlo glupo", rekla je Besen.
     "Reka?" upitao je.
     "Dabre. U nekim Porodicama već ima dizenterije. U ovako velikim logorima, kad se neko razboli, to se brzo širi."
     "Ima li znakova?"
     "Čula sam priče."
     "Javi mi ako čuješ još nešto."
     "Teško je izvući nešto od njih."
     "Kakoto?"
     "Puni su priče o svom pravu i kako će, ako budu sledili pravi put, sve ispasti dobro, i tome slično."
     "Možda ih malo tlače Aspekti."
     Besen se zagledala u dolinu. "Dabre. Izgleda iz vremena Velikih Arkologija."
     Kilin je osetio neobično zadovoljstvo. "Većina mladih ne mari mnogo za istoriju i ne pamti takve stvari."
     Okrenula se da ga pogleda u lice. "Kako da ne mariš? To je jedini način da u svemu ovome nađeš neki smisao."
     "Da - ako imaš vremena. Sada smo u priličnoj hitnji."
     Namrštila se. "Ako zaboravimo ko smo, ima li smila da nastavljamo dalje?"
     "Tako je." Kilin je bio čudno ponosan na njenu mirnu silovitost. Ovo Pleme je možda potčinjeno Njegovoj Vrhovnosti, ali Bišopi nikada neće biti takvi.
     "Besen... drago mi je što si sa Tobijem. On i ja se u poslednje vreme ne slažemo baš..."
     "Svima je teško", nasmešila se ona.
     "Vreme kada se dečak odvaja i polazi svojim putem, to je..."
     "Znam."
     "Ovaj... hvala na pomoći", nespretno je završio.
     "Ne ide ti baš tako loše", rekla je i vratila se svom poslu. Kilin je stajao zagledan u dolinu i zadubljen u misli. Ovo je u osnovi jednostavna situacija. Kapetan poštuje naređenja Plemena. Ali osećao je u ovome neku duboku opasnost.
     "Raportiram, Kapetane", zvanično je rekla Džoslin. Nije je čuo da dolazi.
     "Postarala si se za čipove?"
     "Malo sam ih ispreskakala, biće sve u redu."
     "Dobro je. Kako stojimo sa zalihama?"
     "Ne baš." Pritisnula je nekoliko dugmadi na doručju i u Kilinovom desnom oku pojavio se spisak raspoloživih namirnica.
     Zagledao se u brda. U jarugama je bilo guste šume. Mnoge su bile zagušene blatom. Dosta drveća već je bilo sivo i mrtvo. "Kladim se da ćemo brzo opustošiti ovaj kraj", rekao je. "Neće ništa ostati."
     "Videću da li Porodice imaju skladišta hrane."
     Kilin je mahnuo ka potoku koji je krivudao kroz prašnjavu dolinu. "Voda neko vreme neće biti problem. Ipak, ako neko bude testirao vodu nizvodno, znaće da smo ovde."
     "Kiberi?"
     Kilin se namrštio, posmatrajući Porodice nemarno rasute po dolini. "Verovatno. Pitanje je šta dobijamo boreći se protiv njih."
     Džoslin se zagledala u njega. Upitao se da li išta podozreva.
     Ispričao je Šibi koliko je umeo o vremenu provedenom unutar Kibera. Složila se da je bolje da ne priča Porodici o tome, barem dok sam ne uspe da shvati šta se desilo.
     Na pitanja Porodice odgovarao je, zapravo ne lažući, da se našao zarobljen u kućištu jednog Kibera i da je nekako uspeo da pobegne iz podzemnog gnezda kad mu se ukazala prilika. Nije mogao ni da počne da objašnjava neobična osećanja koja su ga spopala unutar Kiberovog tela. Od tih sećanja sada se gadljivo stresao. Slike su ga progonile u snovima. Juče je namerno čitav dan radio u nadi da će mu umor doneti zaborav u snu. Ali vrebajući, lebdeći snovi opet su ga progonili. Jutrošnji požar ga je probudio iz užasnog osećanja gušenja u sunđerastom vazduhu koji mu je prodirao u pluća kad god bi pokušao da udahne čist vazduh. Naći se u stvarnom svetu, čak i uz pobesneli požar koji treba gasiti, bilo je pravo olakšanje.
     "Imamo li izbora?" upitala je Džoslin, zabrinuto ga gledajući. Kilin se upitao da li Porodici izgleda čudno; Džoslin se svakako ponašala prema njemu nespretno i preterano zvanično. I Šibo je bila oprezna otkako se vratio, kao da je krhak i nepouzdan. Uostalom, možda i jesam, pomislio je.
     "Valjda nemamo. Izgleda da Kibere najviše zanima da iscede planetu, a ne da koriste površinu."
     Pokazao je uvis, gde je tanak sloj oblaka delimično zaklanjao daleku sivu mrlju. Delići konstrukcije Kibera nalazili su se u polarnoj orbiti, daleko na obzorjuu. Dugi luk kosmičke niti sada je bio samo bleda, žuta ogrebotina preko neba. Nešto se okretalo na ivici vidnog polja. Usmerio se na to, ali video je samo slabašni trag slike koja se kretala ekvatorijalnom orbitom. Kiberi su gospodari prostora, ali iz nekog razloga ne pokušavaju da ih napadnu iz vazduha. Zašto?
     "Kad isisaju jezgro", rekla je Džoslin, "kad uzmu sav metal, ostaće nam samo ljuska. To će ubiti sve bijke, a verovatno i nas."
     Kilin je oslušnuo Artura pre nego što je odgovorio. "Moji Aspekti kažu da neko vreme neće biti većih promena temperature. Problem će biti zemljotresi."
     "Njegova Vrhovnost kaže..."
     "Slušaj, ne treba mnogo verovati čoveku koji misli da je Bog."
     "Ja mislim da bi trebalo da verujemo u njega."
     "Da mu verujemo, ili da verujemo u njega?"
     Džoslin je postala oprezna. "Posmatrala sam ga nekoliko dana duže neog ti. On je veoma dobar. Na kraju krajeva, mi smo pali pravo sa neba i počeli da zahtevamo svašta od njegovih Porodica - hranu, zaklon. Pomogao nam je da se sklonimo od brodova, pre nego što su ih Kiberi našli. On je rođeni vođa!"
     "Slušaj, sećaš se kakva je bila Fani? To je pravi vođa. Ovaj tip..."
     "Koristi nove metode", bunila se Džoslin. "Ovo su užasna vremena, stari sistemi ne pomažu."
     "Imamo samo njih."
     "E pa, prema zajedničkim zakonima, on je kao Starešina trebalo da odredi novog Kapetana. Ti si nestao, najverovatnije mrtav. Da se držao zakona, ti sad ne bi bio Kapetan."
     Ah, pomislio je Kilin. "Ko bi bio?"
     Oklevala je pre odgovora. "Njegova Vrhovnost je zamolio mene i ja sam preuzela postavljanje logora. Pregovarala sam sa drugim Porodicama."
     "Zaslužuješ pohvale. To je sve za sada", rekao je Kilin i nemarno je pozdravio. Namerno joj je okrenuo leđa da bi se ponovo zagledao u dolinu.
     Misli mu je prekinuo Aspekt Ling:
     Taj oficir voli ukus komandovanja. Prema mom iskustvu, čak ni opasna vremena ne utažuju tu žeđ.
     Kilin je šutnuo kamen, uživajući u prijatnom klonk kada je pao niz liticu.









8.
     Šator Njegove Vrhovnosti bio je pun slatkog tamjana i oštrog znoja. Petnaest Kapetana stajalo je u polumesecu pred velikim crnim stolom, u stavu mirno. Nad glavama im je lebdeo oblak plavičastog dima. Lepljivi zadah gušio je Kilina, nateravši ga da se zakašalje. Njegova Vrhovnost se namrštio na taj zvuk i ponovio naređenje.
     "Sve Porodice uložiće istu snagu u ovaj napad. Napadamo istovremeno. Svi rizikujemo, svi trijumfujemo."
     A ako izgubimo, neće biti nikoga u zaštitnici, pomislio je Kilin, niko nam neće čuvati leđa. Ali nije se usudio da to i kaže.
     "Koristićemo istu, pobedonosnu taktiku - pravu akciju koja nas je dovela dovde. Posle napada moramo uništiti što više zgrada Kibera."
     Kilin je progovorio pre nego što ga je opreznost sprečila: "Veoma žalim, ali ja ne poznajem odgovarajuću taktiku."
     Njegova Vrhovnost se gotovo lenjo okrenuo da pogleda Kilina pravo u oči. Čovečuljak je sve do sada govorio očiju prikovanih za plavičasti oblak, kao da u njemu lebde ko zna kakve tajne.
     "Mislio sam da ćeš naučiti revolucionarni razvoj taktike koji sam ja smislio."
     "Video sam vaše oružje. Veoma je moćno, ima i takvog za koje nikad nisam čuo, ali..."
     "Kapetane Bišopovih - taj špil još ne poznajem, ali spreman sam da primim nove pobožne podanike - razumem tvoje neznanje. Kada sam predskazao dolazak tvoje Porodice, rekao sam da će pomoć koja nam padne sa neba biti potrebno uobličiti. Ja i moji oficiri spremni smo da vas prilagodimo mojim ciljevima, budi siguran."
     "Pa, gospodine, hvala. Mojoj Porodici biće potrebno..."
     "Možda nisi primetio da me niko, kada mi se obraća, ne oslovljava kao običnog 'gospodina'."
     Kilin je brzo učinio pokret koji je video da koriste drugi Kapetani - naklonio se, uzmakavši za korak i opustivši ruke do poda. To je izgleda značilo potpuno podređivanje.
     Njegova Vrhovnost je klimnuo kao da mu je to izuzetno dosadno. "Koristili ste frontalni napad, tamo, na toj planeti odakle ste?"
     "Na Snegobaru, dabre - ali retko, jer su maške imale topovske lafete nad obodima perimetrima. Brzo su gađale..." Jedva je uspeo da završi kako treba, "Vaša Vrhovnosti."
     "Iznašao sam fantastičan novi način za frontalne napade. Svaki put je jedna Porodica određena za vrhunske ratnike, koji će se otkriti rano, kako bi privukli vatru. Potom druga skupina iznenadi neprijatelja iskočivši iz zaklona. Zatim glavnina napada gnezdo."
     "Ta druga skupina - gde se oni kriju... Vrhovnosti?"
     "U tunelima divljih gnezda Kibera."
     Kilin se namrštio i oćutao. Čovečuljak u blistavoj uniformi ga je pogledao sa prebacivanjem. "Moraš još mnogo da naučiš, Kapetane. Moje otkriće ovog sjajnog metoda donelo nam je mnogo pobeda. Više nismo okruženi senkama nesigurnosti."
     Kilin nije znao šta da kaže, pa je samo klimnuo.
     "Predviđam pobedu, nošenu na krilima Božjim, i mojim ramenima. Vidiš, Kapetane Bišopovih, ja sam se uzdigao među Bogove. Kao predstavnik Osnovne Volje prirode, svakako sam božanski sam po sebi."
     Nnjegova Vrhovnost mu je to objašnjavao kao da govori sa bistrim, ali neukim detetom. Kilin je imao mnogo pitanja ali nešto u neobično praznom pogledu Njegove Vrhovnosti nateralo ga je da oćuti.
     Njegova Vrhovnost je klimnuo kao da je zadovoljan, a onda je iznenada povikao: "Objavite skup! Moram da pripremim Porodice za naredni korak ka sudbini!"
     Kapetani i oficiri požurili su da okupe svoje Porodice. Skupina naoružanih muškarca i žena se pokrenula, blistajući u punoj trkačkoj opremi. Škljocali su i brujali dok su pratili Njegovu Vrhovnost napolje, nadvisujući ga zahvaljujući svojim skočičizmama.
     Kilin je brzo poslao poruke Džoslini, Šibo i Cermu. Okupljanje u dolini već je gotovo bilo okončano, a Bišopovi su bili postrojeni u pravougaonik na desnom krilu. Kratko obraćanje Njegove Vrhovnosti Kapetanima jedva da je imalo ikakavih dodirnih tačaka sa onim što je Kilin znao da predstavlja običaj Plemena. Većina mu je bila potpuno nerazumljiva. Sada će se Njegova Vrhovnost obratiti čitavom Plemenu.
     Pleme se sastojalo od svih preživelih Porodica u ovom delu Novog Bišopa. Niko nije pominjao druga Plemena koja žive na istoj planeti. Očito su maškogradovi u poslednje vreme počeli da koriste ljude u međusobnim obračunima. Mada je i na Snegobaru bilo toga, Kilinova Porodica smatrala je da su sukobi među maškama nalik na kresanje i orezivanje nepoželjnih grana na plodnom drvetu. Međutim, ovde su maške baš zaratile međusobno. Da li su Kiberi tako tempirali napad da to iskoriste?
     Kilin je pošao kroz dolinu sa Kapetanom Trica. Popodnevno sunce jedva se probijalo kroz oblake. Potražio je kosmičku strunu, ali nije je bilo na vidiku. Ako počne da se okreće i priprema novo isisavanje iz jezgra, Kilin je rešio da povede svoju Porodicu na ravno, bez obzira šta Pleme bude preduzelo.
     Činilo mu se vrlo davno vreme kada ga je Kapetan Trica vodila iz šatora Njegove Vrhovnosti, kraj užasne pogrebne svečanosti. Pomenuo joj je to. "Bilo ih je još", rekla je Kapetan Trica. "Kiberi su iza susednog planinskog lanca - ili onoga što je od njega ostalo. Par Kibera zaskočio je neke Sermice, i ostavio tela sa onim jajima u utrobi."
     "Kiberi bi mogli još štošta da ubace u tela", oprezno je rekao Kilin.
     Kapetanovo izborano, bezizražajno lice se malo probudilo. "Šta to?"
     "Bipere. Da nas tako nađu."
     Žena je odmahnula glavom. "Ne mare oni. Samo pucaju u nas kad im se nađemo na putu. Nisu kao maške - bar zasad."
     "Radili ste za maške."
     "Naravski - jedini način da se preživi."
     "Tamo odakle sam ja nismo toliko verovali maškama."
     "Poludele su. Počele su da ubijaju jedne druge."
     "Pitanje koje sam postavio tamo unutra..." oprezno je rekao Kilin. "Nisam razumeo sve što mi je rekao."
     "Samo integriši elektromagnetne oznake svojih ljudi, uzmi šifre i javke, i tako to."
     "Da, ali planiranje..."
     "Idemo odvojeno, čim ekipa prodre u tunele."
     "A vatrena podrška?"
     "Organizujte je sami. Svaka Porodica podržava svoje."
     "Bilo bi bolje da..."
     Kapetan Trica ga je pogledala umorno i sarkastično. "Meni se ovako sviđa. Njegova Vrhovnost kaže da radimo tako, pa dobro. Tako mogu brzo da izvučem svoju Porodicu ako stvari loše krenu."
     "Ali koordinacija..."
     "Slušaj, ovaj plan je delo Božje."
     Rekla je to iznenada ravnim glasom, kao običnu činjenicu. Kilin je zaustio da odgovori oštrom šalom, ali primetio je da iza njih ide troje oficira. Kada je pogledao preko ramena, učinilo mu se da ih jako zanima njegov odgovor. Zato je umuknuo i kruto klimnuo.
     Stigao je do Bišopovih tik pred početak govora Njegove Vrhovnosti. Reči su dopirale do njih preko opšteg koma, prenošene preko troje oficira povezanih u trougao, na malom uzvišenju tik ispod Njegove Vrhovnosti.
     Mada je Kilinu rečeno da Pleme broji preko dve hiljade osoba, prizor tolikih ljudi svrstanih u skupine, koji gotovo prekrivaju čitavu dolinu, bio je fantastičan. Nije video toliki skup još od velikog praznika u Citadeli, kada je bio mlađi nego Tobi sada. Tada je povod bila svečanost; sada je vladalo ozbiljno, mračno raspoloženje. Porodične zastave lepršale su i pucketale na vetru, iskrpljene i izbledele od sunca.
     Njegova Vrhovnost počeo je pričom o istoriji punoj odvažnih bitaka, toliko punom imena i titula da Kilin nije mogao da je prati. U svakom slučaju nije saznao kako se Porodice bore, i počeo je da podozreva kako Njegova Vrhvnost ne mari mnogo za osnovne činjenice manevrisanja i komandovanja. To je došlo do izražaja malo kasnije, kad je čovečuljak počeo da divlje maše rukama, opisujući zle neprijatelje, lica izobličenog od gneva. Kiberi ne liče slučajno na demone pakla, ni slučajno - a uskoro će se vratiti tamo, poraženi.
     "Čekaju ih poniženje i prezir! Poraz i kazna!"
     Njegova Vrhovnost se uspravio i, mada je Kilin ostao hladan i skeptičan, osetio je da ga obuzima njegov žar.
     "Smrt nam se svima bliži! Ali ne može nam ništa. Grobovi ne mogu da pobede! Nas čeka nagrada."
     Okupljena masa počela je da se meškolji dok su ih zapljuskivale duge, talasave rečenice. Kilin je osetio da ga obuzima uspavljujući ritam, gotovo nalik na napev. Po prvi put je shvatio kako Njegova Vrhovnost uspeva da održi na okupu Pleme koje je pretrpelo strašne poraze, a sada je suočeno sa nerazumljivim neprijateljem, užasno surovim.
     "...koji dolaze, da sude svemu što postoji, stajaću uz desno koleno..."
     Kao da je i vazduh počeo da pucketa od napetosti, vetar je nosio vrele niti.
     "...pokorićemo i metal i meso! Ovo će biti poslednja istorijska bitka protiv nas! Jer mi potičemo od prirodne materije vaseljene, i jedno smo sa njom, i uživamo njene plodove bez ujdurmi ili korupcije duha. Mi smo rezultat evolucije samog Boga. Čudovišta neće padati sa neba da preotmu svete nagrade, ako posvetimo imena predaka."
     Daleka tutnjava, kao da se planine taru o sirovo nebo.
     "...jer posle konačnog oslobođenja poći ćemo dalje. Pozvaćemo najsvetijeg, veličanstvenog Nebeskog Sejača i bićemo nahranjeni i povedeni dalje!"
     Kroz oblake se pronosila svetlost. Visoko gore talasalo se nešto srebrnasto.
     "...da nas izbavi sa ovog zlog mesta. Proždirači svetova će pasti, kao što su maške pale pre njih. Verni meni..."
     Ciklonski vetar razdvojio je tamne oblake. Kilin je osetio da je masa počela da primećuje.
     "...na Zemlji... kao i... na nebesima!"
     Plavičaste pruge počele su da se spuštaju, izvijajući se u duge lukove. U vazduhu se osećala napetost. Nalet vreline jurnuo je sa neba koje kao da se ispraznilo. Kilinova čula podrhtavala su od blede, hitre promene.
     "Neka bude carstvo tvoje. Neka bude volja tvoja. Pakost usmerena nadmoćnom voljom, preklinjemo te..."
     Sve gušća prisutnost zahvatala je Kilinova čula - ali u vazduhu su se videle samo prozirne, peckave niti. Kilin se iznenada setio da je jednom već video takvo ogromno svetlucanje. Ispunilo je daleka nebesa one noći kada ga je kiborg oslobodio.
     "Šta... šta?" zakreštao je Njegova Vrhovnost. Izgubio je ritam i zijao u sliku nad sobom.
     A onda je dolepršao Kilinu poznati glas, isprva gotovo izgubljen u šaputanju vetra:
     Tražim određeno ljudsko biće. Daj mi znak ako možeš da me primiš. Govorim na magnetnim krilima, i donosim plime iz samog središta ove oblasti.
     Prolomio se glas Njegove Vrhovnosti, pun iskrenog iznenađenja i radosti. "Ovde sam! Doneo sam tvoju reč mačem i odvažnim..."
     Ne, nisi to ti. Naloženo mi je da prenesem ovo samo ciljnom čoveku. Moja stopala su zaglibljena u plazmi, a ove ruke se pružaju čak i u vaše najledenije zone. Nađite mi onog po imenu Kilin. Govorim u ime njegovog oca.









9.
     Kroz dolinu se proneo talas nemira. Strojevi okupljenih Porodica su se zanjihali. Stopala su se nervozno premeštala, kroz prašinu koja se podizala kao vidljiva reakcija. Glave su se zabacivale, pokušavajući da razaberu senovitu prikazu koja je poigravala preko neba, laka kao pero.
     "Šta?" Glas Njegove Vrhovnosti bio je slab i prenapet u poređenju sa punoćom i zvučnošču moći koja se prolamala iz vazduha. "Je li to... Bog? Bog govori na taj način?"
     Tražim biće iz klase za koju vidim da se ovde okupila. Pretraživao sam ovaj svet mnogo više nego što mi je obaveza, i našao sam prilično malo vas malih stvorenja. Tako niski oblici su obično brojni, ali vi ste retki među zaklonjenim enklavama koje sam ispitivao - tim grubim, hladnim planetama od nezanimljive, spore materije.
     "Ja ovde govorim u ime čovečanstva", povikao je Njegova Vrhovnost.
     Kilinovim čulima se činilo da je ljudski glas zaglušen talasavim njihanjem glatkih talasa. Glavna masa zvuka predstavljala je rešetku koja se ispupčavala i klizala. Setio se matematički generisanog okeana kojim je plovio unutar Bogomoljkinog uma.
     Jesi li ti taj koga tražim? Emituješ snažan zadah, sličan njegovom, to vidim. Ali tvoja srž je manje uglasta, i obojena je dubljim prelivima vrelih gasova. Ne, nisi ti taj. Odlazi.
     Njegova Vrhovnost zgrčio je usta u strašnom gnevu. "Ti nisi Bog! Dolaziš od Kibera. Sigurno! Priznaj! Ti odlazi, zli demone!"
     Kilin je oklevao, bio je nesiguran. Ovaj isti glas mu se obratio pre više godina, na Snegobaru. Savetovao mu je da ne gradi ponovo Citadelu Bišop, nego da traži 'Argo'. Pošto su Bišopovi našli 'Argo' zakopan pod prastarim brdom, Kilin je očekivao da će mu se glas ponovo javiti sa novim naređenjima - ali tokom dve godine putovanja na 'Argu' nije se desilo ništa slično. Strašno je želeo da se javi.
     Ali ovde? Glas će čuti svi, i svi će znati šta Kilin treba da radi.
     Pokušao je da pogodi šta bi iz toga pokušao da izvuče Njegova Vrhovnost, pogotovo što je njegovo crveno lice već bilo zgrčeno od besa. Ako bi ovde primio poruku možda ne bi mogao da deluje na osnovu nje, ako Njegova Vrhovnost može nekako da preokrene poruku u svoju korist.
     Toliko ima vas malih, a svaki ima drugačiji ukus i oblik. Začudno! Stvaranje je raznovrsno, ali trivijalno - otkuda potreba za tolikom različitošću, za toliko beskonačno ponavljanim senkama i pojedinostima? Biće da vi ipak niste delo prave veštine. To mi samo otežava zadatak.
     "Beži, izaslaniče zla - ili ćemo te uništiti!" Njegova Vrhovnost uložio je u uzvik svu svoju nimalo zanemarivu snagu glasa.
     Usuđuješ se da mi pretiš? Da uništiš biće sačinjeno od najfinijih polja? Moji magnetni skuti mogu da te pretvore u prašinu, mali dosadni prostače. Oslobađanje moje najdokonije misli donelo bi strašno uništenje hiljadama takvih kao ti. Ali nije bitno - ne mogu da se gnjavim određivanjem neprijatnih mirisa i pogrešnih uglova od kojih je sačinjena tvoja jadna rasa. Ne mogu da pretražujem toliki broj, samo da bih preneo nekakvu poruku. Odlazim.
     Svetlucavo talasanje na nebesima počelo je da jenjava. Pritisak u Kilinovim čulima počeo je da nestaje.
     "Ne! Čekaj!"
     Skočio je uvis, mašući rukama kao da bi da zgrabi plavičaste linije visoko nad sobom. "Ja sam Kilin! Evo me!"
     Sporo kretanje zračenja zastalo je i ponovo se ustalasalo. Klin je gledao kako se spuštaju nove niti, sledeći lučne magnetne linije planete.
     I jesi. Osećam tvoj ravan miris i iskočenu ličnost. Dobro - umorio sam se od ove potrage, ove obaveze. Primio sam je od moći koja obitava dublje unutar Jedača, dublje čak i od mene. Moja glava doduše može da dopre u hladna područja, do ovako sporih svetova, ali moja mnoga stopala stoje na oštro određenoj ravni olujama oblikovane plazme, na disku koji vrelo hrani apetit Jedača. Pitanja koja ću ti sada postaviti potiču daleko ispod mog nemirnog područja.
     Kilin je gledao Njegovu Vrhovnost dok su se reči slivale ka njemu. Čovečuljkov gnev je jenjao, ali oči i usne su mu ostali iskolačeni. Kao da je nešto žvakao. Nije izdavao naređenja. Kilin se izdvojio od svoje Porodice kako bi mu čula bila što slobodnija.
     "Reci mi - poslednji put si rekao nešto kao da je tamo moj otac. Šta..."
     Prvo pitanje. Kako je Tobi?
     Ako je Kilin i sumnjao u poreklo ove poruke, pre više godina, sada je to iščezlo. Ko bi, sem Abrahama, prvo pitao za unuka?
     "Dobro je - raste kao trava. Evo ga kraj mene. Pokušaj da uhvatiš njegovo..."
     Primam slabiju auru, da, donekle sličnu tvojoj. Preneću je natrag, preko magnetnih linija koje okružuju Središte. Biće prelomljena u zamršenu geometriju gde nešto mračno čeka. Blizu mojih nogu postoji tok antimaterije, koji potiče iz nekog veštačkog izvora, i zato ne mogu da garantujem precizno prenošenje tako nejasnih podataka kao što su vaše sićušne aure.
     "Moj otac je tamo sa tobom? Reci mu da nam treba..."
     Nije tu sa mnom, ne; ja osećam samo postojanje nečega što je živelo u većoj dubini, nečega što se kovitla u vremenskim virovima.
     "Živelo? Da li živi i sada?" Kilinu se grlo steglo.
     Izgleda da tamo obitavaju obličja slična tebi, u svrhe koja mi nije poznata. Ne mogu ti reći da li i dalje postoji upravo dotična jedinica. Tamošnje prisustvo tako nebitnih, primitivnih bića je veća misterija od svega u vašim porukama, mali ume, ali neću da te uznemiravam stvarima koje ne bi mogao da shvatiš. Pazi sada: Sledeća poruka je Primeni brodske šifre 'Arga' na Nasledstvo.
     "Na Nasledstvo? Ali mi smo izgubili..."
     Tišina, mali ume.
     "Naš brod je nestao."
     Elektromagnetno biće se nemirno talasalo u visini. Bacalo je svetlucavo zelene prelive po okolnim oblacima, odbijajući ih sve dok se nije otvorilo čitavo nebo. Cirusni slojevi u visini su zijali kao da će zagristi u nebo iznad njih.
     Poruke koje su mi date da prenesem nisu obične izjave, nego pre mikroskopske inteligencije - delići uma koji ih je poslao. Stoga moram da čekam da oni smisle neki odgovor za tebe. Sada kažu, Onda ste izgubljeni.
     "Ali, to je..."
     "Kapetane Bišopovih!" povikao je Njegova Vrhovnost. "Naređujem ti da se povučeš. Razgovor sa izaslanikom izopačenosti uneće zbrku u čitavo Pleme i svima će nam doneti propast."
     Kilin je pogledao Njegovu Vrhovnost i odmahnuo rukom, pokušavajući da razmišlja. Njegov otac...
     "Upozoravam te!" Glas Njegove Vrhovnosti je postajao sve zlobniji. "Kontakti sa..."
     "Cermo! Formirajte obodnu zvezdu!"
     Bišopovi su pokvarili stroj i formirali preciznu falangu uperenu upolje. Vazduh je brujao dok su se njihova čula udruživala, brišući prepletena polja ostalih Porodica.
     "Neću trpeti ometanje", mirno je rekao Kilin. "Ovo nije ni đavo ni bog-ubica. Ostavite nas!"
     "Naređujem..." Ali Njegova Vrhovnost je zaćutao kad je osetio pritisak čvrstog, stopljenog polja Bišopovih.
     Oružje je spušteno sa ramena, uključeno, upereno u primarne mete - počev od Njegove Vrhovnosti.
     "Mi Bišopovi zahtevamo malo vremena. Slušaj me! Pozivam se na drevna pravila, od kojih je prvo i najviše poštovano pravilo o privantosti Porodice."
     Dolina je brujala od nelagodnosti. Ostale Porodice nisu se pokretale. Njegova Vrhovnost je stegao pesnice, ali samo je gledao Kilina dok je ovaj ponovo usmeravao čula naviše.
     Nisam mogao da oslobodim značenja dok se ne oslobodite okruženja mehaničke inteligencije. Zato ti se nisam obratio dok si bio na brodu. On je nastanjen mehaničkim oblicima koji ne smeju da prime ključ za Nasledstvo.
     "Na 'Argu' ima maški?" Kilin je znao da su neke sitne maške izbegle uništenje i posle uspešne pobune ljudi na Snegobaru, ali mislio je da su ostale nemoćne i nevažne.
     Mehanička bića su uporna. Oni su prašina koja lebdi između sunaca.
     U dubokom glasu gotovo da je bilo saosećanja dok je odjekivao kroz Kilinova čula.
     "Slušaj, može li moj otac nekako da nam pomogne? Ovde smo u klopci. Neki drugi životni oblik razara čitavu planetu. Nema načina da se oslobodimo, osim uz pomoć nekoga moćnog."
     Ja sam glasnik, a ne spasilac.
     "Reci mom ocu, ako je još živ. Pošalji nam pomoć!"
     Mali um koga dodirujem šalje ti zvuke žaljenja, ako ti je to neka uteha. Ali ništa drugo. Moje moći mu svakako nisu na raspolaganju.
     Šarene niti su počele da blede.
     "Ne ostavljaj nas ovde!"
     Zbogom.
     "Ne!"
     Ali već je nestalo.
     Kilin se skljokao na zemlju, potpuno iscrpljen. Obuzela ga je duboka potištenost, nalik na oblak, i dahtao je kao da je trčao. Iz sveta je nestalo boje.
     Šibo ga je povukla na noge. Neko ga je pridržao. Tobi ga je zagrlio oko ramena i poveo ga napred. Bišopovi su zadržali odbrambenu formaciju. U vazduhu se osećala napetost dok su ih druge Porodice zagledale, pazeći da im oružje bude na dohvat ruke.
     "Vratiće se. Nemoj odustati", rekla je Šibo.
     Kilin je zurio oko sebe, po praznoj, prašnjavoj dolini i strojevima ostatka čovečanstva. "Tako je. Tako je", automatski je rekao, ne verujući u svoje reči.
     Prolomio se glas Njegove Vrhovnosti. "Oterali smo ga, budite sigurni. Biće je pobeglo pred našim jedinstvom!"
     Kilin je odmahnuo glavom i oćutao. Očekivao je odmazdu Njegove Vrhovnosti istog časa, ali čovečuljak ga je samo besno gledao. Oči su mu opet postale prazne i staklaste.
     Njegova Vrhovnost se okrenuo od Bišopovih i nastavio svoju drevnu litaniju. Kilin je dao znak Bišopovima; rasformirali su zvezdu i opet se postrojili. Ali napetost, mada prigušena, nije nestala.
     "Taj tip ne zaboravlja", šapnuo je Tobi.
     "Možda ga je to sa neba poplašilo, rekla je Besen. "Mene jeste."
     "Teško je poplašiti čoveka koji je već Bog", mračno je rekla Šibo.
     Kilin je tupo odslušao ostatak službe; reči su klizile kraj njega kao kišne kapi po prozorskom staklu.
     Kada je svečanost završena, poveo je Bišopove iz ravnice. Živahno su hodali, mada su im oči bile uznemirene i zamišljene. Čuo je mrmljanje u drugim Porodicama. Poneko je dobacivao i izazove i pretnje. Pravio se da ih ne čuje. Sećao se očevog lica.
     Dok su prolazili kraj skupine oficira oko Njegove Vrhovnosti, čovečuljak ga je pažljivo pogledao, začkiljivši mračnim očima. "Kasnije ću razgovarati sa tobom, Kapetane", jedino je rekao. Potom se oštro okrenuo i udaljio se.
     Javila se Aspekt Grej:
     Taj Vrhovnost... izgleda prazan i gladan. Takvi ljudi su opasni... govorili su drevni.
     Kilin je klimnuo, ali u poređenju sa onim što su Bišopovi upravo izgubili, mišljenja običnih ljudi delovala su prilično beznačajno.









Peti deo: NEBESKI SEJAČ









1.
     Poslednji zraci sunca probijali su se kroz mračne oblake, bacajući pruge blede svetlosti po brdu kojim se povlačila Porodica Bišop. Kilin se zaustavio da se osvrne. Zaštitnica je upravo stigla da podbrđa ovog skljokanog planinskog lanca i tu će se zaustaviti da im čuva leđa.
     "Drži se dok stignemo do vrha", javio je Cermu.
     - Dabre, - odgovorio je Cermo preko minimalnog koma. Pazili su da poruke budu retke i tihe, kako bi izbegli da ih otkrije potera Kibera. - Ponestaje nam puce. -
     Kilin nije odgovorio jer nije mogao ništa da učini. Ni glavnina Porodice, gde se on nalazio, nije imala mnogo municije. Pošto su Kiberi mogli da napadnu iz svakog pravca, nije bilo smisla pojačavati ni prethodnicu ni zaštitnicu.
     Cermo je morao da koristi ruke i energetske zalihe da poskida male, cevaste stvari koje su pratile Porodicu. Bile su veličine psa, nalik na malecke Kibere, sa crvenkastim kućištem i aluminijumskim nogama. Iako nenaoružane, pratile su Porodicu još od propasti kod postaja za generisanje magnetnih polja. A pokazale su se i pametne; držale su se pozadi i razilazile kad bi Cermo poslao ljude da ih pobiju, time još više usporavajući Porodicu.
     Čak i jedan kiborgovani insekt mogao je da oda njihov položaj, a u dolini koju su upravo napustili bilo je hiljade dobrih skrovišta.
     Nastavio je uzbrdo. Stopala su mu bila u plikovima i pokušavao je da malo poštedi levo, pa je hramao. Kroz nogavice na butinama ušlo mu je malo vode i ucedilo se u mrežaste čarape. Nikakav tehno čizama i kompresora nije mogao da umanji pritisak na bolno, zapaljeno tkivo njegovih peta.
     Voda je došla iz gejzira koji su iznenada izbijali iz peskovitog kanjona. Prelazili su ga punom brzinom odmah posle bitke. Nije bilo vremena da se stane i proveri, i sada su desetine pripadnika Porodice hramali zbog iste povrede.
     - Našla sam Džoslinin biper, - javila je Šibo. Ona je već prešla preko vrha, vodeći predvodnicu. Kilin je poslao kratak zvižduk umesto odgovora, nadajući se da će to biti manje upadljivo od ljudskog glasa ako Kiberi slušaju kom.
     Poruka je izazvala slabašno veselje. Džoslin je vodila drugu porodice Porodice, odsečenu tokom bitke. Znači, rezervni plan za povlačenje je funkcionisao; Džoslin je našla put preko paralelnih grebena i kroz niske kanjone iza njih, ostavivši oznaku, prema planu. To je značilo da njena skupina nije morala da zaobilazi Kibere, što je opet značilo da tuđinci možda uopšte ne jure Bišopove. Slabačak dokaz, ali Kilin je dozvolio sebi malo nade. U ovom trenutku nada je bila neophodna koliko i energija.
     Ali Šibo je nastavila, - Još mrtvih, - i Kilin se opet smračio.
     Zagrabio je iz rezervne snage i preskočio poslednju liniju neravnog kamena pred samim vrhom. Crveni zalazak sunca se za trenutak probio kroz guste oblake, bacajući oštre senke u daleke plitke jaruge. Stigao je na vrh, sav zadihan. Za trenutak je raširio čula i uhvatio Šibinu zelenu tačku. Zumirao je i video da se njena skupina širi u stranu, zauzimajući odbrambene položaje.
     Uključio je punu snagu i spustio se nizbrdo u nizu skokova. Kompresori su mu brujali, pa je pustio da većinu udara primaju potkolenice, ali stopala su mu urlikala od bola.
     Jaruge su bile ispunjene biljem neobično nežnih listova. Usporio je da bi se probio. Bodljikavo drveće stvaralo je gust krov nad njim dok je prolazio pored članova Porodice u senkama. Debela, obrasla debla i dalje su se držala nesigurnog tla i već su počela ponovo da se uspravljaju, pokušavajući da dosegnu nebo duž novih vertikala. Mada su se u tihoj, začaranoj šumi videle sveže čistine i novi potoci, izgledalo je da je život u stanju sve da istrpi. Oštri otisci šapa govorili su o opstanku velikih životinja, mada ih je Kilin retko viđao sem izdaleka. Podjednako su se plašile maški, Kibera i ljudi.
     Zatekao je Šibo kako sedi u podnožju padine, zagledana uvis. Pratio je njen pogled i ugledao telo kako visi sa velikog, čvornovatog drveta. "Neko naš?" upitao je.
     "Nebre. Izgleda kao Pub", rekla je ona.
     Nekoliko članova Porodice takođe se približilo drvetu. Ženino čvornovato telo njihalo se na užadima od čvrstog tkanja, vešto prepletenim. Čitave grudi i stomak ispupčili su se od onakvog staklastog, prozirnog plika kakav je Kilin već imao prilike da vidi. Ovom je sa vrha već curila mlečnobela tečnost.
     "Izgleda spreman. Uskoro će da prsne", rekla je Šibo.
     "Jeste. Koliko davno je Džoslin prošla ovuda?" upitao je Kilin.
     "Par sati. Biper je već bio prilično tih."
     "Gde je bio?"
     "Tu gde sam sedela."
     "Znači, ili ga je ostavila da bi mi videli ovo..."
     "Ili ga je neko ostavio tu zbog bipera."
     "Dabre - pošto je ona otišla."
     Šibo ga je pogledala, a jagodične kosti kao da su joj zatezale potamnelu kožu. "Koje?" nesigurno je upitala.
     Kilin je pokušao da razabere kako Kiberi razmišljaju. "Zašto bi nam Džoslin pokazivala ovo? Verovatnije je da bi želela da zaobiđemo."
     Šibo je klimnula. "Znači, neki kiber je našao biper i ostavio ovo."
     Kilin je zakoračio unazad i zagledao se u mrave što su se rojili preko lica leša koji se polako okretao na vetru. "Možda je ostavljen da nas zaplaši."
     "Vidiš ono?" pokazala je Šibo.
     Ruke i noge bile su probušene. Iz krvavih rana virile su zelene stabljike sa velikim žutim pupoljcima. Cveće kao da je raslo iz žene.
     Kilin je osetio da ga zahvata jeza mučnine, jer setio se Bogomoljkinih grotesknih skulptura. Ista užasna tema. "Zašto bi Kiber to učinio?"
     "Kombinovao je biljku i životinju", rekla je Šibo.
     "Nekakva poruka?"
     "Čemu?"
     "Za tuđince je bitno što su tuđi." Besno je pljunuo na zemlju. Zašto i Bogomoljka i Kiberi stvaraju ovakvu 'umetnost' spajajući ljude i cveće?
     Jedan muškarac je prišao i ispružio šaku sa nožem da preseče užad.
     "Ne!" Kilin ga je brzo udario po šaci.
     "Samo sam hteo..."
     "Ne diraj."
     "Da ga skinem, da ubijem tu stvar što raste unutra."
     "Verovatno je ozvučena. Skineš je, zazvoni alarm, Kiberi se sjure ovamo."
     Čovek je bio besan. "Ostavi da raste, izaći će napolje i postaće još jedan Kiber!"
     "Nebre", rekla je Šibo. "U nama sade neke svoje pomoćnike, a ne njih lično."
     Čovek je žmirnuo, prebledeo i udaljio se. Kilin se zagledao u šumu, gde su se Bišopovi skupljali posle dugog povlačenja. Samo bi se skljokali, ne trudeći se čak ni da se oslone o drveće, i ležali su sa rancem pod glavom.
     "Iscrpljeni smo", zemišljeno je rekao.
     "Ne smemo ovde da stanemo", odgovorila je Šibo. "Kiberi znaju ovo mesto."
     Klimnuo je. "Mogli bi da se vrate."
     Pitao se da li je Kiberima možda teže da se kreću i tragaju po mraku. Verovatno nije, jer setio se da se njihova urođena optika zasniva na infracrvenom. Što znači da sve gušći sumrak neće Bišopovima doneti nikakvu prednost.
     Pošao je u sredinu skupine i seo sa olakšanjem jer je time dosta pomogao svojim stopalima. Zemljotresi su stresli većinu neobičnog, trouglastog lišća na zemlju, pružajući im veoma udoban ležaj za odmor. Nadolazeći Bišopovi uopšte se nisu čuli, a zalazeće sunce bacalo je na sliku blagu, umirujuću svetlost.
     Stopala su mu vrištala od želje za odmorom, ali nije se usuđivao da skine čizme iz straha da kasnije, kad mu stopala oteknu, neće moći ponovo da ih obuje. Bio je u iskušenju da raširi čula i na brzinu vidi brojno stanje, ali obešeno telo
     ga je nateralo da bude oprezan kada je bio u pitanju čak i najslabije elektromagnetno zračenje.
     U svakom slučaju, znao je otprilike koliki su im gubici. Porodica Bišop bila je spoljašnje krilo u napadu, relativno manje opasan položaj s obzirom na otvoren put za povlačenje. Ušli su u bitku pošto su prednje jedinice iskočile iz skrovišta u tunelima Kibera. Bitka se odigravala na ravnici ispod zgrada magnetnog generatora. Skrivene jedinice su se pojavile tačno usred Kibera.
     Kilin je bio svedok sudbine tih odvažnih Porodica. Odnos snaga mora da je bio bar jedna Porodica na jednog Kibera. Prvi juriš je oborio dva Kibera i sve je izgledalo dobro. A onda su muškarci i žene počeli da padaju po ravnici kao da ih je oduvao nekakav bezvučni vetar. Kilin nije uspevao da uhvati nikakav trag mikrotalasa, optičkog, pa čak ni kinetičkog oružja. Ljudi su padali usred koraka, kao da ih je uhvatio i tresnuo o tlo neki nevidljivi div.
     Juriš se naglo prekinuo. Porodice su se pregrupisale iza oborenih, zadimljenih Kibera. Čak i tamo ih je neko oružje pogađalo, jednog po jednog. Pokušali su da se probiju prema magnetnim generatorima koji su se nadvijali nad njima nalik na praovugaone, blatom obojene bregove - i izginuli na desetine, a samrtni krici odzvanjali su preko koma.
     Bišopi su odgovorili na znak za napad Njegove Vrhovnosti. Još Porodica pohrlilo je preko dalekih bregova. Raširili su se i pošli u kratkim trkovima između zaklona u jarugama, između drveća i iza stena. Bojno polje bilo je siva pustopoljina, nastala posle nedavnog izlivanja magme koje je uništilo sav život. Kilin nije znao je li to bila slučajnost ili namera. Kiberi su već izbušili tunele u tek ohlađenom jezeru lave. Pukotine u pokorici pružale su kakav-takav zaklon dok je Pleme silazilo i zasipalo vatrom četiri preostala Kibera.
     Da su to bile maške, direktni pogoci bi im otkinuli noge i spržili antene. Ovako se nije dešavalo ništa. Kiberi bi zastali, kao da procenjuju situaciju, a onda bi nastavilli da pogađaju ljudske mete, kao da po njima ne pada ništa ozbiljnije od dosadne letnje kiše.
     Kilin je trčao usred Porodice. Video je kad su prvi Bišopi pali i naredio je da svi nađu zaklon. Zasuli su zajedničkom vatrom najbližeg Kibera, i uspeli su da mu raznesu nekoliko dodataka. Ali čak i prirodna, naborana koža odbijala je sve hice.
     Kilin nije poverovao u to dok nije sam tri puta uzastopce pogodio izloženi trbuh stvorenja. Tek posle tri neuspeha, jer zraci su se pretvorili samo u plavičasto svetlucanje u vazduhu, primetio je blago talasanje vazduha oko Kibera i osetio u čulima pucketanje jonizovanog vazduha.
     Tada je naredio povlačenje. Njegova Vrhovnost se smesta ubacio u Kilinov kom i prokleo ga, zahtevajući novi napad svim snagama. Kilin je za trenutak oklevao, a Bišopi su umirali svuda oko njega. Haos bojnog polja besneo mu je u čulima, zaslepljujući ga samrtnim kricima i molbama za pomoć.
     Morao je da se odupre stolećima dugoj tradiciji Porodica, apsolutnom pravilu prema kome Starešina Plemena mora da se sluša u svemu, naročito u žaru bitke. Zastao je, u agoniji, i tog trenutka ugledao je Lorena, dečaka Tobijevih godina, kako eksplodira. Dečak se jednostavno raspao na delove. Nešto ga je pogodilo u grudi i pretvorilo ga u krvavi cvet. Iako se Loren nalazio u naizgled dobrom zaklonu unutar pukotine lave, ni kamen nije uspeo da zaustavi oružje Kibera, kakvo god da je.
     Tada je naredio povlačenje. Činilo mu se da čuje tiho ponavljanje sličnog naređenja i preko koma, znači od drugih Kapetana, ali nije mogao da bude siguran. Obezbedio je nekakvo pokrivanje vatrom za glavninu Bišopovih, ali oštro je naredio da niko ne sme ni pokušati da povrati tela palih. Izgubili su jedanaestoro povlačeći se iz ravnice, i još nekoliko provlačeći se kroz jaruge i preko grebena. Sve vreme se pravio da ne čuje besne, ludačke kletve Njegove Vrhovnosti.
     Jedino dobro u svemu bilo je što su deca, trudnice i starci ostali sa kolonom za snabdevanje. To je bilo poboljašanje u odnosu na sukobe sa maškama na Snegobaru. Ipak, sposobnosti Kibera to su višestruko nadoknađivale.
     Kilin se za trenutak upitao šta će biti kad sledeći put vidi Njegovu Vrhovnost. Hoće li čovečuljak narediti da Kilina razapnu, kao one nesrećnike koje je video u logoru Plemena? Bilo je sasvim verovatno. Ipak, Porodica Bišop morala je da stigne na predviđenu tačku okupljanja. Bez Plemena, Porodica će loše proći na otvorenom; suviše malo su znali o ovom svetu da bi dugo opstali u njemu.
     Kilin je trenutak odmeravao svoju ličnu sudbinu u poređenju sa potrebama Porodice. Već je sasvim dovoljno upoznao taktiku Njegove Vrhovnosti. Primenjena na Kibere donosila je propast, a verovatno ni protiv maški nije bila mnogo efikasnija. Pobede Njegove Vrhovnosti odnesene su samo uz pomoć savezništva sa maškama. A posle Kilinove neposlušnosti na bojnom polju, Njegova Vrhovnost će svakako Bišopove ubuduće stavljati u prve redove, kako bi mogao bolje da ih kontroliše - bez obzira da li će Kilin i dalje biti živ da ih vodi.
     Uzdahnuo je, a Šibo, koja je ležala pored njega, pogledala ga je prodorno i sa razumevanjem. Znala je šta ga muči, ali oćutala je. Kilin je izvadio žitnu kocku i zagrizao je. Pristigao je i Cermo sa zaštinicom. Kilin se namrštio na njega, što je bio uobičajeni znak da nije raspoložen za priču. Morao je da razmisli.
     U svakom slučaju morao je da ih povede do tačke okupljanja. Bila je predviđena na planinskom vrhu, koji je izgleda imao neke veze sa lokalnim verskim simbolom. Tamo će ih čekati i kolona sa zalihama. Potom, ako odluče da napuste ludačko vođstvo Njegove Vrhovnosti, mogu da se izvuku sa punim rancima i trbusima. Radi toga je vredelo rizikovati sopstveni život; na kraju krajeva, nijedan pravi Kapetan ne bi drugačije odlučio.
     Javio se Aspekt Artur:
     Logično je očekivati versku groznicu, čak i zagriženi fundamentalizam, pred propašću kakvu je pretrpeo ovaj narod. Imaj na umu da njihov stav govori o dubokom strahu koga jedva savladvaju. Oterani su iz svojih domova...
     "Kao i mi", promrmljao je Kilin.
     Da, ali mi smo godinama živeli u udobnosti na 'Argu'.
     "Nismo poludeli, čak ni u gorim vremenima na Snegobaru."
     A Sekira? Zar on nije bio neuravnotežen?
     Kilin se setio zatvorenog, napetog izraza na Sekirinom licu. "Nebre - samo je bio prost i zao. Mislio je da može da se pogađa sa maškama, a one su ga sve vreme koristile, i planirale su da naprave zoološki vrt od nas."
     Ne bih se upuštao u pojedinosti. Ali zapamti da je Pleme ipak zabeležilo pobede nad maškama, kada su im međugradski sukobi pružili prednost. Doduše, potom je usledio silovit napad Kibera. Plus uništenje čitave planete. Njihova snažna reakcija, njihova potreba za savršenim vođom koji otelotvoruje njihove nade, koji im kaže da govori u ime Boga - takva reakcija je sasvim u okviru ljudskog.
     "Pravdaš ga? Pa on kaže da je Bog!"
     Samo ukazujem na to da Pleme i dalje može da bude efikasno, i da za Porodicu možda ne bi bilo dobro da ga napusti.
     Kilin je besno prizvao Aspekta Linga. "Šta ti kažeš?"
     Mudar Kapetan koristi slabosti svojih nadređenih. Ja...
     "Kako slabosti?"
     Manje karakterne mane. Disciplina posade je najvažnija, i ne bih mogao da krivim komandanta koji kazni Kapetana...
     Kilin je sabio njegov glasić nazad u komoru i ustao. Treba da krenu pre nego što svetlosti sasvim nestane. Od odmora stopala su mu postala još osetljivija. Moraće da maršira neko vreme dok opet ne utrnu.
     Izborana lica su ga posmatrala sa zanimanjem. Pogotovo jedno, žena Telamud, kao da je plamtela od energije. Ustala je i ukočeno pošla, krutih kolena. Raširila je oči i počela da trepće, osvrćući se. Nagnula se u stranu, a onda čučnula, kao da isprobava skočičizme. Potom je ponovo pošla, isplazivši jezik kao da liže vazduh, i ubrzano dišući. I drugi su je primetili. Ustao je jedan muškarac i upitao je da li je dobro. Telamud se osvrtala kao da ih nikad ranije nije videla. Počela je da drhti. Kilin se uplašio da će je zahvatiti oluja Aspekata, da će je male nošene inteligencije potpuno obuzeti. Drhtala je sve jače, a iz otvorenih usta dopiralo je duboko krkljanje. Potom je pala, potpuno mlitava.
     Telamudini prijatleji su je pregledali, šamarali je, pokušavali da je osveste. Polako je došla k sebi, bleda i izmučena. Nije mogla da govori, ali izgledala je sposobna da hoda dalje.
     Dok se Kilin osvrtao, kroz slojeve lišća i granja probile su se kapi kiše. Bila je svetlozelena, tuđinska i hladna, i kretala se u slojevima, nalik na finu čipku između drveća.
     Porodica je ležala kao da su svi mrtvi. Neki su već izvadili hranu, kao da se spremaju za noćenje.
     "Hejbre, kiša", zbunjeno je rekao neko.
     "Nikad ne bih rek'o da ću mrzeti kišu", odgovorio je drugi glas. "Na Snegobaru je nikad nije bilo dosta. Ali sada..."
     "Voda gore, voda dole", rekao je Kilin. "Imam je više u žuljevima nego što nebo može da iscedi."
     "Bar će Kiberi odustati od izlaska", dobacio je neko.
     Kilin je odmahnuo glavom. Ovo pametovanje bilo je bez osnove, ali u glasu se osećala duboka iscrpljenost. Prisetio se starih priča. "Sećate se Isusa?" upitao je. "Velikog Kapetana? E, pa ja sam još veći, jer hodam po više vode nego on."
     Šala je izazvala smeh, i nekolicina je i ustala. Bili su preumorni da se mnogo opiru, ali Kilin je znao da će uskoro potrošiti sve rezerve. Onda će biti spremni na pravu pobunu.
     "Ajdebre", pozvao je. "Hodajte ponosno! Večeras imamo duplo sledovanje."
     Raspoloženje se malo popravilo i kolona je polako zašla u sve gušću tamu.









2.
     Kvat je progonula Ništake obuzeta neobičnim raspoloženjem.
     Uživala je u brzim udarima koje je mogla da izvede, jureći od jedne skupine upaničenih Ništaka do druge, sekući ih, pržeći i bušeći. Bio je to vrhunac njenog plana, i velika radost.
     Ipak, prožimala su je neobična osećanja. Osećala je bol zbog svakog umirućeg Ništaka. Kad bi preplašeno pobegli, osećala je trenutak grozničavog drhtanja.
     To ju je uznemirilo, malo joj usporilo ruke, pomerilo nišan. Odmah se javila Bek'dal. #Prebačaji! Unesi korekciju!#
     #Da, da#, odgovorila je Kvat, nadajući se da nošci neće primetiti koliko je uzdrmana.
     #Gonite ih!# začuo se gromki poklič naoružanih nožaca. Kvat se pridružila jurišu.
     Uz neravne grebene, kroz sive ruševine maški i počupane zelene šume, pa preko uništenih stepa ovog oštećenog mesta, gonili su glupe, bezumne Ništake.
     Kvatin vešti plan potpuno je uspeo. Njen zarobljeni Ništak, pušten u oblasti gde su primećena najveća stada Ništaka, smesta je potražio sebi slične. Sićušan aparat pričvršćen na Ništaka davao je nekoliko puta dnevno signal za lociranje. Kvat ih je pratila i pogodila je da nameravaju ponovo da napadnu neke od magnetnih postaja koje kontrolišu kretanje Kosmičkog Kruga.
     A sada se klopka koju im je postavila zatvorila, uhvativši hiljade štetočina. Dok je žurila kroz fabriku maški, tragajući za skrivenim Ništacima, u njenu auru probio se gromki Tukar'raminin glas.
     *Ti si zaista lukava i vešta*, rekla je. *Pratila sam odvijanje tvog plana. Ipak, pazi da ne rizikuješ mnogo u ovim obračunima.*
     #Pojačani smo oružjem, velika. Ne strahuj#, odgovorila je Kvat.
     *Imam za tebe i lepe vesti. Druga šifrovana ploča, od dve koje si donela sa broda Ništaka, sada je dešifrovana koliko se moglo. Veoma je vredna.*
     Kvat je osetila kako se Bek'dal, koja se penjala obližnjom padinom, puši žućkastom ljubomorom. Pravila se da je ne primećuje. #O? Onda sam dvostruko srećna. Ali... ko ih je preveo?#
     *Prosvetljeni.*
     Kvatini podumovi počeli su nekontrolisano da brbljaju od zaprepašćenja.
     *Vešto su prošli kroz guštaru sabijenog značenja u tim pločama.*
     #Zar ovde obitavaju i Prosvetljeni?#
     *Te dve ploče bave se velikim pitanjima.*
     #Govoriš direktno sa njima... sada?#
     *Da, preko mora sunaca. Primila sam uputstva od svih onih Prosvetljenih koji se nalaze dovoljno blizu u ovom sistemu da poruka može da stigne od njih, s obzirom na ograničenu brzinu svetlosti. Dvoje ih je ovde, nadgledaju našu gradnju u orbiti. Čak i sada raspravljaju među sobom.*
     #Da li Prosvetljeni znaju odgovore na ono što me toliko muči?# požurila je Kvat.
     *Kvat...*
     #Šta je sa smrću? Ima li značenja u ovome što radimo, značenja mimo naših konačnih dostignuća? Šta je sa...#
     *Odgovore u koje svi mi verujemo - Sumaciju - dali su sami Prosvetljeni. Ta mudrost je istinski drevna. Oni se više ne bave ttm pitanjima. Pokušavaju da ostvare naš veliki cilj. Sećaš li se šta sam ti ranije otkrila, ono o tvojoj prirodi?*
     Kvat je, zbunjena, zastala da razmisli. Upravo se probijala kroz šumu izuvijanog drveća, sa čijih debala je bila oguljena kora (jesu li je pojeli Ništaci? upitala se). Tražila je mete. Ali Bek'dal je već sredila dvoje Ništaka koje je Kvat pratila, i sada je glasno objavljivala svoju bednu pobedu, iz čiste uobražnosti. Kvat se okrenula i sjurila niz padinu. #Razume se, sećam se svega što mi je otkrila Tukar'ramin. Ja sam Filozof, tako si rekla.#
     *Odnosiš se prema toj temi sa oklevanjem?*
     #Da... pitam se zašto sam baš ja izdvojena.#
     *Tako su odlučili geni. U nama se nalaze delići one drevne rase; večito izbijaju na površinu u nama.*
     #Više bih volela da budem čist, žestok borac!#
     *Ništa ne možeš biti čisto, Kvat. Takvo je nasleđe one izgubljene vrste - da se svi aspekti života prepliću.*
     #Ali meni se to ne dopada!#
     *Nije bitno. Tvoj bol, tvoja neodlučnost, tvoje postavljanje pitanja čak i posle konačnih odgovora - to je tvoje iskušenje, tvoj posao i tvoja sudbina.*
     #Više bih volela da budem sigurna!#
     *Sigurnost pripada onima koji ne postavljaju pitanja. Takvi su gotovo svi nošci. Savladali smo materijalni svet, razumemo kako deluje. Ali ne postavljamo pitanja kao ti, Kvat.*
     "Volela bih da sam kao ti!# povikala je Kvat obuzeta čudnim usamljeničkim gnevom.
     *Kao Filozof, sada bi već trebalo da znaš da su davno usađene genetske osobine u tebi izazvale posledice koje su nepredvidljive i uznemirujuće. Štaviše, vremenom će se pojačavati. Možda ćeš steći prirodu tih drevnih bića, ili ćeš imati kombinaciju njihovih i naših osobina.*
     #Ne vidim načina da saznam odgovore na moja pitanja.#
     *Ima i drugih pitanja, Kvat, možda i važnijih. O tome ti donosim vesti. Ploče koje si mi donela sadrže dovoljno podataka da Prosvetljeni zamisle odvažnu pustolovinu, nešto što se nošci nikada nisu usuđivali da pokušaju: putovanje do samog središta Galaksije.*
     #Ali svi tekstovi kažu da je to nemoguće - i sama si to rekla. Maške tamo drže ogromne snage.# Kvat se gegala kroz blatnjavu močvaru, ispresecanu jarugama. Veliki potresi ozbiljno su razorili ove planine.
     *Ploče govore u vremenu kada su organska bića - možda oni sa kojima smo spojili svoje gene - prišla blizu crnoj rupi u samom središtu. Možda postoji način da se uđe, bez uplitanja maški. To će, doduše, zahtevati sve naše snage.*
     Kvat je stala pred provalijom. Sa druge strane bili su ljudi koje je tražila. Oznaka koju je postavila blesnula je za mikrosekundu; i njen Ništak se nalazio u ovoj družini. Ali sada nije mogla da misli na lov.
     #Prijavljujem se, telom i dušom, za takav poduhvat.#
     *To će možda zaista biti potrebno.*
     Nešto u Tukar'ramininom glasu nateralo je Kvat da pita dalje. #Možemo li.... mnogo da naučimo u središtu Galaksije?#
     *Nadajmo se. Maške kriju svoje aktivnosti u nekoliko unutrašnjih svetlosnih godina. Prosvetljeni su milenijumima nagađali razloge njihove večite trke za pulsarima i njihovih skrivenih opita. Ne možemo se ni nadati da iskorenimo ta stvorenja dok ne saznamo njihove najdublje, možda najopasnije sposobnosti.*
     #Moje sposobnosti su osrednje. Ne znam ništa o...#
     *Imaš nešto što je nama neophodno.*
     #Šta? Kako je to moguće?#
     *Tvog Ništaka.*
     #Ja... ja ga ne...#
     *Osetila sam tvog malog putnika još dok si bila u Košnici.*
     #Ovaj... nameravala sam da...#
     *Znaj da ja razumem tvoja unakrsna strujanja i tamna raspoloženja, Kvat. Odavno nismo imali Filozofa u Košnici. Odlučila sam da te pustim da pratiš svoj unutrašnji kompas.*
     #Moj Ništak...#
     *Možda si ga zadržala kao ljubimca; nošci su već radili takve stvari. To nije zločin. Zapravo, upravo tvoje tajno zadržavanje jednog štetočine dokaz je tajanstvene mudrosti koju Filozofi često imaju. Čak i nehotice. Dobro se staraj o svom ljubimcu.*
     #Ne, ja...#
     *Da?*
     #Nemam ga više.#
     *Šta?*
     #Koristim ga da otkrivam druge Ništake.#
     Kroz Tukar'ramininu projektovanu auru proneo se alarm. *Sami Prosvetljeni ga žele! On je bio zapovednik broda kojim su došli ovamo - broda koji moramo osvojiti.*
     #Ali, ja...#
     *Nađi ga!*
     Posle tog naređenja Tukar'raminina aura je izbledela i nestala kao da ju je odneo vetar. Kvat je osećala da Tukar'ramin žuri kako bi prenela podatak nekuda daleko.
     Trebalo bi da oseća oduševljenje zbog ovakvog preokreta. Ploče koje su našle ona i Bek'dal sada su se pokazale važnijim nego u veličanstvenom snu. Njen Ništak je nekako ispao ključ za njih zbog broda. Kvatin prekršaj - što je krila Ništaka i što je prećutala o njemu u razgovoru sa Tukar'ramin - kao da nije ni primećen.
     Ali ipak je bila ozbiljna i zamišjlena dok je žurila ka šumi. Ako Prosvetljeni ne znaju da odgovore na njena pitanja, ko među nošcima može? Je li moguće da je užasna vizija potpuno praznog i besmislenog svemira tačna, čak i na najvišem nivou?
     Nemirno je raširila auru, nadajući se da će osetiti oštar ukus svog Ništaka. Neće biti lako da ga nađe oslanjajući se samo na nekoliko brzih bleskova njegovog označivača. Ubacila ga je u njegovu grubu opremu, u elementarna pojačanja nalik na grubu karikaturu moćnih aparata nožaca.
     Nikad nije ni pomislila da će morati opet da pronađe baš tog Ništaka, nego samo stado kome se pridruži. Kakva gužva!
     Uhvatila je elektro-miris Ništaka raširenih po gustoj, lisnatoj masi šume. Ovako na otvorenom bilo je teško utvrditi da li je među njima i njen. Pojačala je ulazne signale - i jeknula.
     Na sve strane ružne horizontale i vertikale. Nepromenljivo, prigušeno svetlo. A uz njih kovitlaci snažnih plima.
     Neme nijanse iscrpljenosti i bola. Gorko crveni zadasi straha. Žuti sram.
     Grebuckavi ponos. Glasna, treskajuća zbunjenost. Smrdljiva zavist, gorka zloba i nerazumljive, blatnjave čežnje.
     I sve se to kuvalo, nerazumljivo, pod uljastim mrljama čula. Bilo je teško poverovati da su Ništaci toliko beslovesni!
     Kroz njihove umove lebdeo je čudan polurazum. Neprekidno su ih mučila rastrzana čula. Čitav tok misli stalno su im prekidale poruke o okolini, o gladi, o večitom polnom signaliziranju (čak i tako iscrpljeni!) - njihovi pretrpani, naopaki, mali svetovi.
     Kvat je nesigurno uperila auru ka jednom Ništaku koji je ležao nekoliko bregova dalje. Je li to njen?
     Nije mogla da razabere, zapljusnuta brzim talasanjem kratkih, grubih opažaja. U ovoj lepljivoj močvari nije čak uspevala da izdvoji njegove podumove. Potrudila se da mu se mišići ukoče, kako bi ustao sa mesta gde je čučao. Da li joj je to bilo poznato?
     Jedan od njegovih gornjih udova pritiskao je neku meku stvar na lice. Ne, u lice. Užasan slankasti nalet rekao joj je da su to bila usta, možda njegova glavna. Nema sumnje da je uživao u neviđeno uvećanom sistemu ukusa, jer je hrana slala prodorne nalete kao lava tople pljuvačke preko cele unutrašnjosti usta.
     Ostali su zurili u tog Ništaka. Primetila je da bi ih uznemirilo pljuvanje hrane na zemlju, gde bi možda oštetila bilje. Ovi Ništaci su mršavi; traćenje hrane izazvalo bi podozrenje. Ne sme ih poplašiti pre nego što nađe svog Ništaka, inače će pobeći u panici. Kvat je naterala stvorenje da proguta hranu, samo da bi se oslobodila ukusa.
     Šta rade ovako primitivni oblici? Nije ovako ušla u svog Ništaka; postajala je veštija. Radoznalost ju je gurala dalje.
     Naterala je Ništaka da stane na jednu nogu, pa na drugu. Osećanje dvonožne nestabilnosti bilo je neobično i uzbudljivo. Naterala ga je da zakorači, da se zadrži kad se zateturao da padne, a potom je privukla drugu nogu do prve. Osećanje opasnosti koja vreba, opasnosti od pada i povrede, donosilo joj je divno uzbuđenje.
     Zakoračila je ponovo, pa ponovo. Udari od hodanja pronosili su se uz noge, i brzo je naučila da ih kompenzuje preko trapavih kolena. Imala je utisak da jedina, čvornovata kičma leži na tapaciranom jastučetu kukova i stražnjice.
     Još gore, donji deo leđa je boleo. Tu su mišići bili čvrsto zgrčeni, kao da im je to trajno stanje. Kakav jadan dizajn! A toliko su nemaštoviti da prosto trpe te strašne bolove!
     Okrenula je glavu i ugledala iznenađujuće veliki deo onoga što je inače znala da se nalazi oko Ništaka - ali nije bilo sitnozrnaste strukture, i sve je bilo obojeno prelivima osećanja.
     Ovaj Ništak nije mogao ništa da pogleda bez direktne reakcije. Prošao je kraj niskog žbuna sa sićušnim crvenim bobicama i odmah je osetio glad. Tamno nebo trebalo je pregledati u potrazi za opasnošću. Vlažni povetarac uvukao se u primarne nozdrve i pojavilo se upozorenje na kišu. Obližnje lice probudilo je sećanje na srećnija vremena, na smeh, toplu vatru...
     Kvat je primetila da to lice prilazi i emituje zvuke koji su uznemirili Ništaka domaćina. Na licu su se videli znaci uznemirenosti. Naboranost ispod gornjeg krzna. Jedina usta su se otvorila i usne su pocrvenele, izlažući zube. Kratki čuperci krzna iznad očiju približili su se jedan drugom.
     Kvat očito nije dobro upravljala ovim Ništakom, uprkos uzbudljivom otkriću dvonožnog hodanja. Činilo joj se da je sasvim vešta. Koliko spretno uopšte i može da se kreće tako primitivna konstrukcija?
     Ovaj novi Ništak rekao je nešto nerazumljivo. Glavna poruka je ležala u akustici govora, u glasu koji se podizao sve više dok su udari akustike postajali sve brži. Kvat nije želela da uplaši čitavo stado pre nego što ga pretraži. Osim toga, u njima je postojalo nešto duboko, element koga nije mogla da razluči. Do sada bi se pojavili čak i skriveni podumovi. Mora da su ukljopljeni na neki čudan način.
     Ostavila je to za kasnije i odlučila da napusti Ništaka. Nema potrebe da uznemirava ostale. Glatko se isključila. Sledećeg časa nalazila se u sopstvenoj elektro-auri.
     Kiša je padala po njoj, topla i neobično prijatna. Podsećala ju je na primamljive tokove hrane u Košnici. Uživala je u mekom milovanju vetra i vazduha. Potom je polako pošla dalje. Ova potraga za njenim Ništakom može postati problem. Požalila je što mu nije stavila stalni, jasan signal. Plašila se da bi čak i tako tupo stvorenje moglo da ga primeti. Pa dobro; nastavila je da se probija kroz sve jaču kišu.









3.
     Ponovo je zalazilo sunce kada su prešli poslednje uzvisine i dokopali se same planine.
     Kilin je gledao crvenkasto sunce kako tone iza narednog vrha u planinskom lancu koji se protezao ka jugu. Presporo je podešavao čula na ovu planetu, koja je imala godišnja doba blaža nego na Snegobaru. Manja gravitacija i duži dani poremetili su mu ritmove. To se videlo na svima, pomislio je dok je posmatrao zaštitnicu Bišopovih kako polako napreduje uz padinu od crnog granita. Posle noćašnje kiše došao je ledeni vetar, otežavajući marširanje. Kad im je voda prodrla u obuću, ništa nije išlo kako treba - trebalo bi negde da se zaustave i podese opremu. A za to nije bilo vremena. Kilin ih je ubeđivao, naređivao i ćuškao, održavajući Bišopove u pokretu kroz klizavo blato i uništene šume.
     Opet se osvrnuo, tražeći poteru Kibera. Stopala su mu čeznula za izuvanjem, i pristao je da sedne na stenu i popusti kopče na skočičizmama. Najradije bi uzdahnuo od olakšanja, ali baš je prolazio Cermo a Kilinovo osećanje discipline nateralo ga je da oćuti.
     Zemljotresi su preoblikovali čitav predeo. Reka u dubini vredno je kopala novo korito, pošto je bila izbačena iz starog. Geologija izgleda da je silno ubrzala tempo, kao da se plašila novih katastrofa. Kiša je ispunila bezbroj novih potoka blatom, pa su se širili preko ravnice kao ruke sa zmijolikim prstima, puneći smeđa jezera. Potopljene grupice bodljikavog drveća virile su iz vode, a sunce je bacalo iskošene zrake na krošnje osuđene na smrt.
     Nalazimo se blizu ekvatora, tako da bar nismo osetili hlađenje koje izaziva kosmička nit. Izgleda da je uklonila deo atmosfere, te je smanjena izolacija od hladnoće svemira.
     "Mislio sam da će urušavanje zemlje zagrejati stvari", rekao je Aspektu Arturu.
     Gubitak vazduha ima veći trenutni efekat. Duboka toplota mora da se širi iz unutrašnjosti. Ipak, uskoro možemo očekivati nova izvlačenja iz jezgra. Pogledaj kako struna pulsira od sveže energije.
     Kilin je začkiljio u sve tamnije nebo i ugledao oštricu linije na pozadini prigušenh boja međuzvezdanih oblaka. Bila je nepomična na nebu čitavog dana, što je značilo da je Kiberi pomeraju zajedno sa planetom. Ako počne da se okreće, moraće da se pripreme na zemljotrese, ili i nešto gore.
     Zemljotresi su opasnost samo za stanovnike Citadela ili gradova. Na otvorenom će najveći rizik biti klizišta, a mislim da je većina slobodnog tla već stresena.
     "Možbit, sem ako čitava ova planina odluči da će joj biti bolje u dolini."
     Čuo je šljunak kako se kotrlja niz obližnju padinu, kao upozorenje, i okrenuo se taman da vidi Šibo kako pristiže iz prethodnice.
     "Pleme je pravo pred nama", izvestila je. Nisu koristili kom otkako su izbili na planinu, jer bi pravolinijski predajnici mogli izdaleka da ih primete. To je značilo znatno usporavanje toka podataka, ali Kilin se i bez toga osećao dovoljno izloženo. Svaki kamičak može biti predajnik Kibera, koji čeka da ga neko nagazi ili makar okrzne.
     "Puni poredak", naredio je. "Nek nas vide kako marširamo u pravoj formaciji, sa opremom na mestu."
     Bio je ponosan na Bišopove dok su prolazili duž strojeva Plemena, uputivši se ka vrhu planine. Porodice su bile raspoređene na neravnim pločama srebrnastog granita ispod vrha, ali Kilin se nije zaustavio da podigne logor. Poveo je Bišopove pravo u središte, gde je već bio podignut veliki šator, lepršajući na hladnom vetru. Kilin je dao znak poručnicima da ga prate i nije usporio korak sve dok nisu stigli do čistine pod samim vrhom, gde je šator glasno lepršao.
     Njegova Vrhovnost je izišao da ih dočeka. Stajao je kraj svojih oficira, i dok je Kilin salutirao zurio je u njega sa kamenim izrazom lica i praznim, bezizražajnim očima.
     "Povukao si se bez mog naređenja", rekao je, ne uzvraćajući pozdrav.
     "Video sam da će moja Porodica biti uništena", odgovorio je Kilin.
     "Ko može da uništi one koji tako brzo podvijaju rep?"
     "Pretrpeli smo velike gubitke. Osam..."
     "Sve Porodice su imale gubitke", rekao je Njegova Vrhovnost. Potom je to glasno ponovio, naglašavajući svaku reč. Ljudi su ga čuli i počeli da pristižu trkom.
     Kilin je gledao kako ogromna masa Plemena opkoljava Bišopove. Sporemala se predstava.
     "To je način... koji moramo da poštujemo... ako želimo da pobedimo ta čudovišta." Njegova Vrhovnost je izgovarao dugu rečenicu uživajući u njoj kao u zvuku fanfara. Izraz blaženstva mu je potpuno izmenio lice kada se obratio Kilinu. "Druge Porodice nisu cvilele nad svojim mrtvima. Jednostavno sahrane svoje junake i nastave dalje, poslušno."
     "Mi nikog nismo sahranili", oprezno je rekao Kilin. "Ostavili smo mrtve na polju."
     "Ha! Devetaci su doneli desetak poginulih."
     "A koliko ih je izginulo da bi to izveli?"
     U masi je počelo meškoljenje. Njegova Vrhovnost se namrštio.
     "Ne smatramo da su ti gubici drugačiji. Svi padaju u ime istog plemenitog cilja."
     "Radije bih da poginem u napadu, nego tegleći mrtvace."
     "Ne sumnjam, Kapetane. Primetio sam da imaš vrlo malo poštovanja prema našim oprobanim metodama. Niti si uopšte svestan koliko grešiš."
     Kilin je zaustio da odgovori, ali se uzdržao. Ovo će biti javno poniženje. Ili i gore od toga. Pokušao je da smisli način da omekša čovečuljka staklastog, opčinjenog pogleda.
     "Osim toga, primetio sam da si stalno na ivici nepoštovanja prema Mojoj Svetosti. Sve do ovog časa bio sam dovoljno ljubazan da to pripisujem tvom čudnom poreklu sa neke daleke zvezde."
     Kilin nije mogao da odoli. "Dabre, to je možda pravi razlog."
     Pogled Njegove Vrhovnosti izgubio je bezizražajnost. Oči su mu potamnele i pretvorile se u uske proreze. "Možda misliš da Božja pravila ne važe za strane Porodice?"
     Kilinu su se vilice ukočile od napora da oćuti oštar odgovor. Jedva je uspeo da progovori. "Svakako ne. Vaš jezik se razlikuje od našeg. Teško mi je da govorim njime, i možda štošta pogrešno kažem. Veoma dugo smo bili razdvojeni. Kako..." Stegao je vilice još jednom pre nego što je smogao snage da nastavi. "Kako bi iko mogao i da pomisli da ne poštujem Njegovu Vrhovnost? Taj najveći um u istoriji naše rase!"
     Debeljuškasti čovečuljak je klimnuo kao da je taj preterani kompliment samo opštepoznata činjenica. Kilin je osetio olakšanje što se laskanje prima bez ikakve sumnjičavosti. Takav način govora verovatno je svakodnevna stvar za ovog čoveka koji misli da je Bog lično.
     "Na čudan način pokazuješ svoje poštovanje, Kapetane. Bitka se odvijala dobro."
     "Ubijali su nas kao muve."
     "Svaka bitka ima cenu - u tome i jeste veličina! Samo velikim žrtvama možemo da odnesemo velike pobede. To je činjenica koja je izmicala Starešinama i Kapetanima pre mene, a otkrilo ju je Božansko prisustvo, to jest ja lično."
     "Razumem, Vaša Vrhovnosti."
     "Naša žestina, naš sveti gnev, naša božanska odvažnost pred smrtnim ranama, čak i pred smrću, podiže nas iznad čudovišta i demona koji su opseli naš rodni svet!"
     To je izmamilo uzvik oduševljenja Plemena. Svima su sijale oči, kezili su se, okupljeni su bili kao začarani. Širili su nozdrve u iščekivanju. Kilin se pridružio ovacijama, kao i njegovi poručnici. Ali Njegova Vrhovnost je primetio oklevanje i brzo podigao ruke, ućutkavši gomilu.
     "Vidim da si spor, Kapetane. Oklevaš da slediš naređenja Moje Svete Ličnosti."
     "Nebre, ja..."
     Čovečuljkove oči su sevnule. "Nebre?"
     "Ovaj, ja..."
     "Bog Svetog Gneva ne voli reč nebre. Pogotovo od Kapetana koji beži. Mislim da je isuviše često izgovaraš. Kolena!"
     Oficiri su istog časa vešto udarili Kilina iza kolena tako da je pao na zemlju. Neko mu je stegao ruke iza leđa i podigao ih, tako da se i protiv svoje volje naklonio. Podigao je pogled ka privescima koji su se njihali sa širokog purpurnog pojasa Njegove Vrhovnosti. Jedan je bila malecka ljudska glava, sa širokim osmehom. Drugi je ličio na delić kućišta maške, izdeljan da bude nalik na dugu stabljiku sa semenkama.
     "Shvataš li da tela ostavljena na bojištu koriste Kiberi?"
     "Dabre." Kilin se nije usuđivao da kaže ništa više; suviše lako bi postao sarkastičan.
     "Zagađuju naše junačke mrtve jajima. Demonskim jajima!"
     "Dabre."
     "A ipak, iako si to znao, rešio si da ne poslušaš."
     "Oh, mislio sam samo na bezbednost svoje Porodice."
     "A kako ćeš se osećati kad budeš video demone kako pužu po brdima, demone rođene iz tvojih napuštenih mrtvih?"
     Kilin nije mogao da smisli nikakav odgovor, pa je samo pognuo glavu.
     "Deo moje božanskosti zahteva da budeš kažnjen zbog ovoga. Mogao bih da naredim da te razapnu, da ostaneš tako sve dok izopačene telesne tečnosti ne iziđu iz tebe."
     Masa je počela da mrmlja u životinjskom iščekivanju. Kilin je primetio kako Tobi polako primiče šaku oružju. Gotovo neprimetno je odmahnuo glavom. Njegov sin je sa oklevanjem spustio ruku. Kilin je potom uhvatio Šibin pogled i primetio u njemu nešto što neće moći da umiri. Stajala je mirno i zamišljeno, na način koji je tako dobro poznavao.
     "Mi Bišopovi", žurno je rekao, "svim srcem smo uz vas."
     "Žestoko? Uprkos nebeskom demonu koga smo svi videli?"
     "Srcem i dušom. Dabre, dabre." Naterao je sebe da poviče. "Pokaži nam pravednost."
     Iz mase su se začuli glasni uzvici odobravanja.
     Preko lica njegove Vrhovnosti preleteo je izraz zbunjenosti i oči su mu postale prazne. Usne su mu drhtale i pogledao je uvis kao da traži savet odozgo. Masa je čekala. Ledeni vetar duvao je sa planinskog vrha.
     Njegova Vrhovnost je konačno progovorio. "Velikodušnost je ponekad mudra. Sposoban sam za milosrđe koliko i za kažnjavanje, Kapetane."
     Masa je počela razočarano da gunđa.
     "Ipak, ne mogu dozvoliti da Porodica pati pod vođstvom takvog Kapetana."
     Kilin je zaustio da kaže nešto, pa se predomislio. Čovek je toliko brzo menjao rapsoloženja da nije mogao da ga prati.
     "Tako! Odrediću novog Kapetana Bišopovih. U vremenu iskušenja - a ovo je svakako takvo - imam to pravo. Ti", pokazao je Džoslin, "ti ćeš biti novi Kapetan. Istupi!"
     Džoslin je iskoračila i vešto salutirala.
     Ruke su pustile Kilina i pomogle mu da ustane.
     "Očekujem u svemu trenutnu poslušnost."
     "Dabre!"
     "Odmah počinjemo planiranje naredne bitke, velikog boja koji će okrenuti plimu protiv čudovišnih legija. A ovog puta će voditi Bišopovi."
     "Vrlo dobro, Vaša Vrhovnosti", rekla je Džoslin. "Počastvovani smo."
     "Pripremite se, Bišopovi!" povikao je Njegova Vrhovnost. "A večeras slavite sa ostalima iz Plemenom pobede koje će doći!"
     Dao joj je znak da se povuče. Pošla je natraške, klanjajući se. Masa je s polovičnim oduševljenjem pozdravila događaj i počela da se razilazi. Bišopovi su se zgledali sa nelagodnošću.
     Džoslin je stigla do Kilina, koji je nepokretno stajao. Tek kad je stala pred njim u stavu mirno shvatio je da treba da se vrati u stroj. Ćutke se zateturao i pošao. Iza njega je Njegova Vrhovnost nastavio objavivši proslavu nekog verskog događaja. Pomisao na svečanost te večeri, posle strašnih gubitaka u svim Porodicama, izazvao je u Kilinu gorčinu. Pripadnici Porodice, zaprepašćeni naglom promenom Kapetana, zurili su u njega dok je prolazio kraj pravilno postrojenih odreda. Poneko mu je krišom salutirao, a svi su sa poštovanjem klimali. Svet mu se činio nov i svež dok je tako hodao na bolnim tabanima.









4.
     Kvat je hitala uz strminu. Ne bi smela toliko da se izlaže, ali morala je da pretraži planinske prolaze u potrazi za svojim Ništakom. Činilo joj se da mu je za petama, a onda je naišla na veliko stado i morala je da se skloni kako je ne bi otkrili.
     Tukar'ramin se složila da ne sme uznemiriti stada Ništaka sve dok ne bude sigurna da je nanjušila pravog Ništaka, onog koji poznaje kako radi njihov drevni brod. Da bi sprečili da njen Ništak strada u zasedama koje ostali nošci postavljaju štetočinama u bekstvu, Tukar'ramin je zaustavila sve napade. Sada je sva pažnja bila usmerena na Kvatinu potragu.
     Ali gde je taj Ništak? Njegova oznaka se nije javila na vreme. Verovatno je oštećena.
     Nova komplikacija je iznervirala Kvat. Daleko je izbacila svoju elektro-auru i uhvatila miris Ništaka pomešan sa planinskim senzo-vazduhom. Da, skupljali su se tamo. Kakva prilika! Nošci bi mogli da potamane veliki broj te gamadi čim Kvat bude uhvatila svog Ništaka.
     Sa položaja na kome se nalazila, visoko na kamenoj padini, imala je dobar pregled neravnih, oštrih vrhova u čitavom planinskom lancu. Prigušila je narastajuću paniku podumova zbog velike visine. Samo čvrsta kontrola spasla ju je da se ne preda dubokom strahu od visine.
     Začudo, ovde na ekvatoru, efekat Sifoniranja samo je još podigao izmučenu koru planete. Bazaltni slojevi su se zdrobili, otvarajući velike pukotine i zarivajući ih u utrobu planina. U daljini je videla pravilnu, oblu planinu kako bljuje mastan dim u vazduh ionako pun crne prašine. Pošast je prosekla široke useke kroz šume i ravnice. Rudnici maški su se urušili. I pruge su izlomljene i zatrpane.
     Baš dobro, ali ruševine su pružale štetočinama bezbroj mogućih skloništa. Kvat je balansirala sa šest nogu na samom vrhu planine. Glavni skup Ništaka bio je za jedan vrh dalje, i nadala se da su im čula tupa koliko i u bitci, inače bi mogli da otkriju njeno prisustvo.
     *Kvat!* začula je Tukar'raminin poziv. *Imam tužne vesti.*
     #Moj Ništak?# uzbuđeno je odgovorila Kvat. #Neko ga je ubio?#
     *Ne, mnogo gore. Nastupio je sukob među Prosvetljenima.*
     #Šta...? Kako...?# U Kvat je zavladao haos. #Ali oni poseduju najviša znanja naše vrste!#
     *Da.*
     #Kako mogu da se ne slažu?#
     *Ni meni nije jasno, malena, a mnogo sam mudrija od tebe. Ovo je prvi put da sam ikada priključena na saopštenja Prosvetljenih. Uključiti se u delić tog toka, to je kao da osećaš ogromne, pokretne spojeve, plime u samoj duši. Ne traži da ti opisujem, jer ne umem. Sukob besni među njima kao da se sunca sudaraju na mom nebu. Ja... još se oporavljam i vraćam poremećenu ravnotežu.*
     #Razumem#, rekla je Kvat, mada nije razumela. Tukar'raminini signali sadržali su duboku, usisavajuću struju sumnje i sivog straha.
     *Neki Prosvetljeni ne žele nikakvo zalaženje u Galaktičko Središte. Strašno se opiru.*
     #Ali... zašto?# Kvat je drhtala od sopstvene odvažnosti da ispituje tako veliko biće kao što je Tukar'ramin o još većim veličinama, o Prosvetljenima.
     *Osećaju da iza toga postoji neko veće ustrojstvo. Možda je to delo maški, kako bi nas privukle u središte.*
     #Ali to je naš istorijski cilj, tako si mi rekla.# Kvat je oprezno formulisala prigovor rečima same Tukr'ramin.
     *I meni su tako rekli, i do ovog časa nisam sumnjala u to. Ti si Filozof, Kvat - ne možeš shvatiti kakav divan zaklon imamo mi, obične inteligencije...*
     Kvat je naslutila treptaj onoga što oseća Tukar'ramin. Mora da je užasno kad tu sigurnost protrese prizor Prosvetljenih koji se među sobom ne slažu. Saosećala je sa Tukar'ramin - a onda je shvatila koliko se izmenila od one Kvat koja je živela u Košnici. Pre samo nekoliko dana ne bi mogla ni da zamisli da oseća prema Tukar'ramin išta drugo sem divljenja i poštovanja.
     *Drugi Prosvetljeni misle da je naša istinska, istorijska sudbina da iskoristimo ove bedne Ništake, koji su neverovatnom slučajnošću doneli kljč za unutrašnje oblasti.* Tukar'raminine prigušene frekvence bile su ozbiljne, zamućene, prošarane iskricama bledunjave sumnje.
     #Kakvo ustrojstvo Prosvetljeni vide u svemu ovome?#
     *Ne slažu se. Proučavali su sve ove događaje i neki smatraju da su Ništaci poslati ovamo kao deo velikog plana.*
     #Kakvog plana?#
     *Još ga ne razumemo sasvim. Neke maške rade neobjašnjive stvari. Nazivaju to 'Umetnost'. Takva dela naizgled nemaju nikakvu svrhu.*
     #Znači, nas ne treba da brinu#, Kvat je sve gledala sa praktične strane.
     *Ne baš. Neki Prosvetljeni misle da su Ništaci došli u svojoj drevnoj letelici kao pomoć u stabilizovanju napetosti između gradova maški.*
     #Znači da su nam neprijatelji.#
     *Možda. Maške, kao i mi, koriste hijerarhijsko komandovanje. Bića koja su pre našeg dolaska kontorlisala ovaj svet bila su vrlo nisko na lestvici položaja kod maški. Ovo je bio običan ogranak, operacija na ivici zanimanja maški.*
     Kvat je savladala šok zbog novosti. Sve do sada podrazumevala je da su njihovi napori ovde veoma značajni, da šire užas među svim postojećim maškama.
     *U takvim slučajevima, kontrola se prenosi na lokalni nivo, i dopušta se velika količina stimulacije preko suparništva između podjedinica.*
     #Molim objašnjenje#. Kvat je poslala prizvuke zbunjenosti.
     *Efikasnost potiče iz pažljivo regulisanog sukoba. Seti se koliko si bila efikasnija u svojim naporima, malena, kada te je stimulisalo suparništvo sa tvojom sestrom, Bek'dal.*
     Tukar'ramininoj pažnji zaista ništa ne izmiče! Zar je projektovala svaku pojedinost Kvatinog života?
     *Ovakvo korišćenje međusobnog suparništva je sveprisutno. Maške su za ovaj svet primenile uobičajenu shemu. Pojedini gradovi i fabrike dobili su dozvolu - čak su podsticani - da se takmiče oko sirovina, oko vodeće uloge. Čak i ćelije unutar živog bića ponašaju se tako, gurkaju jedna drugu, traže bolje hranljive materije i veće poslove. Osetljiva hemijska ravnoteža drži taj proces pod kontrolom. Kada sve ide dobro, čitav organizam napreduje.*
     #Maške na ovoj planeti bile su slabe. Znači li da proces ovde nije uspeo?# Kvat se setila brojnih i upadljivih znakova međugradskih bitaka na površini planete. Takvi ožiljci nisu spadali u 'dobru regulaciju'.
     *Tako je. Kod maški, kao i kod živih bića, postoji opasnost od takvog procesa. Napetost može suviše narasti i početi da se širi. To se naziva tumor. Divlje narastanje ega - slepa agresija pojedinačnog dela protiv velike celine. Umovi maški srednjeg nivoa na ovom svetu počeli su da se sve ozbiljnije sukobljavaju. Počele su da koriste novo, sve opasnije oružje jedne protiv drugih.*
     Kvat je osetila da shvata. #Ništaci!#
     Osetila je tutnjavu Tukar'ramininog zadovoljstva, a uz to i još nešto... možda trunčica poštovanja?
     *Zaista, malena. Veština tvog uma je prijatna. Ništaci su odavno naselili kulturu maški kao obična gamad, a povremeno su ih manje maške koristile za sitne poslove - mada su ih najčešće uništavale kao štetočine. Tumor je počeo da raste. A onda su se pokazali kao veoma korisni zaraćenim stranama. Rezultat je bio poguban. Njihovo savezništvo oslabilo je moć maški u ovom sistemu.*
     #A to smo iskoristili mi.#
     *Upravo tako. Zato su Prosvetljeni rizikovali da pošalju našu ekspediciju, sa dragocenom Velikom Niti, na ovo mesto tako blizu oboda moći maški.*
     Kvat je osetila da počinje da shvata deo razmera ove priče. Bila je ogromna, beskrajna.
     #Zar nisu veći umovi maški, bliže Jezgru, primetili šta se dešava?#
     *Svakako. Ali tumor se širio tako brzo, a naša sila se spustila na ovaj sistem tako vešto, da smo uspeli da se smestimo pre nego što su oni stigli da uklone tumor. Pošto smo imali strunu, porazili smo sve ekspedicije poslate da 'izleče' ovu zastranjenu koloniju maški. A Prosvetljeni su procenili da će ekonomija sprečiti ozbiljnije protivudare. Ova ispostava suviše je nevažna da bi se isplatili veći poduhvati oko nje.*
     #Prosvetljeni su neizmerno mudri.#
     *Svakako. Druge maške mora da su želele da pošalju pomoć svojoj sabraći ovde na neki prefinjeni način, da upotrebe lukavu taktiku kako bi prokrijumčarili lek kroz naše straže.*
     Kvat je osetila da joj se sve otvara. #Drugi Ništaci! Oni koji su došli malim brodom. Oni su poslati kao lek?... da pobede tumor?#
     *Tako veruju neki Prosvetljeni - oni koji brodić smatraju za smrtonosni projektil, koga su uputili našu neprijatelji, da donese sredstva koja će nama nauditi. Zato sam dobila naređenja da ih sažežem. Zato sam, u prvi mah, poslala tebe i tvoju sestru na njih, kako bi ih zauvek uništili.*
     Tukar'ramin je zastala, a onda je nastavila mirnijim glasom.
     *Ali sada drugi Prosvetljeni smatraju da su ti čudni novi Ništaci važni na sasvim drugi način. Da je njihova sudbina nekako prepletena sa našom. Sve je još jako zbrkano. Dokazi sa njihovog broda podržavaju obe teorije. U brodskim progamima i projektovanoj putanji jasan je uticaj maški. Ali one drevne ploče koje si našla navele su mnoge Prosvetljene da veruju kako je još mnogo toga u pitanju.*
     Kvatini podumovi kovitlali su se od bezbroj mogućnosti. To ju je podsetilo na čudna, suprotna osećanja koja su je obuzela dok je lovila Ništake po površini planete. #Ovaj... šta onda treba da činim?#
     Otkrila je da Tukar'ramin jasno emituje odjek njene sopstvene zbunjenosti, i to ju je uznemirilo više od svega drugog.
     *Ovakvu krizu nisam videla tokom čitavog svog dugog života, mala Kvat. Pokoravam se mišljenju većine Prosvetljenih koji su nam u dometu. Pošto je i čitava ova misija pustolovna, ta većina se sastoji od nekolicine koji veruju u izazove, u delovanje, u brzo korišćenje mogućnosti skrivenih u drevnim pločama.*
     #Ali, zašto...?#
     Tukar'ramin se stresla, onako ogromna, odbacujući pitanje pre nego što je i izgovoreno.
     *Ono što znam je kako. Grubi zakon materije i svetlosti, osnovne mehanike i tananih termiodinamičkih tokova.*
     #Da, razume se. A ti ih duboko poznaješ.#
     *Ne znam zašto. To nije jaka strana naše rase, što si do sada svakako shvatila, mali Filozofe.*
     #Strahuješ od divljih vetrova neodlučnosti?#
     *Svakako. Nekad si ih se i ti plašila. Ali primetila sam gene drevne, mrtve rase kako se pojavljuju u tebi, okupljaju se, usmeravaju. Ti ćeš bolje znati šta da radiš u ovom velikom vrtlogu haosa.*
     #U sukobu leži poraz. Ako se nošci podele kao Prosvetljeni...#
     *Da. Onda smo propali. Zahvaljujući samo našoj jednosmernoj žestini uspeli smo da obezbedimo vlast nad ovim i drugim svetovima.*
     #Bez toga će nas maške pobediti#, rekla je Kvat, potpuno uverena.
     *Onda hajde da odlučimo pre nego što nas opsedne strašna oluja sumnje! Nađi svog Ništaka, pa da završimo s time.*
     Kvat je odgovorila odvažnim pevajućim basom, jasnim i oštrim. Svečani zvuk je bio savim zvaničan. Ipak, bilo joj je čudno - čak i sada, kada je znala koliko su lažni svi ti gestovi pred ogromnim pitanjima koja okružuju nošce, koja obuhvataju sav život.
     Ponovo odlučna, požurila je uz uzanu jarugu. Našla je pukotinu blizu samog vrha, onoliko blizu koliko je mogla da se približi skupu Ništaka a da se ne otkrije.
     Vešto je pretraživala tamu. Osetila je slabi zadah maškomisli. Preplitao se sa bolom i prigušivali su ga zbunjenost i agonija. Verovatno je to poslednja maška u čitavom području, pomislila je. Izgledalo je da je blizu, možda takođe posmatra Ništake. Njeni tipični isprekidani i krivudavi sistemi bili su nekako prepleteni sa nejasnim mislima Ništaka, pa je bilo teško locirati je. Postaraće se za nju kasnije.
     Ponovo je potražila. Glasovi, bleda glad, blaga muzika - i iznenada se njena elektro-aura našla u polju jednog Ništaka. U osnovi je ličio na njenog Ništaka, ali Kvat nije bila sigurna da je to baš isti taj. Imao je nežnu kožu, osetljivu, sa tačkama bola raspoređenim duž tela. Imalo je iste zdepaste ali vešte ruke, čvornovatu kičmu, neobično dugačke noge sa neverovatno malim jastučićima za ravnotežu. Zračio je tonovima osećanja od kojih je vazduh treperio, i Kvat je iznenada shvatila.
     Ovaj je imao isti ukus kao njen Ništak jer je bio istog pola. Kako neverovatno čudno, imati toliko različite polove. Čemu to? Ovaj je bio viši, teži, a odnos mišića prema telesnoj masi bio je 1,8 puta veći nego kod prethodnog Ništaka u koga je ušla. Je li to razlog - specijalizacija funkcije preko izmenjenih tela?
     Ne, smesta je osetila da su te razlike posledica prirodnog porekla Ništaka. Kakav pritisak selekcije bi izazvao toliku razliku između polova? Kakvu prednost bi time mogli da dobiju? Kvat je odmah uvidela sve sukobe koje to izaziva. Nikada joj nije palo na pamet da snažni ukusi Ništaka imaju veze sa razlikama između polova - a vazduh je prosto treperio od toga.
     Znači, pobrkala je ovog Ništaka sa svojim, jer su oba bili izraziti mužjaci.
     Pazila je da zadrži njegove mišiće u poluukočenom stanju, jer to je izgleda i on želeo. Uz malo napora navela je nepotrebno komplikovane sklopove kostiju i mišića da se kontrahuju i opuštaju, uspešno prinevši licu alatku. Mirisi su ispunili šupljine unutar glave, a iskre prepoznavanja javile su se toplim uzvicima dobrodošlice.
     Prepusitla je poluautomatskim sistemima unutar Ništaka da unesu hranu u primarna usta. Pustila ga je da žvaće. U Kvatinoj elektro-auri eksplodirali su oset-zvuci, i bila je sigurna da je to osećanje ukusa onoga u čemu biće uživa. Bilo je obuzeto uživanjem u gnječenju hrane, u njemu su se stvarale note podmelodija, tvoreći malu simfoniju zahvalnosti.
     U blizini ih je bilo još troje od iste vrste. U središtu male skupine svetlela je primitivna, otvorena oksidacija. Ništak je uživao u njenom infracrvenom zračenju.
     Kroz Ništakovu glavu prolazili su zvučni signali. Kvat je uvidela da im je to jedini način komunikacije u kratkom dometu. Jesu li to zadržali kao nostalgično podsećanje na svoje početke? Ili su - zapanjujuća pomisao - i dalje bili toliko primitivni?
     Kvat je pokušala da potraži podumove ovog Ništaka, ali nije ih našla. Gde su kućišta podređenih inteligencija? Unutrašnja zbrka bila je tolika da ju je bilo teško razabrati. Vratila se praktičnim pitanjima.
     Ništak nije mogao da progovori ako Kvat ne preuzme na sebe još veću kontrolu. Kako treba formulisati drevnu akustičku šifru?
     Polako je oslobodila usta. Izvila je usne. Povila je debeli, meki jezik koji je - sad kad se usmerila na njegovu kontrolu - odjednom nekako ispunio čitava usta.
     "Dobra hrana", rekao je Ništak.
     Kvat je pazila da reči budu sasvim jednostavne. Tako ima manje prilike za grešku. Ove dve reči su se prirodno pojavile u Ništakovom mozgu, izvirući iz močvare uma. Kvat ih je pažljivo ispitala dok je Ništakov nervni sistem počinjao da prenosi uputstva ustima kako bi emitovala zvuke.
     Dve reči, gotovo najjednostavnija moguća poruka. Dobar početak. Bile su u skladu sa zakržljalim gramatičkim pravilima tog jezika, neverovatno jednodimenzionalnog, gotovo bez ikakve mogućnosti da se dodaju prelivi značenja u paralelnim dimenzijama. Gotovo kao da razgovara sa crvom čistačem u Košnici.
     Ipak, ovaj pokušaj kao da je izazvao izraze zabrinutosti na licima ostalih Ništaka. Požurila je da prikrije grešku, ma kakva bila.
     "Usta nekako pogrešna", izvestio je Ništakov um. Da li nešto ne valja sa Kvatinom kontrolom? Ostali Ništaci su raširili oči, malo otvorili usta i pokazali one neobične, arhaične bele zube.
     "Vatra je dobra", naterala je Ništaka da kaže. Možda će malo složenija rečenica srediti stvar. Posebno je pazila da usne i jezik dobro obave svoj posao.
     Ipak, ispod mlitave kože njegovih pratilaca Kvat je ponovo primetila klizanje mišića i tetiva. To je odavalo napetost, ali nije znala kako da ih precizno protumači. Oko očiju su se pojavila udubljenja u koži. Mišići oko usta su se neobično grčili. Da, nedostatak simetrije verovatno pokazuje zabrinutost. Ili bes, a možda i pretnje? Sve ju je zbunjivalo.
     A onda su počeli da govore, a akustika je imala toliko raznovrsne šifre da Kvat nije bila sigurna ni govore li isti jezik kao Ništak u koga je ušla.
     "Ne osećam se baš dobro", naterala je Ništaka da kaže.
     Podigla ga je na one bedne dve noge i udaljila ga od ostalih. Ovi nisu odmah pošli za njima. Dobro je. Kvat nije želela da ova prosta bića naslute šta se dešava.
     Akustička zbrka koja ju je pratila potvrdila je Kvatine sumnje. Svaki pojedinac iz ove skupine govorio je sopstvenim idiosinkretskim jezikom. Usta su im tako neelegantno i nestručno načinjena da svaki i najmanji pomak i grč mišića ili hrskavice drugačije uobličuje reči.
     Kako je to neefikasno! Svaka reč se mora posebno stvoriti i označiti u umu, udružiti sa zapamćenim rečima određene jedinke, a potom integrisati sa drugim rečima u njihovim primitivnim linearnim rečenicama - a sve to da bi se prenelo značenje.
     To zauzima ogroman prostor u podumovima. Nikakvo čudo da nisu napredovali dalje od jednodimenzionalnog jezika!
     Počinju na početku niza reči i moraju bespomoćno da napreduju kraj svake skupine zvukova pre nego što uspeju da shvate celinu. Ali to je neophodno, pošto već moraju da se upuštaju u nevolje kako bi profiltrirali i preveli beskrajnu raznolikost izgovora koja im zapljuskuje smešno male uši. Kakva je svrha u dozvoljavanju tolikih promenljivosti?
     Bez obzira na razlog, Ništaci su i dalje bili zabrinuti. Jedan od njih je ustao i povikao za Ništakom koga je Kvat zaposela. Kvat je odlučila da ne pokušava da sredi situaciju, nego da napusti to biće.
     Ali kada je pokušala da iziđe iz malog uma, veze su odbile da se prekinu.
     Povukla je jače. Ništa.
     Još jače. Nije uspevala da se oslobodi!
     Neko nejasno opažanje pokušavalo je da se probije iz njenih podumova u prednju svest. Nije bilo vremena za to. Mora da se oslobodi pre nego što Ništaci shvate. Mogli bi da, u svom smešnom besu, oštete ovog Ništaka. Ako Kvat još bude u njemu, trauma bi mogla da se vrati duž elektro-aure i nanese povredu i njoj.
     Morala je da se uz pomoć nečega otrgne od neobično lepljive, uporne aure Ništaka. Naterala je ruke da skliznu duž tela, tražeći neko korisno oruđe. Ah, eto ga.
     Sinula joj je vrlo dobra ideja. Brzo ju je izvela.









5.
     Kao običan član Porodice, Kilin se smesta pridružio onima koji su podizali logor. Kolona sa plemenskim zalihama dovela je mršave zalihe do granitnih padina, a svaka Porodica je morala da prenese svoj deo do logora. Vetar je jačao, sve hladniji kako je padala noć. Šator Njegove Vrhovnosti dominirao je širokim kamenim platoom pri vrhu planine, a njegova garda je pred njim podizala nekakav oltar.
     Kilin i Šibo podigli su svoj mali šator u pukotini u zavetrini. Tobi i Besen bili su u blizini. Između sebe su podelili sledovanje hrane i zajednički smislili kako da skuvaju neobično začinjene sastojke.
     Većina plemenskih zaliha bila je ukradena iz skladišta maški. Glavna hrana bila je lepljiva i zelena; Kilin je pretpostavljao da su i maške njome hranile i podmazivale svoje organske komponente. Začini će je učiniti jedva jestivom. Slaba nagrada za čitav dan ubrzanog marša. Kada su se Bišopovi pobunili, oficiri Plemena tajanstveno su rekli da će kasnije tokom noći biti još hrane. Čitava padina planine već je bila prošarana malim vatrama. Kilinu se to nije dopadalo i rekao je svojima da prestanu.
     "Šta to radiš?" upitala je Džoslin.
     Kilin je odgovorio bez razmišljanja. "Veoma smo visoko. Svako može da uhvati infracrveno zračenje ovih vatri, čak i iz doline. Jasno će se ocrtavati na nebu."
     "Njegova Vrhovnost je večeras dozvolio vatre. Predstoji slavlje."
     "I dalje mislim..."
     "Ti više nisi Kapetan", kruto je rekla Džoslin.
     "Ovaj... slušaj, oboje znamo da je imenovanje Kapetana stvar Porodice. Taj ludak nema moć nad..."
     "On je Starešina. Čuo si ga, pozvao se na vanrednu situaciju. I ima da radiš šta ti se kaže." Džoslin je prekrstila ruke i hladno se nasmešila.
     Kilin je po njenom izrazu lica pretpostavio da je već dobrovoljno prihvatila neke naročite 'svešteničke' čipove sa Aspektima koje je Njegove Vrhovnost i njemu bio ponudio čim su stigli. Trebalo je da oni nadoknada ono što je vođa nazvao 'nebitnim' Aspektima iz skorije prošlosti. Nošenje Aspekata je toliko lično, po drevnoj tradiciji, da čak ni mesijanski Starešina nije mogao ništa drugo sem da 'toplo preporuči' ovu zamenu. Kilin je uspeo učtivo da ih odbije. Razgovori sa drugim Kapetanima ubedili su ga da ti čipovi podstiču fanatizam kod sledbenika Njegove Vrhovnosti.
     Da li Džoslin i ovog časa sluša nove, snažne glasove koji je podstiču da veruje i pokorava se? Ako je tako, koliko će potrajati dok takvi Aspekti budu ugrađeni u svakog člana Porodice Bišop? Koliko njih će tada imati snage da zadrže slobodan tok misli? Po svemu sudeći, lokalnim Porodicama to je teško uspevalo.
     Kada ju je samo pogledao, Džoslin se naljutila. "I hvala što ćeš predati sistemske čipove sa taktikom."
     To je barem bilo razumno. Kapetan nosi te čipove u bitku. "Hoćeš ih sada?"
     "Poslaću tehničara da ih uzme."
     Kilin ju je gledao kako odlazi, osećajući kako mu se utroba grči.
     Lišavanje osobe zapovedništva može da ima ozbiljne psihičke posledice...
     Besno je odgurao Linga, pre nego što je drevni kapetan zvezdanog broda uspeo da završi tužbalicu nad ovim neprijatnim razvojem događaja. Kilin je imao i druge aveti da to rade.
     Seo je na kamen, čekajući tehničara da dođe i oduzme mu poslednja ovlašćenja. Mračno se prisećao drugih Kapetana Bišopovih koje je poznavao. Fani - tako sigurna i sposobna - koja mu je umrla na rukama. Stara Sal - koja se časno i pošteno povukla kako bi oslobodila mesto rođenom vođi... Abrahamu.
     Da, samom Abrahamu. Onom koji se opušteno smešio. Onom čiji smeh je bio zdrav i zarazan. Onom čije pouzdanje ništa nije moglo da uzdrma. Onom koji je vodio Porodicu Bišop kroz vremena strašnog siromaštva, vešto prozrevši sve trikove maški istrebitelja, pokazavši im kako da zadrže napredovanje pustinje, predvodeći sve poslove Porodice sve dok njihova Citadela nije postala ponos Snegobara.
     Abraham nije privlačio pažnju civilizacije maški, jer je predvodio precizne, efikasne pohode koji su uzimali od maški samo onoliko koliko je bilo neophodno. Uzimao je taman toliko da održi nivo koji je - iako mnogo niži nego u vreme Arturovih Visokih Citadela - svima dozvoljavao da zadrže dostojanstvo. Čak ni luksuz im nije bio nepoznat. Kilin se sećao kako nikada nije propuštao pravo, mirišljavo kupanje na rođendan. Sve dok mu je otac bio živ.
     Nepravedno. Propast je bila tako nepravedan kraj za Abrahama i sve što je stvorio. Jer nisu učinili ništa, ništa neuobičajeno, čime bi privukli tolike snage maški! A ipak su se ogromne snage sručile na njih da ih unište.
     Zašto? Zašto? Pitanje je već godinama mučilo Kilina. Tog dana su se dešavale stvari koje Kilin nije razumeo. Osećanja... neobične boje na nebu. Brzi oblaci i svetlucanje kakvo nije video ni pre ni posle toga. Kao da se priroda pridružila napadu maški.
     Ali Abraham se ipak borio. Nije posustajao. Zračio je ohrabrenjem. Niko nije izgubio poverenje u njega, čak ni u poslednjim trenucima, kada je čvrsto držao odstupnicu, puštajući poručnika Fani da povede preživele u izgnanstvo.
     Niko nikada nije izgubio poverenje u mog oca. Reči su odjekivale u njemu. Čak i u porazu, bio je onakav kakav čovek treba da bude.
     Ojađen, Kilin je zagnjurio glavu u dlanove. Nanjušio je smrdljivi dim, i znao je da to nije od današnjih borbi. Pre će biti da je od onog davnog dana. Dana kada je želeo da umre uz svog oca. Njegova čula nehotice su povezala sećanje sa mirisom.
     Zašto... tako uporno... misliš da je mrtav?
     Kilin je naglo podigao glavu, delom od iznenađenja što Aspekt Grej može da se pojavi, nepozvana, i to sa ličnom primedbom. Zažmirkao je.
     ...Magnetno biće je reklo...
     Odmahnuo je glavom. "Verujem u ono što sam video. Video sam kako ono što je ostalo od Citadele nestaje u blesku. Sve je nestalo istog trenutka. Abraham je mrtav. A uskoro ćemo biti i mi."
     Shvatio je da poluglasno mrmlja. Brzo se osvrnuo i primetio da ga Tobi gleda. Sina radi, naterao je sebe da se ispravi. Pokušao je da namesti smiren izraz lica, i delimično je i uspeo u tome do časa kada je došao mršav mladić sa instrumentima i hladnim rukama da mu izvadi komandne čipove. Mirno je sedeo, pazeći da se ne pokrene dok mu je tehničar otvarao zadnji deo vrata i vadio čipove koji su mu postali poznati koliko i sopstvene ruke. Kad su izvađeni, i dalje je osećao prazna mesta.
     Bio je na dobrom mestu tako da je video kada je Džoslin došla uzbrdo da kazni jednog Bišopa, Ahmeda. Vezali su mu ruke i Džoslin ga je izbičevala. Kilin je od tehničara čuo da je Ahmed rekao nešto nepristojno jednom Sermaku i da je Njegova Vrhovnost to čuo.
     Preko takve stvari bi se u normalnim okolnostima mirno prešlo. Bilo je jasno da Bišopi imaju problema.
     Kilin je nemo gledao kako Džoslin šiba Ahmeda. Setio se koliko je njemu na 'Argu' bilo teško da kažnjava. Nije bilo lakše ni gledati, ali barem nije morao da se oseća odgovornim.
     Počeo je da razmišlja o sklapanju pogodbe sa Džoslin, pošto je znao koliko će joj biti teško da predvodi Porodicu koja je već toliko propatila. Promena Kapetana usred nevolja nije mudar potez, a nihova situacija bila je gora od svega čega se sećao, čak i u poređenju sa najgorim danima na Snegobaru.
     Sada je u njenom blistavom pogledu u stegnutim usnama video ženu koja je čekala upravo ovakav trenutak, i koju niko neće moći da nagovori da podeli sa drugim makar mali delić vlasti. Za trenutak se upitao da li bi i sam slično postupio da je situacija obrnuta. Uostalom, nije važno.
     Tog trenutka osetio je kako ga napušta opterećenje položaja Kapetana, kako mu smanjuje šok i tugu zbog gubitaka. Sada može ponovo da bude samo jedan Bišop. Posvetiće više pažnje Tobiju i Šibo, i možda će uspeti da izbegne katastrofu koju je osećao da dolazi, tamno prisustvo koje čeka u zasedi na ovom pustom mestu.
     Momak sa hladnim šakama konačno je završio. Kilin je sa ogromnim olakšanjem ustao i udaljio se.
     Šibo i Tobi su kuvali zelenu masu na pucketavoj vatri. Imala je mnogo bolji ukus nego što bi iko očekivao, što je bio sioguran znak da su svi umorni i gladni. Kilin je spustio tabane u toplu, meku vodu, nadajući se da će mu to isušiti plikove. Ovaj vodom bogati svet imao je svojih prednosti. Godine provedene na 'Argu' ozbiljno su mu omekšale noge. Žalosno je pomislio na brodske udobnosti, na bogatu, egzotičnu hranu, na obične, ali bitne činjenice svetlosti i toplote. Zagledao se u izmoždena lica oko vatre. Kako brzo su zbačeni sa neba, silom vraćeni u očajničko postojanje kakvo su znali na Snegobaru. Šibo ih je održala na okupu, ali snovi su im zauvek uništeni.
     Nije se mogao izbeći razgovor o boju, ali u početku pazili su da govore sasvim neutralno. Glasovi su im bili tihi, ozbiljni, svesni težine sećanja, suviše svežih da bi se pomirili sa njima.
     Prvo su analizirali odbranu Kibera, što je relativno neutralna tema. "Ako znaju odakle dolazi glavni napad", rekla je Besen, "mogu da blokiraju našu vatru."
     "Hajde onda da pucamo istovremeno sa svih strana", predložio je Tobi.
     "Teško", rekla je Šibo. "njihovi ekrani se brzo kreću."
     "Svejedno, da probamo", kazala je Besen.
     Kilinu je bilo drago što su Tobi i Besen uspeli da savladaju lekcije koje se moraju naučiti bez žurbe. Brzo su odrastali. Posebno će Besen uskoro biti dobar poručnik. Odlučna je. A Tobi se pod njenim uticajem popravljao. Kilin se setio kako je dečko isprva bio očaran seksom, i kako je kasnije počeo da uči iz toga. Osećao je mirno zadovoljstvo što se Tobi polako izvlači iz močvare puberteta. I on i Besen dobro su podneli užase bitke.
     A onda je Tobi tiho upitao: "Ko je počeo da beži?" Šibo je pogledala Kilina.
     "Kao i uvek, panika je počela u pozadini", mirno je rekao.
     "Kakoto?" upitala je Besen.
     "Ljudi pozadi imaju bolji pregled, vide šta se zbiva."
     "Mislila sam da to počinje napred."
     "Jedinice pozadi misle da ih niko ne gleda", rekla je Šibo.
     "Niko napred nije poklekao", dodao je Kilin.
     Tobi je žmirnuo. "Znači, Loren nije podvio rep?"
     "Nebre", blago je rekao Kilin. "Baš je išao ulevo, tražeći bolji ugao da puca na Kibera."
     Na Tobijevom licu primećivalo se olakšanje. "Dobro je. Pričalo se da je bacio oružje, okrenuo se i pobegao."
     "Nebre. Kiber ga je ubio na moje oči, dok je bio u nečemu što je izgledalo kao dobar zaklon."
     I Besen i Tobi su uzdahnuli, i izraz napete tuge na njihovim licima malo se ublažio. Kilin je shvatio da naizgled nebitno pitanje Lorenovog ponašanja pred smrt za njih znači isto koliko i sama smrt. Neobično, ali potpuno ljudsko shvatanje etike bojnog polja štitilo ih je od punog udara tuge; držali su se nade da dobro ponašanje znači dobru smrt. Zavideo im je na toj odbrani mladosti. Ionako im neće dugo potrajati.
     Sedeo je zadubljen u mračne misli kada je Tobi naglo progovorio: "Doba hvana."
     Kilin ga je pogledao, pomislivši da govori sa punim ustima.
     "Usta nek-ko pogveša."
     Kilin ga je ispitivački pogledao, očekujući šalu. Šibo i Besen su izgledale više zabirnute.
     "Vatva je doba." Tobijevim licem su se pronosili grčevi, nalik na olujne oblake.
     Tobi je nespretno ustao, a oči su mu nesigurno treperile. "Ne os-ćam se baš dov-ro."
     Čudno ukočenih nogu, nespretno se udaljio od vatre. "Bolje lezi", doviknuo mu je Kilin. "Ova hrana..."
     Tobi je opipao nož za pojasom. Bio je vrlo ponosan na njega, oštrica je bila od savitljivog plavog čelika, dugačka koliko dečakovo stopalo. Tobi je krivio usta dok je zurio u oštricu kao da gleda svoj odraz. Potom je kruto zakoračio ka debelom stablu grube kore koje je nahero virilo iz zida jaruge. Ne zastajući, potegao je nož desnom rukom, a levu je postavio na drvo, dlanom naniže.
     Kilin je shvatio šta će se dogoditi jedan dug, usporen trenutak ranije. Skočio je napred, a u grlu mu se začeo uzvik.
     Tobi je zario oštricu u sopstvenu ruku, prikovavši je za drvo.
     Kad je Kilin stigao do njega, Tobi je vrištao iz sve snage. Kad mu je ponestalo vazduha, udahnuo je i ponovo zavrištao. Kosa i lice bili su mu poprskani krvlju. Tanak crveni mlaz tekao je niz drvo, prateći pukotine u kori.
     Tobijeva desna šaka cimala je dršku noža, ali bezuspešno. Promuklo je vištao, pa dahtao, gutajući vazduh, a onda ponovo vrištao - sada užasnuto i bespomoćno.
     "Pusti!" povikao je Kilin. Zgrabio je Tobija za desnu šaku, kojom je pokušavao da iščupa nož. Oštrica je bila do pola zarivena u drvo.
     "Pusti mene, sine. Ja ću ga izvaditi."
     Tobi je kroz staklasti, ludački sjaj u očima izgleda prepoznao oca. Otvorio je usta, dahnuo i ponovo počeo da vrišti.
     "Kriviš ga!" povikao je Kilin. Od trzanja za dršku Tobi je okretao nož, još više ranjavajući šaku.
     Crveni mlaz je narastao. Stigao je do tla i počeo da se pretvara u baru.
     Kilin je pogledao Šibo. "Drži ga."
     Ona i Besen su brzo obuhvatile Tobija, koji je počeo da se njiše napred-nazad, vrišteći i dašćući. Krik je postajao sve promukliji i Kilin je znao da će dečko promuknuti.
     Pažljivo je odvojio Tobijeve prste od drške.
     "Bol! Bol!" povikala je Šibo drevnu kletvu u žalosti.
     "Tobi... kako, šta..." počela je Besen, a onda je počela da plače, preplašena.
     Iz Tobijevog grla su se otimali jecaji. Usta su mu se izvijala, ali nije mogao da govori.
     Kilin se ukopao u tlo. Skoncentrisao se i jednim pokretom izvukao nož iz drveta.
     Tobi se srušio. Žene su ga spustile na prašnjavi šljunak, izbegavajući baru napola skorene krvi.
     Kilin je bacio nož i brzo doneo svoj ranac. Našao je organiformnu krpu uguranu u džep i isekao je svojim nožem na trake. Tobi se tresao u naručju žena, ječao, gutao, nerazumljivo vikao. Drugi Bišopovi su trkom pristizali.
     Kilin je napravio podvez i umotao šaku dok su žene i dalje držale Tobija. Potom je Šibo sve razvezala i opet previla, znatno bolje.
     Tobi je ubrzano, glasno dahtao, potpuno siv u licu.
     "Sine... sine", rekao je Kilin. Dečko je zurio u tamu, gde se crvenskasto svetlo širilo od dalekog molekularnog oblaka između zvezda. "Sine, šta...?"
     Besen je prestala da plače dok su mu previjali šaku, a sada je opet počela tiho da jeca. Kilinu su usta bila suva, a nikako nije uspevao da iz nozdrva odagna bakarni zadah krvi.
     "Ja... nešto... sinulo mi. Uradi to." Tobi je jedva govorio kroz stegnute, bele usne.
     "Tvoja ideja?"
     "Ja... ne znam."
     "Na šta je ličilo?"
     "Veliko... klizavo. Svetleće, skoro."
     "Kako je izgledalo?" upitala je Besen, brišući suze.
     "Ja... Veliko, pritiskalo me. Izgledalo...?" Tobi se namrštio, zureći u prazno.
     "Oh, zašto, zašto..." počela je Besen.
     Kilin je podigao šaku da je prekine. Klimnuo je Tobiju. "Dabre, sine. Kako je izgledalo?"
     "Izgledalo je... svetlucavo. I... bez lica. Sasvim bez lica."









6.
     Izbočine i provalije u planini ometale su Kvat u bekstvu. Oštri kameni zubi su je vrebali. Nekoliko puta se spotakla i jedva povratila ranvotežu. Sveža klizišta su se razvila u crne jaruge, oslobođene poslednjim potresom, i ivicama joj strugala kućište. Podumovi su joj brbljali, obuzeti potpunom zbunjenošću, i jedina reakcija joj je bila da se okrene, pojuri, pobegne.
     Bilo je zaista blizu. Gotovo da je ostala uhvaćena i prikovana, uvučena u um Ništaka koga je opsela.
     Ali to je bilo nemoguće. Njen um je dobro uređen, višestruk, sposoban da prizove ogromne količine znanja, da pretraži mentalne podatke u mikrosekundi, da slojevitom masom nadvlada svaki jednostavan, linearni mozak Ništaka. Dok je nosila u sebi svog Ništaka, samo mu je okrznula um. Bila je prezauzeta, pa je samo na brzinu pogledala. Zauzimanje drugog Ništaka bilo je sasvim prosto. Ali sada je videla da je svaki put padala neka neprimetna barijera.
     Nikakvo ottimanje ni udaranje nije uspelo da je oslobodi od ove poslednje, očito bedne inteligencije. Dok je pokušavala da se izvuče, ustanovila je da joj je lična aura potopljena u žitki, pohlepni podsloj. Bio je lepljiv i gust, blatnjavi nanos prepletenih, nesvesnih impulsa, sećanja, nejasnih podsistema.
     Tu je taj Ništak istinski živeo. Kvat je osetila njegovo grubo, lepljivo privlačenje u trenutku iskrenog iznenađenja. Gornji slojevi uma bili su blagi i poslušni, kao hladni, glatki hodnici ispod linearnih spojeva svesti - dok je duboko dole, u komorama obloženim i ojačanim koščatom odlučnošću, vrebao složen, užasti lavirint neobične moći.
     Ili umovi. Kvat čak više nije bila sigurna je li ovaj Ništak jedinstvena inteligencija.
     Najviši slojevi uma bili su kao pasivna faza, a ne upravljačka jedinica. Tu, u prostranom, ravnom području nad sirupastim kovitlacem, obitavali su delići podumova. I tu je zijao ambis.
     Instinkti su govorili tiho i efikasno, nikada ne prekidajući. Osećanja bi naglo planula - rešetajući, ispredajući, uvek odvlačeći višu inteligenciju od njenih namera.
     Poletni hormoni su kuljali - ne da prenesu sklopove slika ili podataka, kao kod Kvat, nego da zapljusnu krvotok hitnim zahtevima.
     Organi daleko od mozga reagovali su na te hemijske glasnike, pumpajući druge hormone u bubnjavi tok, dodajući opštoj zbrci i svoje bazne glasove.
     Ideje su izrastale iz te močvare kao kristalne kule, smireno svetlucajući - ali uskoro su bivale poprskane mirisnim hemijskim blatom, nalik na krv na staklu.
     Svi elementi stapali su se i rvali, prave sukobljene armije koje hitaju u juriš, previru, kovitlajući se u divljim okršajima. Avetinjske mrlje ovenčavale su krhke bedeme analitičkih misli. Klobučavo blato gladno je skakalo na ozbiljne grudobrane razuma, podrivajući stare temelje istovremeno sa gradnjom novih.
     Ali ta unutrašnja bitka nije stvarala samo zbrku i potpunu neodlučnost. Nekako je uspevao da se pojavi jedinstven, dosledan pogled, držeći pod kontrolom vitalne, najznačajnije delove. Njegovo delovanje kontrolisalo je bezbrojne uticaje, ne dopuštajući da neki od njih predugo nadvladava ostale.
     Kvat se divila ogormnoj energiji potrebnoj za neprekidne sudare, a istovremeno je osećala nekakvu mešavinu prepoznavanja i gađenja.
     Unutrašnji predeli ovog Ništaka bili su daleko složeniji nego što bi smeli da budu. Nikakvo čudo da nisu dostigli tehnološku prefinjenost nožaca! Napredovali su korak po korak kroz urlikanje oluje, a svako oštro opažanje smesta se kvarilo zbog divljih vetrova strasti.
     Ali Ništak je umeo da se kliže po površini tih ispucalih, alhemijskih strujanja. Od toga je sticao nekakvu ravnotežu i čudnu smirenost. To je ličilo na način na koji hodaju - padaju napred, potom se spasu isturajući drugu nogu. To zahteva pokrete njihanja koji odgovaraju nestalnoj prirodi samog bića.
     A nije bio jedan um... a nije bio ni višestruk, sa prepletenim inteligencijama, kao kod Kvat.
     Znala je da treba da obavesti Tukar'ramin. Ovo otkriće je potpuno neočekivano, a njegove posledice Kvat nije mogla ni da zamisli. Ali za sad nije mogla jasno da misli. Njeni manji umovi zahtevali su različite stvari, cičeći i uvijajući se. Ućutkala ih je i donela čvrstu odluku: držaće se dovoljno daleko od Ništaka da ne mogu da je otkriju. Moraće da shvati šta su oni zapravo.
     Lepljiva paučina Ništakovog uma još je bila svuda po njoj. Zaklanjala joj je vidno polje, nalik na svetlucave tragove sumnje. Kao da se i u vazduhu osećao skeptični vetar.
     Kvat se spoticala dalje, obuzeta potpunom zbunjenošću.









7.
     Kilin je bio u dubokom snu kada je planinu protresao prvi snažan trzaj. Smesta se probudio i iskotrljao iz šatora, podigavši se na noge dok ga je Šibo sledila. Drugi udar ga je opet oborio.
     Očima je trebalo nekoliko trenutaka da se prilagode. Automatski su prešle na najosetljiviji sistem, pošto ih je sinoć ostavio podešene na noćni vid. Ali od toga je predeo zaplamteo kao pod podnevnim suncem.
     Svetlucanje se obrušavalo, izbleđujući boje i senke. Čitava nebeska kapa blistala je kao zlato.
     Sifon. Kosmička nit se opet pokrenula, isisavajući bogatu rudu iz središta planete. Obrušavanje stena u dubini slalo je ogromne talase. Osećao je kroz stopala lagano talasanje ogromnih pokreta hiljadama kilometara duboko.
     "Napolje!" povikao je u kom. "Ostavite jaruge. Iziđite na otvoreno!"
     I on i Šibo spavali su u punoj opremi. Pokupili su rance i pošli iz jaruge kada je primetio da Tobi i Besen još sede i obuvaju se.
     "Pustite to!" povikao je. Zemlja je pod njim uzdrhtala, i bilo je teško ostati na nogama. "Trčite bosi."
     Tobi je zbunjeno gledao u oca, još se nije bio sasvim razbudio. Dali su mu ono malo lekova protiv bola i infekcije koje je Porodica još imala.
     Kilin je zgrabio Tobijev ranac, a Šibo Besenin. "Hajde!" povikala je.
     Kamen veličine čoveka došao je tutnjeći kroz klisuru. Prešao je pravo preko dva šatora nešto iznad njih. Šuplje je tresnuo i projurio. Ivice su se drobile, i u prolazu ih je zasuo šljunkom. Odneo je i njihove šatore.
     Potrčali su uzbrdo dok nisu stigli do zaravni. Kilin je pomagao Tobiju da se tetura preko delova gde je nedavno nanešeni pesak bio klizav. Dečak je još bio omamljen i čuvao je levu ruku. Kilin je pazio na kamenje koje se odronjavalo i sklanjao Tobija u stranu.
     Jasni sjaj na nebu omogućavao im je da izbegavaju stenje i otpad koji je tutnjao kraj njih. Nisu svi bili dovoljno brzi ni sretni; iz jaruge su dopirali krici bola i iznenađenja.
     Zaustavili su se kad su izbili na ravnu, otvorenu kamenu ploču. Visoke granitne padine i neravni prevoj nad njima izgleda da su stresli svo slobodno kamenje. "Usmerite se ovamo!" javio je Kilin preko koma.
     - Umukni! - besno je povikala Džoslin. - Bišopovi! Krenite prema mom položaju! -
     "Džoslin, ovde je sasvim čisto", rekao je Kilin.
     - Mene slušajte! Ne idite ka Kilinu! -
     Zemlja se tresla, talasala i drhtala. Bišopovi su puzali i trčali uz prevoj, bežeći od jaruga kroz koje je tutnjalo kamenje. Kilin više nije upotrebio kom.
     Džoslin se nalazila u blizini, na uzanoj raščišćenoj strmini. Izgledala je bezbedno, osim ako se obruši čitava masa planine odozgo. Pridružilo joj se nekoliko Bišopovih. Ostali su kako-tako stigli do Kilina. Potresi su polako jenjali. Džoslinino mesto je izdržalo. Posle nekog vremena sišla je niz padinu i povela svoju grupicu preko prevoja. Izišla je na kamenu ploču gde je preko stotinu Bišopovih stajalo na velikim razmacima, kako bi mogli da izbegavaju obrušeno kamenje.
     "Podrivaš moj položaj", rekla je Džoslin, dašćući, čim se približila.
     Kilin je odmahnuo glavom; nije imao dovoljno poverenja u sebe da bi progovorio. Odozdo su dopirali tresci i uzvici. Planinom se pronosila duboka, spora tutnjava, kao da se čitava planeta grči u bolnim uzdasima.
     - Okupljanje! Okupljanje! - začuo se oštar poziv Njegove Vrhovnosti.
     "Hajdemo!" povikala je Džoslin Bišopovima.
     "Ovde je bezbednije", rekao je Kilin.
     "Radićeš onako kako naredi Njegova Vrhovnost!" obrecnula se Džoslin.
     Tobi i Besen su se obuli i sredili rančeve. Svo četvoro pošli su preko granitne ravnice prošarane klizećim kamenom. Drhtaji su malo jenjali, kao da je glodanje u središtu planete prestalo. Kilin se zagledao u zlatasto sveltucanje na nebu, ali nije uspeo ni da nazre izvučeni metal iz jezgra. Nešto tamno kretalo se visoko gore, obična ogrebotina u sjaju, ali ništa više.
     Kada su stigli na narednu kamenu površinu, Njegova Vrhovnost je već govorio Porodicama koje su se još postrojavale pred njim. "Ovo je samo još jedan pokušaj demona i đavola puštenih na nas, neuspešan pokušaj da nas razbiju, da pokidaju vezu sa jedinom preostalom niti nade. Nebeski Sejač će uskoro doći, proračunali su moji Aspekti. Pripremite se!"
     Ostale Porodice počele su da skupljaju čvornovate grane i grmlje za veliku vatru. Spoticali su se i padali jer se zemlja tresla, ali nastavljali su. Kilin i ostali su ih posmatrali sa nevericom.
     "Pazite!" povikao je Njegova Vrhovnost. "Trenutak je tu!"
     Kilin je pogledao uvis. Nad planinom je lebdela tanka traka, vidljiva samo kao crna mrlja u sjaju. Kretala se. Gotovo prava linija polako se skraćivala i širila.
     Kilinu se činilo da gleda u nešto mnogo veće nego što izgleda na prvi pogled. Traka se blago zakrivila, gotovo ljupko. Paučinasti sjaj iza nje pojačavao je utisak da se traka brzo kreće, hitajući preko neba kao crni prst koji se ozbiljno i umešno okreće. Kilinu se činilo da izgleda kao štap bačen tako visoko da, okrećući se iz sve snage, nikada neće pasti.
     Potom se začuo i zvuk. Kilin je isprva pomislio da čuje onaj duboki bas ton kroz đonove čizama, ali brzo je shvatio da spori, teški zvuk dopire sa neba. Prolamao se, jedan jedini ton prelomljen u hor nižih zvukova, tonući sve dublje i dublje u frekvence koje se više osećaju nego čuju, talasne dužine koje pulsiraju čitavom dužinom, tako da je slušao čitavim telom. Ličilo je na udare velikih talasa iz same vaseljene, vođenih plimama svetlosti kako bi zapljuskivali kamičke planeta i zvezda, prelivajući se preko njih u potočićima.
     Nešto se spuštalo sa neba.
     Spori, kotrljavi tonovi donosili su davno prisutne strahove. Stena pod njima prekršila je vekovima staro obećanje čvrstine, a sada je i čudna, tamna traka nad njim otvarala svoj ambis sumnje. Kilin se upitao nije li to neka naprava Kibera, nalik na kosmičku strunu. Ako je tako, onda nema načina da pobegnu. Očito se uputila pravo naniže ka njima, na golom, izloženom planinskom vrhu. Osetio je ogromne razmere te stvari iako nije bio u stanju da razabere nikakve pojedinosti.
     Potom je počeo da čuje brujanje tonova koji su lebdeli u vazduhu. Podizali su se kao zvuk vetra kroz visoko drveće, kao da orkan nosi tu stvar u visini, kao da je načinjena od drveta i lišća.
     Njegova Vrhovnost je vikao nešto, neke verske fraze koje Kilinu nisu ništa značile.
     "Pazite, sejač je došao da seje. Odabranima će pružiti saznanje o misterijama carstva nebeskog. A mehaničkim stvarima to neće biti dato!"
     Odjednom je primetio da se traka u visini postepeno širi i polako zakrivljuje, uperivši kraj pravo ka zemlji. Ka njima.
     Sad kad je prišla bliže, Kilin je mogao da razabere pojedinosti pri sjaju sa neba. Velike tetive, nalik na užad, protezale su se naniže, isprekidane čvornovatim oteklinama, nalik na pršljenove neke ogromne kičme. I ječalo je. Jurilo je ka njima preko nebesa, sve glasnije brujeći. Isružene čvrste grane ispunjavale su vazduh glasnim pucketanjem. Simfonija krckanja i čudnog šuštanja narastala je do užasne buke...
     ...i nešto je palo na kamen blizu njih. Zdrobilo se, polivši Kilina mirišljavim sokom koji mu se zadržao u bradi. Trgao se unazad, ali miris je bio prijatan, sladak, privlačan.
     Još jedan udar o planinu, pa još i još. Čitava padina bila je zasuta. Porodice su radosno povikale, bez ikakvog straha, kada su po njima počela da pljušte krupna, ovalna obličja.
     Kilin je nejasno shvatio da ni sam nije osećao strah dok je traka hitala ka njima. Na neki način odmah je osetio da to ne potiče od Kibera, da nije opasno.
     Pucketanje i šuštanje ih je i dlaje zasipalo, ali sve slabije, a tanka linija, blago zakrivljena, počela je da se povlači. Izgledalo je da se spušta pravo naniže, prosecajući nebesa kao da upire optužujući prst - ili da poziva nekoga? - na čovečanstvo zbijeno pod planinskim vrhom.
     Začuđen, pošao je ka najbližem palom predmetu. Jajasti oblik se razbio, šireći vlagu na sve strane. Sa sokom su bile pomešane sitne sive kugle. Kilin je podigao nekoliko i onjušio ih - bile su lake i slatke. Bez razmišljanja, zanemarivši uobičajenu opreznost, zagrizao je jednu. Usta mu je ispunio prijatan, uljast ukus.
     "Ne! Ne!" zaustavila ga je jedna Trica. "Sačuvaj - za kuvanje."
     Kilin je gledao čoveka kako podiže slomljeno jaje i odlazi sa njim, teturajući se pod težinom. Ljudi su jurili po čitavoj padini da sve prikupe. Drugi su podsticali sve jače vatre. Neki su već natakli kugle na štapove i počeli da ih peku nad plamenom.
     Kilin je pustio da ga slavlje ponese. Plemenu, izmorenom dugim povlačenjem i nedostatkom hrane, slavlje je zaista bilo potrebno. Ne pitajući zašto, znao je da je ova bukvalno nebeska mana dobra i zdrava. Gust, slatkast miris pečenja obećavao je uživanje i nosu i ustima. Čak ni stalni potresi koji su se još osećali nisu mu više smetali.
     Gledao je za tamnom oštricom koja se sve više udaljavala preko neba, polako se zakrivljujući dok se pela. Zadržala se za trenutak na najdaljoj vidljivoj tačci, lebdeći nad planinskim vrhom kao da im prenosi blagoslov - što je i učinila.









8.
     Kvat je u hladnoj planinskoj noći osetila spuštanje nečeg krupnog.
     Našla je zaklon u pukotini iza mesta gde su se sakupili Ništaci. Odatle je mogla da hvata njihova zračenja. Očito su mislili da njihovi mali mehuri električnog osmatranja, svedeni na minimum, mogu da izmaknu nošcima. Kvat je sa lakoćom prodirala kroz sićušne, slabe kugle, proveravajući iskričavo zračenje u njima.
     Međutim, na ovaj način gotovo ništa nije mogla da sazna. Svakako nije naučila ništa više od onog sažižućeg otkrića kada je bila zarobljena u Ništaku. Potočići svesti Ništaka klizili su kroz ledeni vazduh i lepili se za Kvatinu elektro-auru, lepršajući kao zastavice na povetarcu čula. A znak koga je ugradila u svog Ništaka i dalje je ćutao.
     Ipak, oklevala je da se približi samom planinskom vrhu. Novi incident bi mogao da ih uzbuni, natera da se razbeže i time otežaju Kvatinu potragu.
     Tada je osetila prvi visoki, napeti ton daleko na zapadu. Zvuk je klizio vazduhom, praćen prolamanjem dubokog basa. Zajedno su se kotrljali kao stalna grmljavina. Izvor zvuka spuštao se brzinom za koju je Kvat u prvi mah pomislila da je privid. Sabijene doplerske slike stizale su suviše brzo. Ponovo su navrli stari strahovi.
     Nošci potiču od vrste koja je rila pod zemljom. Visine u njima izazivaju strašnu, grčevitu paniku. Zato nisu lovili neprijatelje iz vazduha, ma koliko efikasno bi to bilo. Nošcima su bile potrebne hiljade godina da nauče da podnose strašno osećanje pada u orbiti. Tek genetske izmene su im omogućile putovanje svemirom... mada nisu izbrisale stalni užas od leta nad nekim predelom, sa strašnim slikama mogućih vrtoglavih padova. Kvat i ostali uspevali su da prelaze kratka rastojanja samo ako bi prepustili kontrolu podumu, svodeći zadatak samo na mehaničke pokrete.
     Ali ovo! - poniralo je kao da ni ne primećuje pritisak vazduha. Neki brod?
     Ne - tamna linija prelazila je čitav kvadrant neba. Otpali deo konsturkcije nožaca? Nemoguće - bilo je smeđe i zeleno, potpuno različito od ogromnih sivih lavirinata koji se grade u orbiti.
     Spuštalo se sve niže. Kvat je prekinula ćutanje i pozvala Tukar'ramin.
     Ogromna inteligencija smesta se odazvala, svetlucajući u hladnom vazduhu.
     *Razumem tvoju paniku. Da nisam bila zauzeta veoma ozbiljnim i hitnim pitanjima, svakako bih te upozorila.*
     #Hoće li pasti na mene?# upitala je Kvat, pokušavajući da deluje smireno.
     *Ne. Neće uopšte dotaći tlo.*
     #Je li to delo maški? Je li njihovo? Pucaću u...#
     *Ni ne pokušavaj takvu glupost. Evo.*
     U Kvatinoj auri planuo je električni pupoljak saznanja, debeo i račvast. Brojni, zbijeni podaci.
     Progutala ih je, pretvorivši rotirajuću loptu indukcionih struja u čitljive hormone. Obuzeli su je mirisi i ukusi, nabijeni neverovatnim pojedinostima.
     #Tako je bogato!#
     *Dolazi nepročišćeno od Prosvetljenih.*
     Kvat je bila zaprepašćena čašću koju je doživela. Okusila je sa oklevanjem. Fantastična središnja činjenica zapljusnula ju je kao ledeni potok. To u visini bilo je živo.
     Istorija mu je bila pohranjena u mutnim oblastima naizgled nebitnih znanja, zaprepastila se Kvat kada je to otkrila. Nošci svakako nisu govorili mnogo o tome. Ipak, dok je skidala slojeve hormonalnih značenja, stvar je postajala sve upečatljivija.
     #Zašto nam ovo nije rečeno?# uzviknula je Kvat dok je kroz nju tekla istorija te stvari, a podumovi vredno razlagali bezbrojne pojedinosti.
     *Nismo je smatrali bitnom*, odgovorila je Tukar'ramin. *U svakom slučaju, to je zanimljiv objekat. Možda će nam u budućnosti biti od neke koristi.*
     #Od koristi...!# Kvat je bila zapanjena Tukar'ramininom ravnodušnošću. Utom ju je karakterološki podum podsetio da je ona, ipak, samo nedavno povećani član Košnice. Njen veliki napredak, otkriće da sadrži elemente Filozofa - to joj ipak ne daje pravo da dovodi u pitanje Tukar'raminine procene. Uživala je u neobično hladnom prisustvu - u glasu samih Prosvetljenih.
     Stvar nad njom spuštala se kroz grmljavinu i vazdušne vrtloge noći.

     Počelo je kao semezver, daleko na ivici ovog solarnog sistema.
     Tada je bilo samo tanka šipka sporog života koji se borio u strašnoj hladnoći. Sa nje su se širili izdanci, držeći paučinasto ogledalo mnogo veće od same šipke. Slabačka sunčeva svetlost odbijena od liskunskog ogledala i usredsređena ka živom jezgru, dovoljno ga je grejala da se moglo očuvati mlako, stalno strujanje tečnosti.
     U ogromnoj tami daleko iza zvezde, šipka je čekala i posmatrala. Molekularni oblaci u prolazu okrznuli bi je prašinom, i taj jadni obrok bio je dovoljan - jedva - da joj pomogne da popravi povremena oštećenja od kosmičkih zraka.
     Filigranska mišićna vlakna držala su ogledalo u pravom položaju i stvarala osnovu za kasniji rast. Čak i tako daleko od zvezde, pritisak sunčeve svetlosti širio je prostranu, tanku strukturu. Blago obrtanje obezbeđivalo je održavanje napetosti, preko isprepletanih podupirača.
     Slabaško ali usmereno svetlo padalo je na fotoreceptore, koji su pretvarali energiju u hemijske oblike. Semezver nije morala da se brzo kreće, pa je taj slabački tok energije bio dovoljan da je pošalje u lov.
     Nije bilo uma u tom ledeno hladnom, crnom komadu materije. Nije bio potreban... zasad.
     Tanko ogledalo imalo je još jednu ulogu. Pošto je sloj receptora sa godinama rastao, proširivala se i slika koju je ogledalo davalo. Kontraktilna vlakna bi se povremeno zgrčila. Gotovo bestežinsko, ogledalo se naginjalo u stranu i pretvaralo u vešto uobličeni paraboloid. Spore oscilacije prenosile su se preko njegove površine. Lagane, talasave slike zvezde odlebdele bi ka ivicama, šaljući kroz uporišta duge talase. Svetlucave površine hvatale su slabo zračenje i sabijale ga. To je za trenutak davalo receptorima sliku svemira oko samog sunca.
     Veoma dugo nije bilo ničeg primetnog u toj raširenoj slici - samo šareno i lagano sveltucavo zapljuskivanje u molekularnim oblacima u pozadini. U odnosu na toliko svetlo, plen semezveri zaista je bio teško primetan.
     Ipak, životinja je na kraju našla zanimljivu tačkicu svetlosti. Je li to kugla leda? U igru su, nesigurno, ušli drevni nagoni.
     Rasli su specijalizovani fotoreceptori, sposobni da analiziraju uske opiljke spektra koji su dopirali sa daleke, nejasne tačke. Jedan je osetio jonizovane fragmente vodonika i kiseonika. Drugi je proveravao gustiš spektralnih šiljkova, tragajući za ugljen dioksidom, amonijakom i tragovima još složenijih i osetljivijih oblika.
     Uspeh nije stigao već pri prvom pokušaju, čak ni u desetom. A semezver nije zahtevala od dalekog plena samo nejasne predznake postojanja vode; prekometna glava morala je da se kreće orbitom koju bi semezver mogla da dosegne.
     Konačno je jedna svetlosna čestica ispunila sve prastare genetski programirane zahteve, i semezver se dala na posao. Počela je duga, spora potera. Nebeska mehanika, balistika, donošenje odluka - svi složeni međuodnosi javljali su se vrlo sporo, omogućeni stalnim pritiskom sunčeve svetlosti. Iz životinje su izrasla i raširila se velika jedra. Uhvativši fotonski vetar, zver je skrenula i zaplovila.
     Proticala su stoleća. Sićušna slika plena rasla je i smanjivala se kako je eliptična potera pratila večite zahteve gravitacije. Plen je počeo da raste i pretvorio se u nepravilan, tumbajući komad prašine i leda.
     Sada je došao kritičan trenutak: kontakt. Podaci su se skupljali u ćelijama i vlaknima načinjenim samo za taj posao. Ugaono ubrzanje, torzione sile, vektori - sve se postepeno svodilo na molekularni nivo, na grupacije jona i membrana. Bolno spora, zver je izvodila proračune koji su deo prirode svakog bića koje se kreće. Ali ovo je moglo da produži svoje bezgranično vreme toliko da isključi čak i najmanji postojeći rizik.
     Vitka vlakna su se produžila. Našla su uporište na ledenoj planini što se polako obrtala, i sva su istog trenutka zgrabila predodređene tačke. Zver je započela lagani ples, namotavajući niti i uporišta. Blago centripetalno ubrzanje aktiviralo je davno uspavane hemijske i biološke procese.
     U hladnoj šipki probudilo se nešto nalik na glad.
     Njeno jedro, pretvoreno u ogledalo pomoću sloja tankih ćelija nalik na liskun, uperilo je u plen svetlost daleke zvezde. Ovo strpljivo koplje svetlosti razvejalo je oblak ledene magle. Zver je povlačila niti kako bi izbegla da je gas ponese, ali zadržavala je usmerenost mlaza.
     Pukotina se produbljavala. Na nekim mestima unutra ostatak radio-aktivnosti rastopio je led do vode, stvorivši male džepove tečnosti. Semezver je ispružila šupalj izdanak.
     Prvi gutljaj divne tečnosti preko izdanka debljine trske doveo je semezver do vrtoglave radosti - ukoliko mešavina bezumnih ćelija koje umeju da se dele uopšte može da spozna tako složenu reakciju.
     Preko jaza su se pružili novi izdanci. Pričvrstili su semezver za ledenu kuglu i obezbedili osnovu za dalji rast jedra. Svetlucavi, srebrnasti sloj slao je blistavo sunčevo svetlo sve dalje u rupu, pretvarajući hemijsko bogatstvo u maglu.
     Hrana! Obilje! Bila je to nagrada za mnoga stoleća čekanja.
     Tanki, prozirni slojevi hvatali su oslobođeni gas. Ćelije su bile spremne da ga upiju. Hranljive materije tekle su ka dubini tela semezveri. Došlo je proleće posle nezamislivo duge zime.
     Konačno je kupasta rupa u ledu bila dovoljno duboka da pruži zaštitu od meteorita, pa čak i od većine kosmičkih zraka. Šipka je izvukla nova kontraktilna vlakna. Gnezdo je bilo bezbedno izdubljeno. Polako je pošla tamo. Svaki pokret bio je veoma pažljiv. Bolno oprezni pokreti kontraktilnih izdanaka vodili su gustu, tamnu šipku sve dublje u otvor. Tu će moći da obitava zauvek.
     Spuštanje središnje šipke, sada veoma narasle, izazvalo je nove odgovore. Zver je razvila nove čvorove iz kojih je propupelo bledo, nežno korenje. U igru su ušle duboke molekularne konfiguracije. Mada nije posedovala ništa nalik pravim namerama, zver je počela da se priprema za narednu veliku pustolovinu: približavanje suncu.
     Još je nije vodila inteligencija. Gruba kora i tamno telo krili su složene genetske šifre, ali ne i um.
     Korenje se polako zavlačilo u led. Složene membrane su treperile, a toplota oslobođena njihovim kretanjem topila je dalji put. Kad bi isisali malo tečnosti, gradili su nova tkiva i otvarali nove pukotine. Delić sporog bogatstva vraćao se u glavno telo, gde su se otvarale nove šifre u molekularnom veličanstvu.
     Korenje koje je rudarilo tragalo je za retkim elementima kako bi izgradilo složenije strukture. Jedra su rasla sve veća. Ledena lopta od koje bi postala obična kometa trpela je strpljiva, oprezna ispitivanja. Zver je mogla da ne žuri i da pazi, kako ne bi naišla na neku neočekivanu opasnost.
     Preko sivog površinskog leda pružile su se smaragdno zelene pruge. Ledena planina je za stotinjak godina počela da liči na potopljeni brod, obrasla pegavim, ljuspastim biljkama koje ne poznaju ograničenja gravitacije. Sok je lako tekao kroz široke celulozne kanale. Kontrakcije su vodile zagrevajuću tečnost do izdanaka koji su zalazili u senku.
     Ova narastajuća, kožasta šuma povremeno bi se izdigla i zanjihala od nakupljene energije. Pružala je debela stabla visoko u tamu nad sobom. Debelo smeđe drveće guralo se tražeći svetlost. Lišće je bujalo, naborano i jarko zeleno.
     Samo su večno rastuća jedra mogla da zaustave zarivanje drvenih kopalja u nebo. Kada bi neko stablo zaklonilo jedra, niz izdanke bi prošao signal. U tom stablu bi nestalo soka i prestalo bi da raste.
     Stabla nisu bila jednostavna. Rudarski korenovi tražili su unutar leda zalihe ugljenika. Mada su biljke na površini pokazivale neverovatno složene oblike, to je bila sitnica u poređenju sa prefinjenom složenošću na molekularnom nivou rudarskog korenja.
     Sakupljalo je atome ugljenika i vezivalo ih u odgovarajući raspored, stvarajući kristal: grafit. Povremene nesavršenosti u nizovima nadoknađivane su masom molekula davalaca i primalaca. Velika grafitna vlakna rasla su polako i odmereno, savršeno glatka.
     Bezbroj drugih molekula nosilo je grafitne niti ispod kore drveta. Prolazile su godine u stapanju i stvaranju strukturnog oslonca daleko jačeg nego što je potreban biljci u odsustvu gravitacije. Vlakna su čekala u rezervi, jer obrasli ledeni svet je išao sve više unutra, ka suncu.
     Sada je šuma višestruko nadmašivala veličinu nekadašnje ledene kugle. Zvezda pred njima više nije bila samo jarka tačkica. Milenijumi jedrenja na blagom dahu fotona doveli su kometu-zver na domak planeta.
     Tempo se ubrzao. Pojavila su se mala, vretenasta stvorenja, izvučena iz nedavno aktiviranih genetskih šifri. Muvala su se po lišću, obavljajući bezbroj poslova na gradnji i opravci.
     Neka stvorenja ličila su na paukov otporne na vakuum i tapkala su preko velikih kožastih listova na lepljivim jastučićima umesto stopala. Umela su da nađu greške u rastu, ili oštećenja od meteorita, pod bledom svetlošću dalekog sunca. Prema uputstvima sadržanim u svega nekoliko hiljada ćelija, te crne životinjice rešavale su probleme svojim tankim crnim prstima.
     Ako bi se pojavila zagonetka koja prevazilazi njihove precizne programe, nalazili bi najbliži bakarni spoj na velikom deblu. To su bila superprovodna vlakna. Paukovi su preko njih mogli da komuniciraju sa zveri u jezgru, grubo, ali bez gubitka signala.
     Električna energija neprekidno je tekla kroz niti, puneći kondenzatore i akumulatore malih paukova. Mada biološki opremljeni za svoje poslove, paukovi su mogli da primaju i skladište i složenija uputstva za rešavanje trenutnih problema. Velika zver u jezgru bila je samo veći primerak istog sistema: složena i snalažljiva, ipak još nije predstavljala samostalnu inteligenciju.
     Došlo je vreme za ozbiljne manevre. Zver u jezgru je to registrovala i odgovorila reakcijom koju bi neki posmatrač smatrao dokazom velike originalnosti. Na jednom mestu koje biljke nisu obrasle počeli su da se sakupljaju silikati. Paukovi i ljuspaste gljive zajednički su gradili keramičke siske i rezervoare, povezane glinenim cevima. Pažljivo sakupljani kiseonik i vodonik spajali su se u komorama za sagorevanje. Elektrolitska iskra započela je neprekidnu ekploziju. Kometa-zver opet je pošla ka suncu.
     Ipak, nije se uputila ka plamenom središtu. Tamo bi se njeno ledeno utočište istopilo, i zver bi se raspala. Sunce nikada neće biti njen blizak prijatelj.
     Umesto toga, pošla je spiralnom putanjom. Vremenom je toplota stvarana u grubom raketnom motoru zapretila da suviše ugreje kometu. Kada je počelo topljenje, zver se prebacila na male sluzave kugle, koje su rasle kao parazitski mehurovi na vrhovima najvišeg drveća. U njima su se kombinovali vodonik peroksid i enzim katalaza, ispuštajući nagrizajuće pare bezbedno daleko od dragocene rezerve leda.
     Zver je počela da goni naročito bogat asteroid koji su našla solarna ogledala. Blizu fotoreceptora narasle su celuozne vreće i ispunile se vodom. Ta gusta sočiva davala su oštre slike koje su pomagale kometi-zveri da se precizno usmerava ka novom plenu.
     Razaranje kotrljajuće planine bogate ugljenikom zahtevalo je više od stotinu godina napornog rada. Pojavili su se veći paukovi, prizvani dubljim instrukcijama. Izvlačili su minerale iz asteroida žestoko kao bušilice. Puzavi crvi nastavljali su lagano, sporo građenje ogromnih grafitnih niti.
     Bezbroj rojeva paukova načinio je zaštitni ekran od srebrnastih silikata. Pokretan kontraktilnim vlaknima, odbijao je povremene sunčeve oluje visokoenergetskih protona koji su hitali ka kometi-šumi. Zver je nastavljala spiralu naniže. Sada joj je glavni zadatak bio zaštita osetljivih izdanaka i sprečavanje gubitka leda.
     Zver je sada rasla kombijacijama. Grafitna vlakna preplitala su se sa živim tkivom duž jedine ose. Ono što je počelo kao tanka šipka sada je opet izgledalo tako, ali bilo je mnogo veće.
     Mršava, sivkasta stvar rasla je sporo, ali vredni paukovi pomagali su u tkanju. Asteroid je postepeno nestao. Šipka je postala ogromna. Bila je najdeblja u sredini, u čijoj unutrašnjosti je obitavala zver. Čak ni kosmički zraci nisu mogli da prodru kroz zaštitne slojeve leda i gvožđa i da oštete genetske šifre.
     Potom su iz keramičkih komora ponovo pokuljala hemijska isparenja. Pokrenuo se novi sistem: elektromagnetni pogon. Indukcioni kalemovi ispunili su se strujom, potisnuvši gvozdene ploče kroz cev. Ovaj pogon trošio je materiju koja zveri nije bila potrebna, ispaljujući je kao ogromna mašinka.
     Sklop je počeo novo putovanje, za koje je trebalo mnogo manje energije. Ipak, proteklo je mnogo orbita dok nije zatvorena petlja ka novom asteroidu.
     Proticala su stoleća tokom kojih je sve duža šipka proždirala nove i nove male kamenite svetove. Solarne peći načinjene od srebrnastih reflektujućih slojeva topile su, pretapale i u vakuumu stvarale neobične, snažne opasače za šipku. Ali osnova svega bilo je neprekidno ispredanje grafitnih niti, koje su se pridruživale onima što su već ležale duž velike šipke.
     Prošlo je mnogo hiljada godina pre nego što je počela poslednja faza u sazrevanju ogromne zveri. Počeli su da se umnožavaju poslednji, najsloženiji geni duboko u početnoj biološkoj podlozi. Pred posmatračem se, konačno, ukazuje inteligencija. Naredni postupci bi nekome izgledali kao očiti dokaz rešavanja problema i kreativnosti u takvom stepenu, i takvom brzinom, da potpuno dokazuju delovanje značajnog uma.
     Možda su ćelije koje upravljaju ogromnu šipku-zver sve dalje ka suncu i bile, sada, um. Ovde se razlike odnose na definicije, a ne na podatke.
     Zver se odavno odlučila za svoje konačno odredište: planetu sa obiljem tečne vode.
     Zver je sada bila ogromna, dosegla je trećinu prečnika ciljne planete. Oku stanovnika planete bila je gotovo nevidljiva - jer je ogromna smeđe-crna konstrukcija bila jedva nešto deblja od nekadašnje komete-zveri. I zaista, ledena lopta i dalje se nalazila u samom središtu ogromnog kabla. Opreznost je nalagala de zver uvek poseduje rezervu.
     Ipak, dok je planeta rasla od tačke u disk, iza nje su se stvarala nova ogledala - predostrožnost za slučaj odbrane mogućih stanovnika. Međutim, niko nije presreo zver. Maške još nisu stigle na svet, a niži životni oblici koji su tu obitavali verovatno nisu ni primetili tanku, tamnu liniju na noćnom nebu.
     Ipak, nekoliko manjih asteroida prešlo je preko površine planete. Uvek oprezna, zver je usmerila svoja ogromna ogledala. Čestice koje bi predstavljale smetnju pretvorile su se u šljaku.
     Zver se uvek držala razborito. Ipak, tek ju je čekao najveći rizik.
     Polako i oprezno, potiskivači mase su se aktivirali čitavom njenom dužinom. Lagano su odbacili poslednje rezerve neiskorišćene šljake, smanjujući ugaono ubrzanje u orbiti. Ova planeta nije imala mesec, pa zver nije mogla više puta da proleće kraj njega kako bi izgubila ubrzanje. Umesto toga, bile su potrebne decenije oprezne navigacije kako bi prišla bliže svetu.
     Konačno je došao veliki trenutak. Kvrgavi kraj šipke-zveri dodirnuo je prve atome atmosfere. To je poslalo složene signale duž superprovodljivih niti koje su obmotavale šipku. Nešto nalik na ushićenje izazvalo je brže premeštanje molekula.
     Okusila je razređeni vazduh. Ovo je bilo novo bogatstvo: blagi gasovi, vodena para, ozon. Posebno široko lišće hvatalo je sićušne količine i sakupljalo ih u velike vene. Uzorci su stigli do zveri u jezgru i procenjeno je da su dobri.
     Zemlja u dubini bila je puna života. Ovo je bio dugo iščekivani raj koji je zver tražila. Sada je počeo pravi zadatak zrelosti.
     Velika šipka počela je da se obrće.

     *Kao što si videla*, Tukar'ramin je prekinula Kvatinu zamišljenost, *Prosvetljeni znaju mnogo o takvim objektima.*
     Kvat je upila ogromnu istoriju zveri u deliću trenutka, brže od treptaja oka. Masivna stvar još je ponirala preko neba, jasno ocrtana na pozadini sjaja pokrenutog Kosmičkog Kruga.
     #Je li bezbedno? Kosmički Krug ga neće ubiti?#
     *Ne, Krug je mnogo istureniji. Tvoji signali sadrže prizvuk straha, Kvat. Zašto?#
     #Strahujem za njega!#
     *Strahuješ?*
     #Tako je... veliko. A živo je! I leti tako...#
     *Nemoj se brinuti. Taj objekat je bio tu kada smo došli. Maške nisu iskoristile tu čudnu, rotirajuću stvar. Možda nisu shvatile da je živa - inače bi je ubile.*
     #Ko ju je načinio?#
     *Ovaj samoobnavljajući oblik širi se prirodnim putem među zvezdama Galaktičkog Središta. Ne znamo mu poreklo.*
     #Tako je veliko! Kakva mu je svrha?#
     *Ne možemo da je utvrdimo. Šta grubi život zna o svrsi, Kvat?*
     #Život uvek ide napred, makar samo da bi se širio.#
     *Ovo verovatno čini upravo to. Primećeno je i kraj drugih planeta. Nismo imali vremena da ih podrobno proučimo.*
     #Ali moramo! Veličanstveniji su od ičega što sam ikada videla!#
     *Svakako grešiš.* Tukar'raminin glas iznenada je postao hladan.
     #Mislila sam, osim tebe lično#, brzo se popravila Kvat.
     *Ne zaboravi Prosvetljene*, rekla je Tukar'ramin reda radi.
     #Da, razume se. Ali ipak...#
     Njihov razgovor potrajao je još nekoliko mikrosekundi tokom kojih je Kvat zapanjeno zurila uvis. #Ovo je... čudesno.#
     *Ni najmanje*, snishodljivo je rekla Tukar'ramin. #Takve strukture su samo nebitan element u ogromnim jednačinama ovog sveta. Imam vesti za tebe...*
     #Ne! Ti posmatraš samo njegovu veličinu. Ja vidim... veličanstvenost.#
     Kvat je zapahnula oluja osećanja. Užas i divljenje koje je u poslednje vreme toliko osećala sada su se pretvorili u ogroman talas, potopivši je u iznenadnom, snažnom trzaju. Osetila je, konačno, šta je odvaja od drugih nožaca. Čuđenje - jednostavno, ali nepodnošljivo ogromno. Potpuno ju je obuzelo, božanstveno i pročišćujuće.
     *Hajde, Kvat, obrati pažnju. Postoji ozbiljan, dubok rascep među Prosvetljenima. Neki Prosvetljeni dočepali su se ovdašnjih nožaca.*
     #Dočepali? Ali tako uzvišeno prisustvo treba samo da objavi svoju volju, pa da svi nošci rado padnu na kolena, puni ponizne zahvalnosti, i da im služe.# Kvat je ponovila prastaru, izlizanu frazu dok joj se glavni um kovitlao od dugo suzbijanih impulsa.
     Tukar'raminin akusto-magnetni profil poprimio je prelive i ukuse kakve Kvat nikad ranije nije osetila. *Postoji sveti sukob. Čak i Prosvetljeni su se podelili, i bore se među sobom.*
     Oštre nijanse potvrđivale su ozbiljnost situacije. #Zar su... zaratili?#
     *Ne razumem šta se dešava. Neki nošci iz naše Košnice ne odgovaraju na moja naređenja. Sprovode nešto sa čim nisam upoznata.*
     #Zbog čega?# upitala je Kvat.
     *Neki Prosvetljeni smatraju da ne treba da se dalje bavimo ovim ciljem, da ne treba još da se uputimo ka Galaktičkom Središtu. Kažu da ne smemo da se oslanjamo na nepouzdane podatke dobijene sa primitivnog broda Ništaka.*
     #I ti Prosvetljeni su protiv nas?#
     *Da, tako mi se čini.* Kroz bogati Tukar'raminin spektar odjekivali su tuga i neverica.
     #Ko? Gde?#
     *Mnogi, i svuda.*
     #I ovde? Uskoro ću uhvatiti Ništaka koga tražimo, samo ako uspem da ga razaberem u okupljenom stadu. Daj mi vremena...#
     *Upravo to nemamo. Nađi ga! Ali čuvaj se drugih iz tvoje Košnice - oni sada deluju u ime nečega što ne razumem.*
     #Hoću!" spremno je rekla Kvat.
     Ali ta odvažnost je samo prikrivala kovitlanje koje je započelo u njoj. Zurila je uvis, u masivno prisustvo i mrmljala za sebe. #Tolika priča o Prosvetljenima, o bićima koja nikada nisam videla - a sada se bore među sobom! Po čemu su oni veći od ove vrtoglave stvari koju jedva mogu da shvatim - čiju veličanstvenost osećam svakom svojom porom i membranom? Ne, tu ima neka greška. Oni vide samo veličinu, i to je osnova njihovog sveta. Ja tragam za značenjem. Za tim čeznem - mnogo više nego za mrskim Ništakom.#
     Osetljivi vazduh bio je ispunjen veličanstvenim tonovima.









9.
     Kilin se probudio podbuo i malaksao. Okrenuo se i utvrdio da leži kraj Šibo. Smestila se tako da je bila skroz privijena uz njega, i Kilin je dozvolio sebi trenutak dokonog zadovoljstva. Potrajalo je neko vreme dok glasovi Aspekata nisu podrili slatku dokolicu, potežući pitanja koja je sinoć ostavio za kasnije.
     Seme-plod, to je bilo to. Mirisno bogatstvo ga je potpuno obuzelo, potisnuvši sve druge glasove, izbrisavši davno uvežbane nagone budnosti i nervozne opreznosti.
     "Dobro je za tebe. Za sve nas", rekla mu je Šibo tokom slavlja. Kada se poluodsutno složio, veselo se nasmejala i gurnula mu lice u vlažnu ljusku seme-ploda.
     Banket skitnica trajao je satima. Voće se peklo i pušilo nad vatrama. Pesme su odjekivale po planini. Kraj vatri su se čule i spontane, tužbalice za tek poginulima. Napevi su narastali u gnevu, a potom nestajali u izlivima skarednih izraza.
     Kako se širilo delovanje voće-semena, pesme su se pretvarale u tihe, blage balade iz starih vremena. Ove Porodice imale su svoja velika razdoblja, gradove posvećene radom i žrtvovnjem, Citadele i jedre njive, sada izgubljene i uništene. A ipak su pevali, pravo u lice novim porazima.
     Bilo je i alkohola. Dagocene bočice u kojima su ga nosili ličile su na one koje su Porodice na Snegobaru sa ljubavlju pravile i ukrašavale. Kilin je naterao sebe da samo dodaje dalje voćnu rakiju kad bi došla do njega, iako mu je od snažnog mirisa išla voda na usta. Znao je da ga tu vreba ponor.
     Njegova Vrhovnost okupio je Porodice tek kad se opšte slavlje-bdenje pretvorilo u pijanstvo i sanjivost. Kilin je napola slušao šta čovečuljak viče, nadajući se da će saznati šta se to noćas desilo. Njegova Vrhovnost govorio je o Nebeskom Sejaču, i stvarno je bio takav: seme je padalo pri svakom spuštanju.
     Ritmičke rečenice Njegove Vrhovnosti bile su prepune verskih izraza. Duge fraze opisivale su Nebeskog Sejača kao izvor veze čovečanstva sa svim silama prirode. Pleme je smatralo sebe delom životnog ciklusa Nebeskog Sejača. Mali, ali odlučan čovečuljak govorio je o vraćanju obilatih darova, o zrenju beskonačno plodnih polja. Simbol života, prepleteno jedinstvo, Sve u Jednom. Bilo je i mnogo glasne, nejasne priče o Nebeskom Sejaču kao živoj vezi Plemena sa vremenima Svećnjaka, kao o glasniku Boga, kao o jedinom živom biću koje maške ne mogu da unište. Jedenje njegovog semena je verski čin, sveto sjedinjenje sa vrhovnim izvorima života.
     "Telo i krv ogromnih oblasti dati su nama", vikao je Njegova Vrhovnost, prevrćući očima i lica oblivenog sveltucavim znojem. "Uzmite! Jedite! I spremite se! Za sutrašnji marš! Za nove pobede!"
     Vest o predstojećim bitkama utišala je Porodice i pokvarila ionako besciljno slavlje. Njegova Vrhovnost ponovo je osvetlio svoj skelet. U oblačnoj noći bio je mnogo efektniji nego pod šatorom. Kilin se pitao zašto bi iko čuvao električni tehno koji ima tako malu svakodnevnu primenu. Možda je on išao uz neku veću umešnost.
     Ipak, Kilin na Snegobaru nije video toliko ljudskih sposobnosti. Bogomoljka je pokazala nešto od toga kada je Kilin bio privremeno smešten u njena čula. Ovdašnji ljudi mora da su baratali mnogim veštinama u prošlosti, možda su im služile da tradicionalno uvećaju moć vođa. Morao je da prizna kako jasne, svetleće kosti deluju nekako zapovednički. Podsetio je sebe da su druga Plemena nekada čudna kao da su pravi tuđinci.
     Kilin je takođe veoma poštovao nihov odnos prema beskonačnom povlačenju isprekidanom sahranama. Pesma kojom je Njegova Vrhovnost završio govor:

     Sejač, plakač,
     davač, uzimač

     govorila je o dugoj i žalosnoj istoriji koja je uključila i Nebeskog Sejača u blagodeti čovečanstva.
     Ove Porodice organizovano su se brinule o ranjenicima, uključujući i one koji su samo zurili u prazno i kojima se stalno moralo govoriti šta da rade. O ranjenicima su se starali starci i deca, svi oni koji ne mogu da se bore u formacijama svojih Porodica. I to je ličilo na taktiku koja je bila stolećima poštovana na Snegobaru, na navike usađene u krv i srž kostiju.
     Ležao je na oštrom, hladnom jutarnjem vazduhu i zurio u prašnjave oblake koji su ostali posle zemljotresa. Kosmička struna se tokom slavlja zaustavila. Planina je još pucketala i tutnjala, kao da pokušava da strese sa sebe ljude štetočine. Između mračnih, gustih oblaka naziralo se bledoplavo nebo, i potražio je na njemu tanku, brzu liniju. Nije je bilo. Zagonetka Nebeskog Sejača i dalje ga je mučila.
     Prizvao je Aspekta Grej, a promuklom glasu trebalo je dosta da se odazove.
     Verovatno je to... vetrenjača, tako su ih zvali... naši istoričari. Živi konopci... koji rastu u međuplanetnom prostoru... čak i između zvezda... ili u molekularnim oblacima.
     "Kako opstaju u svemiru?"
     U glasu drevne žene osećalo se čuđenje i žalost.
     Legende su... izgubljene... ne znamo zašto su načinjeni. Neki odlomci tekstova... izgleda ukazuju... da su evoluirali od... sakupljača asteorida... a neki kažu... i od lovaca na komete... znači potiču... najmanje iz... vremena Svećnjaka... ili su i stariji.
     "A šta radi ovde?"
     Pretražuje površinu planete... polaže seme... ovo je reproduktivna faza... mora imati dodira sa biosvetom... komete nisu dovoljne... ili bar istoričari tako veruju. To je bilo davno... pre razdoblja... mojih pramajki...
     U Kilinovom levom oku naglo se raširila mapa orbite Nebeskog Sejača. Osetio jr u tome Arturovu veštinu, ali glas je i dalje bio Grejin.
     "Dolazi pravo naniže kroz čitavu atmosferu?" Kilin je jedva mogao da poveruje u sličice simulacije.
     Moram priznati da su mi ovi podaci prilično sumnjivi. Grej mora da se zabunila. Pomisli samo na teškoće gradnje kod takvog projekta! Na potrebnu snagu materijala! Osim toga, nijedna planeta nije savršena lopta. Ispupčenja bi privukla takvu užad iz orbite, izazivajući klizanje po geografskoj širini i dužini. Štaviše, prolaz kroz atmosferu mora da izaziva ozbiljne torzione vibracije. A kako da takav dinamički sistem izbegne usisavanje atmofere? Ne - začas bi se srušio na zemlju.
     "Pa kako onda objašnjavaš ovo što smo videli?"
     Upravo formulišem model. Potrajaće, razume se.
     "Slušaj, samo uradi proračune, važibre?"
     Posle male pauze opet se javio Arturov zlovoljni glas:
     Ne mogu da osporim ova nejasna sećanja, razume se, ali smatram se pozvanim da ukažem na to kako bi brzina takve stvari bila više od kilometra u sekundi, i to u trenutku ulaska u atmosferu. Takvo...
     "Dabre, otuda tutnjava koju smo čuli."
     Nisi razumeo. Kako da biljka izdrži takvu silu? Jednostavno ne mogu da poverujem...
     Kilin je pustio da se probije nejasan, često prigušen Grejin glas, opterećen neobičnim naglaskom.
     Mnogi istoričari... čak i oni na Svećnjacima... bili su istog mišljenja. Ali znamo da... zvezdani putnici govore o njima... o vetrenjačama nad svetovima punim trava i šuma... pod dalekim suncima...
     "Zbog čega?"
     Koncept motivacije... u biologiji... složen je. Život teži umnožavanju... da bi ispunio... što više svoje okoline.
     "Ali ovo živi u svemiru."
     Može da ispuni... čitavu Galaksiju... vremenom...
     "Mislim da su maške ipak bolje u tome. One mogu da trpe vakuum i hladnoću."
     Istina... i možda je baš zato... neko... nekako... napravio biološke materijale... koji mogu da prežive... kosmičke zrake... da plutaju među zvezdama... da se šire.
     "Ko?"
     Istoričari sa... Svećnjaka... govore o prvim ljudima u Galaktičkom Središtu... o Velikim Vremenima. Možda su... vetrenjače... tada načinjene.
     "Mogli su da rade takve stvari? Ljudi?"
     Bili smo... tako veličanstveni... a ne kao u moje vreme... bednih... grubih... Arkologija... nisu bile veće od ove planine... obične sitnice... u poređenju sa Svećnjacima...
     "Uf... valjda." Kilin je pokušao da zamisli grad veličine kamenih ploča koje su se protezale oko njega. Ako Grej to smatra malim, bednim građevinama... "Svećnjaci su, svakako, najveće što smo ikad načinili, prema tome..."
     O, ne nikako... bilo je većih dela... daleko većih... ranije... u Velikim Vremenima...
     Kilin se upitao treba li da veruje nepovezanim sećanjima malog Apsekta. Možda Grej samo ponavlja stare priče. Ljudi su odavno svedeni na pljačkaše hrane i veličanstvene lažove.
     Odmahnuo je glavom i pošao da ustane, mada su mu se zglobovi bunili. Vreme je da pođe na dužnost. A onda ga je ponovo pogodila jednostavna činjenica - da nije više Kapetan. Osetio je istovremeno oduševljenje zbog nestanka tereta i depresiju zbog umanjene uloge u Porodici. Sve zajedno, pomislio je, ispada nerešeno.
     Što je značilo da može na trenutak da zaboravi poslove Porodice: ustao je ne probudivši Šibo i pošao da vidi kako je Tobijeva ranjena šaka.









10.
     Kvat je ležala u zasedi, čekajući da naiđu nošci. Približavali su se dugom, neravnom dolinom po kojoj se prostirala prašinasta magla, nalik na tamno sivo ćebe. Grupice neobičnog, bodljikavog drveća zaklanjale su njihovo primicanje, ali Kvat ih je jasno videla po bledim, pulsirajućim elektro-aurama koje su emitovane pri razgovoru.
     Ovde, u podnožju planine, tlo je bilo isprevrtano i razrovano. Svi ljudi su se povukli na veće visine. Čitavim ovim područjem vladala je zlokobna tišina. Ostaci uništenih bregova ostavljali su neprijateljima hiljade skrovišta.
     Ima li ovde već nožaca, jesu li sukobljeni Prosvetljeni nekoga već poslali? Tukar'ramin ju je uzpozorila da će neki doći. A onda je njen signal zaklonila zavesa od statičkih smetnji.
     #Stoj i lozinku!# oštro je doviknula. Grupa je još bila podaleko, ali morala je da bude oprezna.
     #Šta? Ko je to?#
     Kvat je okusila šiljato zračenje i prepoznala ga. #Bek'dal! Šalje te Tukar'ramin?#
     #Da. Rekla je da si u nevolji, jednonoga.#
     #Pratila sam jednog određenog Ništaka, i još malo pa ću ga imati.# Kvat je podigla visoko osetljive senzore. #A ti?#
     #Došla sam da ti pomognem.#
     #A ostali?#
     #Oni su pod mojom komandom.#
     #Tvoje plavičaste treplje mogu da komanduju tolikom skupinom?#
     #Visoko sam se popela. Kao i ti.#
     #Dovoljno visoko da sprovodiš Tukar'raminina naređenja?#
     #Eto. Možemo doneti svo potrebno oružje.#
     Kvat je osetila iznenadnu napetost kad su njeni podumovi razumeli značenje Bek'dalinih naizgled nedužnih reči. Tukar'ramin je bila izvan dometa. Zid tople statike spustio se između Kvat i velike Košnice na jugu.
     #Oružje?# veselo je rekla. #Ja nemam potrebe da ubijam, rovko.#
     #Loviš, zar ne? To je uvek opasno.#
     #Hoću da zarobim.#
     Bek'dalin sveltucavi glas postao je bodljikav. #Tako dakle. Možemo da opkoljavamo stada Ništaka i da ih gonimo ka tebi.#
     #To je suviše opasno#, kruto je rekla Kvat.
     Bek'dal je ispustila miris suve veselosti. #Za takve kao mi, rovko?#
     #Ne - nego za Ništake. Oni će radije pomreti nego da se i dalje povlače. Već su saterani u ugao.#
     #Ništaci beže pred nama, to je večito pravilo.#
     Bek'dal se pravila važna zbog okolnih nožaca, ili je naizgled dokona uobraženost bila samo lukavstvo.
     #Napašće nas#, rekla je Kvat.
     #Samo neka izvole!#
     #Sećaš se one prve bitke?# značajno je upitala Kvat.
     #Tada nismo bile spremne.#
     #A Ništaci nisu bili toliko očajni#, odvratila je Kvat.
     Bek'dal je odgovorila šiljkom mračne veselosti. #Ništaci su po definiciji uvek očajni. A tebi treba samo jedan, tačno? Ostale ćemo pobiti.#
     Kvat se odlučila. #Hodi ovamo, Bek'dal. Gubim tvoj signal. Ima nekih smetnji.#
     #Da, i ja ih osećam. Izgleda da u Košnici imaju problema.#
     Zdepasti obrisi nožaca brzo su se kretali. Izgledalo je da teku oko ispupčenja i udubljenja po dolini. Kvat je bila u dobrom položaju da ih sve vidi. Našla je Bek'dal i nanišanila u starog druga i suparnika.
     #Stoj tu!# povikala je Kvat. Ma koliko se trudila, nije mogla da sakrije oscilirajući treptaj koji je prodro u noseći talas.
     #Šta?# Da li to Bek'dalin hormonski miris pokazuje nestrpljenje, ili tamniji prizvuk nekog lukavstva?
     #Ako tražite Ništake, treba da idete na zapad.# Kvat se nadala da bi mogla da ih zavara.
     #Otkrili smo Ništake na vrhu planine, a ne ovde dole.#
     #Te gore sam ja uhvatila. Još jedno veče proučavanja i oteću mog Ništaka.#
     To je bila samo delimična laž. Kvat je čak i sada osećala slab, brujeći ukus svog Ništaka na vrhu planine. Zapravo, nije uspevala da otera uporan, izazovan miris, čak ni sada - pomalo uznemirujuće. Ali trebalo joj je vremena da precizno locira Ništaka. Tada će morati da smisli način da ga zarobi, a da ne izazove bitku u kojoj bi Ništak mogao i da strada.
     #Sigurni smo da je tamo gore#, blago je rekla Bek'dal.
     Ubacio se neko iz Bek'daline skupine. #Pusti nas da prođemo, bradavičavo grlo! Došli smo da ubijamo, ne da vrebamo.#
     Kvat je ljutito škljocnula rilicom na uvredu, i brzo je našla u nišanu ko je to rekao. #Pazi se, četvoronoga.#
     #Hajde da ih navedemo na tebe, umorna i časna sastručnice#, pokušala je ova da se izvuče.
     Kvat ih je zasula brzim, smrdljivim prezirom. #Sve mogu da vas prestignem, balegari. I ne dam da prođete.#
     Bek'dal je iznenada poslala oštar, žučan signal: #Pusti nas da prođemo, sisaljko ciste!#
     #Ne.# Kvat je nanišanila Bek'dal, počela da puni kondenzatore... i ustanovila da ju je obuzela neobična neodlučnost.
     #Uvek si krala plodove mog truda!#
     #Ne idi dalje#, jednostavno je dogovorila Kvat.
     #Ili si me saplitala s leđa!#
     #Više ne upozoravam.#
     Nošci su se rasporedili u formaciju za napad. #Sad!# divlje je povikala Bek'dal.
     Kvat je pokušala da puca u Bek'dalinu sliku koja se približavala... i nije mogla.
     Zanjihala je antenama. U vidnom polju joj se pojavila ona što je vređala. Poslala je oštar udar pravo u metu. Gornje kućište se pretvorilo u gomilu opiljaka.
     Bek'dal nije čak ni iznenađeno uzviknula. Skočila je u udubljenje, kao da je čitavo vreme očekivala sukob. Kvat je izgubila sve nošce, jer su se saginjali, trčali i bacali zbunjujuće senke aure.
     Oduprla se želji da puca na trenutno izložene mete. Tako bi mogli da je nađu triangulacijom. Ako ostane mirna, moći će da ih zadržava. Neće moći da stignu do nje, to je znala, jer ima previše otvorenog terena.
     Do nje su dopirale uvrede, jer bilo je očito da su i oni shvatili: Sfinkterušo! Otvori se za sve!
     Uvrede su prestale kad ih je prepustila podumu. Ako se prevare i kažu nešto bitno, mali odeljak će lako uzbuniti glavnu Kvat.
     Sada je imala jedan veliki cilj. Žurba ju je obuzela kao nagla, oštra, neobjašnjiva peščana oluja na drevnom rodnom svetu nožaca. Nešto primitivno joj je obuzelo maštu, grozničava želja daleko veća od dužnosti prema Tukar'ramin, pa čak i prema dalekim, tajanstvenim Prosvetljenima. Kvat je morala da potraži Ništaka.









11.
     "Porodica Bišop će predvoditi bočni napad", dramatično je rekao Njegova Vrhovnost.
     Jutarnje sunce kao da je upiralo o izbledele zidove velikog šatora. Danas će u planini biti vrućina, ali šator je još zadržao noćnu svežinu. Kapetani i podoficiri okupljenih Porodica stajali su postrojeni pred Njegovom Vrhovnošću, koji je koračao gore-dole.
     Kilin se setio velikog pisaćeg stola za kojim je sedeo Njegova Vrhovnost kad ga je prvi put video. Svakako ga je kolona za snabdevanje ostavila uz put. Čak ni oteti transporteri maški nisu mogli da ga vuku uzbrdo, a ljudi nisu u stanju da ga guraju tako visoko. Još je manja bila mogućnost da nekoga nagovore da pokuša.
     "Ja ću, razume se, upravljati glavnom skupinom. Pošto Bišopovi privuku pažnju neprijatelja, zadaću poslednji, smrtonosni udarac." Čovečuljak je zastao, trupnuo nogama i ispitivački pogledao oficire. "Jasno?"
     Odgovorila je Džoslin, koja je stajala kraj Kilina. "Mi Bišopovi počastvovani smo što nam je data prilika da prvi udarimo na neprijatelja."
     Lice Njegove Vrhovnosti, namršteno od koncentracije, sada se opustilo. "Dobili ste priliku da iskupite svoje žalosno učešće u poslednjoj akciji."
     "Budite uvereni da ćemo biti dobri", odgovorila je Džoslin, ovlaš pognuvši glavu.
     U pogledu Njegove Vrhovnosti videlo se zadovoljstvo. Potom su mu oči postale prazne i ushićeno je nastavio. "Ovo je prilika koju smo čekali. Zli demoni, Kiberi, okupljaju se u prostranoj dolini na istoku, javili su naši izviđači. Ako im pažnja bude usmerena niz dolinu, svakako će se okupiti da bi napali Bišopove. Tog trenutka ćemo grupisati svoju vatru. Čim izvedemo proboj, čitavo Pleme će moći da prođe. Bišopovi onda mogu da se povuku i pridruže nam se u susednoj dolini, iza istočnog prevoja."
     "Kako da znamo da ćemo moći dovoljno da ih pogodimo?" upitala je Kapetan Sermica. "Tamo će biti puno Kibera, i mi bismo..."
     "Što više, to bolje", silovito je odgovorio Njegova Vrhovnost. "Biće gusto zbijeni i osetljivi na usmerenu vatru. Još lakše ćemo ih gađati dok se budemo spuštali sa planine."
     "Dabre!" uzviknuo je drugi Kapetan. "Što ih više pogodimo, manje ćemo morati da se borimo sa njima kasnije."
     Čitav šator se zanjihao od uzvika odobravanja ostalih oficira. Njegova Vrhovnost samo je klimnuo i nagradio ih bledim osmehom. "Ne znamo im broj, ali znamo da je naša stvar sveta. Pobedićemo ih!"
     Kilin nije mogao da oćuti. "Ima ih dvadeset osam."
     Potpuna tišina. Njegova Vrhovnost je podigao obrve. "O? Ispitivao si dolinu?"
     "Nebre. Ali... mogu da kažem koliko ih je."
     "Saopšteno ti je voljom Božjom?" Njegova Vrhovnost kao da je pitao običnu stvar, kao da je to uobičajen izvor saznanja.
     Kilin je uhvatio značajan pogled žene sa kukastim nosom, Kapetana Sermica. Jedva primetno je odmahnula glavom.
     "Ne, prebrojao sam ih osmatrajući dolinu."
     Video je prazan pogled u očima Njegove Vrhovnosti i znao je zašto. Pa da - ovaj čovek veruje da je on Bog, tako da bi svaka osoba koja tvrdi da je u vezi sa beskonačnošću odmah postala njegov suparnik. Kilin je pomislio na muškarce i žene razapete i ostavljene na suncu. Možda je neko od njih, na svoju nesreću, tvrdio da ima naročitu ulogu.
     "Vrlo dobro. Ali mislim da čak i osoba sa tako malo iskustva kao što si ti, bez bojnih veština, mora biti svesna koliko je ta izjava pogrešna. Brojao si samo neprijatelje koji su se pokazali. Znamo da se demoni često ukopavaju pod zemlju, prema doktrini, pošto su izaslanici donjeg sveta. Zato si izbrojao samo njihov mali deo."
     "Oh, dabre, Vaša Vrhovnosti", složio se Kilin.
     "Izvinjavam se zbog ispada ovog oficira", ubacila se Džoslin.
     "Razumemo", velikodušno je rekao Njegova Vrhovnost.
     "Budite uvereni, Vrhovnosti, da ćemo mi Bišopovi da se borimo čvrsto i odlučno", dodala je Džoslin.
     "Vrlo dobro. Nema potrebe da ostanemo ovde, opkoljeni demonima. Nebeski Sejač se neće uskoro vratiti na ovu planinu, kažu mi moji računski Aspekti. On širi svoje sveto bogatstvo duž čitave planete, spuštajući se po stotinu puta u jednom danu. Pošto smo se okrepili, vreme je da ispunimo naš sveti cilj."
     Govorio je kao da se obraća deci, zagledan u krov šatora.
     "Vrhovnosti, želimo vaš blagoslov pred bitku", rekao je Kapetan Devetaka, što je bio znak za kraj.
     Kilin je sa ostalima kleknuo kako bi saslušao prazan, naduvan govor. Pominjale su se davno izgubljene bitke i pali gradovi, njemu, razume se, beznačajni ali puni iste tužne istine koju je slušao kao dečak u Citadeli Bišop. Nije čudno što se ovo Pleme tako grčevito drži ovog manijačkog čovečuljka - njihova patnja je možda čak i veća nego onih na Snegobaru. Ovde su ljudi doživeli da pobede maške, da zaista unište njihove gradove - a odmah potom su stigli još opasniji Kiberi da završe posao umesto njih. Biti uzdignut pa ponovo oboren mnogo je gore nego ne dizati se. Možda je i razumljivo što su našli utočište u veri, i u Starešini tiraninu.
     Dok je izlazio iz šatora, Kilin je primetio da ga ostali gledaju ispod oka i shvatio je da se izvukao za dlaku. Njegova Vrhovnost ne trpi takmace.
     Osetio je potrebu da im objasni kako ga sada već neprekidno progone čudna opažanja. Kao da ga je progutao vlažan, sluzav oblak. Stalno je pred sobom video poluproziran predeo. Veliki Kiberi su brzo promicali, sa svetlucavom kožom punom odsjaja. Neki čudan, stakato jezik stalno mu je odzvanjao u ušima.
     Kilin je poznavao dolinu preko koje će preći, poznavao ju je duboko, kao da mu se zavukla pod kožu. I sada bi mogao da zatvori oči i oseti ukus Kibera koji se kreću po njoj. Ali kako to?
     Činilo mu se da zna. Ipak, nije mogao da pogodi šta bi odgovor mogao da znači.
     Da je o tome govorio pod šatorom, Njegova Vrhovnost bi svakako znao da dobro protumači njegove reči. Božansko otkrovenje, razume se. Kilin bi do sada već stenjao razapet naglavce na ovoj goloj planini.









12.
     Kvat je znala da bi trebalo da se drži sadašnjice, da ostane ukotvljena u stvarnosti plitkih jaruga i kamenih gromada. Morala je da pazi na nošce koje je Bek'dal predvodila kroz dolinu. Stalno su se prikradali sve bliže. Samo su ih Kvatini dalekometni hici držali na odstojanju.
     Ali svet u njoj bio je isprepleten i ogroman...
     Našla je pravog Ništaka, sada je bila sasvim sigurna. Privlačeći se sve bliže, lako dodirujući sićušne blede kugle njihovih odvojenih ličnosti, Kvat je konačno naišla na onog čiji je miris i ukus prepoznala. Onaj Ništak u koga je ranije ušla, da, primećivala se sličnost - ali nije bio isti taj. Osobina sama po sebi znamimjiva, ali nije imala vremena da ispituje bezbroj potočića značenja u brojnim podkanalima.
     Kvat je sada znala da je u svakom bliskom kontaktu učila drugi način ulaska u Ništake. Svaki ulazak donosio je novi uvid. I nove zamke. Vrata njenog Ništaka uvele su Kvat u kužna isparenja.
     Isprva je ličilo na tamno zračenje koje se spušta kroz nejasna sećanja, škriputava od starosti. Požutele čipke trulile su i padale, zavese su se razdvajale, paučina se dizala sa svetlucavih, čelično čvrstih činjenica... koje su se opet rastakale kao raspevana prašina pod dodirom nemilosrdnog vremena.
     Unutar Ništaka, da... ali gde?
     Kvat se osećala kao da se kreće prostranim dvorištem, nalik na veliku versku salu u Košnici. Zidovi su bacali šarene senke po podu - samo što pod nije bio od kamena, nego od kostiju, belih lobanja, razbijenih crvenih kućišta, grudnih i trbušnih koševa. Sve se lomilo dok se spoticala preko toga, goneći je sve dalje u daleku, mračnu prošlost. Prazne očne duplje kao da su pratile njeno teturavo napredovanje. Šapat i reči šuštali su po ulici od kostiju. Neki su bili oštri i gorki, iščupani iz grla koja su još želela i čeznula. Nije mogla da razume tako nepravilne, bučne zvuke. Iznenada je shvatila da zapravo potiču iz prošlosti nožaca, da povezuju krv i srž, želje i istoriju u čvrsti zvučni čvor.
     Do maločas čvrsti oslonac sada je postao mek kao meso. Kvat je bespomoćno klizila, pri svakom uplašenom koraku utonula bi do kolena u lepljivu, mahovinastu prošlost. Odjednom je počela da pada, da pada - i obuzeo ju je užasni strah, pun crvenog bola.
     Ne! vrištali su njeni podumovi. Pala je u meko perje.
     Tu, ispod ulice mrtvih, ležao je lavirint pun tame. Krivudavi hodnici su se širili kao prsti u mrežastoj strukturi. Kvat je pokušala da ih sledi. Sada je jurila iz sve snage.
     Mada je znala da je u nekom smislu samo utonula u nečiju lažnu elektro-auru, nije uspevala da se izvuče. Bilo je isto kao i prošli put, kada je Ništak nije puštao, samo mnogo gore. Nije bila prikovana za nesigurna iskustva Ništaka, nego zaglibljena u močvari duboke čežnje, u nekakvu kolektivnu misteriju.
     Konačno je primetila tapkava stvorenja. Čula ih je kako koračaju po izlizanim crnim podovima, ne goneći je a ipak se približavajući. Pojavili su se iz vlažne tame koja kao da je izvirala iz zidova. Ubedljive i nadmoćne senke, poreklom iz davnine.
     Kvat je uzmakla od njih. Tresnula je u neočekivani ugao. Saplela se.
     Iako su imali samo po dve noge, ovi Ništaci bili su brži nego što je očekivala. Prilazili su sve bliže u ledenoj tišini, a onda im je videla lica i sve je razumela.

     #Tukar'ramin!# pozvala je.
     Mahovinasta padina niz koju se spuštala bacala je pred nju kamenje, nalik na glasnike što objavljuju dolazak kraljice. #Tukar'ramin!#
     Malopređašnje iskustvo ju je duboko potreslo, ali svet sada nije bio mračan i nejasan kao ranije. Oštra jasnoća probijala se ka njoj kroz ledeni, hladni vazduh.
     *Slabo te osećam.*
     #Ovde! Ovde sam! Suzi spektar da se probijemo kroz elektromećavu.#
     *Pokušala sam da ti pošaljem pojačanja, ali svi su upali u zasedu. Bek'dal i ostali izolovali su tvoje područje. Oni služe pogrešnoj skupini Prosvetljenih. Traže...*
     #Znam, znam. Mani sad njih - imam otkriće!#
     *Ne potcenjuj opasnost od...*
     #Znam odakle potiču geni Filozofa.#
     *Šta? Kako si...*
     #Od ovih Ništaka!#
     *Nemoguće. Mali Ništaci nisu mogli...*
     #Tada nisu bili Ništaci. Sada su ih maške toliko pritisle da im je malo šta ostalo. Ali nekada davno poznavali su naše Starešine. Tada smo dobili elemente Filozofa.#
     *Zašla si u njih?*
     #Duboko! I našla sam svoje poreklo!#
     *Ja... razumem. To je još čudnije nego što sam mislila.*
     #Mislila? Podozrevala si da Ništaci...?#
     *Od početka sam osećala složene elemente ispod površinskog brbljanja njihovih umova. Bila sam radoznala. Ta činjenica, i dolazak novih Ništaka u brodu - sve to je podstaklo moje sumnje.*
     Kvat je mislila da je više ništa ne može iznenaditi, ali upravo joj je sinula nova misao. #Orbitna postaja! Poslala si tamo Bek'dal i mene. Znala si da sam Filozof, i...#
     *Da. Znala sam da si ti najbolja od svih nožaca za traganje za neobičnim činjenicama o tim navodnim Ništacima.*
     #Trebalo je da mi kažeš kakava je prava priroda mog zadatka!#
     *Ne. Tvoje sposobnosti leže u uobličavanju pitanja - a to se ne može nikome narediti.*
     #Ali... ali... neki nagoveštaj! To bi me poštedelo mnogih bolnih briga.#
     *Strepnja je tvoj usud.*
     #Znači, tako izgleda biti Filozof?#
     *To ti treba da otkriješ. Geni se ispoljavaju na mnogo načina.*
     Kvat se osećala ispražnjeno i isušeno. #Biti povezan sa takvim Ništacima... a mnoge sam već ubila...#
     *Kvat, ja vladam ogromnim količinama podataka, i posedujem tehničke veštine daleko veće od tvojih - ali nemam i ne mogu da imam neobičan dar koji ti ispoljavaš.*
     #Ali, šta to znači, biti povezan sa tim crvima?#
     *Ne mogu da ti ponudim nikakav odgovor.*
     #Ko može?#
     *Ti.*
     #Ne, ima još neko#, rekla je Kvat, potpuno ubeđena. #Ništaci.#









13.
     Uvek u ovom trenutku, pomislio je Kilin, kad može da vidi borbu a još ne učestvuje u njoj, strah mu navre u grlo i čvrsto ga stegne.
     Bez obzira što je učestvovao u stotinama sukoba - vratila su se sva stara osećanja. Strah od povrede. Od smrti. Ovde je ozbiljna povreda bila ravna smrti, samo sporijoj - biti nošen u koloni za snabdevanje, patiti od svakog trzaja i od sporog krvarenja.
     Kilina je još više mučio strah od neuspeha. Ako sada ne uspeju, učiniće besmislenim sve što su dosad postigli. Ako izgube, duga potraga za utočištem za čovečanstvo, bilo kakvim utočištem, biće upropašćena i neće moći ni da se nastavi.
     Znao je kako da spreči grč koji mu je smetao da diše. Kad ih jednom prizove, obuka i nagoni preuzeće kontrolu. Ali dok je pretraživao pogledom dolinu, menjajući spektre, još je imao neku mizernu šansu da se izvuče. Racionalni deo uma zahtevao je nekakav razlog, bilo kakav razlog, da zastane i ponovo razmisli. Na kraju krajeva, ovde ga je ostavila Kapetan Džoslin, da pazi na rezerve. Juče je sa punim pravom preuzela od njega nadzorne čipove koji daju Kapetanu potpun pregled kretanja svih pripadnika Porodice.
     A pre nekoliko trenutaka stavila je i rezervu pod svoju direktnu komandu. Cermo više nije mogao da napreduje. Džoslin je očito želela da razbije otpor pojačavši glavninu napada. Povela ih je udesno, niz uzanu jarugu koja im je pružala dobar zaklon od oštrih, dalekometnih hitaca Kibera. Namerno nije Kilinu dala nikakvo zaduženje. Vrlo dobro. Pridružiće se napadu kada Porodica jurne niz duge planinske padine, u zbunjujuće neravnine podbrežja.
     Ili će jednostavno ostati ovde. Tako je zahtevao tihi, promukli glas razuma. Ako zaostane, obezbediće zaštitu Bišopovima iz plemenske kolone za snabdevanje. I to je važna uloga...
     Već godinama se nije tako osećao. Bilo je divno za trenutak izbegavati odgovornost, ići lakšim putem. A bilo je i bezbednije.
     Uzdahnuo je. Sada je drugačiji čovek. Možda nije mudriji, ali svestan je kako bi se osećao ako bi ispunio takvu jednu fantaziju.
     Polako je krenuo nizbrdo. Nikada neće moći da zaostaje dok se bore oni koje voli.
     Našao je pokretnu metu Kibera i opalio. Nije bilo znaka pogotka, ali nije ni bilo važno. Obuka ga je nosila napred, terala ga da trči i saginje se, i prepustio se tome.
     Porodica Bišop bila je raštrkana po čitavoj padini. Kretali su se naniže kroz šume trnovitog drveća. Kasno popodnevno sunce bacalo je zbunjujuće senke. Njegova Vrhovnost zahtevao je da akcija počne iako nije ostalo još mnogo dnevne svetlosti; njegova Božanska procena je, razume se, nadvladala sve savete oficira.
     Kilin je gledao dolinu sa gomile stenja iznad šume. Kad je zašao među drveće, pogledao je kroz neobične, štitaste krošnje i pretražio nebo. Nikakvog znaka od letelica. To je bilo olakšanje. Kiberi izgleda nikada nisu podražavali maške i obezbeđivali podršku iz vazduha koja je ovima davala prednost.
     "Cermo! Drži levo. Možeš da usmeriš vatru niz onaj prevoj između brda."
     - Dabre, - odgovorio je Cermo preko koma. - Ovde ima dosta infracrvenih udara. Niko nije povređen. -
     "Nema smisla ostati zaslepljen. Uspori."
     - Već jesam, - dostojanstveno je odvratio Cermo.
     Kilin se setio da treba da prepusti odluke oficirima. Džoslin je Kapetan, mada su i Šibo i Cermo jedva pristali na to. U žaru borbe oficiri će verovatno i dalje reagovati na njegove predloge kao da su naređenja.
     Potrčao je kroz gustu šumu dugim, skokovitim koracima. Debela glina upijala je zvuk. Šuma kao da je osluškivala bitku, utišana i puna iščekivanja. Sveže energetsko punjenje njegovih nazuvaka davalo mu je snagu da brzo pređe nizbrdicu, ne trudeći se ni da potraži zaklon. Jedini koristan podatak koji su stekli iz prethodne, izgubljene bitke bio je da Kiberi troše mnogo energije na mikrotalasne udare. Maške svet posmatraju uglavnom preko mikrotalasa, pa Kiberi možda misle da to važi i za ljude. Ili jednostavno, pomislio je, toliko malo razmišljaju o ljudima da se nisu ni potrudili da prilagode naoružanje.
     Izišao je iz zaklona iznad podbrežja baš kad su se preko koma začuli promukli uzvici. - Formirajte zvezdu! - naredila je Džoslin glavnini. Video ju je kako brzo prelazi preko čistine. Na ovoj udaljenosti, čitava rezerva pretvorila se u rasute tačkice.
     Okrenuo se levo i gledao kako Cermova grupa sipa vatru kroz otvor između dva brda. Klizišta su otvorila više takvih zaklona u okolini, a Cermo je umeo da ih iskoristi.
     Ali to mogu i Kiberi, setio se kada je jedna prilika u daljini pala. Kilin je triput trepnuo i u levom oku mu se pojavilo elektromagnetno uvećanje. Oko palog člana Porodice rojile su se plave iskre, siguran znak mikrotalasnog pogotka.
     - Tata! -
     Piskavi prizvuk u Tobijevom glasu ispunio je Kilina strahom. Je li moguće da je pao baš... ali ne, Tobijeva oznaka svetlucala je u jaruzi dalje na istoku. "Dabre", javio mu se Kilin.
     - Šibo je odsečena dole nizbrdo. -
     "Gde?"
     - Ne znam tačno. Kiberi šalju nekakve statičke smetnje. -
     Kilin je potražio Šibo, ali nije našao odgovarajuću obojenu tačku. U središtu slike njegovih raširenih čula nalazila se siva mrlja. "Ostani tamo."
     Pošao je punom brzinom, prigušivši čula na minimum. Među žbunjem i čvornovatim drvećem veselo su zujali insekti, ne primećujući smrt koja hita kroz vazduh.
     Tobi je čučao na ivici uskog jarka. Kad je Kilin skočio na nesigurni šljunak, ka njima je pošao mikrotalasni udar, ali se odmah pretvorio u šištanje i nestao.
     "Tamo dole", pokazao je Tobi. "Vidiš? Toplotni talasi."
     Međutim, svetlucave slike susedne padine bile su nekako talasave, ali ni nalik na talasanje od vrućine. "Lažna slika", rekao je Kilin.
     "Teško je reći gde je Kiber."
     "Voleo bih da znamo više o njihovim trikovima." Kilin je pogledao Tobijevu previjenu šaku. Džoslin je odlučila da dečko treba da ostane u pozadini okršaja i zadužila ga je da u rancu nosi rezervnu municiju. "Kako je?"
     "Nije loše. Drago mi je što nije bila desna. Ne bih mogao da pucam."
     "Drži se pozadi, danas ne moraš da pucaš."
     Tobi se uzgrizao za usnu. "Misliš?"
     Da su na Smnegobaru, Kilin bi mu odgovorio nešto vedro i olako. A ovde... "Mi smo istureni ispred čitavog Plemena. Biće teško sa povlačenjem kad se Kiberi okome na nas."
     "I ja sam to mislio."
     "Bar nešto dobro kad nisi Kapetan, mogu manje da se muvam."
     Tobi se nasmešio. "Skoro dobro kao falična ruka."
     "Dabre, faličan Kapetan." Kilin je obgrlio Tobija oko ramena. "Slušaj, budi blizu. Pazićemo jedan drugog."
     Tobi je ćutke klimnuo, a oči su mu neprekidno preletale preko topo mape koju su mu davala čula. "Voleo bih da znam gde je taj Kiber."
     "Hajde da obiđemo."
     Koristili su uobičajen manevar sa pucanjem. Jedan je ispuštao brz, snažan infracrveni zrak, a drugi je za to vreme trčao, pokriven posledicama pražnjenja. Brzo su savladavali razdaljinu, napustivši poslednje kupasto drveće. Prepleteno žbunje u podnožju nudilo je hiljade skrovišta za ljude, ai samo nekoliko ih je bilo dovoljno veliko da sakriju Kibera. Tobi je počeo da juri od žbuna do žbuna, mnogo brže nego što je to njegov otac mogao. Kilin je primetio da je njegov sin donekle i nepromišljeno hrabar, uprkos godinama koje je proveo bežeći po Snegobaru.
     "Ima nešto tamo levo", doviknuo je Tobi.
     Kilin se brzo probio kroz guštaru da stigne do sina, sav zaduvan. Preko vlažne čistine videlo se veliko obličje kako se kreće kroz drveće. "Ne pucaj još."
     "Misliš da svu onu lažnu sliku daje samo jedan Kiber?"
     "Može biti." Izgleda da se stvorenje trudilo da i samo ostane zakamuflirano. Nije pucalo, čak ni kada se jedan Bišop u daljini za trenutak potpuno otkrio, trčeći nizbrdo.
     "Šta to radi? Sluša?"
     "Možda nešto traži", šapnuo je Kilin.
     "Šta?"
     "Možda hoće Njegovu Vrhovnost za večeru."
     Tobi se nasmejao. Kilin se spustio i zagledao u Kibera kako balansira na dalekoj steni. Sivi prorez u Kilinovim čulima postajao je sve uži i tanji.
     Gledao je oznake Bišopovih kako napreduju kroz okolna brda, uputivši se ka dolini. To je lepo isplanirano, privući Kibere na jedno mesto. Ali koliko dugo će moći da izdrže a da ne budu odsečeni i sistematski pobijeni? Dodao je Tobiju slatku kuglu sačuvanu od doručka i ustao. "Hajdemo levo odavde. Drži se nisko - ne skači mnogo."
     "Dabre. Znaš, Besen je sa Šibo."
     Oštro zujanje prohujalo je tik kraj Kilina. Obojica su pali ničice.
     "Prokletstvo!" Kilin je pljuvao prašinu. "Nešto je baš blizu."
     Tobi je ispalio hitac ka mestu gde su poslednji put videli Kibera. "Kan'da ćemo morati na teži način", rekao je.
     Otpuzali su dalje, lupajući po stenju teškim nazuvcima i skočičizmama.
     Kilin je zastao da proveri postavu na ramenu. Iznenadio se kad je video da je progorena: lepa mala, smeđa rupa. Laserski zrak nije oštetio nijedan bitan kontrolni sistem. Začudo, nije osećao strah, samo oduševljenje.
     "Smanji čula", napeto je rekao.
     Probili su se kroz usek napola ispunjen svežim klizištem, posledica poslednjih zemljotresa. Kiber je bio na drugoj strani. Video se kao cevasto svetlucanje, sa vlažnom kožom kao da je preznojen. Zbog umetaka od uglačanog metala i tamne keramike izgledao je kao da nosi mozaik na koži.
     Tobi je pucao prvi i spržio mu zadnju antenu. Kilin je znao da imaju samo trenutak pre nego što ovaj uzvrati. Iznenada mu je u umu blesnuo unutrašnji sklop Kibera, slika oštra, sigurna i potpuno neočekivana. Zgrabio je dragoceni projektil i ubacio ga u lansirnu šipku. Nanišanio je u središnje ispupčenje na svetlucavom kućištu i bez razmišljanja opalio. Mali, pticoliki cilindar otvorio je malu rupu - naizgled beznačajnu, ali Kilin je znao da se tu pod samom kožom nalaze glavne kontrole predajnika. Siva mrlja mu je smesta iščezla iz čula.
     "Hajde", rekao je, ne čekajući da vidi šta će Kiber učiniti. Dok su se povlačili, ovog kao da su zahvatili grčevi i počeo je da luči žute elektromrlje. Kilin je osetio da je onesposobljen, ali nije se pitao kako to zna.
     Nedaleko od njih svetlucala je Šibina oznaka. Probili su se kroz žbunje i požurili uz razbijene tamne slojeve tla. Besen je čuvala bok svoje skupine i mogla je da podmetne nogu Tobiju kad je jurnuo. Šibo je došla sa druge strane, izvikujući naredbe u trku. Kilin je ustanovio da je toliko zadihan da ne može da govori, pa ju je samo upitno pogledao.
     "Počeli smo da pogađamo", mirno je rekla, ali Kilin je primetio nagoveštaj brige na njenim tankim, stegnutim usnama.
     "Mi smo dvojicu već sredili!" veselo je rekla Besen.
     "Super, super", rekao je Tobi, oprezno se osvrćući. "Mi smo sredili jednog."
     "Ali Kiberi ne ostaju da leže", rekla je Šibo.
     "Popravljaju se?" upitao je Kilin, mada je nekako već znao odgovor.
     "Dabre, i to brzo", rekla je Šibo.
     "I maške su to ponekad radile. Bogomoljka..."
     "Ne tako brzo", prekinula ga je Šibo.
     "Napredujete?" upitao je Kilin.
     "Pomalo."
     "Ovo je suviše lako", rekao je Kilin.
     Šibo mu se zagledala u lice. "Misliš, kako to da ih ovog puta pogađamo."
     "A oni nas promašuju."
     "Ovde ima nečega."
     "Dabre."
     "Tvoj Kiber?"
     "Tako mi se čini. Ne znam kako."
     "Ne razumem", odmhanula je glavom ona.
     "Ni ja."
     Svi su virili između dve stene u dolinu pod sobom. Cermova skupina upravo je napuštala poslednje bregove u podnožju i izbijala u prašnjavu ravnicu. Džoslin je manevrisala rezervom kroz lavirint jaruga koje su davale dobar zaklon. Formacija zvezde bila je nepravilna, ali se kretala. Na ovaj način će rezerva postati udarna snaga kad se pojavi iz gustog žbunja. Kilin ni najjačim teleskopskim uvećanjem nije mogao da razabere daleke prilike.
     "Kiberi su tu negde sa nama", rekao je Tobi i ispričao ženama o Kiberu koji je bacao lažnu sliku pre nego što su ga pogodili.
     Šibo je klimnula. Kraj njih je zapucketao infracrveni udar. "Džoslin će brzo stići u dolinu."
     "Vidiš li nekog Kibera da dolazi?" upitala je Besen. Njeno okruglasto lice neprekidno se smešilo a ponekad bi joj se usta, bez ikakvog primetnog razloga, razvukla od uva do uva.
     Niko joj nije odgovorio, jer su pretraživali dolinu koja se pružala sve do obzorja. Potoćići sa planine stvarali su novu, široku reku pravo kroz sredinu, sa nekoliko pritoka bele vode.
     Nekada ravnu dolinu prekrivale su uništene fabrike maški. Porušeni zidovi štrčali su ko krnjavi zubi, bacajući šiljaste senke pod kasnim popodnevnim suncem. Kiberi su ovde očito već vodili veliku bitku, jer tle je bilo prekriveno kućištima maški. Spaljeni leševi maški svih klasa počeli su da rđaju. Kilin je s nelagodnošću razmišljao o tome da Kiberi verovatno dobro poznaju ovu oblast.
     Bilo mu je nelagodno i zbog Besen, koja je čeznula za borbom. Godine na 'Argu' možda su ga učinile sentimentalnim, ali to će brzo proći. Porodica Bišop opet je mračna i praktična banda otimača. Moraće da se navikne na to.
     "Vidim dva", rekla je Šibo. Poslala je i ostalima sliku. Pucketavi oblici talasali su se i poigravali blizu široke, blatnjave reke. "Ometaju nam čula."
     "Ja vidim samo tačke i mrlje", rekao je Tobi.
     "Gde?" upitao je Kilin.
     "Svuda po dolini. Idu polako, ali ne mogu da zumiram nijednog." Tobi se nervozno poigravao kontrolama u okovratniku.
     Kilin je video isto to. Ako je svako trenutno svetlucanje po jedan Kiber, a ne varka, neprijatelj ih je zatvarao i bio je vrlo brojan.
     "Idemo tamo dole", rekla je Šibo. Poslala je poziv svojoj skupini, koja je bila raširena po okolnim brdima.
     Tihi uzvici preko koma govorili su Kilinu kako se dole odvijaju stvari, nije morao čak ni da raširi čula. Bezvoljni uzvici i isprekidano pang-pang-pang mikrotalasnih udara Porodice značili su nesigurnost i zbrku. Dok je napredovao i tražio mete Kilin je automatski pratio stanje, što ostaje trajna navika svakom ko je jednom bio komandant. Koliko je dosad stradalo? Da li se prva linija kreće jednakom brzinom? Da li je isturena skupina podložna bočnom napadu? Da li je formacija zvezde zatvorena, da li su razdaljine između skupina dovoljno male da mogu jedne drugima pružiti podršku? Da li taktičke odrednice odgovaraju terenu? Da li stalno menjanje polja vatre ostavlja neprijatelju slobodan pristup?
     Bilo je teško procenjivati Kibere koji su stalno izmicali. Koliko je njihova vatra postojana? Da li se povlače? Ma koliko nejasne, njihove prilike svakako su napredovale kroz dolinu, pokušavajuči da odseku isturenu skupinu pod Cermovom komandom.
     Ko zna zašto, mirno približavanje, bez žurbe, mnogo više deluje preteći nego napadači u trku. Ipak, Kiberi su se ponašali prilično neobično, uvek bi pošli u nekom drugom pravcu od onog u kom bi Kilin očekivao da će poći. Ipak, Bišopovi su odvukli najveći deo njih dalje od tačke napada Plemena, kako je i bilo predviđeno.
     Dolinom su odjekivali oštri hici. Džoslinina skupina upravo je izišla. Preko doline se pružala duboka pukotina, i potoci su se već ulivali u nju. Sa strmih izbočina obrušavali su se vodopadi, spirajući sveže izložene slojeve. Novonastala reka ličila je na blatnjavi prst uperen ka obzorju. Kilin je preko te slike video avetinjsko talasanje tačaka maglovite svetlosti koje možda predstavljaju Kibere.
     "Vreme je da Pleme krene", rekao je.
     Šibo je klimnula. "Kiberi se brzo primiču."
     Svi komovi iznenada su oživeli: opšti poziv. Bila je to Džoslin. - Šibo! - povikala je. - Već tri puta sam pozvala Njegovu Vrhovnost. Ne dobijam nikakav odgovor. -
     "Sigurna si da se signal probija?"
     - Dabre. Vidim njegovu oznaku. -
     "I dala si dogovorenu šifru za polazak?"
     - Dabre. Kiberi pristižu. -
     "Ona je tamo dole prilično izložena", zabrinuto je rekao Kilin.
     "Idemo", rekla je Šibo.
     "Mi smo ovde bočna zaštitnica", rekao je Kilin, pokušavajući da mu glas bude neutralan.
     Šibo je obliznula usne. "Bočna zaštitinica nikom neće biti potrebna ako nas pregaze."
     "Možemo da ih pokrivamo vatrom dok se budu povlačili."
     Šibo je stegla usne. "Idemo."
     Svi su pošli za njom kroz ono malo preostalog podbrežja. Kilin se složio sa Šibinom odlukom kada je video kakvom su vatrom zasute jedinice u dolini. Kiberi su koristili malo projektila, tako da je bitka bila vidljiva uglavnom po tragovima infracrvenog, ultravioletnog i mikrotalasnog zračenja. Sve je pogađalo Bišopove i kvarilo im sisteme, a ponešto je uspevalo da prodre dovoljno duboko i da ubije. Cermo je primio na sebe mnogo vatre, a i Džoslin je morala da zastane. Kilinu je po prvi put bilo zaista milo što ne nosi Kapetanske oznake.
     - Čujete li išta od Plemena? - ponovo je upitala Džoslin.
     "Ne", odgovorila je Šibo.
     Kilin je tiho opsovao. "Bitka bez koma uvek se pretvori u zbrku."
     Šibo je odlučila da upotrebi svoj kom. "Vrhovnosti! Da li čujete?"
     Kilin se iznenadio kada je mirni čovečuljkov glas smesta odgovorio. - Da. Pratim situaciju. -
     "Pa zašto, pobogu, vaše Porodice ne ulaze u dolinu?" upitala je Šibo.
     - Demoni Kiberi daleko su snažniji nego što sam očekivao. Mislim da nije mudro da ubacim sve snage dok ne budem siguran koliko su jaki. -
     "Siguran!" Šibo je bila zapanjena. "Oni će nas opkoliti!"
     - Da, na žalost. Ali moram da budem siguran. -
     "Ne možemo dugo da ih zadržavamo", rekla je.
     - Pada mrak. Mislim da ću krenuti tek pod zaštitom potpune tame. -
     Šibo je pogledala Kilina. "Povlači se", rekao joj je.
     "Džoslin!" pozvala je Šibo. "Jesi čula ovo?"
     - Ovaj, deo. Ne mogu da poverujem... -
     "Bolje poveruj. On će krenuti kad mu se svidi, bez obzira na naše planove." Šibino lice bilo je belo od gneva.
     - Šta... šta da radimo? - umorno upita Džoslin.
     Ubacio se Tobi. "Tata? Tri Kibera."
     Kilin je svojim čulima pratio Tobijev pravac. Tri svetlucave slike pretvorile su se u čvrsta obličja. Blede aveti spuštale su se sa bregova tačno iza njih. "Prokletstvo", promrmljao je Kilin.
     Šibo je odmah videla šta se dešava. "Ovde su nam zašli za leđa i brzo se približavaju."
     - Ako se povučemo, moraćemo po mraku da se borimo idući uzbrdo, - rekla je Džoslin.
     Kiberi najbolje vide pri infracrvenom. Kako se zemlja bude hladila, ljudska telesna toplota jasno će se ocrtavati na tamnoj pozadini. Planirali su da do večeri pređu dolinu i da zauzmu položaje u planini sa druge strane. Tada Kiberi ne bi imali pokretne mete. Umesto toga, moraće da napadaju uzbrdo, i to precizno postavljene neprijateljske redove.
     - Da napravimo uporište u dolini - predložila je Džoslin.
     Šibo se namrštila i pogledala Kilina. "Zašto?"
     - Njegova Vrhovnost sigurno će ubrzo krenuti. Onda ćemo biti u dobrom položaju da se povežemo sa njim. -
     "Pod uslovom da on to ozbiljno misli", promrmljao je Kilin.
     - Zašto ne bi? - pobunila se Džoslin.
     "Može biti da je rešio da nas žrtvuje. Stranci smo. Već smo mu pravili probleme. Kiberima će biti potrebno vremena da nas pobiju."
     Šibo je polako klimala. Tobi i Besen su se ukočili i smrknuli.
     - Ja, ovaj, ne znam da li se slažem da vama. - Džoslinin oštar glas naredbodavca sada se pretvorio u oklevanje.
     "Tata", rekao je Tobi, "izgleda da su nas zaobišla još dva Kibera."
     Kilin je proverio i video da se zamka zatvara. "Nadam se da je Džoslin u pravu. Sada više nemamo izbora."
     "Ni vremena", rekla je Besen. Lice joj je bilo mirno, a oči ogromne.
     Šibo je očajno pogledala Kilina. "Počni da misliš", rekao joj je. "Mora da postoji neki izlaz."
     Svo četvoro su bez reči potrčali ka glavnini. Bišopi su pred njima pucali, bežali i padali.









14.
     Kvat je i u žaru bitke znala da je samo jedno važno: Ništak. Njen Ništak.
     Pokret Ništaka spustio se sa planine dosta daleko od Kvat, jer su je iznenadili brzinom. Bek'dal i njena banda pošli su da ih presretnu. Kvat ih je gledala kako hitaju prostranom, uništenom dolinom.
     Ona je napredovala mnogo sporije, preko otvorenih klizišta u visini. Pozvala je Tukar'ramin da zatraži pomoć.
     *Ovde vlada haos, Kvat'jut'kal'ton. Sukobi su zahvatili našu Košnicu.* Tukar'raminini teški, ozbiljni mirisi potpuno su zavladali Kvatinom elektro-aurom.
     #Treba mi pomoć!#
     *Znaj da te razumem. Ali opkoljena sam ovde, u onome što je nekada bilo moje.*
     #Pošalji makar nekoliko.# Kvat je odašiljala očajničke prepletaje potrebe.
     *Nemam više koga. Dvaput sam ti slala pomoć, ali obe skupine upale su u zasedu. Pobunjeni nošci koji skaču na svaki znak pogrešne skupine Prosvetljenih - oni drže sve prolaze. Kakva jeres! Kakva izdaja!*
     Kvat se spoticala preko razrovanih leševa maški, ni ne primećujući da ih drobi. Nije sumnjala da je Tukar'ramin u pravu, ali sada će imati samo razboritost da je vodi. #Šta da radimo?#
     *Ostani verna svojim naređenjima! Veličanstveni Prosvetljeni, vođe prave Staze - i dalje kažu da moramo naći Ništake sa drevnog broda.*
     #Mogu da dođem do glavnog Ništaka#, odgovorila je Kvat. #Šta onda?#
     *Moraš pobeći sa njim. Vrati se na njihov stari brod.*
     #Pošalji mi šatl. Mogu da ga dočekam na...#
     *Pobunjeni nošci zauzeli su sva uzletišta za šatlove. Ima ih svuda!*
     Kvat je uvidela da je imala beznadežno uzak uvid u situaciju. Patila se oko pitanja sudbine i smrti, a svuda oko nje nošci su se udruživali i kovali zavere. Pobuna protiv Tukar'ramin! Što je još gore, do toga je došlo zbog sukoba među Prosvetljenima. To nikako još nije mogla da svari.
     #Ne možeš da otmeš šatl?#
     *Jedva se održavam i u Košnici.* Ovo priznanje stiglo je nošeno teškim strujanjima crnih strepnji.
     #Bek'dal ima velike snage. Neću moći da ih dugo zadržavam!#
     *Bolje si opremljena od njih. Seti se, oni su se na brzinu pripremali za svoj pokvareni posao.*
     #Čak i da uspem da uhvatim mog Ništaka za vreme bitke, oni će me goniti dok ne padnem od iscrpljenosti.#
     *Ne mogu ti pomoći, Kvat.*
     Hormonski obojena poruka otreznila je Kvat dok je silazila niz planinu. Ništaci su se razbili i raširili po nižim bregovima. Onako pokretni, bili su teške mete. Mnogo su brži i veštiji od stada koje je pobila tako davno, braneći izdajicu Bek'dal.
     Sada je videla i Bek'dal, bledunjavu maglu kako leluja između nekih razrušenih zgrada maški. Znači, ima dobru odbranu. Ako hoće da ih uspori, Kvat će morati da upotrebi i veštinu i lukavstvo.
     Pružila je među Ništake kupu elektroprobe. Sada, kad su njihove male aure spremno pulsirale, mogla je da prodre dublje u njih. Učinila je to - i trgla se.
     Kako je mogla to ranije da propusti? Mnogobrojni ukusi Ništaka delili su se u dve skupine. Ne grubo razgraničene, kao digitalno/analogno ili akustično/magetno, već prema drevnoj razlici: polu.
     Znala je da Ništaci još poseduju rudimentirani mehanizam utemeljen običnom evolucijom. Iskusila je to ranije, kada je ušla u mužjaka Ništaka. Sada je uvidela zašto nije uspevala da se izvuče iz njegovog lepljivog stiska. Za njih je pol temelj svega. Kvatina nesposobnost da rasplete primarne čvorove u Ništakovom umu zamalo ju je odvela u propast.
     Kako to da nisu naučili da zanemare tako primitivne i zaslepljujuće sile unutar ličnosti? Nošci su odavno uvideli da su mužjaci nebitni, da ih je lako stvoriti genetskim prekrajanjem. Držali su nekolicinu na matičnom svetu, ali samo istorije radi.
     Međutim, među Ništacima je oštri miris pola zaklanjao svako opažanje, svaku procenu. Kako mogu da misle u toj urličućoj oluji?
     Pretraživala je rasute mirise i sazvučja stada Ništaka koje se spremalo za bitku. Koliko sukobljenih osećanja! A nisu čak prepuštena ni podumovima. Umesto toga, bezbroj impulsa bori se i prenosi preko otvorene pozornice jednog jedinog uma. Unutar svakog Ništaka traje sudar sukobljenih strana. Nagon, razum, gomila raznoraznih hormonskih emocija - a sve umotano u velove polnosti koja začinjava svaki grozničavi trenutak.
     Kakva nemoguća složenost! Nikakvo čudo što izgledaju tako drevni. Njihov unutrašnji svet je pozornica beskrajnih bitki.
     To joj je još više otežavalo potragu. Baš kad je počela da očajava, nanjušila je svog Ništaka. Eno ga - bezbedan je! Njene antene uhvatile su njegove mirise kako se brzo kreću.
     Njegova aura stopila se sa drugom - onog Ništaka koga je Kvat ranije zaposela. Počeli su da zaobilaze jednog nošca. Kvat je požurila nizbrdo. Kad bi mogla da uđe u domet...
     Dva Ništaka očito su nameravali da napadnu šestonošca. Kvat je bila predaleko da bi bila sigurna da će pogoditi nošca a Ništake ostaviti nedirnute. Umesto toga, počela je da pretražuje maglovite slojeve uma svog Ništaka, tražeći neki ulaz.
     Eno. Brzo je ubacila grudvu znanja o šestonošcu. Ništaka će to zbuniti, ali valjda će moći da iskoristi podatke.
     Da - gledala je kako Ništak pogađa nošca preciznim hicima i onesposobljava ga.
     Dobro je. Moći će bar donekle da pomogne. Ali ne bi li bilo pametnije da ga lepo pokupi i udalji se?
     Ne, bilo je tu još nečeg. Dok se smeštala u tamne dubine elektro-aure svog Ništaka, osećala je kako se ispredaju niti povezanosti. Njen Ništak je bio povezan sa drugima u okolini. Mreža je vibrirala i njihala se od neobične pesme gustih osećanja i divljih, smaragdnih nagona.
     Dok su Ništaci žurili nizbrdo Kvat je pokušavala da svari ovo novo otkriće. Iako svaki Ništak smatra sebe posebnom jedinkom, duboko ispod svesti imaju debele, žilave veze. Ponosno funkcionišu kao samostalni, ali ipak čeznu za jedinstvom. Zato im je pol toliko važan. Izdvajanje Ništaka od okruženja ostalih nanelo bi mu ozbiljnu povredu. Mada je od Tukar'ramin dobila izričito naređenje da uzme samo ovog jednog Ništaka, sada joj je bilo jasno da to ne bi uspelo. Ništaci ne žive samo glavom.
     Jedva da je i osetila išta od dubine u ovom Ništaku dok ga je spuštala iz orbite. Nije obraćala pažnju na njegov bol zbog odvajanja od ostalih. Sada joj je bilo jasno da veze među Ništacima, ako su oštećene, uništavaju sve ostalo.
     Dva Ništaka sreli su drugu skupinu. Jedan je emitovao oštar, željan šiljak koji je prostrelio Kvat. Ovde je postojala istinska rezonanca. Njen Ništak osetio je simfoniju potreba, duboko prepletenih sa složenim ukusom pola.
     Ne, neće moći da ga iščupa iz ovih čudnih temelja. Moraće da smisli neki bolji način.
     U međuvrmenu su se kroz bregove prolamali glasni hici i zveketavi promašaji. Kvat je očajnički hitala ka dnu doline, gde je otpočinjala bitka. Neko iz Bek'daline bande nišanio je na njenog Ništaka. Kvat je poslala pucketavi udar pravo u nošca. Ovaj se preturio i počeo da se dimi.
     Dobro je. Ovaj nožac joj nije bio poznat, i mogla je da odbaci kajanje koje je počelo da nadire iz podumova. Ali u dolini je bila i Bek'dal, a Kvat nije znala šta će moći da učini. Osećala je kako u njoj narasta čvrst, žilav čvor neodlučnosti. Pokušala je da ga preda podumovima, ali ovi nisu hteli da ga prime. Pritiskao ju je kao krvava, ružičasta cista. Može li zaista da ubija svoju vrstu braneći jednog Ništaka?
     Nije mogla da razreši čekinjasti čvor. Potrčala je dalje.









15.
     Dok se približavao Džoslininoj maloj komandnoj skupini, Kilin je usporio korak. Nije dobro pokazati žurbu ili strepnju. To će uznemiriti ostale.
     Ali tada shvati da razmišlja kao Kapetan. Na početku bitke uživao je u svojoj slobodi; sada mu se to zadovoljstvo činilo ispraznim.
     "Raportiram", rekao je kada je stigao do Džoslin. Čučala je iza razrušenog zida fabrike maški, napeto slušajući kom. Lice joj je bilo upalo i zamazano prašinom, a oči su joj poigravale od nervoze. Naredila mu je da napusti položaj sa koga je Šibo kontrolisala brdo.
     Džoslin ga je pogledala sa olakšanjem. "Kiline - dobro je." Izgledalo je da su se reči otele iz neke unutrašnje bitke. Zadihana, sela je na prevrnuto kućište maške. Fabričko đubre se prostiralo na sve strane. "Ja... bojim se da je Njegova Vrhovnost odustao od napada."
     Kilin je ćutke klimnuo.
     "Misliš da je to zato što smo se prošli put povukli?"
     "Taj tip je lud. Bemsisleno je da pokušavamo da ga shvatimo."
     Džoslin je napućila usne, očito prikupljajući snagu. Mikrotalasni udar prošištao je blizu njih. Kilin je video da se Kiberi spuštaju sa bregova, odsecajući ih od zaklona na neravnom tlu. Porodica Bišop obrazovala je bojnu formaciju duž reke. Sada su manevrisali među stenjem koje je oivičavalo svežu raselinu. Sumrak je sa svake izbočine bacao duge plavičaste senke. Dok se Porodica spuštala sa isturenijih položaja, senke su ih činile još boljim metama.
     Gledao je ženu kako se trkom povlači dok je Porodica pokriva vatrom. Ultravioletni zrak ju je pogodio u krsta, zapljusnuvši je masom iskri. Pala je. Prepoznao je Lanaui, starog prijatelja. Bila je predaleko da bi išta učinio. Nagnuo se napred, gledajući, u nadi da joj udar nije oštetio glavne sisteme. Odjekivala je tutnjava dok je Porodica zasipala Kibera vatrom. Lanaui se pokrenula. Prevrnula se i otšepesala do zaklona pod spaljenim transporterom maški. Po načinu na koji se kretala Kilinu je bilo jasno da su joj energetski sistemi uništeni. Sada će morati da trči koristeći samo običnu ljudsku snagu. Svaki Kiber bi je lako oborio.
     "Šta da radimo?" Džoslin je grizla usne.
     "Ne možemo u brda", oprezno je počeo Kilin, "jer nemamo zaštitu Plemena."
     "Slažem se." Po njenom krutom držanju bilo mu je jasno da joj je teško čak i da traži savet od njega.
     "Ne možemo ni dalje."
     "Ne."
     Kroz Kilinova čula zazveketali su mikrotalasi. Okolni članovi Porodice su se pognuli, ali on se samo naslonio na srušeni zid fabrike. Bojao se da sedne, jer možda noge više neće hteti da ga podignu.
     "Spušta se noć, jasno ćemo se videti u infracrvenom." Kilin je osećao ideju kako mu lebdi negde duboko u umu, ali jedini način na koji je znao da je izvuče bio je da nastavi da govori, da pusti podsvest da je sama oslobodi.
     Džoslin je stalno preletala očima preko bojnih slika u umu. Bilo joj je teško da prati situaciju dok su se skupine Bišopovih slivale ka neravnom, jarugama ispresecanom terenu nastalom u poslednjim zemljotresima. "Tačno. Misliš da možda pošaljemo najbrže napred? Da ostali ostanu i budu zaštitnica?"
     To je narušavalo sva Porodična pravila borbe, i ona je to znala. Prosto ga je preklinjala pogledom.
     "Lovili bi jednog po jednog", odgovorio je. Nije bilo smisla staviti joj do znanja koliko mu je taj predlog bio odvratan.
     "Pa... izgleda da smo zaglavili ovde. Ako bi mogli da održimo redove preko noći..."
     "Nema šanse. Ne znamo ni da li Kiberi spavaju. Čim nas prikuju za jedno mesto, mogu da pozovu pojačanja koliko hoće."
     "Pa onda... onda..."
     Pošto nije bilo smisla pogoršavati stvari, sakrio je svoj bes prebacivši čula na infracrveno. Možda će tako steći predstavu o tome kako Kiberi vide trenutnu situaciju. Setio se vremena provedenog u njihovoj Košnici, i kako oni automatski tumače predmete kao da osvetljenje dopire odozdo. Pa ipak, očito je da su se dobro prilagodili i površini.
     Kako je padala noć, tlo je sijalo sve jače, i bilo je blistavije od tamnih molekularnih oblaka na nebu. To je ličilo na osvetljenje unutar Košnice i verovatno daje još veću prednost Kiberima. Hladna tekuća voda sada je bila hladnija od tla. Šumovita brda dobro drže toplotu i sijaju kao meki zeleni ćilimi. Okrenuo se ka raselini i ugledao blago svetlucanje tamo gde se približavala lavi. Kao da potvrđuje nagađanje, tlo je blago zadrhtalo, kao životinja koja stresa muvu. Iza raseline videla se tamna traka nove reke. Penila se kao da je uzbuđena što probija novo korito kroz dolinu, tamna i brza.
     "Čekaj", rekao je. "Čekaj samo malo."

     Oprezno je gledao u noć. Kiber je išao ulevo a sada je nestao. Da li je otišao dalje, ili se prilagodio njegovim čulima tako dobro da ga uopšte ne primećuje?
     Izbacio je kratak mikrotalas prema mestu gde mu se činilo da je ovaj ostao, a onda je otpuzao oko hrpe odronjenog kamenja koja ga je štitila. Šibo je već napredovala ka narednom skloništu. Kilin je potrčao preko zaravni, a onda naglo skrenuo ka jaruzi. Nešto je prozujalo kraj njega baš kad se bacio nizbrdo. Nazuvci su mu se ispunili peskom pa je morao da zastane i očisti ih. Kad je podigao pogled, Šibo je već naredila novi pokret.
     - Nova skupina! Tobi! - naredila je.
     Kilin je gledao oznaku svog sina kako uzmiče ka reci. Dečko je trčao punom snagom.
     - Karmen! - naredila je Šibo.
     Žena je iskočila iz zaklona i jurnula. Morala je da preskoči telo jednog Bišopa, pogođenog pre samo par minuta. Odelo nije davalo znake života, pa niko nije ni pokušao da dođe do tela. Sada su sve ostavljali, čak i hranu i municiju. Ovo je bila zaštitnica, i morali su da budu laki i brzi.
     Pozvao je Džoslin. "Brzo stižemo."
     - Dajte nam samo još malo vremena - odgovorila je ona.
     "Prokleto malo ga je ostalo."
     Evakuisana je gotovo čitava Porodica Bišop. Ipak, među zidovima fabrike i po jarugama ostalo je mnogo tela, suviše mnogo.
     - Kilin! - naredila je Šibo.
     Podigao se na bolne noge i jurnuo preko zaravni. Bilo je teško trčati do naredne formacije i oči su mu se zamaglile od napora. Po ivicama vidnog polja poigravale su mu plave mrlje. Ledeni vazduh pekao mu je grlo.
     Bacio se preko oštrog stenja na ivici jaruge i skotrljao se sa druge strane. Zaustavio se tresnuvši o hrpu đubreta maški. Pritom mu se vid prebacio na običan ljudski, pa je za trenutak ležao i dahtao u potpunoj tami. Ponovo se prebacio na infracrveno. Šibo je čučala u blizini, ali nije ga ni pogledala.
     - Besen! - naredila je.
     Kilin se podigao na kolena, a nazuvci su mu stenjali koliko i on. Tvrda zemlja mu se svuda zavukla, pa je morao da očisti okovratnik pre nego što je uspeo da okrene glavu i pogleda Besen kako trči od uništene fabrike. Izišla je na čistinu i gotovo je stigla do ivice kada joj je nešto narandžasto pogodilo kacigu. Prosto je poletela napred i tresnula na zemlju. Nije se pomerala.
     - Tobi! - naredila je Šibo kao da se ništa nije desilo.
     Kilin je stigao do Besen i ukucao šifre na zadnjem delu vrata. Svi pokazatelji bili su na nuli.
     Tobi je sa lakoćom uskočio u jarugu. Mikrotalas mu je bez opasnosti prozujao nad glavom.
     Ugledao je Besen. "Šta... šta..."
     "Ona je..." Kilin nije mogao da izgovori do kraja.
     - Harper! - naredila je Šibo.
     Tobi je kleknuo kraj Beseninog tela i podigao joj ruku. Ležala je licem naniže, a kada ju je prevrnuo na leđa videli su na viziru mrežu paučinastih pukotina. Elektrostatičkih. Kroz njih su joj se videle oči, još otvorene. Zurila je u njih kao da će postaviti pitanje, pitanje na koje je Kilin znao da ne može da odgovori.
     Harper je stigla trkom, zaduvana. Brzo je čučnula i smesta opalila ultravioletni zrak u pravcu iz koga je došla.
     - Džoslin! - pozvala je Šibo. - Svi smo tu. -
     - Drž'te se, - odgovorila je Džoslin. - Brod vam je skoro spreman. -
     Šibo je dopuzala do njih. "Nemoguće", mrmljao je Tobi. "Nije mogla samo tako..."
     "Čist pogodak", rekao je Kilin, i smesta zažalio zbog toga.
     "Ne. Ne." Tobi je počeo da petlja oko njene kacige.
     "Pusti je", rekla je Šibo.
     Tobi joj je otkopčao okovratnik, okrenuo kacigu za četvrtinu kruga i podigao je. Kontakti koji su vodili u Besenin vrat su iskočili iz utikača, ali telo se nije trglo na to. Oči su i dalje bile otvorene.
     Tobi joj je dodirnuo lice. "Besen, slušaj. Probudi se. Hajde, probudi se. Besen..."
     "Smiri se, Tobi", tupo je rekao Kilin. Ljudi se retko oporavljaju od takvog udara u sistem.
     "Isključila se, to je sve. Samo se isključila. Daćemo joj stim, biće dobro." Tobi je počeo da trlja Besenine obraze.
     "Proveri joj pokazatelje", rekla je Šibo.
     "Isključila se, to je sve." Tobi je nespretno okrenuo Beseninu glavu. Kilin mu je pomnogao da joj skine ranac kako bi dobro videli unutrašnje monitore. Digitalni krug pri vrhu kičme bio je jednolično plav. Preko svakog prozorčića promicali su brojevi, besmisleno kružeći.
     Šibo je pogledala njih dvojicu, pa bregove gde su bili Kiberi. "Gadno izgleda."
     "Ne. Ne." Tobi je počeo da joj jače trlja lice. "Preopterećena je, pa da. Samo to."
     "Mogu da joj dam stim", rekao je Kilin, posegnuvši za svojim rancem. Morao je to da učini, iako mu je to bila poslednja kugla.
     "Neće vredeti odmah", rekla je Šibo. "Sistemima treba refleksno vreme."
     "Probudiću je ja", rekao je Tobi. "Treba joj samo više krvi u glavi..."
     "Evo." Kilin je pomogao Tobiju da ušrafi stim kuglu u Besenin vrat.
     Tobi je zurio u devojčine nepomične oči. "Moraš da se probudiš."
     Mikrotalasni udar im je prošištao nad glavom. "Moramo da pokušamo", blago je rekla Šibo.
     Tobi je obliznuo usne. Usne su mu drhtale. "Ako joj prestimulišemo sisteme..."
     Kilin mu je stavio ruku na rame, ali nije mogao ništa da kaže.
     Tobiju su i šake drhtale. "Kako... kako ću? Ako..."
     "Tvoja je. Ti moraš da odlučiš."
     Tobi je bio potpuno bled. Za trenutak je gledao Kilina. Potom je dohvatio stim kuglu. "Kako... kako da postavim?"
     "Najbolje na najjače", rekao je Kilin. "Prilično je duboko otišla." Znao je da je Besen ionako mrtva, i da će se sledećeg časa to jasno videti. Moraće brzo da odvede Tobija odavde, bez obzira koliko dečak želeo da ostane sa telom.
     "Okej." Tobi je okrenuo brojač do kraja.
     "Sine, ja..."
     Tobi je pritisnuo prekidač. Začuo se tihi udar.
     Besen se trgla. Otvorila je usta. Tobi ju je podigao u sedeći položaj, i svi su videli da su brojevi na vratu prestali da luduju. Počela je da trepće.
     Svi su je gledali bez reči. Zakašljala se. "Ja... šta..."
     Tobi ju je zagrlio i počeo da plače.
     Kroz vazduh su zašištala dva brza infracrvena udara.
     "Povedi je", rekla je Šibo.
     Tobi i Kilin pomogoše Besen da ustane. Tupo je zurila u njih.
     - Šibo! Počnite povlačenje! - javila se Džoslin.
     "Harper!" povikala je Šibo. "Pokrivaj nas! Karmen! Kreni!"
     Tobi je masirao Besenin vrat. "Sad moramo da krenemo. Samo korak, biće dosta. Evo, nasloni se na mene."
     "Tobi, Besen", nežno je rekla Šibo. "Moramo da idemo."
     "Šta?" Tobi je naglo podigao glavu. "Ne, ona..."
     "Svi ostali su već pristigli", rekla je Šibo.
     Kilin je uhvatio Besen pod drugu ruku. "Hajde, idemo zajedno."
     "Njen ranac", rekao je Tobi.
     "Ostavi ga."
     "Ne, čekaj..." Tobi je počeo da pretura po rancu a onda izvukao nešto. "To sam joj ja dao", rekao je, podigavši lančić sa malim žutim priveskom. "Neću... neću da ga se dočepaju prokleti Kiberi."
     "Dobro, ponesi ga." Šibo je pogledala Kilina. "Pokrivaj nas."
     Kilin je legao uz ivicu jaruge i počeo da puca u noć. Šibo i Tobi su se povlačili sa Besen. Kilin se vratio po Besenin ranac i našao njeno oružje. Počeo je da ga nemilice troši, bacajući visokoenergetske udare na svaku svetlucavu metu što bi je uhvatio čulima. Povratna vatra pržila je i palila ivicu jaruge. Pognuo se i potrčao, nošen grozničavim strahom. Čitavim putem do reke bio je bolno svestan koliko su mu leđa velika i izazovna meta.
     Skliznuo je niz peščanu obalu reke i naleteo na Džoslin. Infracrveni zrak je prošištao vrlo blizu.
     "Koliko još?" dahtala je ona.
     Trojica Bišopovih vukli su niz padinu veliko parče maškometala. Kilin se osvrnuo i ugledao Tobija i Šibo kako smeštaju Besen u čudan sklop maškodelova koji je plutao na reci.
     "Niko", rekao je i pošao ka vodi.
     "Troje je maksimum. Za tebe nema mesta."
     "Sigurno?"
     "Potonuće."
     "Slušaj, hoću..."
     "Ćuti i kreni."
     "Ja..." Ipak je ućutao.
     "Ti si znači poslednji. Pomozi nam sa ovim."
     Džoslin je opet bila oštra i efikasna. Dobro je radila kad je postojao plan. Ali za Kapetana je potrebno mnogo više od toga.
     Tri krupna muškarca kotrljala su nešto. Kilinu se zbog infracrvenog činilo kao velika školjka. Pomogao im je da ga spuste u plićak. Voda je bila ledeno hladna. Osetio je miris Kibera u blizini. Sa obale su ih zasipali mikrotalasi.
     Upro je nogama o kamenje na dnu da bi zadržao školjku. Otimala se i njihala na rečnoj struji.
     "Upadaj", rekla je Džoslin.
     Kilin je oklevao. Ona trojica već su donosili novi komad metala kome je neki zanatlija brzo dao oblik čanka. Metal je već izgubio toplotu nakupljenu tokom dana i bio je tako taman da se jedva nazirao.
     "Koliko još?" upitao je.
     "Samo mi", odgovorila je Džoslin.
     "Ostaću dok..."
     "Kreći." Džoslin ga je pogledala u oči, ali zbog infracrvenog vida nije mogao da joj razabere izraz lica. "Ja sam Kapetan, ja ostajem poslednja."
     "Dabre." Nije bilo smisla raspravljati se.
     Kilin je zakoračio u školjku dok ju je Džoslin pridržavala. Nespretno je legao na dno. Ivica plitke činije bila je samo na pedalj od crne vode. Džoslin ga je odgurnula. Reka ga je zgrabila kao da je dragocena drangulija. Povukla ga je, cimajući školjku i prskajući ga po licu ledenom vodom. Tumbao se i treskao po nevidljivim unutrašnjim ivicama.
     Držao se što je niže mogao. Njegova infracrvena slika biće potopljena u hladnoj vodi. Kiberi na obali će ga lako prevideti. Ili je bar tako zamislio stvar.
     Čekao je i držao se za ivice školjke dok je oko njega tutnjala voda. Nije čuo hice u vazduhu. Pitao se koliko daleko će ga odvući bujica. Sve do sad nije mu palo na pamet da je trebalo odrediti koliko dugo da Porodica ostane u improvizovanim čamcima. Sada se mogu iskrcati bilo gde, i rasuti se duž čitave nepoznate reke.
     Ležao je i brinuo zbog toga neko vreme, dok nije prepoznao slabi miris školjke koja ga je nosila. Kućište maške. Plovio je besnim brzacima u ojačanoj koži najstarijeg neprijatelja.









16.
     Kvat je polako puzala napred. Već je gotovo utrošila naoružanje. Bilo je vreme da se koristi oprez i veština, inače je izgubljena.
     Ništaci su i dalje padali. Bek'dalina banda bi ih odavno uništila, ali Kvat je manevrisala po izbrazdanom terenu i hvatala napadače sa leđa. Poigravala je po padinama kao nestalni, prozirni oblak. Dodatna oprema koju joj je obezbedila Tukar'ramin radila je bez prekida, predući i magleći vazduh varkama. Kada su nošci pucali na nju daleko su je promašivali, pržeći ionako uništeno tlo.
     Ali lov se završavao. Ništaci su bili potisnuti do reke, i Kvat je malo šta mogla da učini za njih.
     Čula je Bek'dalin glas. #Glavno stado Ništaka se kreće! Vidite ih?#
     Kvat se okrenula ka udaljenoj planini gde su svetlucale sićušne aure Ništaka. Pitala se zašto ti udaljeni Ništaci nisu ušli u bitku.
     #Da ih gonimo?# upitao je neko od njenih pomoćnika.
     Kvat je osetila nalet nade, ali Bek'dal je rekla: #Ne. Završite prvo sa ovim crvima. Inače nikada nećemo biti sigurni.#
     Razume se. Kvat je zaboravila da Bek'dal ne zna koji je Ništak bitan. A ne podozreva da će, možda, na kraju ispasti da su svi važni, toliko su ta naizgled nezavisna bića međusobno prepletena.
     #Sve ih sredite,# vikala je Bek'dal.
     Kvat je izdaleka dokačila jednog nošca brzim ultravioletnim udarom. Ovaj se zgrčio, zbunio i pao niz brdo, slomivši dve noge. Dobro.
     Dok se približavala svom Ništaku, uhvatila je drhtaj njegovog vrelog gneva. Ne prema nošcima u napadu, nego prema udaljenoj glavnini Ništaka.
     Ovi najbliži Ništaci bili su međusobno povezani paučinastim nitima koje je Kvat sada još jače osećala. Njihova neobična napetost između sopstvenog bića i ostalih davala im je neverovatnu energiju. Stvarno su bili povezani. Osećala je prozirne niti kako postepeno obuzimaju i njene umove. Dodir im je bio hladan i neobično prijatan.
     A gnev je besneo među njima. Do srži crn gnev prema sopstvenoj vrsti, gnev zbog izdaje. Kvat se trgla kad je shvatila da taj gorak miris liči na vrelu srdžbu kakvu sama oseća prema Bek'dal i ostalim izdajicama.
     Osetila je kako joj se u grlima podiže baznost. Žurno se spustila niz zjapeći prolaz, tek otvoren usred brda. Njen Ništak bio je pravo napred, žurio je. Oni oko njega su se borili dalje, obmotani plavom izmaglicom iscrpljenosti. Bili su protkani žuč-žutim očajanjem.
     Kvat je primetila Bek'dal kako im se približava u kratkim naletima, nalazeći zaklon među kamenim gromadama i uništenim fabrikama maški. Spuštao se mrak. Narandžasti plamen lizao je jednog mrtvog šestonošca.
     Kvat se prebacila na normalan vid. Tlo je svetlucalo bledo ružičasto. Daleke planine brže su se hladile, pa se njihova plava boja stapala sa mrakom. Purpurno-crna pruga označavala je veliku raselinu.
     Tiho je žurila napred. Na trenutak je ugledala jednog višenošca i brzo mu, jednim hicem, onesposobila mikrotalasne antene.
     Kad se okrenula, videla je jednog Ništaka kako se povlači. Pre nego što je stigla da proceni koji nožac će pokušati da zaustavi malog begunca, noć je rascepio oštar krik.
     Prekasno. Još jedan Ništak je ranjen ili izgubljen.
     A mreža među malim stvorenjima uvijala se i napinjala. Eto šta oni osećaju suočeni sa smrću - u svakom slučaju, snažnije je čak i od Kvatinog ošamućenog uzmicanja pred prostim činjenicama svemira. Duboka tuga, prepletena sa svešću o smrtnosti. Mnogo je gore, shvatila je, biti mali i krhak a ipak biti suočen sa velikom tamom. A oni su činili upravo to.
     Prekasno. Prekasno.









17.
     Kilin je pokušao da spava u improvizovanom čamcu, ali plitko kućište maške se okretalo, klizalo i ljuljalo bez kraja i konca. Jednom je zadremao, ali samo zato što ga je struja zanela u zaliv sa sporim virom. Nije imao pojma koliko dugo je kružio tamo.
     Na prvi nagoveštaj svitanja odveslao je do obale. Isteturao se na kamenitu plažu, smrznut, bolan i ošamućen od premora.
     Pažljivo šireći čula, uhvatio je maglovite tačke Kibera. Bili su daleko pozadi. Prečešljavali su obalu i brzo su se približavali.
     Vratio se u čamac-kućište. Ovde je struja bila slabija. Ponela ga je, truckajući, preko kamenja što je štrčalo iz blatnjave vode nalik na ogromne pegave ribe.
     Prošao je dva snažna brzaka pre nego što je pred sobom začuo duboku tutnjavu. Nije uopšte ličila na bitke kakve je dosad čuo. Kada je upitao Aspekta Artura, mali um je odgovorio:
     Zaboravio sam da se Snegobar za tvog života toliko isušio. Sećam se ovog zvuka iz prijatnih dana sporta na rekama koje su nekada blagosiljale dolinu velike Citadele. To je vodopad - verovatno visok, sudeći po amplitudi.
     Artur mu je na brzinu nacrtao šemu. Kilin je vodu oduvek zamišljao kao veličanstveno, retko, mirno postojanje. Da može da besni i ubija činilo mu se kao narušavanje nekog neizrečenog obećanja. Brzo je zaveslao protiv sve brže struje. Obala je bila blizu, ali je leteo kraj nje kao list na vetru.
     Ruke su mu utrnule od vode. Nagnuo se daleko izvan nesigurnog čamca i počeo divlje da vesla. Obala se polako primicala. Tutnjava je sada bila svuda oko njega. Tik pred njim lebdela je izmaglica. Pogledao je u tom pravcu, ali reka kao da je nestajala. Nije bilo nade. Kućište je sve više ubrzavalo ka ivici.
     Kilin je iskočio iz čamca. Voda je bila ledena. Glava mu je potonula baš kad je hteo da udahne. Udario je đonovima o nešto čvrsto. Mahao je rukama protiv struje da bi se održao u uspravnom položaju. Već je imao želju da diše.
     Voda je predstavljala smeđi zid. Gde je obala? Struje su ga toliko puta okrenule da nije mogao da odredi. S teškom mukom je zakoračio i otkrio da je dno strmo. Uputio se nagore. Pošto je slabo poznavao vodu, jedin nadu video je u tome da masa njegove opreme ne dozvoli struji da ga odnese.
     Skliznuo je. Tumbanje je trajalo kratko, ali ličilo je na agoniju. Uspeo je da napipa kamen, ali ovaj se prevrnuo. Voda je bila ledeno hladna. Povukao je rukama napred i našao dovoljan oslonac da se ispravi. Pluća su ga sve jače pekla. Bacio se napred, nadajući se da ide u dobrom pravcu. Čizma mu je skliznula, ali mahao je rukama protiv struje i uspeo da se održi. Još tri koraka - i glava mu je izbila na površinu. Isteturao se uz strminu i pao na šljunak.
     Sedeo je, čekajući da hladnoća nestane, i gledao oblak vodene pare. Staklasto glatka voda obrušavala se u prazninu. Drveće i grmlje bi se zanjihalo na glatkoj, smeđoj površini - a onda bi nestalo u zaboravu.
     Pošao je kroz tutnjavu i ošamućeno i zadivljeno gledao u visoki beli stub što se obrušavao naniže. Voda je delovala pustolovno - iz mirnog, blatnjavog potoka pretvarala se u strašnu i divnu silu, i to za samo trenutak. Pitao se da li je u nekom smislu zaista živa, da li ima prava na samostalnost koliko i sve biljke, manje životinje i ljudi.
     Osetio je dodir u oslabljenim čulima. Trgao se, iznenada uplašen da su ga Kiberi već stigli.
     Ali ne - bio je to slabi glas. Poziv za okupljanje Bišopovih.
     Brzo se prekinuo, ali Kilin je već odredio pravac. Išao je neko vreme prema niskim bregovima. Neravno stenje izloženih slojeva kao da mu je grizlo čizme. Zateturao se i gotovo pao.
     - Ovuda - javila je Šibo.
     Nije smeo da koristi čula za traganje, iz straha da bi ga Kiberi mogli otkriti - ukoliko već i nisu.
     - Tata! - Tobijev brzi šiljak bio je dovoljan da popravi pravac.
     Potrčao je nizbrdo u naizgled dobar zaklon guste šume. Isto kišobranasto drveće stajalo je mirno i ozbiljno pod prvim sivilom zore. Tu se osećao bezbednije, zaklonjen ostacima života na ovom izmučenom mestu.
     Rezerve energije bile su mu na ivici. Skljokao se kraj jednog drveta. Šuma je bila tiha i mirna, a onda je, bez ikakvog prelaza, Šibo je išla ka njemu a težina noći se podigla i oslobodila ga.
     "Ti... ti..." Nije mogao da rečima izrazi šta oseća. Potom se pojavio i Tobi i sve je ličilo na raniji povratak u logor, sa Porodicom koja se skupljala oko njega bez reči.
     Prepustio se i seo na zemlju. Vreme nije ništa značilo. Svet je postojao samo sada, bez prošlosti i budućnosti. Svako drvo i svaki grm bili su oštri i jasni. Pojavljivala su se lica sa širokim osmesima. Oštro svetlo slivalo se na sve, dajući podjednak, večni sjaj. Gutljaj vode mu je zapljusnuo grlo čistom svežinom. Zalogaji sledovanja su mu se topili u ustima kao eksplozije nepodnošljivog zadovoljstva. Mišići su mu brujali od olakšanja. Dodir Šibine ruke, Tobijeva mišica oko vrata - davali su značenje svakom trenutku, oivičavajući sve oreolom neugasivog postojanja.
     Nije imao pojma koliko je to trajalo, ali došao je trenutak kada se uobičajeni svet vratio na svoje čvrsto mesto.
     "Na noge", pozvala je Džoslin. Stajala je u skupini rasutih Bišopovih, naizgled umorna, stegnutih vilica. "Locirala sam Njegovu Vrhovnost. Uputili su se naniže, niz onaj greben tamo preko."
     "A Kiberi?" upitao je Tobi.
     "Bolje ćemo se nositi sa njima kad budemo imali Pleme uz sebe", rekla je Džoslin.
     "Besen ne može brzo", rekao je Tobi.
     Besen je stajala naslonjena na drvo. Oči su joj bile upale, a lice izmučeno.
     Džoslin je klimnula. "Naizmenično ćemo pomagati ranjenicima."
     "Neće valjati", rekao je Tobi. "Premoriće se."
     "Nemamo izbora."
     "Otkud sad da opet idemo kod one kopiladi?" pitao je Tobi.
     "Trebaće nam pomoć kad nas Kiberi stignu."
     Na to niko nije imao primedbe. Kilin je bio ponosan zbog načina na koji je Tobi branio Besen, ali znao je da Džoslin mora da ih pokrene.
     Svi su ćutali dok su ustajali i umorno se spremali za marš. Nije bilo vremena da se Porodica okupi, prebroji mrtve i ožali ih. U mračnoj tišini osećalo se očajanje.
     Kilin je utvrdio da ga stopala strašno bole. Čizme nisu propustile vodu, ali nogavice su mu još bile vlažne. To je bila prosta životna činjenica: takve sitnice brzo brišu svaku radost ili tugu koju je doneo prethodni dan. Svaki novi bol zahteva pažnju za sebe. Svaki zglob se buni. Dok je ustajao, Kilin je bio siguran da čuje samog sebe kako škripi.
     Pomogao je Tobiju da namesti zavoj oko ruke. Nisu govorili. Tobi je sve vreme pazio na Besen, još ošamućenu i slabu. Dečko je delovao mnogo energičnije i usmerenije nego ikada ranije.
     Kilin je pošao duž kolone, hrabreći nekoliko Bišopovih koji su samo zurili u prazno. Uvek ima onih koji ne mogu da zaborave gubitke iz jedne bitke, pa ih nose i u narednu. Godine provedene u bekstvu naučile su Kilina da ljudi zaboravljaju emocionalno opterećenje kada je akcija na prvom mestu. Ovakva povučenost bila je neobična, gotovo otmena. Ali ako bi imali vremena za razmišljanje, ili ako bi ih neko podsećao na to, potpuno bi se slomili. Naterao je nekolicinu na ustanu i krenu. To mu je pomoglo da zaboravi koliko lica više ne vidi u koloni, i nikada ih ni neće videti.
     Svi su bili na ivici rezerve eenergije. Neki su imali malo više pa su brzo pošli, dugim koracima, i izbili na čelo. Kilin je morao da se nasmeši. Glupo je trošiti rezerve dok si još svež. Džoslin je dreknula na prethodnicu i naterala ih da zauzmu položaje na boku.
     Svitanje je bacalo žute pruge svetlosti preko gornjih slojeva oblaka. Kilin je pomislio na sve što se dešava iznad toga - veliku mrežu u gradnji, kosmički prsten koji orbitira čekajući da ponovo bude upotrebljen, na Nebeskog Sejača koji ponire i ostavlja seme. Zbog čega? Sve te ogromne tvorevine kao da nisu imale značaja za ljude, bile su prirodne i neizbežne kao klima - i podjednako izvan ljudske moći uticaja.
     Kolona Porodice razvukla se preko brda dok su napredovali. Cermo je dobio hitac u krsta; telo nije bilo povređeno, i još je mogao da hoda. Podešavao je opremu u hodu i postigao da gornji delovi energetskog odela profunkcionišu. Potom je pošao uz i niz kolonu, gurkajući, saosećajući i pribirajući one koji su delovali najviše obeshrabreno. Džoslin je radila to isto, bliže čelu kolone.
     Kilin je to pratio sa odobravanjem, neobično smiren. Pred njima je bilo Pleme sa kolonom za snabdevanje. Iza njih su bili Kiberi. Ako žele da Porodica preživi ovaj dan, moraće da budu brzi i srećni.
     Neko vreme mozgao je o tome, a onda je odustao. Nije mogao ništa da učini sem da uživa u možda poslednjem pogledu na jutro. Išao je obgrlivši Šibo oko ramena, odmarajući se na njenom spoljkosturu. Punio se preko solarnih ploča i pomagao joj da savlada uzbrdicu. Tiho predenje, nalik na mačije, kao da se širilo jutarnjim vazduhom. Spori, tihi zvuk kao da mu je obuzeo um. Potrajalo je dok nije shvatio da to uopšte nije zvuk.
     Suva, hladna težina počivala mu je tik ispod kože na vratu. Tako se osećao kada bi primio nove Aspekte - kao da mu se u mozak zario kabasti klin. Ali ovo je bilo jače, kao da se vazduh uskovitlao i zgusnuo u taman, lepljiv sirup. Tragovi polu-ideja lepršali su kroz loptu zgusnutog vazduha. Kilin je polako napredovao uzbrdo, održavajući brzinu u skladu sa ostalima, i ćutao je, pažnje usmerene na prisustvo koje kao da je lebdelo nalik na zagrejani puter. Osećao je da mu se ruke i noge kreću kao kroz gusto ulje. U plućima je osećao strpljivu, grgoljavu tečnost. Vazduh je imao ukus metalne krvi.
     "Ovde je", šapnuo je.
     Šibo ga je ispitivački pogledala. Sapleo se i jedva se ispravio.
     Masivni, odmereni pokreti, nije bilo greške. Isti Kiber koji ga je bio zarobio. I bio je iza njih.
     Nikakvo čudo da su ih Kiberi tako dobro pratili, pomislio je. Sigurno su namestili Kilinu neki biper. Ništa komplikovano, samo predajnik koji odražava poslati signal. Možda nije deblji od nokta.
     Na sledećem odmorištu Kilin je pregledao svoju opremu. Sigurno su ga stavili negde gde je bilo malo verovatno da će zaviriti...
     Začas je našao crni kružić zakačen za unutrašnju stranu levog energetskog nazuvka. Ali bio je slomljen i izbušen, verovatno od hitaca koje je primio. Kada je pokušao da ga isproba, nije reagovao.
     Bacio ga je i zagledao se u bregove. Jutarnja izmaglica podizala se iz velikih skupina drveća sa burastim stablima. Gornje grane su se pravilno izvijale u karakteristični oblik kišobrana. Među svetlo zelenim lišćem kružile su i ponirale ptice. A ono klizavo prisustvo još mu je čučalo za vratom.
     Kružni prenosnik verovatno se pokvario pre izvesnog vremena. Sada ga je Kiber pratio njušeći mu čula.
     To ga je ispunilo užasom. Ali pojavilo se još jedno sećanje. Juče je tokom borbe nekoliko puta osetio ovakvu težinu. Pomagala mu je da shvati stvari pomoću kojih je onesposobljavao ili izbegavao Kibere.
     Prisustvo nije delovalo neprijateljski. Ipak, Kilin je osećao kako nelagodnost u njemu raste dok je moćni klin čekao i iščekivao. Kroz um su mu klizile slike nalik na freske stvarnog sveta, tanke kao filigran. Pomalo su ga podsećale na nekadašnja putovanja kroz um Bogomoljke. Postojale su ogromne pećine razdvojenih iskustava pred kojima se Kilin osećao kao patuljak.
     Sada se osećao kao na ivici još jednog ogromnog sivog ambisa. Srce mu je ubrzalo od te pomisli, ali strah je postepeno nestao. Umorno je ustao, oslanjajući se na Šibo, i pošao ka sledećoj skupini drveća.
     Neki članovi Porodice tragali su za hranom. Mali izdanci na grmlju su jestivi, rekla mu je Aspekt En. Donji deo stabla velikog drveća bio je obrastao nečim nalik na tirkizne gljivice. Jedna žena ih je strugala laserskim sekačem koji je držala u jednoj ruci i jela ih drugom. Dok su prolazili, dodala im je malo - bilo je oštro, ali mesnato.
     Tobi i Besen su daleko zaostali. Besen je sada mogla da hoda, ali je i dalje imala duboke tamne podočnjake i kretala se nekako suviše oprezno.
     Prešli su nekoliko koraka kada je žena iza njih kriknula. Drvo se dimilo. Žena je ustuknula, brzo ugasila laser, a stablo drveta je počelo da širi tanak, usijano beli plamen. Brzo se pretvorio u prijatno vrelu baklju. Visoki stub vatre bez dima naglo je narastao.
     Žena je zapanjeno zurila u sve veći oganj. Tobi ju je povukao. "Beži!" povikao je.
     Kilin je povukao Besen uzbrdo. Bišopovima je bio dovoljan trenutak da uoče opasnost. Potom su pošli žurnim korakom, hitajući uzbrdo dok je plamen iza njih rastao. Cermo je izvikivao naređenja.
     "Šta... misliš... da je... to?" upitala je Šibo. Uzbrdo su mogli samo da žure neujednačenim korakom.
     "Možda nekakav izvor energije", odgovorio je Kilin. "Sigurno su to napravile maške."
     "Maške koriste biotehno?"
     "Na Snegobaru jesu."
     "Da, u fabrikama. Rezervni delovi za njih same."
     "Dabre, koliko mi znamo. Ovde su bolje u tome."
     Zaustavili su se na prvoj izbočini nad prostranom šumom. Tobi i Besen su se uspinjali, praćeni zavesom dima. Žena je izazvala ozbiljan šumski požar.
     Možda će bar usporiti Kibere, pomislio je Kilin. Pokušao je da smisli način da se plameno drveće upotrebi protiv njih kada budu izišli iz šume. To mu je obnovilo energiju i ubrzo je izbio na čelo skupine koju je predvodio Cermo. I dalje je mozgao o mogućnostima kada su na dalekom grebenu ugledali odred ljudi.
     "Pleme!" povikao je Cermo. "Dolaze Bišopovi."
     - Ta vatra vas je već najavila - sarkastično je rekao nečiji glas.
     "Ostavili ste nas tamo dole, kopiladi!" planuo je Cermo.
     - Naređenje. Njegova Vrhovnost je rekao da je to jedini način. -
     "Jedini način da spasete svoju kožu."
     - Mani to. Radi kako kaže Njegova Vrhovnost. Srećom ste se izvukli. -
     Kilin nije mogao da razume ponašanje Plemena. Kad su Bišopovi izbili na greben, zatekli su Pleme koje je formiralo kružne odbrambene pozicije i žurilo ka visokom, šumovitom bregu. Mada su donekle toplo pozdravili Bišopove, mnogi izgleda uopšte nisu osećali krivicu što su ih napustili u boju. Bišopovi su besno mrmljali. Deo Plemena se ćutke udaljio. Ipak, glavnina je sa zanimanjem posmatrala Bišopove kako mučno napreduju, očito ni ne razmišljajući o tome koliko su narušili ljudske moralne zakone.
     "Boli ih briga za nas, je l'?" upitao je Tobi.
     "Takva im je sudbina", rekla je Besen. "Njegova Vrhovnost je rekao da nismo bitni, i tako je i ispalo."
     "Niko nije tako slep kao onaj ko neće da vidi", rekla je Šibo, glasom tihim od iznurenosti. Pomagala je Besen na poslednjem usponu i utrošila je rezerve energije.
     Kilin ju je iznenađeno pogledao, pa je objasnila. "To sam čula od jednog svog Aspekta. Stara izreka Kapetana Isusa. Mislim da nam sada treba sva mudrost koju možemo da skupimo."
     Situacija bi bila mnogo napetija da Bišopi nisu bili toliko umorni. Odmarali su se duž grebena dok su ostale Porodice prolazile u strelastim formacijama, sa daleko isturenim krilima kako bi se zaštitili od Kibera.
     Od požara u dolini do njih je dopirao uljasti dim. Kilin je video drveće kako se pali i ispušta tanke oblake dima. Začudo, drveće je gorelo samo na pravilno raspoređenim tačkama duž stabla. Gledao je jedno posebno visoko. Prvi plamen je izbio blizu osnove. Drugi je počeo znatno više, tačno iznad prvog. Uskoro je duž stabla gorelo sedam pravilno raspoređenih belih plamenova. Vrh drveta počeo je da se njiše a onda se preturio, potisnut blistavim gasom. Iako iznuren, morao je da se divi ovome.
     Šumski požar širio je oblake kiselog dima sve dok nije izgorela čitava šuma. Kilin je u umu osećao stalni pritisak onoga što je sada smatrao svojim Kiberom, ali nije mogao da odredi da li im se približava. Dim je zaklanjao dolinu kao prljavo staklo i Kiberi nisu mogli da se vide. Ipak, mogao je da nanjuši njihove mutne tačke na ivicama čula.
     Ležali su pod jutarnjim suncem, puštajući da im ono izvuče deo bolova. Besen se oporavljala od ošamućenosti i čak se i našalila. Kao da su se svi prećutno složili da za trenutak zaborave pritiske i da se prisete kako je nekada bilo u Porodici. Šibo je počela zagonetkom: "Koji je najbolji bol?"
     "Šta je to, izreka stare Porodice Pion?" promrmljao je Kilin.
     "Dabre." Šibo je bila poslednji preživeli član porodice Pion.
     "Nikakav bol nije dobar", razumno je rekla Besen.
     "Predajem se", rekao je Tobi.
     "Ne može biti pravi bol, zar ne?" pomogla im je Šibo uz osmeh.
     "Lažni bol?" zbunio se Tobi.
     "Tako je", rekla je Šibo. "Šampanjac."
     Šala je bila slabačka, ali i oni su bili slabi i svi su se nasmejali. Niko nije video šampanjac od nestanka Citadele i značenje te reči izgubljeno je u prošlosti. Aspekt Grej pokušala je da priča Kilinu nešto o Porodici Frans, ali on je ležao na toplom suncu i nije je slušao. Bišopovi su ponavljali Šibinu šalu i čuo se umorni smeh kako se širi duž grebena.
     Čoveku se može učiniti da se dugo odmarao kada mu je odmor potreban, tako da se Kilinu činilo kao da se vratio izdaleka kada je začuo kraj sebe glas: "Znači, vratili ste nam se?"
     Njegova Vrhovnost stajao je okružen pratnjom i razgovarao sa Džoslin. Kilin ga nije primetio sve do sada, ali sad ga je obuzeo bes.
     "Ostavili ste nas tamo dole", mirno je rekla Džoslin.
     Dok je Kilin ustajao, Njegova Vrhovnost je odgovorio veličanstvenim glasom: "Zaključio sam da su vaši napori nedovoljni."
     "Izgubili smo mnogo ljudi!"
     Njegova Vrhovnost se nakašljao kada se iz doline podigao oblak dima. "Pošto ste se herojski borili, svakako ćete postati mučenici."
     "Pobegli ste!" Džoslin je stezala pesnice.
     "Iskoristio sam vaš napad za povlačenje..."
     "Podvili ste rep!"
     "...iz nezavidne situacije. I očekujem da se pristojno izražvaš dok mi se obraćaš."
     "Mogli smo se povući da ste nam rekli. Pre nego što smo stigli u dolinu."
     "Kao što rekoh..."
     "Nisam mogla da vas dobijem ni dalekim komom. Niste..."
     "Sad je dosta!" Oči Njegove Vrhovnostu planule su čudnim, bledim plamenom.
     "Zahtevam da..."
     "Niko ništa ne zahteva od Boga. Sada ćete..."
     "Bog, koješta! Vi ste samo..."
     Njegova Vrhovnost je dao znak. Jedan od njegovih stražara je brzo prišao i spretno udario pištoljem Džoslin u slepoočnicu, kao da je to radio već mnogo puta. Ona se srušila bez reči i ostala nepomična.
     "Razapnite je", rekao je Njegova Vrhovnost. "Očito je opsednuta demonima sa kojima se borila."
     Zagledao se duž grebena na kome su se okupljali Bišopovi. Jedna skupina sabila se iza Kilina, koji je stajao potpuno nepomično.
     "A vidim da među Bišopovima ima i drugih koji izgleda zanemaruju svetu prirodu mog postojanja." Ovo je očito bilo sračunato da zaplaši Bišopove.
     "Vi ste gomila kukavica!" povikao je jedan Bišop.
     "Prilično ste brzi u bežanju za jednog Boga", sarkastično je rekla neka žena.
     Neki Bišopovi položili su šake na oružje, ali pratioci Njegove Vrhovnosti spremno su uperili svoje, potpuno ih iznenadivši. "Vidim demone u mnogim pogledima ovde", grozničavo je rekao Njegova Vrehovnost. "Pazite šta govorite."
     "Da nisi pipnuo Džoslin", povikao je neko iz skupine iza Kilina.
     "Dabre!"
     "Beskičmenjaku!"
     "Žutogaća!"
     "Debeli poltron!"
     Njegova Vrhovnost je opet dao znak, i dvojica iz pratnje pošli su ka skupini. Pokušavali su u hodu da vide ko viče.
     "Zaustavi ih ili će početi bitka", rekao je Kilin.
     Njegova Vrhovnost ga je pogledao s visine kao kakvu bubu. "Pretiš izaslanicima Svega Svetog?"
     "Samo predskazujem", mirno je rekao Kilin.
     ...i još dok je govorio čvrsto je stegao vilice da bi savladao kovitlac koji je počeo u njemu. Klin duboko u umu postao je još veći i pričinjavao mu je bol. Pritisak ga je ispunio celog. Vid mu se suzio do tamno plave kupe usmerene na tamno lice punačkog čovečuljka.
     Njegova Vrhovnost podigao je šaku i čuvari su stali. Olizao je usne i zagledao se u sve veću skupinu Bišopovih. Kilin se upitao ima li taj čovek petlju za borbu izbliza. Ako ima, ubrzo će biti mnogo mrtvih.
     Međutim, tada se u očima Njegove Vrhovnosti pojavio onaj prazni pogled i Kilinu je postalo jasno da će pokušati da se izvuče pričom.
     Priča. Beskonačna prazna priča. Kilinu se grlo steglo od dugo savlađivanog besa i tuge. Osećao je ukus žuči. Od lepljivog prisustva duboko u njemu počela je oluja, obuzevši ga celog.
     Njegova Vrhovnost je pričao. "Polazimo na marš da opet dočekamo obilate darove Božje koji će se spustiti sa nebesa. Govorim svima vama, braćo, odbacite skretanja sa staze bezgrešnosti. Vaš Kapetan Džoslin je načinila ozbiljan prestup. Zbog nje ste pretrpeli mnogo, mnogo tragičnih gubitaka u strašnom boju. Otarasite je se. Pustite da..."
     ...i suzbijeni gnev ustalasao je vazduh kao kad se jara širi. Kilin je osetio sabijeni zrak elektromagnetne energije kako mu je prohujao preko ramena. Pri svom prolazu rascepio je vazduh i pogodio Njegovu Vrhovnost pravo u glavu.
     Kilin se bacio u stranu i tresnuo o zemlju. Kiberski zrak dopro je odozgo i prva pomisao mu je bila da potraži izvor. Ali dok se kotrljao ulevo osetio je iznenadno prijatno jenjavanje teškog klina u umu. Smesta je shvatio da je pucao njegov Kiber. Seo je, okružen kricima i vikom.
     Čovečuljak koji je prozvao sebe Njegova Vrhovnost nepomično je ležao. Kilin je nekako znao da više nema opasnosti. Ustao je i prišao skljokanom telu.
     Članovi Plemena zijali su u palog vođu. Obuzela ih je zbrka. Tražili su izvor napada a nisu nalazili ništa.
     Ludak je ovako mrtav izgledao još manji. Sada se videlo da je izraz dostojanstva i moći bio nametnut običnom snagom volje. Ovako opušteno, lice mu je bilo obično i prazno. Ali nije ono privuklo Kilinovu pažnju. Zrak je spržio dobar deo slepoočnica Njegove Vrhovnosti, baš tamo gde se nalazi oprema za kom i čula. Vrelina je istopila sav zaštitni materijal, otkrivši nešto ispod njega.
     Duž čitave lobanje ležala je fino prepletena mreža. Bila je ugrađena ispod uobičajene opreme.
     Kilin je kleknuo i dodirnuo je. Preko pojačanih nerava osetio je neprijatno brujanje. I zadah koji je prizvao stara sećanja.
     "Tehno maški", rekao je i počeo da ljušti kožu.
     Šibo je čučnula kraj njega. Raširila je oči kada je ugledala mrežu usađenu duž čitavog temena. Ulivala se pravo u mozak preko bezbroj spojeva. "Mikrotronika."
     "Nema ožiljaka na glavi. Odavno je tu, rekao bih", rekao je Kilin.
     "Šta... ko je mogao..."
     "Mora da su ga uhvatile pre nego što su Kiberi uopšte došli. Tada je već vodio Pleme i mora da mu je ovo pomoglo da se tako visoko popne."
     "Tako su mogle direktno da izdaju naređenja."
     "Dabre. I da budu sigurne u njihovo izvršenje." Kilin je oprezno pogledao pripadnike Plemena koji su stajali u blizini, ali svi su delovali kao da su u šoku. Zurili su u raznesenu glavu. Upitao se kako će ovo delovati na njihovu dragocenu veru.
     "Kada su Kiberi došli", rekla je Šibo, "maške su ga okrenule protiv njih."
     "Dabre. Zato nije radio ništa osim što ih je napadao, po svaku cenu."
     "Ovo..." kao da nije mogla da nađe reči. "Ljudi kojima upravljaju maške..."
     "Mi smo ovde samo pioni."
     "Mora da je bilo grozno. Bio je unutra kao u zamci."
     "Siroto kopile. Ipak nije bio samo lud."









18.
     Kvat je precizno uputila hitac između Ništaka. Uzani vrh je pogodio pravo u maškama podređenog Ništaka. Osetila je kako se unutrašnje prisustvo maški rastače, kako se delovi i vizije pretaču u prazninu. Dobro.
     Njen plan, smišljen tokom zadimljene noći, samo što nije bio ostvaren. Ništaci su do pre nekoliko minuta bili savršeno raspoređeni. Trebalo je samo da krene.
     Ali onda je među Ništacima nastupila svađa. Još gore, osetila je da dolazi Bek'dal. Kvat je osećala kako se njen elegantni plan raspada.
     Vreme se usporilo. Podumovi su raspoređivali i sređivali ogromni priliv posledica.
     Parazit maški bio je vrlo pažljivo skriven. Kvat ga je i ranije nejasno osetila, još na vrhu planine. Ali mutni umovi Ništaka zaklonili su čelično oštru inteligenciju koja je postajala tanka kao senka kad god bi joj Kvat prišla.
     U trenutku smrti, skrivena maška se otvorila. Kvat je uhvatila njenu srž, delikatnu, mozaičku moć. Vešto je koristila slabosti ovog Ništaka. Kvat se ispružila i uhvatila miris mane ovog Ništaka: crna, vrebajuća potreba, teška i slepljena krvavim bolom.
     Da! Kakva ironija! Ova otrovna tačka zavisila je od velike snage Ništaka. Znala je da njihova mudrost potiče iz neprekidnog osećanja smrtnosti. To im daje svest da je svaki protekli trenutak jedinstven, i ako se dovoljno pozabave njime, prosvetljujući.
     Ali mnogi Ništaci beže od tog čvrstog uporišta. Njihova nestalna groznica goni ih da zamišljaju kako uopšte nisu Ništaci, već najmoćnija od svih bića, nekako povezana sa otelotvorenjem same prirode. Ludilo! Mudrost se sastoji u tome da prihvatiš svoj položaj u uređenju života i inteligencije. Tvrditi da poseduješ besmisleno ogromne moći poriče sve čemu nas uči život.
     Shvativši ovu odliku Ništaka Kvat je uvidela da su i njeni nošci jednako glupi. Istine, Sinteza - zar se po nečemu razlikuju? Tvrditi da postoji veza između tebe i nepokretne materije. Uobličiti verovanja u nevidljive moći.
     Maške su bile mudre kad su prozrele ovu slabu tačku Ništaka. Kvat se stresla kad je shvatila da maške svakako poznaju i najdublje porive nožaca.
     Posle takvog saznanja, maške svakako imaju ogromnu prednost nad nošcima. Pa zašto su onda dopustile da nošci tako lako preotmu ovu planetu?
     Kvat je osećala da joj tlo izmiče ispod nogu, jer u deliću trenutka njeni umovi upreli su ujedno tanke niti sumnje koje su tako dugo čekale.
     Da! - maške su mnogo mudrije nego što su nošci ikada pomislili. Njeni podumovi nabrajali su odavno čuvane zagonetke:
     Ulazak ovih Ništaka i njihovog drevnog broda u bitku sa nošcima.
     Čudni opiti maški u blizini pulsara, nikada objašnjeni.
     Njihova odbrana Središta Galaksije od svih životnih oblika, iz nepoznatih razloga.
     Naravno, javio se jedan od Kvatinih podumova, tamo je energija mnogo gušća. Maške su vrhunski majstori u zauzdavanju toka struja i fotona. Život je mnogo osetljiviji na tako snažnu energiju. U prirodnom redu stvari organski život ne bi prirodno bio privučen da obitava u blizini sveproždirućeg apetita crne rupe. Čak i nošci, optočeni keramikom i čvrstim legurama, osećaju posledice zasipanja protonima u dubokom svemiru. Meki Ništaci su još ugroženiji beskrajnim zračenjima u okolini rupe.
     Ali ipak su došli. Zašto? Kvat nikada nije ozbiljnije razmišljala o toj misteriji - zapravo, sve do ovog trenutka nije na nju ni gledala kao na neku tešku zagonetku.
     Sav život, svejedno da li je smešten u kosti, kućišta ili tanku kožu, izgleda oseća da Središte Galaskije sadrži cilj, tajnu. Možda ključ značenja njihovog kratkog postojanja.
     Ali šta traže? I zašto?
     Da li Prosvetljeni znaju? Jednostavna činjenica da su se ta uzvišena stvorenja podelila oko sudbine i upotrebe običnih Ništaka govorila je suprotno.
     Je li moguće da Ništaci predstavljaju ključni element slagalice? To joj nekako više nije zvučalo potpuno besmisleno.
     Kvat je oklevala delić sekunde. Potom su se davno usađene lekcije ponovo javile. Usmerila se upolje, izvan haotičnih rasprava podumova.
     Jer desilo se najgore. Bek'dalina banda pošla je u napad.
     Kvat je ležala skrivena među izlomljenim slojevima iznad mesta gde su se okupili Ništaci. Njihova zaštitnica je već promicala, a odredište im nije bilo daleko.
     Ovde je sve bilo puno izlomljenih komada stenja koje je virilo na sve strane. Komadi kamena štrčali su u platinasto nebo. Bek'dal i njeni nošci su se tu zavukli kako bi lako prišli Ništacima, koji su se zbrkano vrteli.
     Kvat je uhvatila Bek'dalin signal. Napraviće haos. Morala je da upozori Ništake i obezbedi im dragoceno vreme.
     #Stoj!# povikala je Kvat. Pustila je da signal prođe kroz ceo spektar. Njen Ništak će ga svakako osetiti.
     Bek'dal se iznenađeno trgla. #Kvat!#
     #Da, izdajice.#
     #Podrivala si nas i ranjavala!#
     #Otkazali ste poslušnost Tukar'ramin. Nekad ranije bi radije pristala da ti odgrizu polovinu nogu.#
     #Nekad ranije ti nisi bila budala.#
     #Oh, je li? Možda onda kad sam pomagala tebi uobraženoj.#
     Bek'dal je postala oprezna, pokušavajući da prikrije bes. #Ambicija nije greh.#
     #A nije ni odanost.#
     #Sledim Prosvetljene!#
     #Neke Prosvetljene.#
     #Drži se dalje od ovih životinja dok obavljamo svoj posao. Potom ćemo se obračunati sa tobom.#
     #Ne, obračunaćete se sada...#
     Kvat je poslala snažan, pucketavi mlaz ka Bek'dalinom glasu. Čula je kako se razbija o stenje.
     Počela je bitka. Kvat je trčala i saginjala se. Dobro je izabrala položaj. Njena nadmoćna oprema omogućavala joj je da blokira veći deo hitaca. Onesposobila je tri nošca brzim, isprekidanim hicima. Ali naoružanje joj je slabilo.
     Bek'dal je bila ključ. Ostali će pobeći ako im vođa padne. Kvat je posegnula kupastom aurom i dotakla Bek'dal.
     Sada je videla Bek'dalinu pravu ličnost. Njeni ciljevi bili su sasvim jednostavni. Da čuči u bogatim nitima. Da sisa slatki hleb i ogovara. Bila je kriva samo za povremenu zlobu ili neznanje, onako puna prostačke samouverenosti.
     Bek'dal bi takva i ostala, da nije bilo dalekog sukoba među Prosvetljenima. Zar zbog te sitnice sada da umre?
     Kvat nije umela da odgovori. Da su je geni Filozofa ostavili na miru, znala je da se ova bolna pitanja nikada ne bi ni pojavila. Pribrala se i jurnula napred.
     Spotakla se preko poslednjih ispreturanih slojeva izlomljenog stenja i glavačke upala u gmizavu skupinu Ništaka koji su pucali i bežali.
     Krici, uzvici, pucnji. Trčali su oko nje kao moljci. Njeni spoljašnji štitovi bili su podignuti i njihovi hici mogli su da joj donesu samo kratkotrajni svrab.
     Njen Ništak! Eno ga! Širi prozirne talase toplote. Pomaže drugom - ne, drugoj - da ustane.
     Ali Bek'dal je sada znala koji je Kvatin Ništak. Kvat ju je videla kako pažljivo cilja u malenu priliku...
     Ali Kvat i dalje nije mogla da puca. Ovo je Bek'dal, njena sastručnica. Bek'dal...
     Sveltucavo prisustvo njenog Ništaka iznenada je prodrlo u Kvat iznenađujućom snagom. Ništak je razumeo šta se dešava. Okrenuo se i ugledao Bek'dal među rasutim stenjem.
     Naciljao je. Opalio.
     I Bek'dal se raspukla. Iz probušenog kućišta suknuo je plamen.
     Kvat je osetila iznandan nalet bola. Čula je bol i bes kako se šire od Bek'dal. Zaprljali su čitav spektar.
     Umirala je - njen suparnik i prijatelj. Ništakovo projektilsko oružje joj je raznelo glavni odeljak. Delići su zaostali jedino u Bek'dalinim podumovima. Ako Kvat ne požuri da spase ostatke, Bek'dal će zgasnuti, jenjati, umreti.
     Kvat je osetila da je ispunjava olovno teško žaljenje. Ali nastavila je.
     Ka svom Ništaku. Nije obraćala pažnju na ubode strela kojima ju je zasipala užurbana skupina oko nje.
     Ka sastanku ugovorenom sa virom i kovitlacem gravitacije i vremena.









19.
     Šibo je pala pred prvim udarcem.
     Kiberi su otvorili vatru sa neravnog grebena nad njima. Izabrali su savršen trenutak. Pratnja Njegove Vrhovnosti još je bila prepadnuta i zbunjena, i sporo su tražili zaklon.
     Kilin je taman počeo da ustaje kada je osetio peckavi hitac kako mu je okrznuo nazuvke, i video je kako pogađa pravo u Šibo. Preturila se sa kolena. Na odelu nije bilo primetne štete. Znači, hitac koji uništava tehno. Zgrabio ju je za rame i okrenuo na leđa.
     "Blizu... sada", jeknula je.
     "Osećaš li noge?"
     "Dabre."
     "Ruke?"
     "Da... dabre."
     "Pokreni ih."
     Hitac je uništio veći deo njenog spoljkostura. Uvijao se i trzao u samrtnim grčevima. Okvir nalik na rebra je zazujao, zašištao i ugasio se. Bez njega Šibo će imati manje snage od one koju obezbeđuju najjednostavniji nazuvci i skočiodela. Ako budu morali da trče, neće stići daleko.
     A izgledalo je da će morati. Kiberi su upravo odsekli pratnju.
     "Možeš da hodaš?" upitao je.
     "Ne znam. Još mi se vrti. Evo..."
     Podigla se na jedan lakat i zastenjala od napora da se podigne na kolena. Kraj njih je prozujao hitac uz glasno vuuum.
     Kilin je počeo da joj pomaže, a u umu mu se pojavila oštra, usmerena potreba. Nešto mu je ciljalo u leđa. Osetio je krug sabijene toplote. Očešao mu je čula.
     Skočio je u stranu. Hitac je spržio vazduh na mestu gde je maločas stajao.
     Po prvi put tokom duge borbe protiv Kibera Kilin je iznenada postao svestan i siguran odakle dolazi vatra. Njegova čula doplerovala su putanju hica i našla među stenjem mrlju masne magle.
     Smesta je znao da je to neprijatelj. I nehotice je osetio koliko je ogroman. Taj um poticao je sa mesta punog svetlucavih pokreta, vlažnih i tamnih prostora, iz snažnih i grubih ubrzanja. A ova iznenadna, oštra sigurnost dopirala je iz teškog klina koji je nosio duboko u umu.
     Otkotrljao se ulevo. Neprijatelj ga je tražio kroz sve gušću izmaglicu elektrovarke koja je poigravala čitavom strminom. Oko njega je besnela oluja svetlucavih slika. Pronosila se kroz zbrku mase ljudi koji su pokušavali da se raziđu.
     Potražio je poslednji projektil. Ubacio ga je na mesto. Pažljivo naciljao...
     ...i osetio kako ga obuzima paperjasta plima tuge i oklevanja. Ne njegovog.
     Zapljusnulo ga je tmurno osećanje i ukočilo mu ruku. Potpuno besmisleno, ispunilo ga je žaljenjem.
     Kilin je drhtavo udahnuo vazduh kako bi se oslobodio teškog, zagušujućeg osećanja.
     "Ostavi me", jeknula je Šibo. "Skloni se. Biće mi..."
     Opalio je. Pogodio je baš tamo gde je znao da treba da cilja.
     Vazduh se smesta raščistio. Pahuljaste elektronske smetnje potpuno su nestale.
     Kilin je u trenutku osetio žalosni šiljak čežnje. Opet je stiglo kao tekuće, razgranato zračenje, iz senovito plave težine duboko u umu.
     Video je Besen u dobrom zaklonu dalje nizbrdo. Tobi...
     Njegov sin oprezno je pucao iz nesigurnog zaklona u neposrednoj blizini. "Povuci se!" doviknuo mu je Kilin. Tobi je smesta dotrčao.
     "Hajde", progunđao je i povukao Šibo na noge. Nesigurno se teturala.
     Kroz vazduh oko njih pronosili su se šištavi mlazevi. Infracrvene mrlje bojile su pokretne slike u nijansu očajanja. Mikrotalasi su čegrtali oko njih.
     A onda se odozgo prolomilo još nešto.
     Kilin i Tobi spustili su Šibo niz najstrmiji deo. Krenuli su ka zaklonu od suvog šljunka kada je Kilin više osetio nego čuo tutnjavu potere. Nešto ogromno išlo je pravo na njih. Jedva je imao vremena da se okrene i ugleda ljuspastu, debelu kožu.
     Sada je bilo još veće. Burasti trup bio je presvučen blistavom keramikom. Velike alu-gljenične poluge bučno su nosile stvorenje napred. Nije mogao jasno da vidi glavu. Načičkane antene i projektori širili su se kao korov po naboranoj, plodnoj koži. Oko svega je lebdela svetlucava zaštita. Postavilo se tako da blokira hice upravljene na njih.
     A onda je pošlo ka njima.
     Snažan trzaj. Pipava brzina. Mnogobrojni prsti koji hvataju.
     Tresnuli su u elastičnu mrežu. Oko njih su se sklopile lelujave senke. O, ne, pomislio je Kilin. Opet.
     Nalazili su se unutar Kibera. Kilinu su se nozdrve grčile od oštrog zadaha. Opet je osećao sluzavo vlažni odeljak kako se zatvara oko njega. Šibin stisak je popustio kad se spustila u penastu materiju. Zavrtelo im se u glavi od naglog ubrzanja.
     Kilin je primetio da Šibo krvari. Znači, nije bio pogođen samo tehno. Opsovao je u sebi.
     Kapci su joj podrhtavali, a sitemski pokazatelji su se besciljno okretali; znači bila je oštećena i iznutra. Zaboravio je tumbanje unutar Kibera i brzo joj namestio zakrpu na stomak, odakle je tekla krv.
     "Tobi! Imaš stim kuglu?"
     "Ne... ne, ja sam..."
     "Prokletstvo!" Kilin je svoju poslednju utrošio na Besen.
     "Samo se... drži. Nekako ću..." Nije završio rečenicu jer nije imao predstavu šta bi mogao da u čini.
     Šibo ga je čula i okrenula se. Nije mogla da govori. Neko novo svetlo prelamalo se na njenom ošamućenom licu.
     Kilin se okrenuo i ustanovio da je čitav jedan zid Kiberovog tela postao proziran.
     Kiber je hitao napred. Već su se prilično udaljili od sićušnih prilika u trku koje su vodile bitku. Nosio ih je niz greben, tumbajući ih. Videlo se kako pripadnici Plemena pucaju za njim, ali bez efekta. Kiber je stigao do drveća i uskočio u zaklon.
     Kilin je shvatio da je naizgled stakleni zid zapravo slika, projekcija. Gledao je kako kraj njih promiče šuma. Čula su mu još radila, mada je osećao smetnje u vidu mnogih pruga i fleka. Posegnuo je napolje - i osetio nešto visoko i masivno.
     "Prokletstvo", rekao je u neverici.
     "Šta?" upitao je Tobi. Držao se za vlažnu mrežu koja ih je okružavala.
     "Nešto je nad nama. U vazduhu. Kiber se plaši."
     "Maške?" Tobi se još čvršće uhvatio jer se lelujavi tempo ubrzao. Kiberove brojne noge imale su neki svoj, snažan i talasavi ritam.
     "Nebre..." Kilinu se grlo steglo, bilo mu je teško da diše.
     Nije više mogao da govori. Obuzela ga je narastajuća strepnja, probijajući se kroz sve izolacije koje je postavio oko svog uma.
     Kiber je bio užasnut onim što će morati da učini. Ali osećanje dužnosti ga je gonilo dalje.
     Naglo su se zanjihali. Prizor na zidu, zeleni gustiš, zanjihao se naviše. Simetrično pružene grane drveća isprepletale su se preko neba. A u tom plavetnilu narastala je tamna tačka.
     Velika, dugačka pruga spuštala se sa neba kao koplje. Dolazila je sa zapada, uperena u njih kao ogromni, optužujući prst. Sada su videli da Nebeski Sejač ima boju drevnog drveta. Čitavom dužinom protezale su se vene, crne kao ugalj na pozadini boje mahagonija. Na nekoliko isturenih ploča migoljile su se žice.
     Kilin je sve to video u trenu, a onda su zagrajali Aspekti. Prvo se probila Grej:
     Kreće se... oko polutara... pa se spušta... na različita mesta... i seje...
     Kilin je osetio da se Kiber skuplja oko njih. "Lezi", šapnuo je Tobiju, grleći Šibo. I sam se pružio ničice na sunđerastu podlogu.
     Tako je veliko... trećina prečnika planete... iako se okreće... nama izgleda... kao da pada... pravo dole... i podiže se... gotovo vertikalno...
     Kilin je osetio narastajuću Kiberovu strepnju, njegov napor da nadvlada vekovni strah. Činilo mu se da čuje nekoliko glasova kako se svađaju. Drevni strah je odzvanjao, a umereni glasovi su savetovali opreznost, dok su neki odlučno zahtevali od Kibera da radi ono što zna da mora. Obuzela ga je kakofonija.
     Ne, ne njega - nju. Kilin je nagonski osetio da je ovo stvorenje ženka. Da - ali na neki čudan, suv, mehanički način.
     Poslao joj je ohrabrenje. Znao je da je spremna na izazov.
     Kreni, rekao joj je. Učini to.
     A onda je u plutajućm Kiberovim mislima osetio pobedu nad primarnim strahovima. Jedan ozbiljan i jasan glas nadjačao je ostalo brbljanje.
     Pobeda nad samom sobom bila je propraćena grlenom rikom negde ispod njihovog odeljka. Potisak ih je pritisnuo duboko u penu. Kiber je poleteo.
     Zid je prikazivao drveće koje je promicalo; kraj njih su jurila debela stabla. Kiber se podigao između njih na svojim mlaznicama. Začas su izbili u visinu i počeli da lebde nad prostranom, lisnatom dolinom u koju se pretvorio vrh šume. Kilin je pogledao naniže, u svet prekriven ranama i mrljama. Vrhovi drveća bili su goli. Guste grane povijale su se da stvore već dobro poznati izgled kišobrana.
     Pogled se ponovo nagnuo, skrećući da bi se okrenuo uvis. Ka njima je hitao zatupljeni kraj Nebeskog Sejača.
     Ali sada nije bacao seme, nego je pružao duge, užaste lijane. Spuštale su se neverovatnom brzinom.
     Kilin je gledao kako jedna lijana promiče kraj Kibera. Bila je dovoljno blizu da bi mogao da vidi međusobno obmotane manje crne niti, nalik na snažnu užad kakvu su imali u Citadeli.
     Desetine lijana spuštalo se ka šumi u dubini. Ubrzanje Nebeskog Sejača bacilo ih je pravo na krošnje. Neke su se uhvatile za gole grane. Duž njih se proneo drhtaj i naglo su se zategle.
     Kilin je posmatrao snažne talase kako se pronose zategnutim lijanama. Glasno je udahnuo kad je shvatio šta će se desiti - i pre nego što je stigao da izdahne vazduh, to se i desilo.
     Svaka pričvršćena lijana cimnula je uvis. Za to vreme je vrh Nebeskog Sejača, tik kraj Kibera, stigao do najniže tačke putanje. Tokom dugog trenutka napetosti, zatupljeni kraj je lebdeo u vazduhu, leteći ka istoku. A onda je počeo da se diže, uz naglo ubrzanje.
     Istog časa se duž zategnutih lijana proneo novi drhtaj. Povukle su drveće uvis. Neke gornje grane popustile su i slomile se. Ali ostale su izdržale. Drveće se naglim trzajem oslobodilo tla.
     Pojurilo je uvis iz šume, vukući korenje za sobom. Kao da se otresa planete, njihalo se na krajevima lijana, odbacujući oblake zemlje. Lijane su počele da se skupljaju i time su prikupile svo drveće ispod zatupljenog kraja Nebeskog Sejača.
     Dok se to dešavalo, Kilin je začuo čvrsto klonk. Prizor na ekranu se opet zanjihao. Bili su pričvršćeni za bok Nebeskog Sejača. Kiber je iz nogu pružio hvataljke i uhvatio se za površinu.
     Kilin je gledao grmlje oko sebe. Kiber se hvatao sve čvršće, i istovremeno je bušio uporišta u čvornovatoj površini.
     Kilin je smesta osetio razlog. Vazduh u njihovom tesnom odeljku kao da je dobijao sopstvenu težinu, pritiskajući ih naniže. Javio se Aspekt Artur:
     Treba da se pripremite za prilično ubrzanje. Grej je proračunala da ćemo za nekoliko sekundi imati gravitaciju dvostruko veću od normalne.
     Ogromna šaka pritisla je Kilina o pod. Zgrabila ga je za grudi, ne puštajući ga da diše. Tobi je ležao, bled i polusvestan, na drugoj strani odeljka. "Šibo..." uspeo je da kaže samo toliko. Ona je ležala nepokretna i bela u licu.
     Vreme se usporilo i svelo na bolne uzastopne otkucaje srca. Kilinova čula kao da su bila puna mokrog peska.
     Kroz odeljak su se pronosili šuplji, prigušeni udari. Pokušao je da uhvati Šibo za ruku. Čak i uz pojačanja desne ruke, nije mogao da premosti to malo prostora između njih.
     Ovo ubrzanje je delom gravitaciono a delom centripetalno. Dok se budemo podizali, gravitaciona komponenta će opadati sa kvadratom udaljenosti. Ali centripetalna komponenta je stalna i...
     Kilin je bezvučno pomerio usne. "Koliko... dugo..."
     Na osnovu posmatranja procenjujem (jer Grej mi nije ni od kakve pomoći - njena sećanja su stvarno samo mestimična) da se objekat spušta u atmosferu otprilike svakih dvadeset minuta. Tokom jedne četvrtine tog razdoblja, dok se penjemo, osećaćemo dvostruku gravitaciju. To će početi za otprilike pet minuta. Međutim, pre toga suočićemo se sa mnogo ozbiljnijim problemom. Zapravo, efekti upravo postaju primetni.
     Kilinu je puklo u ušima.
     Napuštamo atmosferu.
     Nije bilo nade. Ruke su mu bile kao olovne šipke. Nije mogao da dohvati ni kacigu kako bi je zapečatio. A nije znao ni da li su događaji poslednjih dana poštedeli zaptivke.
     Kroz odeljak je hujao vetar.
     Iz tankih spojeva u zidu dopirao je piskav zvuk.
     Još jedn trenutak, dok ga je ogromna šaka i dalje pritiskala, Kilin nije mogao da misli. Potom je primorao sebe da postavi usmerenu, jednostavnu poruku u prednji plan misli.
     Odgovor je došao odmah. Maglovit, rasut, kao da ga izgovara nekoliko grla u isto vreme. Bio je to Kiberov glas.
     Da. Pokušaćemo.
     Nešto je pljusnulo po Kiberovoj spoljašnjoj koži. Iz lepljive plave kugle curila je tečnost, tačno po šavovima. Zviždanje je zamrlo. Iz plave tečnosti dizao se kiseli dim. Kilin je znao da je to neka Kiberova unutrašnja tečnost. Grozno je zaudarala. Jedva se savladavao da ne povrati. Ipak, šavovi su izdržali. Zvuk vazduha koji beži potpuno je nestao.
     Ogromni pritisak donekle je jenjao. Kilin je mogao da okrene glavu koliko da pogleda zid sa ekranom.
     Nebeski Sejač se pružao u crnoplavu prazninu. Sada se video dugi, kestenjasti bok. Okolno grmlje bilo je priljubljeno uz grubu koru. Divlji vetar ga je uzaludno čupao.
     Nebeski Sejač bio je ogormni kabl koji se pružao ka sve tamnijem nebu. Bio je prošaran crnim prugama. Sa njima su se ukrštale druge, pepeljaste, i stvarale nešto nalik na rešetku. Bila je priljubljena uz drvenastu koru i nikakav vetar nije mogao da nađe slobodnu ivicu kako bi je podigao.
     Od stalnog, čvrstog urlika njihov odeljak vibrirao je kao da je živ. Buka je sve više narastala. Kilin se upitao koliko dugo će Kiber imati snage da se drži.
     Iznenada je buka zamukla, kao da je neko okrenuo prekidač.
     Rekao bih da smo prešli brzinu zvuka.
     Duž Sejača koji se nadnosio nad njima Kilin je primetio kako se izdižu tanke crvenkaste ivice. Ličile su na zakrilce koji usmeravaju vazduh. Začuo je duge, brujeće zvuke.
     Izgleda da se ponaša kao ogromno krilo u letu. Pošto izlazimo u gornju atmosferu, ubrzanje se smanjuje. Struktura se opušta.
     I dalje se čulo škripanje i pucketanje.
     "Uf... šta..." Tobi je jedva govorio kroz stegute zube.
     "Drži se."
     "Besen..."
     "Brza je ona." Kilin je pokušao da zvuči uverljivo. "Izvući će se iz borbe."
     Šibina rana se pogoršavala. Pritegao joj je zavoj, ali bio je nespretan zbog velikog ubrzanja. Najviše su ga brinula oštećenja sistema. Želeo je da kaže Tobiju nešto čime bi umanjio strepnju što mu se videla na licu. Nije imao pojma kuda su se uputili.
     Ako Kiber ostane ovako pričvršćen još petnaest minuta, bićemo u stanju da iskočimo. Dotle ćemo preći šestinu putanje oko polutara planete, i bićemo daleko od ostalih opasnih Kibera.
     "Dabre", uspeo je da kaže Kilin. "I tresnućemo na zemlju."
     Tačno, naše ukupno ubrzanje naniže biće prilično, oko 2,4 gravitacije. Ali u najpovoljnijem trenutku, kada se vrh okrene ka površini, mogli bismo jednostavno da iskoračimo, uz samo blago bočno ubrzanje. Tada bi Kiber možda mogao da nas odnese na neko bezbedno mesto.
     Takva teoretska razmatranja činila su mu se veoma daleka u poređenju sa besmislenim kruženjem Šibinih pokazatelja. Lice joj je bilo potpuno smireno i belo kao kreda.
     Na ekranu se poslednja plavičasta izmaglica stopila u potpuno crnilo. Najbliže zvezde su oštro sijale. Molekularni oblaci davali su svemu poluprozirni sjaj.
     Kilinove misli postale su nalik na gust sirup. Ogromna šaka koja ga je pritiskala na pod neko vreme je malo popustila. Sada je opet pojačala stisak. Grudi su ga bolele od napora da diše. Za trenutak se upitao koliko dugo će im trajati vazduh u odeljku.
     Nalazićemo se u potpunom vakuumu još oko osam minuta. Verujem da ćemo lako preživeti.
     Ali Artur nije osećao narastajući bol koji se širio iz grudi u ruke i noge. Još malo, i Šibo će izgubiti svest - što možda i nije loša ideja, osim što Kilin nije imao pojma šta će sve morati da rade kako bi opstali. Ako Kiber ne uspe...
     Više nije mogao da se bavi nagađanjima. Bilo je dovoljno teško i živeti. Obratio je pažnju na sve veći napor uvlačenja vazduha u pluća. Srce mu je udaralo sporim, izmučenim ritmom.
     Pružio je olovne prste ka Šibo. Jedva primetan pokret pokazao mu je da i ona još diše.
     Polako je formulisao pitanje i prostro ga preko grozničave i nesigurne svesti.
     Mi smo Kvat'jut'kal'ton. Mi smo te nosili i ranije.
     "Šta... biva..."
     Moramo pažljivo da podešavamo dinamiku.
     Kilin nije razumeo. Dok je gledao ekran, na njemu se polako pojavila beličasta ivica planete. Sasvim daleko videla se kosmička struna, još nepokretna, kao tamni ćilibarni luk.
     Osetio je kako Kiber počinje da se polako njiše. Primetio je da iz središta Nebeskog Sejača ka njima putuju dugi talasi. Posledica turbulencije vazduha. Kad bi dosegli vrh čulo se oštro pucketanje, kao udarac bičem. Kiber se i dalje držao.
     Vibracije su mu odmakle šaku sa Šibo. Okrenuo se da je pogleda i osetio oštar bol u ramenu. Oči su joj bile zatvorene. Nije mogao da utvrdi je li još živa.
     Postepeno je postala vidljiva čitava planeta. Ponavljano isisavanje metala iz jezgra urušilo je planinske lance. Reke su prosecale nova korita. Jezera su se prelila u nova, blatnjava ležišta, ostavljajući za sobom ogromne smeđe pustare.
     Sada je video čitavog Nebeskog Sejača. Bio je zakrivljen kao vitka zmija koja je nadnela glavu nad rep. Udaljeni kraj upravo je prodirao u atmosferu. Osećali su podrhtavanje kao u zategnutom kanapu, posledicu sudara ovog ogromnog živog bića sa slojem vazduha.
     Dok je gledao, postepeno je shvatio da bliže lijane počinju da pulsiraju. Ritmički su se grčile. Sinulo mu je da i u Nebeskom Sejaču tečnosti moraju da cirkulišu, kao u svakom živom biću. Ove debele, kestenjaste cevi liče na biljna srca, suprotstavljaju se večitom potisku upolje koji je posledica obrtanja Nebeskog Sejača. Negde ispod debele kore sigurno klizi i grči se nešto nalik na mišiće, kako bi nadoknadilo promene mase i održalo ravnomerno obrtanje ogromnog organizma.
     Iznenada je krajičkom oka ugledao stubove gasa kako izbijaju sa obližnjeg obzorja boje tikovine. Svetlucavi gejziri odbijali su sunčeve zrake. Od Kibera je primio nit razumevanja. Da bi se stalno rotirao, ovaj ogromni organizam sagoreva gasove kako bi dobio dodatni potisak. To vraća ubrzanje izgubljeno zbog nadzvučnih turbulencija u atmosferi.
     Sve to je shvatao dok se borio protiv sve većeg pritiska u grudima. Sada je mislio nekako izdaleka, jedva je bio u stanju da zadrži svest pod sve većom težinom.
     A onda je nešto jurnulo kraj njih i privuklo mu pažnju. Prošao je i drugi cevasti oblik i sada je primetio da duž njega plamte na određenim razmacima usijano žute lopte. Setio se šumskog požara. To je bilo drveće koje su lijane iščupale iz šume u dubini.
     Uprkos pritisku, uspeo je da oseti iznenađenje. Šuma kišobranastog drveća - mora da je izrasla iz semena Nebeskog Sejača. Iščupano lijanama za žetvu, sada je bilo nošeno sa njima. Neko duboko biohemijsko naređenje aktiviralo je unutrašnje rezerve goriva. Umesto da predstavlja nekakav energetski izvor za maške, kao što je Kilin pretpostavio, drveće je trošilo hemijsku energiju da lansira samo sebe daleko od rodne planete.
     Projurilo je još jedno drvo. Žuti plamen mu je davao veliko ubrzanje. Jurnulo je za prethodnima, koje se već pretvorilo u daleko iverje.
     Pošto sam se posavetovao sa Grej (što nije nimalo lak posao, veruj mi) proračunao sam da naša brzina trenutno prevazilazi trinaest klometara u sekundi. U vašim terminima...
     "Preskoči tehno priču", promrmljao je Kilin. "Šta to znači?"
     Ovo stvorenje - a ne bih se tako lako složio da je u pitanju obična biljka, s obzirom na brojne životinjske funkcije, uključujući i aktivni sistem za cirkulaciju - širi svoje potomstvo. Polaze odavde, sa vrha putanje, maksimalnom mogućom brzinom. Tako lako mogu da dopru do spoljašnjih oblasti ovog solarnog sistema. Odatle mogu da stignu do drugih zvezda. Ovo je sejanje, sasvim jednostavno.
     Kilin je zurio u Šibo i bespomoćno razmišljao, pokušavajući da smisli neki način da popravi njene oštećene sisteme. Postajala je sve bleđa.
     Ja samo ponavljam Grejina nagađanja, razume se. Izveo sam proračune i njene pretpostavke se nalaze u granicama mogućnosti.
     "Znači... u svakom od ovih drveta je semenka za novog Nebeskog Sejača?"
     Kilin je jedva uspevao da diše. Gledao je drveće kako se udaljava na mlazevima ognja. Plivaju morem zvezda. Rastu u nove Nebeske Sejače. Život, uporan i neporeciv. Nalazilo se tačno nad Šibinim nepokretnim telom.
     Kosti kao da su mu se rastezale. Pružio je ruku ka Šibo, ali nije mogao da je dosegne. Daleki bas tonovi vibrirali su kroz Kiberovo telo zbog talasa od kojih se drvenasta površina uvijala.
     Kiber je iznenada pustio koru. Sve vidljive noge uvukle su čelične hvataljke i odgurnule se od smeđe površine. Istog časa nestala je i strašna težina. Kilin je zalebdeo, potpuno slobodan.
     "Jesi li..." Zagrlio je Šibo. Jesu li joj to zadrhtali kapci?
     Kiber je u potpunoj tišini napustio vitko obličje Nebeskog Sejača. Pokretna traka sada je bila okrenuta pravo ka ranjenoj planeti.
     Pošli su putanjom tangente na luk Nebeskog Sejača. Uskoro je ostao da rotira ispod njih. Opet se pretvorio u tanku liniju nad licem uništenog sveta.
     Dobro smo usmereni, doprle su do njega nekako tečne misli Kibera. Moje sestre umirile su Kosmički Krug tako da on ne predstavlja prepreku. Ulazimo u orbitu presretanja.
     "Gde?"
     Blizu postaje. Tamo leži vaš brod. Vašu vrstu očekuje zadatak.
     "Požuri! Na 'Argu' postoji lekarsko..."
     Kilin je začkiljio napred i ugledao svetlucanje koje je prizivalo i obećavalo.
     Ali Šibo je umrla mnogo pre nego što su stigli tamo.









Epilog: PLOVITI SA PLIMOM
     Kapetan je opet šetao po oplati.
     Kao da je prošlo mnogo vremena otkako je poslednji put bio tu. Svega nekoliko nedelja, setio se. Ali vreme se ne meri samo otkucajima nevidljivih sudija. Ono ostavlja trajne tragove u duši.
     U tom dalekom vremenu posmatrao je približavanje postaje, pitajući se kakve sile vladaju njome. Mučili su ga problemi komandovanja. Premišljao je da li da napadne veliku, srebrnastu konstrukciju. Sada je opet video postaju - platinastu tačkicu svetlosti u blizini smeđeg srpa Novog Bišopa.
     Vreme mu se podsmevalo. Bišopove su ovde dočekala ista prastara iskušenja. Ovo mesto značilo je ponovnu borbu, a ne mirno odredište. I gubitke. Velike, strašne gubitke.
     "Šibo" ,rekao je. "Da li veza radi?"
     Laki glas kao da je oklevao. - Pa, da, dabre. -
     "Tobi?"
     - Tu sam, tata. -
     Da, pomislio je Kilin, svi smo tu. Zajedno na jedini sada mogući način.
     Tobi je ležao u kontrolnoj sobi, sa složenim aparatima oko glave. Direktna kom veza nosila je njegov glas do Kilina. A Šibo... Šibo je sada bila samo jedan Tobijev Aspekt.
     "Siguran si da ti neće nauditi?" upitao je Kilin.
     - Neće, tata. Verujem njenom tehno znanju. -
     Šibo je preko Tobija izvela spajanje. Aspekt inače nikada ne sme da govori direktno preko domaćina. To se inače zove 'oluja Aspekata' i Porodica smesta preduzima potrebne korake da pobunjene Aspekte ukloni iz domaćinovog vrata.
     Ali ovo je bilo drugačije. Kilin je bio direktno povezan sa Tobijevim osećanjem Šibo. Precizna mreža bila je Šibin izum, i ako se bude oprezno korisitla, moći će da poveća sposobnosti Porodice. Rekla je da je prilagodila tehnike koje je poznavala Porodica Pion. Nije ni postojao naziv za tako nešto, nešto na ivici tabua Porodice.
     Sada im je bilo neophodno. Samo je Šibina veština upravljanja sistemima 'Arga' mogla da ih spase.
     "Imaš li bolji nišan na onaj Kiberski brod?"
     Odgovorio je Šibin tihi glas Aspekta. - Izveo je novi manevar izbegavanja. -
     "Prokletstvo! Šta kaže Kvat?"
     Odgovorio mu je Tobi. - Ona nešto proračunava. Ako hoćeš, mogu da je povežem sa tobom. -
     "Nebre, pusti je da radi. Njena poslednja procena bila je da i dalje imamo nekoliko minuta pre nego što otvore vatru."
     - 'Argo' je spreman - umirujuće je rekla Šibo.
     I dalje se teško privikavao na njen glas. Bila je potpuni Aspekt i glas joj je bio kao kod svake potpuno funkcionalne ličnosti. On i Tobi uspeli su da prenesu Šibino telo do sobe za snimanje na 'Argu' pre nego što su nastupila ozbiljnija oštećenja usled gubitka kiseonika. Mašine su pominjale natrijumsku ravnotežu i digitalno spajanje matrica, ali sve se to dešavalo negde daleko od njega, pod staklom.
     Iz tužnog iskustva znao je da neki ljudi preživljavaju rane koje užasno krvare, a drugi umiru od ogrebotina. To mu nije pomoglo kada ih je Šibo napustila, sistemi su joj se jednostavno polako spustili na nulu.
     Aspekta je uzeo Tobi, razume se. Ne samo zato što pravila Porodice strogo zabranjuju nošenje mrtvih ljubavnika; to je prosto prizivalo nesreću. Ne, glavni razlog bio je taj što je Kilin bio suviše potresen da bi primio Aspekta Šibo. Oporavio se tek kad mu se njen glas obratio preko Tobija. Izgrdila ga je i nekako ga vratila u svet. Sad se čvrsto držao njenog glasa.
     Ali to je bio samo glas. Nikada je više neće videti, nikada neće dotaći njenu svilastu kožu, nikada neće videti veselo svetlucanje u njenim očima...
     Naterao je sebe da prekine. Bilo je besmisleno. I glupo.
     Govorio je to sebi stotinama puta tokom poslednjih nekoliko dana. Uspevao je da kontroliše osećanja samo zbog neophodnosti da komanduje. Haos nije mogao da sačeka dok njegova tuga jenja.
     Ponovo je pogledao srp Novog Bišopa. Na noćnoj strani su još svetlucale eksplozije. Sukob između Kibera još je besneo. Ipak, izgleda da su pobeđivali Kvatini saveznici.
     Porodica je imala sreće da tamo izgubi svega nekoliko desetina članova. Uspeli su da se izvuku samo zato što su ljudi tako malo značili.
     Cermo i Džoslin pokazali su dosetljivost i hrabrost pri evakuaciji ljudi sa planete. U haosu koji je usledio po smrti Njegove Vrhovnosti, uspeli su da održe Porodicu na okupu i da se sklone od Plemena.
     Otkriće da je Njegova Vrhovnost bio uljez maški bilo je dovoljno da uzdrma organizaciju Plemena. Preostali Kiberi su im i dalje nanosili gubitke, ali izgledalo je da su i oni ostali bez vođe.
     Džoslinina brzina i Cermova samouverenost pred nečim nalik na potpunu katastrofu osigurali su Porodici Bišop dobro polazno vreme. Kilin je dobro znao koliko je takav manevar težak, gotovo najteži od svih taktičkih poteza. Odlikovao je oboje oficira.
     Razume se, sav njihov trud na zemlji bio bi uzaludan bez Kvatine pomoći. Ona je spustila Konjice na površinu, svesna da Porodica mora ostati na okupu.
     U ratu među Kiberima nekakva skupina ljudi u bekstvu sada je bila nebitna. Konjici su uspeli da ponovo polete, noseći Porodicu. Niko nije pucao za njima.
     Neki pripadnici Plemena požurili su ka brodovima kad su ih videli da sleću. Okupili su se oko Bišopovih i molili da povedu i njih.
     Kilin je bio nepopustljiv. Nije mogao da veruje nikome iz Plemena u koje su se već uvukli ljudi pod kontrolom maški. Poveli su većinu Porodice Sermica i nekolicinu drugih pripadnika Plemena. Ali čim su se ukrcali, svi su bili pažljivo pregledani. Kod troje su našli mrežu maški ugrađenu pod lobanju.
     Njih su ubili. Odluka je bila teška, ali morao je da je donese. Neko vreme je mučio sebe priznanjem da je odluka bila utoliko lakša što nije morao sam da izvede smaknuća. Ali Džoslin i Cermo sprovodili su njegove žeje bez ikakvog oklevanja. U mnogo čemu, mislio je, čvršći su nego što će on ikada biti.
     Dobili smo vest koja će ti možda nagovestiti ishod, pristigla je Kvatina rasplinuta poruka.
     Ogromni tuđinac nalazio se na brodu, ali to im nije ometalo kontakt. Kilin i dalje nije znao kako se to odvija, i verovatno nikada ni neće shvatiti.
     Tuđinac nije govorio jasnim rečenicama. Kilin je morao da uobličava nejasne utiske koje je primao u nešto nalik na reči pre nego što bi sasvim razumeo. Kao da pipa kroz maglu dok mu ledeni vetar duva u lice. Svaki dodir donosio je novo razumevanje. Isto tako, svaki dodir ostavljao je za sobom nova pitanja. A magla je i dalje bila tu.
     Nije mogao da shvati šta Kvat sad misli. "Kako to?"
     Sada je Tukar'ramin nadvladala u borbi. Preostali elementi beže. Prosvetljeni dobrog duha doživeće trijumf.
     Većina toga davala je Kilinu samo rasplinuto osećanje ogromnih događaja što se odigravaju oko Novog Bišopa. Već sada, posle svega nekoliko dana direktne komunikacije sa Kvat, znao je da nikada neće shvatiti sve što tuđinac pokušava da mu kaže. Većina Kvatinih objašnjenja bila su nerazumljiva. Prosvetljeni su očito nekakva vrhovna inteligencija, ali nisu pošteđeni razrešavanja nesporauzma uz pomoć sile. Kilinov zadatak bio je da se postara da njegova Porodica slučajno ne strada u njihovom sukobu jer o njoj niko od njih neće ni razmišljati.
     "Šta to znači za nas?"
     Tukar'ramin će garantovati opstanak pripadnicima tvoje vrste koji su ostali za nama.
     Kilin joj je poslao nekoliko pitanja dok nije bio siguran da tuđinac stvarno misli baš to. Kada je konačno poverovao, pao mu je kamen sa srca. Porodica Bišop dugovala je Plemenu jer ih je ono primilo, ali to se potiralo posle izdaje Njegove Vrhovnosti. Ipak, bilo mu je drago što će preostala šačica ljudi preživeti.
     "Prenesi joj moju zahvalnost", rekao je. Reči su bile neodgovarajuće, ali znao je da je Kvat osetila njegova prava osećanja i da će ih preneti toj Tukar'ramin, ko god da je.
     U njemu je narastala nada. "Znači li to da će oni što nas prate sada odustati?"
     Odgovor je ovog puta bio jasan:
     Ne. Pobunjeničlki elementi lansirali su ovaj brod za nama kao jednu od konačnih mera. Niko ga ne može zaustaviti. Kada mu budemo u dometu, otvoriće vatru.
     "Možeš li da skreneš njegove hice?"
     Jednom, možda dvaput. Ne za dugo.
     Kvatin odgovor bio je pun mračnih slutnji. Tuđinac se nadao i strahovao, ali bilo je tu i osećanja koje Kilin nije mogao da razume. Ličila su na na kratke izdanke nekih drugih života, na deliće mogućnosti. Nikada nije bio siguran sa kojim delom Kvat razgovara. Ponekad je bila izuzetno strpljiva. Drugi put se osećao kao da razgovara sa drskim slugom dok je gospodar kuće zauzet na nekom drugom mestu.
     Možda će vremenom razumeti prirodu tuđinca. Na druge zagonetke nikada neće biti odgovora. Kilin je pojačao vid, ali jedva je uspeo da razabere srp Novog Bišopa. Kibersko gradilište sada je bilo ogromno, pretvorilo se u pojas koji kruži daleko iznad planete. Zar tako veliki lavirinti stvarno mogu da zarobe i ukrote energiju čitavog sunca? To je izgledalo preveliki posao čak i za stvorenja koja mogu da isisavaju jezgro iz planeta.
     Još veća zagonetka okretala se oko ivice Novog Bišopa. Lagani pokreti pokazivali su da Nebeski Sejač i dalje radi. Nova senovita misterija.
     Nikada neće saznati da li je to biće prirodna posledica života ili delo inženjeringa nekih stvorenja, drevnih i neverovatno veštih. Jedva je mogao da poveruje da Sejač izvodi tako ogroman posao vođen samo večitim komandama ugrađene hemije i genetike. Činilo mu se da takva složenost ne može postojati bez inteligencije. Pa ipak, morao je da prizna da o događajima tolikih razmera ne zna ništa. Kao pripadnik inteligencije nižeg nivoa, svakako nije bio pozvan da sudi o granicama.
     - Onaj brod Kibera ispalio je nešto za nama - javio se Šibin isprekidani glas.
     "Domet i vreme?" upitao je Kilin.
     - Ne mogu da kažem. Brzo dolazi. - Od njenog glasa i dalje je osećao bol.
     "Šta... šta sad radi?"
     - Opet manevar izbegavanja, izgleda. - Aspekt Šibo bila je kratka i efikasna. Morao je da se seti da ona zapravo nije iskusila sopstvenu smrt i sve posledice toga. Poslednja stvar koje se ova Šibo sećala biloa je kako ih je pokupila Kvat. I večito će ostati takva žena.
     "Posada spremna kod ulaza?" upitao je.
     - Dabre, - odgovorila je Džoslin. - U odelima. -
     "Proverite još jednom zaptivke."
     - Već jesmo. -
     "Rekao sam još jednom."
     Džoslin je bila pokorna otkako su se ona i Cermo vratili na 'Argo'. Njeno vođstvo tokom bekstva Porodice od Plemena delimično je zalečilo neprijateljstvo između nje i Kilina. Čim se našla na 'Argu' ćutke je prihvatila Kilina kao Kapetana, i nije se više nametala. Ipak, Kilin je znao da je Džoslinina ambicija utihnula, ali nije uništena.
     Pauza. "Kako ide?" morao je da pita.
     - Ovaj, imali smo mali problem. -
     "Kakav?" nestrpljivo je upitao.
     - Jedna zaptivka ne valja. Upravo je nameštamo. -
     Žalosni prizvuk u Džoslininom glasu naterao je Kilina da se blago, zadovoljno nasmeši. Naterao je sve članove posade koje je mogao da povuće sa obavljanja osnovnih funkcija na brodu da neprekidno čiste kanalizacijom natopljene hodnike. Pripadnici Porodice Sermica i ostali pojedinci iz Plemena su se bunili, ali on je odlučno slomio njihov otpor.
     Neko je to ipak morao da učini. Kvat je lutala po 'Argu' dok je stajao napušten. Našla je Nasleđe, ali otvorila je i palubu gde je cevovod bio pokvaren. Sada je smeće pokrivalo tri palube. Zapečatili su opasnu zonu, koristeći vakuumske zaptivke.
     Neprijatni posao zahtevao je mnogo vremena, koje je moglo biti utrošeno na postavljanje zaštite... mada je bilo malo verovatno da bi neko bedno ljudsko oružje moglo išta da znači u predstojećem okršaju. 'Argo' je imao samo obične štitove.
     Kvat će u prvi mah možda moći da zavara nadolazeće projektile, ali bila je sigurna da je u pitanju inteligentno oružje. To je značilo da svaki nailazeći projektil uči posmatrajući šta se dešava onom ispred njega. Ako Kvat ne uspe...
     Kilin je pokušao da nazre nadolazećeg neprijatelja. "Šibo! Daj mi mrežu."
     Brzo je reagovala i poslala mu u levo oko izukrštanu sliku. 'Arg' su pratile tri treptave crvene tačke, primetno se priblilžavajući.
     Kilin se vratio na normalan vid. Odlučio je da dočeka sudbinu ovde napolju, odakle će moći da gleda i prosuđuje svojim očima. Elektronska oprema jako je dobra stvar, ali neko osećanje ljudskog dostojanstva zahtevalo je da sada koristi lične sposobnosti. Kapetan mora da prosuđuje na osnovu ličnog iskustva.
     A to što je napolju moglo bi biti korisno ako stvari krenu loše. Imao je oficire postavljene na svim ulazima kako bi evakuisali posadu u vakuumskim odelima ukoliko se 'Argo' raspadne. Kilin nije mogao ni da zamisli kako će opstati bez broda, ali ove pripreme su im barem svima dale šta da rade pred bitku. Za posadu je sve bolje od mučnog čekanja.
     A on to upravo radi, shvatio je. Prestao je da premišlja i pošao duž blago zakrivljenog broda. 'Argo' se uputio sve dalje od sunca. Zbog smanjenog svetla, bledi molekularni oblaci izgledali su veoma blizu. Sada su išli ka ključalom disku samog Jedača.
     - Brzo pristižu, - javila je Šibo.
     "Kvat?"
     Mi delujemo.
     Kilin je zadržao dah. Prvi projektil iznenada je skrenuo u stranu. Zanjihao se, a onda nestao u daljini.
     Prvog smo zavarali.
     Još dok je govorila, projektil se bezvučno rascvetao u purpurnu loptu.
     "Šibo?"
     - Naši štitovi zaustavljaju ultravioletno zračenje. -
     "Dobro."
     Ali to je predstavljalo malu opasnost. Glavna svrha projektila je bila jasna: da probiju 'Argov' oklop.
     Preostala dva projektila na Šibinoj mreži narasla su do crvenih krugova.
     Skrećemo drugog.
     Jedan krug je počeo da ševrda. Kilin ga je gledao kako eksplodira u novu purpurnu loptu.
     "Idu li za ovima i novi?"
     Još ne.
     Znači, još su imali šanse.
     Mi smo... teškoća... teškoća...
     Kvatin glas je po prvi put bio pun napora. Kilinu se činilo da oseća brojne umove kako se raspravljaju i trude da postignu zajednički cilj. Pre nego što je stigao da ih razume, osetio je tešku, tutnjavu žurbu.
     Nismo... uspeli.
     Iza njih je narastala smrt. Kilin je sada video vitko obličje.
     "Kvat! Zar nema..."
     Ne. Opire se mojim varkama.
     Kilin se zagledao u tačku što je sve brže rasla. U oštroj jasnoći vakuuma osećao se kao da bi mogao da pruži ruku i odgurne je. Ili da baci nešto na nju. U svemiru čak i sitnice mogu...
     Ideja je bila tako jednostavna da se zapanjio.
     "Džoslin! Cermo!"
     - Dabre! -
     "Otvarajte vrata!"
     - Dabre, Kapetane! - odgovorili su u glas.
     Iz tri otvora na 'Argu' pokuljali su oblaci. Na njegov znak otvorila su se vrata u zagađenim zonama broda. Sada je napolje kuljao vazduh pun smrdljivih tečnosti. Sve što se nalazilo unutra začas je proključalo zbog vakuuma.
     Oblaci su se širili, obasjani suncem. Odjednom su se pretvorili u ogromna, rastuća ogledala. Narastajuća žuta krila kao da su se uvijala i mahala, kao da je 'Argo' napredovao mašući po potpunom vakuumu. Narastajući paučinasti velovi polako su zaostali dok je brod odmicao stalnim ubrzanjem.
     Kilin je stajao bliže pramcu, pa ga mlaz nije zahvatio. Tečnost je neko vreme plamtela pod suncem. Izbijali su mlazevi. Svaki je dodavao novi sjaj rasutoj magli.
     "Šibo! Bočni vektor!"
     'Argo' se nagnuo. Šibo je upalila mlaznice sa jedne strane. Brod je naglo skrenuo.
     Sada Kilin nije više mogao da vidi neprijatelja. Svetlucava magla je sve zaklonila. Nadao se da i projektili vide istu zbrku.
     "Kvat?"
     Brzo se približavaju. Ubrzavaju.
     "Pali glavni motor!"
     Da bi se zadržao na oplati, Kilin je morao da se uhvati za cev. 'Argo' je snažno ubrzavao.
     Za njima je plamtela svetlost. Plazma pogon pogodio je narastajući oblak. Pobuđeni joni smesta su izazvali zračenje iz gasa. Kao svetionik u gustoj magli, izduvni gas je zapalio ogromnu, nepravilnu kuglu svetlosti.
     Kilin se čvrsto držao. Učinio je sve što je mogao. A sada...
     U blizini je planula lopta. Samo je još više potpalila narastajuću maglu, šireći na sve strane talase svetlosti.
     "Promašaj!" povikao je.
     - Prokleto vrelo! - uzviknuo je Cermo.
     Šibo se nasmejala. Njen zvonkii glas odzvanjao mu je u ušima.
     - Nek jedu govna! - vikao je Cermo.
     "To i rade", pakosno je rekao Kilin. "Šibo?"
     - Nema izveštaja o oštećenjima. -
     "Eksplodirao je tamo gde je mislio da smo. Nije mogao da se snađe u svom onom sranju."
     Kroz kom se proneo smeh. Kilin nije odoleo; pridružio se i on.
     "Kvat?"
     Ne vidimo nove projektile. Možda je ova tvoja varka uspela. Zračenje oblaka ima sve odlike frekvenci tipičnih za zagrejanu organsku materiju.
     "Nikakvo čudo", rekao je Kilin. "To je upravo to."
     U svakom slučaju, brod iza nas će smatrati takvo zračenje za dokaz probijene oplate. Mudra zamisao.
     "Misliš da će prestati da nas prate?"
     Tako izgleda.
     "Sigurna si da su to poslednji neprijateljski Kiberi?"
     Tako nas uverava Tukar'ramin. Naša pobeda sada je potpuna. Pravedni Prosvetljeni sada su prevladali.
     "Prokleto mi je milo da to čujem." Kilina je i dalje izjedala pomisao da je njegova Porodica sve ovo pretrpela zbog malo vatrenije rasprave među dalekim stvorenjima koja nikada neće videti.
     Brzo je savladao ljutnju. Glupo je gajiti neprijateljstvo prema bićima čije su motivacije i namere potpuno tuđinske. Činilo mu se da naslućuje Kvat, ali bio je siguran da mu njena dublja srž i dalje izmiče. Ko bi mogao da pomisli, na primer, da su Nasledstva na 'Argu' mogla nešto da znače Kiberima - a obične izgovorene rečenice nisu? Prosvetljeni su naredili da se ploče vrate na Novi Bišop i utovare na 'Argo'. To je obavljeno tik pre nego što je 'Argo' poleteo sa postaje. Kiberski brod pokušao je da uništi Konjica koji je nosio ploče, a Prosvetjeni su trošili brod za brodom braneći ih.
     Zašto?
     Kilin je odmahnuo glavom.
     Svetlucavo, veličanstveno i neugasivo nebo pod kojim je stajao delovalo je umirujuće. Nastavio je da hoda po oplati dok se njihov iskričavi trag rasipao. Još nekoliko minuta ovde napolju će ga smiriti i olakšati mu predstojeće kapetanske poslove.
     Preko koma se još čuo promukli smeh. Neka samo slave. Porodici je potrebno opuštanje. A i dalje će morati pažljivo da prate kretanje broda koji ih je gonio.
     Dozvolio je sebi da se nasmeši. Možda, možda će uspeti da pobegnu.
     A kuda? Pogledao je napred, u veličanstveni, usijano plavi disk koji je okruživao Jedača. Dotle je dug put. Moraće da se pripreme za ono što ih tamo čeka.
     Porodica... Toliko toga se promenilo otkako je Fani povela ostatke Bišopovih dalje od uništene Abrahamove Citadele, u pustoš Snegobara. Taj ostatak spojio se sa nešto Kingovih i Rukovih. Uspeli su da pobegnu sa svog sveta i da ga vide kao trunku u okeanu noći.
     A sada je, ovde, Porodica ponovo nastradala... i opet se obnovila, novim članovima koji su doneli deliće svog nasleđa. Nova celina. Možda i veća.
     Okrenuo se i vratio duž broda, slušajući kako magnetni držači na čizmama udaraju po oplati. Oblak se polako razilazio i propuštao svetlost. Mogao je da razabere mali zlatni krug, daleko iza njih. Bio je dalji od neprijatelja, ali Kvat je rekla da snažno ubrzava. Uskoro će pristići 'Argo'.
     Kilin je pokušao da zamisli kakvi su brodovi potrebni za transport ogromne mase kosmičke strune. Videće i to. Sve u svoje vreme.
     Kvat je rekla da će ih ogromna kosilica pratiti ka Jedaču. Tako su odlučili Prosvetljeni. Prekinuli su dubljenje planete kako bi poslali prsten sa 'Argom'. Zaustavili su gradnju svog sivog lavirinta. Prekinuli su rad miliona Kibera. Niko nije znao zašto.
     A posle? I dalje je ostajala zagonetka elektromagnetnog bića. Ono se nalazilo negde pred njima, vezano za Jedača.
     Kratki dodir sa njegovim umom, dole na Novom Bišopu, mnogo je obećavao a ništa nije objasnio. Pominjao je njegovog oca. Možda je Kilin iskušavao sudbinu nazvavši po Abrahamu zvezdu koja se smanjivala iza njih. Ali možda je upravo Abraham ključ za sve. Samo, kako je mogao njegov otac, koji je poginuo u Citadeli, da utiče na neverovatni magnetni um? Da li takva bića umeju da oživljavaju mrtve?
     Aspekt Grej tražila je malo pažnje. Glas joj je bio spor, kao da napreduje preko ambisa vremena koje deli Kilina od razdoblja Visokih Arkologija.
     Postojali su zapisi... jednom sam ih videla... nepotpuni... iz vrlo davnih vremena... Neki su govorili... pre Svećnjaka... čak i pre Prvih Dolazaka... iz kulture... legendarnog porekla... zvane Zemlja. I to je bilo vreme... kada su ljudi živeli... podređeni volji... viših bića. Bogovi su pokretali nebesa... odlučivali... o sudbini ljudi... i životinja... U to doba... čovečanstvo je zagreblo svoju sudbinu... u tlu... pod izmučenim nebesima... na kojima su obitavala... u udobnosti... ogromna bića. Neki su smatrali da su ta bića... bogovi. Ali ljudi su ipak... vodili ispunjen život... uprkos niskom položaju... u poretku stvari. Zato ne očajavaj... Čovečanstvo je našlo podstrek i polet... i ranije... u senci veličine... na mestu po imenu Grčka.
     Kilin je klimnuo. Znači, ni ovo nije ništa novo. Najdublje radosti i najveći porazi čovečanstva samo su sitnice, male drame koje se igraju kraj nogu veličanstvenih stvorenja.
     Nije važno da li takva bića neko naziva bogovima ili proizvodom dalje evolucije. Ogromnost poriče definicije. Nebeski Sejač je živo biće, ali Kilin nije znao da li on uopšte razmišlja. Možda za nešto tako ogromno razlika i nije naročito bitna.
     Ponovo je pogledao u ogromno nebo. U molekularnim oblacima videli su se zraci čvornovatog plamena. Oluje su besnele među zvezdama. Svetlosne plime narastale su i jenjavale, ogromne i veličanstvene. Usred svega toga lebdeo je 'Argo', obična trunčica.
     "Šibo", šapnuo je, "volim te."
     Činilo mu se da su reči sasvim nove, i da ih je izgovorio po prvi put.









HRONOLOGIJA LJUDSKE VRSTE
     (kičmenjaci koji sanjaju)
     u Središtu Galaksije

     Ovaj pregled pripremljen je na vaš zahtev, kako bi se ljudska gledišta učinila razumljivijim. Moram priznati da je to u osnovi nemoguće čak i umovima antologijske klase kao što sam ja, a verovatno i svakoj jedinci koja ne potiče iz organskih osnova. Ipak, kad god je moguće koristiću skučene ljudske verzije njihove istorije, ma koliko to bilo neodgovarajuće ili izobličeno.
     Ova pitanja nam nisu bila bitna sve do pojave neobičnih događaja prilikom pada Citadele Bišop (vidi dodatak 1). Izvesni napori da se shvati taj slučaj doveli su do mog bavljenja ljudima koji su izbegli uništenje pred našim snagama.
     Preživeli su se pokazali donekle korisnim. Nedavno su napustili planetu u starom brodu koji su nekad davno izgradili ljudi. Stići će na Svet No. 1936B. Možda će njihovi napori umanjiti tamošnje destruktivne sukobe između gradova. Uređeno je da ih tamo dočekaju naši predstavnici, pod uslovom da se situacija još više ne pogorša do njihovog dolaska.
     U svakom slučaju, kao što se vidi u dodatku 2, njihov odlazak sa Snegobara na Svet No. 1936B biće koristan i u drugom pogledu. Mada ovi ljudi ne znaju ništa o širim događajima, možda imaju načina da saznaju dodatne činjenice koje bi nam mogle biti od koristi. U svetlu našeg neznanja o tim bićima, više jedinke su odlučile da im dozvole opstanak dok god ne budu predstavljali ozbiljnu smetnju.
     (Beleška: Ovaj odlomak izvučen je iz većih fajlova. Vreme se odnosi na obično merenje vreme-prostora, mada su se neki važni događaji odigrali u zakrivljenoj geometriji pulsarskih magnetosfera i u okolini crne rupe. Uključene su i beleške o jednom od ljudskih utočišta, planeti Snegobar.)
     Postojeći rukopisi i datalozi dozvoljavaju do izvesnog stepena opisivanje događaja koji su doveli do ove epohe. Istorijska shema čovečanstva deli se na razdoblja koja odražavaju faze u postepenom nestajanju ljudi u Sredštu Galaksije. Po pravilu su korišćeni ljudski izrazi, čak i tamo gde su neodgovarajući ili potpuno pogrešni.

     VELIKA VREMENA
     Ovo razdoblje od nekoliko hiljada godina ostalo je slabo upamćeno. Ljudi su se slobodno kretali između zbijenih zvezda u Središtu. Čak i tada morali su da se drže podalje od civilizacije maški.
     Ljudske legende tvrde da su u Središte Galaksije stigli u nekoliko talasa.
     Prvi talas sačinjavala je mala skupina, koja je uspela da zarobi podsvetlosni brod maški. Očito su bili neprimećeni neko vreme jer su koristili uobičajenu letelicu. To im je omogućilo da proučavaju ciljeve i načine delovanja maški. Pošto su posmatrali mašinsku civilizaciju i učili od nje, ljudi su postigli nivo sposobnosti kakav se retko sreće kod organskih oblika. Izgleda da su takođe sklopili saveze sa drugim okolnim organskim oblicima, mada se o tome ništa ne zna.
     Razvoj velikih konfiguracija pulsara počeo je neposredno pre ovog razdoblja i to je okupiralo veliki deo energije maški. Stvaranje velikih elektronsko-pozitronskih oblaka pojačalo je ionako snažne emisije gama zraka oko pulsara. Ti gama zraci zagrevali su molekularne oblake i sprečavali zalazak ljudi u nekoliko oblasti. Nekoliko preostalih zapisa govori da je prva ekspedicija ljudi uključivala nekoliko pohoda u saradnji sa organskim civilizacijama koje su živele blizu Središta. Međutim, ti ljudi su ubrzo nestali.
     Drugi talas istraživanja stigao je direktno sa Zemlje. Čitava flota brodova smkupljača lansirana je tokom stotinu godina posle rata koji su pokrenule maške, kada su u Zemljine okeane ubačene životne vrste iz tuđinskih mora.
     Treća je bila velika ekspedicija koja je tražila legendarnu Galaktičku Biblioteku koja im je bila odnekud obećana. Zemlja leži na 8,63 kiloparseka od Središta Galaksije (vidi dodatak 3 radi poređenja sa univerzalnim standardima). To znači da su brodovi trećeg talasa počeli putovanje u vreme kada se Biblioteka još oglašavala. Dosta pre njihovog dolaska Biblioteka je nestala, pošto ju je odnela neka nepoznata strana. Svi napori da se pronađe ostali su bez rezultata. Biblioteka je izgleda sadržala zapise o mnogim izumrlim organskim vrstama. Potrage za njom su prestale kada su maške konačno primetile uljeze i počele da im se suprotstavljaju.

     RAZDOBLJE SVEĆNJAKA
     Ovde su se ljudi okupili u velikim gradovima u svemiru radi zaštite. Preostali zapisi sa zvezdanih brodova govore da su međuzvezdana putovanja postala opasna zbog maški. Osim toga, pojačalo se i zračenje u oblasti oko crne rupe u Apsolutnom Centru (ponekad 'Pravi Centar'). To je otežalo uslove života svim okolnim organskim oblicima.
     Naši naučinici iz tog vremena proučavali su najstarije poznate ljude u Središtu Galaksije, i od tadašnjih podrobnih istraživanja potiče dobar deo našeg znanja o davnim razdobljima. Veliki deo umetnosti i literature potiče iz stoleća koja označavaju prelaz na Svećnjake, mada je većina toga apstraktne prirode i neupotrebljivo je u istorijske svrhe.

     RAZDOBLJE VISOKIH ARKOLOGIJA
     Ovo je nastupilo posle 'komadanja' (žargon) - bekstva sa Svećnjaka na površinu planeta. Taj očajnički korak bio je posledica daljih sukoba sa maškama. Ne većini svetova čovečanstvo se, zbog potrebe za zaštitom, grupisalo u velike Arkologije, gradove u jednoj jedinoj zgradi, koji su i dalje bili tehnološki napredni i zadržali mnoge odlike života na Svećnjacima.
     Planeta Snegobar bila je izrazito plodna i zato je bilo mnogo kolonista. Dodela teritorija vršena je kao i drugde, po strukturama Porodica. Trauma 'komadanja' izazvala je versku groznicu. To se najbolje vidi po oblicima ljudske umetnosti (dodatak 4), ali mnogo šta se mora pretpostaviti da bi se taj vid izražavanja preveo u racionalne izraze.

     RAZDOBLJE KASNIH ARKOLOGIJA
     Početkom ovog razdoblja napušteni su poslednji mali Svećnjaci i brodovi. Međuzvezdani letovi su prekinuti. Čak i međuplanetna putovanja i prikupljanje sirovina postali su problem zbog maški. Ranije se smatralo da vlažne, zelene planete maškama nisu zanimljive. Sada su čak i one bile ugrožene. Pošto su na takvim svetovima Arkologije najbolje uspevale, čovečanstvo je opet bilo ugroženo.

     RAZDOBLJE VISOKIH CITADELA
     Zbog sve većeg pritiska maški Arkologije se više nisu mogle održati. Ubrzo je usledio slom ogromnih Arkologija, veličine planine, uglavnom zbog teškoća oko održavanja visoke tehnologije. Mnogi su se povukli u manje upadljive Citadele.
     Maške su i dalje napadale, ali najveću štetu nanosili su sporedni efekti širenja gradova maški, koji su trošili prirodne rezerve i menjali biosferu. Mnoge Arkologije minirane su radi materijala i ruda. Ostale su Citadele, veličine manjih gradova. Maške su dotle već počele da se šire čitavim Snegobarom, ubrzavajući proces izmene klime.
     Mnogi Aspekti što ih ljudi nose potiču iz tog vremena, očito zato što je slom infrastrukture zapretio da uništi baze podataka pohranjene u nepokretne računske centre. Pojavile su se nove veštine kad je čovečanstvo počelo da dopunjava slabačku poljoprivredu lovom i sakupljanjem, a naročito pljačkaškim pohodima na skladišta maški. Ljudi su počeli da gube svoju tehonlogiju, pa su se usmerili na preradu tehnologije maški. Više nisu bili potencijalni suparnici, nego štetočine što grickaju po uglovima.

     PROPAST (NA SNEGOBARU)
     Ovim se otvara poslednje poglavlje pokoravanja Snegobara. Mada su Porodične Citadele izvesno vreme bile tolerisane, a ljudi ponekad korišćeni kao pioni u suparništvu između gradova maški, od njih nije bilo velike koristi. Svaka Citadela napadana je redom, kako su dozvoljavale raspoložive snage maški. Svaka Citadela ljudskih Porodica padala je za sebe, a preživeli su bivali izgnani u divljinu.
     Do tada je već postalo jasno da zvezda Snegobara, Deniks, ide orbitom koja će je dovesti blizu oblasti crne rupe. Maške su to postigle uz pomoć elektrodinamičkog uparivanja molekularnih oblaka, koristeći magnetno privlačenje kako bi ostvarili ubrzanje. To je značilo da će Snegobar svakako postati nenastanjiv za organske životne oblike. Ova promena orbite izgleda ljudima nije poznata. Njihova naučna nagađanja uglavnom se odnose na događaje velikih razmera u Pravom Centru.
     Na Snegobaru još ima nešto ljudi. Složeni događaji vezani za Propast Citadele Bišop nagoveštavaju da bi deo ljudi trebalo očuvati za slučaj da su zbog nečega važni za događaje koji su se zbili toga dana. Zasad izgleda da niko od vođa, ni kod maški ni kod ljudi, ne razabire više od delića zagonetke koja i dalje traje.

     Izveštaj podnet sa dubokim poštovanjem. Dodaci uskoro slede.




