<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Iz unutrašnjosti svog skrembl-odela, magloviti obris koji se prijavio kao Fred suočio se s drugim maglovitim obrisom koji se predstavljao kao Henk.
<BR>&nbsp;&nbsp;&nbsp;&nbsp;&nbsp;"Toliko što se tiče Done, Čarlsa Freka i - da vidimo..." Henkov jednoličan metalan glas se načas prekide. "U redu, pokrio si Džima Berisa." Henk napravi zabelešku u blokčiću pred sobom. "Dag Viks je, misliš, verovatno mrtav ili je napustio ovo područje."
<BR>&nbsp;&nbsp;&nbsp;&nbsp;&nbsp;"Ili se krije i nije aktivan", reče Fred.
<BR>&nbsp;&nbsp;&nbsp;&nbsp;&nbsp;"Jesi li čuo da neko pominje ovo ime: Erl ili Art De Vinter?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"A ženu po imenu Moli? Krupnu ženu."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"A dvojicu čamuga, braću, dvadesetih godina, koji se zovu nešto kao Hetfild? Verovatno diluju vrećice od po pola kile heroina."
<BR>&nbsp;&nbsp;&nbsp;&nbsp;&nbsp;"Pola kile? Vrećice od pola kile heroina?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ne", reče Fred. "Toga bih se setio."
<BR>&nbsp;&nbsp;&nbsp;&nbsp;&nbsp;"Nekakav Šveđanin, visok, sa švedskim imenom. Muškarac. Mardeljao je, ima opor smisao za humor. Visok čovek, ali mršav, nosi puno gotovine, verovatno od podele neke pošiljke s početka meseca."
<BR>&nbsp;&nbsp;&nbsp;&nbsp;&nbsp;"Paziću na njega", reče Fred. "Pola kile." On odmahnu glavom, ili, tačnije, magloviti obris se zatrese.
<BR>&nbsp;&nbsp;&nbsp;&nbsp;&nbsp;Henk je prebirao po holografskim zabeleškama. "Pa, ovaj je u zatvoru." On nakratko podiže sliku, zatim pročita natpis na poleđini. "Ne, ovaj je mrtav; dole drže njegovo telo." Prebirao je i dalje. Vreme je prolazilo. "Misliš li da se ona devojka Džora prostituiše?"
<BR>&nbsp;&nbsp;&nbsp;&nbsp;&nbsp;"Sumnjam." Džora Kejdžas je imala samo petnaest godina. Već navučena na špriceve supstance S, ona je živela u sirotinjskoj sobi u Briji, na spratu, gde je jedina toplota dopirala iz bojlera, a njen izvor prihoda bila je državna stipendija Kalifornije, koju je osvojila. Časove nije pohađala, koliko je znao, već šest meseci.
<BR>&nbsp;&nbsp;&nbsp;&nbsp;&nbsp;"Kad bude počela, obavesti me. Onda možemo da pojurimo roditelje."
<BR>&nbsp;&nbsp;&nbsp;&nbsp;&nbsp;"Važi." Fred klimnu glavom.
<BR>&nbsp;&nbsp;&nbsp;&nbsp;&nbsp;"Klinkice brzo propadaju. Imali smo jednu ovde pre neki dan - izgledala je kao da joj je pedeset. Retka seda kosa, poispadali zubi, upale oči, ruke kao žice za čišćenje cevi... Pitali smo je koliko joj je godina, a ona je rekla, 'Devetnaest'. Proverili smo. 'Znaš li kako izgledaš?' rekla joj je jedna od starijih službenica. 'Pogledaj u ogledalo.' I ona se pogledala u ogledalo. Počela je da plače. Pitao sam je koliko dugo se bode."
<BR>&nbsp;&nbsp;&nbsp;&nbsp;&nbsp;"Godinu dana", reče Fred.
<BR>&nbsp;&nbsp;&nbsp;&nbsp;&nbsp;"Četiri meseca."
<BR>&nbsp;&nbsp;&nbsp;&nbsp;&nbsp;"Roba na ulici je sad loša", reče Fred, ne pokušavajući da zamisli devetnaestogodišnju devojku kojoj opada kosa. "Mešana sa gorim đubretom nego inače."
<BR>&nbsp;&nbsp;&nbsp;&nbsp;&nbsp;"Znaš li kako se navukla? Njena braća, obojica, koji diluju, ušli su u njenu spavaću sobu jedne noći, držali je dok je nisu ufiksali, a onda su je potucali. Obojica. Da je uvedu u nov život, pretpostavljam. Visila je na uglu nekoliko meseci pre nego što smo je dovukli ovamo."
<BR>&nbsp;&nbsp;&nbsp;&nbsp;&nbsp;"Gde su oni sada?" Pomislio je da bi možda mogao da naleti na njih.
<BR>&nbsp;&nbsp;&nbsp;&nbsp;&nbsp;"Odrađuju šestomesečnu kaznu za posedovanje. Devojka sad ima i triper, a nije ni znala. Tako je to prodrlo duboko u nju, kao što obično biva. Njena braća su mislila da je to smešno."
<BR>&nbsp;&nbsp;&nbsp;&nbsp;&nbsp;"Fini momci", reče Fred.
<BR>&nbsp;&nbsp;&nbsp;&nbsp;&nbsp;"Ispričaću ti nešto što će te sigurno pogoditi. Ti znaš za one tri bebe u bolnici Ferfild, kojima svakog dana moraju da daju smek, jer su suviše male da bi se skinule? Bolničarka je pokušala da..."
<BR>&nbsp;&nbsp;&nbsp;&nbsp;&nbsp;"Pogađa me", reče Fred mehaničkim jednoličnim glasom. "Dovoljno sam čuo, hvala."
<BR>&nbsp;&nbsp;&nbsp;&nbsp;&nbsp;Henk nastavi: "Kad pomisliš da su novorođene bebe zavisnici od heroina zato što..."
<BR>&nbsp;&nbsp;&nbsp;&nbsp;&nbsp;"Hvala", ponovi magloviti obris po imenu Fred.
<BR>&nbsp;&nbsp;&nbsp;&nbsp;&nbsp;"Kolika misliš da bi trebala da bude kazna za majku koja svom novorođenčetu daje povremenu dozu heroina da bi ga smirila, da ne bi plakalo? Noć u oblasnoj ludari?"
<BR>&nbsp;&nbsp;&nbsp;&nbsp;&nbsp;"Tako nešto", bezlično reče Fred. "Možda i ceo vikend, kao što rade s pijancima. Ponekad poželim da umem da poludim. Zaboravio sam kako se to radi."
<BR>&nbsp;&nbsp;&nbsp;&nbsp;&nbsp;"To je zaboravljena umetnost", reče Henk. "Možda postoji neki priručnik sa uputstvima o tome."
<BR>&nbsp;&nbsp;&nbsp;&nbsp;&nbsp;"Bio je nekakav film tamo oko 1970", reče Fred, "koji se zvao Francuska veza, o timu od dva agenata za narkotike, a kad su ukebali koga je trebalo, jedan od njih je načisto pobenavio i počeo da ubija sve oko sebe, uključujući i svoje pretpostavljene. Bilo mu je svejedno."
<BR>&nbsp;&nbsp;&nbsp;&nbsp;&nbsp;"Onda je možda bolje da ne znaš ko sam ja", reče Henk. "Mogao bi samo slučajno da me središ."
<BR>&nbsp;&nbsp;&nbsp;&nbsp;&nbsp;"Neko će nas", reče Fred, "na kraju sve srediti."
<BR>&nbsp;&nbsp;&nbsp;&nbsp;&nbsp;"To će biti olakšanje. Izrazito olakšanje." Zalazeći dublje u brdo svojih beležaka, Henk reče: "Džeri Fejbin. Pa, njega ćemo otpisati. D.K.A. Momci iz donjeg dela hodnika kažu da je Fejbin rekao odgovornim službenicima na putu za kliniku kako se mali plaćeni ubica, metar visok, bez nogu, kotrlja za njim na kolicima i dan i noć. Ali da nikom nije rekao, zato što bi oni, da jeste, šiznuli od straha i pobegli glavom bez obzira i onda on ne bi imao prijatelja, ni s kim da razgovara."
<BR>&nbsp;&nbsp;&nbsp;&nbsp;&nbsp;"Da", stoički reče Fred. "Fejbinu je odzvonilo. Pročitao sam EEG analize sa klinike. Na njega možemo da zaboravimo."
<BR>&nbsp;&nbsp;&nbsp;&nbsp;&nbsp;Kad god bi sedeo naspram Henka i podnosio mu izveštaj, osećao je izvesnu duboku promenu u sebi. Obično bi to primetio tek posle, mada je za to vreme osećao da iz nekog razloga zauzima odmeren i nezainteresovan stav. Šta god se pojavilo i koga god se to ticalo, za njega nije imalo nikakvog emotivnog značaja tokom tih sastanaka.
<BR>&nbsp;&nbsp;&nbsp;&nbsp;&nbsp;Isprva je verovao da su posredi skrembl-odela koja obojica nose; nisu mogli fizički da osete jedan drugog. Kasnije je pretpostavio da odela nemaju stvarne veze s tim; u pitanju je bila sama situacija. Henk je, iz profesionalnih razloga, smišljeno igrao na uobičajenu toplinu, uobičajeno uzbuđivanje u raznim pravcima; nikakva ljutnja, nikakva ljubav, nikakva jaka osećanja ne bi pomogla nijednom od njih. Od kakve bi koristi moglo biti snažno prirodno saučešće kad su raspravljali o zločinima, teškim zločinima, koje su počinile osobe bliske Fredu, pa čak i one, kao u slučaju Lakmena i Done, koje su mu drage? Morao je da potisne samog sebe; obojica su to morala, on i više nego Henk. Postali su neutralni; govorili su na neutralan način; izgledali su neutralno. Postepeno je to postalo lako, bez prethodnog dogovora.
<BR>&nbsp;&nbsp;&nbsp;&nbsp;&nbsp;A onda su se, posle toga, njegova osećanja slivala natrag.
<BR>&nbsp;&nbsp;&nbsp;&nbsp;&nbsp;Gnušanje pred mnogim događajima koje je video, čak užasavanje, kad se osvrne unazad: šok. Veliki neodoljivi snimci koji nisu ranije prikazivani. Sa tonom koji je uvek bio prejak u njegovoj glavi.
<BR>&nbsp;&nbsp;&nbsp;&nbsp;&nbsp;Ali dok je sedeo za stolom preko puta Henka, nije osećao ništa od toga. Teorijski, on je sve čemu je bio svedok mogao da opiše na nezainteresovan način. Ili da bilo šta čuje od Henka.
<BR>&nbsp;&nbsp;&nbsp;&nbsp;&nbsp;Na primer, mogao je ovlaš da kaže: 'Dona umire od žutice i koristi svoju iglu da potamani što više svojih prijatelja. Najbolje bi bilo mlatiti je pištoljem dok ne prekine.' Njegova sopstvena ženska... ako bi to primetio ili pouzdano znao. Ili: 'Dona je pre neki dan doživela tešku vazokonstrikciju od neke loše zamene za LSD i pola krvnih sudova u njenom mozgu je uništeno.' Ili: 'Dona je mrtva.' A Henk bi to zapisao i možda rekao: 'Ko joj je prodao robu, i gde se pravi?' ili: 'Gde je sahrana, a treba da pribavimo registarske brojeve i imena', i raspravljao bi o tome bez osećanja.
<BR>&nbsp;&nbsp;&nbsp;&nbsp;&nbsp;To je bio Fred. Ali onda se kasnije Fred razvio u Boba Arktora, negde duž pločnika između picerije i benzinske pumpe Arko (običan se sad prodavao po dolar i dva centa za galon), a užasne boje su se slivale natrag u njega, dopadalo mu se to ili ne.
<BR>&nbsp;&nbsp;&nbsp;&nbsp;&nbsp;Ova promena u njemu kao Fredu bila je ekonomija strasti. Vatrogasci, lekari i mrtvozornici su u svom poslu imali isti trip. Niko od njih nije mogao svakih nekoliko trenutaka da skoči i prodere se; najpre bi iscrpli sebe i postali beskorisni, a zatim iscrpli sve druge, kako kao tehničari na poslu, tako i kao ljudska bića van posla. Pojedinac ima samo toliko energije.
<BR>&nbsp;&nbsp;&nbsp;&nbsp;&nbsp;Henk mu nije nametao ovo odsustvo strasti; on mu je dopuštao da bude takav. Za njegovo dobro. Fred je to cenio.
<BR>&nbsp;&nbsp;&nbsp;&nbsp;&nbsp;"Šta je sa Arktorom?" upita Henk.
<BR>&nbsp;&nbsp;&nbsp;&nbsp;&nbsp;Uza sve ostale, Fred je u svom skrembl-odelu, naravno, podnosio izveštaj i o sebi. Da nije, njegov pretpostavljeni - a preko njega i čitav sistem sprovođenja zakona - dokučio bi ko je Fred, s odelom ili bez njega. Agencijski uređaji poslali bi izveštaj, i uskoro bi Bob Arktor, sedeći u svojoj dnevnoj sobi i pušeći drogu ili gutajući drogu s drugim narkosima, otkrio da i sam ima malog, metar visokog plaćenog ubicu na kolicima, koji jurca za njim. I pri tom ne bi halucinirao, kao što je to slučaj sa Džerijem Fejbinom.
<BR>&nbsp;&nbsp;&nbsp;&nbsp;&nbsp;"Arktor ne radi ništa naročito", reče Fred, kao što je uvek govorio. "Radi svoj nikakav posao s markama u Plavom čipu, dnevno trgne po nekoliko tableta smrti mešane s metedrinom..."
<BR>&nbsp;&nbsp;&nbsp;&nbsp;&nbsp;"Nisam siguran." Henk se poigravao jednim posebnim parčetom papira. "Ovde imamo dostavu od jednog doušnika čije su dostave obično pouzdane, da Arktor ima sredstva koja uveliko premašuju ono što mu plaća Centar za otkup maraka Plavi čip. Zvali smo ih i pitali ih kolika je njegova neto plata. Nije velika. A onda smo se raspitali o tome, zašto je to tako, i saznali smo da on kod njih nije zaposlen puno nedeljno radno vreme."
<BR>&nbsp;&nbsp;&nbsp;&nbsp;&nbsp;"Sereš", snuždeno reče Fred, shvatajući da ona sredstva 'koja uveliko premašuju' jesu naravno ona koja su mu bila obezbeđena za istrage oko narkotika. Sitne novčanice su mu svake nedelje bile isporučivane preko aparata kamufliranog kao automat za Doktora Pepera, u meksičkom bar-restoranu u Placenciji. To su u osnovi bile isplate za obaveštenja koja je davao, a koja su završila presudama. Ponekad je ta svota postajala izuzetno visoka, kao kad bi se dogodila povelika zaplena heroina.
<BR>&nbsp;&nbsp;&nbsp;&nbsp;&nbsp;Henk zamišljeno nastavi da čita: "A prema tom doušniku, Arktor tajanstveno dolazi i odlazi, naročito oko zalaska sunca. Pošto stigne kući, on jede, a zatim ponovo odlazi, verovatno pod nekim izgovorom. Ponekad veoma brzo. Ali nikad ne odsustvuje dugo." On podiže pogled - skrembl-odelo podiže pogled - ka Fredu. "Jesi li ti primetio nešto od ovoga? Možeš li da potvrdiš? Znači li to nešto?"
<BR>&nbsp;&nbsp;&nbsp;&nbsp;&nbsp;"Najverovatnije njegova ženska, Dona", reče Fred.
<BR>&nbsp;&nbsp;&nbsp;&nbsp;&nbsp;"Pa, 'najverovatnije'. Ti bi trebalo da znaš."
<BR>&nbsp;&nbsp;&nbsp;&nbsp;&nbsp;"U pitanju je Dona. On je kod nje i tuca je dan i noć." Naprečac se oseti nelagodno. "Ali proveriću to i obavestiću te. Ko je taj doušnik? Možda hoće da smesti Arktoru."
<BR>&nbsp;&nbsp;&nbsp;&nbsp;&nbsp;"Do đavola, ne znamo. Na telefonu. Nema glasovnog snimka - upotrebio je nekakvu bezveznu elektronsku spravu." Henk se zakikota; to je čudno zvučalo, imajući onako metalan ton. "Ali upalilo je. Dovoljno."
<BR>&nbsp;&nbsp;&nbsp;&nbsp;&nbsp;"Hriste", pobuni se Fred, "to onaj odlepljeni esid tikvan Džim Beris izvodi šizoidnu zvrčku na Arktorov račun! Beris je u vojsci pohađao beskrajne kurseve za opravku elektronike, plus održavanje teških mašina. Ja ne bih dao ni pet para na njega kao doušnika."
<BR>&nbsp;&nbsp;&nbsp;&nbsp;&nbsp;Henk reče: "Mi ne znamo da li je to Beris, a, uostalom, Beris je možda nešto više nego 'odlepljeni esid tikvan'. Imamo nekoliko ljudi koji to istražuju. Ništa što bi tebi bilo od koristi, barem dosad."
<BR>&nbsp;&nbsp;&nbsp;&nbsp;&nbsp;"U svakom slučaju, on je jedan od Arktorovih prijatelja", reče Fred.
<BR>&nbsp;&nbsp;&nbsp;&nbsp;&nbsp;"Da, to je nesumnjivo osvetnički trip. Ti narkosi - prijavljuju jedan drugog telefonom svaki put kad se naljute. U stvari, zaista je izgledalo da poznaje Arktora iz bliskog ugla."
<BR>&nbsp;&nbsp;&nbsp;&nbsp;&nbsp;"Fin momak", jetko reče Fred.
<BR>&nbsp;&nbsp;&nbsp;&nbsp;&nbsp;"Pa, tako saznajemo stvari", reče Henk. "Kakva je razlika između toga i onoga što ti radiš?"
<BR>&nbsp;&nbsp;&nbsp;&nbsp;&nbsp;"Ja to ne radim iz pizme", reče Fred.
<BR>&nbsp;&nbsp;&nbsp;&nbsp;&nbsp;"Zašto, u stvari, to radiš?"
<BR>&nbsp;&nbsp;&nbsp;&nbsp;&nbsp;Fred, posle kraće pauze, reče: "Proklet bio ako znam."
<BR>&nbsp;&nbsp;&nbsp;&nbsp;&nbsp;"Skinut si sa Viksovog slučaja. Mislim da ću te zasad odrediti prvenstveno da posmatraš Boba Arktora. Ima li on srednje ime? Koristi inicijal..."
<BR>&nbsp;&nbsp;&nbsp;&nbsp;&nbsp;Fred pusti prigušen, robotski zvuk. "Zašto Arktor?"
<BR>&nbsp;&nbsp;&nbsp;&nbsp;&nbsp;"Potajno finansiran, potajno uposlen, svojim aktivnostima stvara neprijatelje. Koje je Arktorovo srednje ime?" Henkovo pero strpljivo zastade. Čekao je da čuje.
<BR>&nbsp;&nbsp;&nbsp;&nbsp;&nbsp;"Postltvejt."
<BR>&nbsp;&nbsp;&nbsp;&nbsp;&nbsp;"Kako se to piše?"
<BR>&nbsp;&nbsp;&nbsp;&nbsp;&nbsp;"Ne znam, jebi ga, ne znam", reče Fred.
<BR>&nbsp;&nbsp;&nbsp;&nbsp;&nbsp;"Postltvejt", reče Henk, ispisujući nekoliko slova. "Koja je to nacija?"
<BR>&nbsp;&nbsp;&nbsp;&nbsp;&nbsp;"Velška", odseče Fred. Jedva je mogao da čuje; uši su mu se zapušile, a jedno za drugim zamagljivala su mu se i ostala čula.
<BR>&nbsp;&nbsp;&nbsp;&nbsp;&nbsp;"Je li to narod koji peva o ljudima iz Harleha? Šta je 'Harleh'? Neki grad negde?"
<BR>&nbsp;&nbsp;&nbsp;&nbsp;&nbsp;"Harleh je mesto gde je herojska odbrana od jorkovaca 1468..." Fred zastade. Sranje, pomisli. Ovo je grozno.
<BR>&nbsp;&nbsp;&nbsp;&nbsp;&nbsp;"Čekaj, hoću to da zapišem", govorio je Henk, pišući hemijskom olovkom.
<BR>&nbsp;&nbsp;&nbsp;&nbsp;&nbsp;Fred reče: "Znači li to da ćete postaviti prisluškivače u Arktorovu kuću i kola?"
<BR>&nbsp;&nbsp;&nbsp;&nbsp;&nbsp;"Da, s novim holografskim sistemom; bolji je, a trenutno imamo nekoliko nerekviriranih. Trebaće ti arhiviranje i snimci za sve, pretpostavljam." Henk je i to zapisao.
<BR>&nbsp;&nbsp;&nbsp;&nbsp;&nbsp;"Uzeću što mogu da dobijem", reče Fred. Osećao se potpuno odlepljen od svega ovoga; želeo je da se ispitivački sastanak završi i mislio: Kad bih samo mogao da gutnem par tableta...
<BR>&nbsp;&nbsp;&nbsp;&nbsp;&nbsp;Naspram njega, drugi bezoblični obris je pisao i pisao, ispunjavajući sve inventarske identifikacione brojeve za svu tehnološku opremu koja će mu, ako stigne odobrenje, uskoro biti dostupna, kako bi postavio najnoviji model stalnog sistema nadzora, u svojoj sopstvenoj kući, nad samim sobom.
<BR>
<BR>&nbsp;&nbsp;&nbsp;&nbsp;&nbsp;Duže od jednog sata Beris je pokušavao da usavrši prigušivač napravljen od običnih kućanskih materijala, koji ne koštaju više od jedanaest centi. Gotovo da je u tome uspeo, s aluminijumskom folijom i parčetom penaste gume.
<BR>&nbsp;&nbsp;&nbsp;&nbsp;&nbsp;U noćnoj pomrčini zadnjeg dvorišta Boba Arktora, među gomilama korova i đubreta, on se spremao da opali iz pištolja na kome je bio ručno napravljen prigušivač.
<BR>&nbsp;&nbsp;&nbsp;&nbsp;&nbsp;"Čuće komšiluk", nespokojno reče Čarls Frek. Mogao je da vidi osvetljene prozore svud unaokolo, mnogi ljudi verovatno gledaju TV ili motaju džointe.
<BR>&nbsp;&nbsp;&nbsp;&nbsp;&nbsp;Lakmen, koji je besposličio po strani, ali mogao da gleda, reče: "U ovom kraju prijavljuju samo ubistva."
<BR>&nbsp;&nbsp;&nbsp;&nbsp;&nbsp;"Zašto ti treba prigušivač?" upita Čarls Frek Berisa. "Hoću reći, oni su protivzakoniti."
<BR>&nbsp;&nbsp;&nbsp;&nbsp;&nbsp;Beris mrzovoljno reče: "U današnje vreme, s ovako izopačenim društvom u kome živimo i sa obespravljenošću pojedinca, svakoj osobi koja nešto vredi treba pištolj, u svako doba. Da se zaštiti." On napola zatvori oči i opali iz pištolja s ručno pravljenim prigušivačem. Začu se silovit prasak, od koga sva trojica na trenutak ogluveše. Zalajaše psi u udaljenim dvorištima.
<BR>&nbsp;&nbsp;&nbsp;&nbsp;&nbsp;Smeškajući se, Beris poče da odmotava aluminijumsku foliju sa penaste gume. Izgledalo je da ga to zabavlja.
<BR>&nbsp;&nbsp;&nbsp;&nbsp;&nbsp;"Jači ti je prigušivač", reče Čarls Frek, pitajući se kad li će se pojaviti policija. Čitava gomila automobila.
<BR>&nbsp;&nbsp;&nbsp;&nbsp;&nbsp;"Ono što je uradio", objasni Beris, pokazujući njemu i Lakmenu crno oprljene tragove progorele kroz penastu gumu, "jeste da je pojačao zvuk umesto da ga priguši. Ali gotovo da sam tačno pogodio. Savladao sam načelo, u svakom slučaju."
<BR>&nbsp;&nbsp;&nbsp;&nbsp;&nbsp;"Koliko vredi taj pištolj?" upita Čarls Frek. On nikad nije imao pištolj. Nekoliko puta je imao nož, ali neko bi mu ga uvek ukrao. Jednom je to uradila neka ženska, dok je on bio u kupatilu.
<BR>&nbsp;&nbsp;&nbsp;&nbsp;&nbsp;"Ne mnogo", reče Beris. "Oko trideset dolara polovan, kao što je ovaj." On ga pruži prema Freku, koji sa strahom ustuknu. "Prodaću ti ga", reče Beris. "Stvarno bi morao da imaš jedan, da se braniš od onih koji hoće da ti nanesu zlo."
<BR>&nbsp;&nbsp;&nbsp;&nbsp;&nbsp;"Takvih ima mnogo", reče Lakmen na svoj ironičan način, cereći se. "Pre neki dan sam video u Los Anđeles Tajmsu, dele besplatne tranzistore onima koji najuspešnije nanesu zlo Čarlsu Freku."
<BR>&nbsp;&nbsp;&nbsp;&nbsp;&nbsp;"Trampiću ti za njega Borg-Varnerov brzinomer", reče Frek.
<BR>&nbsp;&nbsp;&nbsp;&nbsp;&nbsp;"Koji si ukrao iz garaže onog tipa preko puta", reče Lakmen.
<BR>&nbsp;&nbsp;&nbsp;&nbsp;&nbsp;"Pa, i pištolj je verovatno ukraden", reče Čarls Frek. Gotovo sve što nešto vredi bilo je, uostalom, nekad maznuto od nekog; to je ukazivalo na to da stvar ima vrednost. "U stvari", reče on, "tip od preko puta je ionako i sam maznuo brzinomer. Verovatno je nekih petnaest puta prešao iz ruke u ruku. Mislim, brzinomer je stvarno kul."
<BR>&nbsp;&nbsp;&nbsp;&nbsp;&nbsp;"Kako znaš da ga je maznuo?" upita Lakmen.
<BR>&nbsp;&nbsp;&nbsp;&nbsp;&nbsp;"Do đavola, čoveče, on ima osam brzinomera tamo u garaži, a na svima landaraju presečene žice. Šta bi drugo s njima radio, hoću reći, s toliko njih? Ko ide i kupuje osam brzinomera?"
<BR>&nbsp;&nbsp;&nbsp;&nbsp;&nbsp;Lakmen reče Berisu: "Mislio sam da si zauzet radom na cefoskopu. Već si završio?"
<BR>&nbsp;&nbsp;&nbsp;&nbsp;&nbsp;"Ne mogu neprekidno da radim na tome noć i dan, jer je toliko obimno", reče Beris. "Moram da o'ladim." On odseče, višenamenskim perorezom, još jedan deo penaste gume. "Ovaj će biti sasvim bezvučan."
<BR>&nbsp;&nbsp;&nbsp;&nbsp;&nbsp;"Bob misli da ti radiš na cefoskopu", reče Lakmen. "On leži tamo na krevetu u svojoj sobi, zamišljajući to, dok si ti ovde i pucaš iz pištolja. Zar se nisi dogovorio s Bobom da će zaostala kirija koju duguješ biti nadoknađena tvojim..."
<BR>&nbsp;&nbsp;&nbsp;&nbsp;&nbsp;"Kao dobro pivo", reče Beris, "zamršena, mukotrpna popravka oštećenog elektronskog sklopa..."
<BR>&nbsp;&nbsp;&nbsp;&nbsp;&nbsp;"Samo ti ispali slavni prigušivač našeg doba, od jedanaest centi", reče Lakmen i podrignu.
<BR>
<BR>&nbsp;&nbsp;&nbsp;&nbsp;&nbsp;Dosta mi je, pomisli Robert Arktor.
<BR>&nbsp;&nbsp;&nbsp;&nbsp;&nbsp;Ležao je sam u prigušenom svetlu svoje spavaće sobe, na leđima, mrgodno zureći u prazno. Pod jastukom je imao svoj policijski revolver specijal .32; na zvuk Berisove dvadeset-dvojke ispaljene u dvorištu, on je nagonski izvukao pištolj ispod kreveta i stavio ga na dohvat ruke. Bezbednosni potez, protiv svake eventualne opasnosti; nije čak svesno ni promislio o tome.
<BR>&nbsp;&nbsp;&nbsp;&nbsp;&nbsp;Ali njegova trideset-dvojka pod jastukom ne bi bila od velike koristi protiv nečeg tako posrednog kao što je sabotaža nad njegovim najdražim i najvrednijim dobrom. Čim se vratio kući sa ispitivanja kod Henka, proverio je sve ostale uređaje i ustanovio da su u redu - naročito kola - uvek najpre kola, u ovakvoj situaciji. Šta god se zbivalo, sa čije god strane dolazilo, to je imalo da bude sranje i podlo: neki dilkan bez čestitosti i bez petlje, vreba sa ruba njegovog života, tajno ga fotografišući s nekog skrovitog, sigurnog mesta. Ne osoba, već više nešto kao hodajući, skriveni simptom njihovog načina života.
<BR>&nbsp;&nbsp;&nbsp;&nbsp;&nbsp;Postojalo je doba, jednom, kad on nije ovako živeo, s trideset-dvojkom ispod jastuka, s ludakom u dvorištu iza kuće koji puca iz pištolja, iz bogzna kakvih namera, s nekim drugim kretenom, ili možda tim istim, koji upisuje moždani snimak sopstvene pometene ćupe na neverovatno skup i cenjen cefoskop koji svi u kući, kao i svi njihovi prijatelji, vole i u kome uživaju. U pređašnjim danima, Bob Arktor je drugačije upravljao svojim poslovima: postojala je žena veoma nalik na druge žene, dve male kćerke, stabilno domaćinstvo koje je svakodnevno bilo meteno i čišćeno, bajate novine koje su se neotvorene nosile s prilazne staze do kante za đubre, ili čak, ponekad, čitale. Ali onda, jednog dana, dok je vadio električnu mašinu za kokice ispod sudopere, Arktor je udario glavom o ugao visećeg kuhinjskog kredenca iznad sebe. Bol, posekotina na glavi, tako neočekivani i nezasluženi, iz nekog razloga su mu rasterali paučinu. Iznenada mu je sinulo da on ne mrzi kuhinjski kredenac: on mrzi svoju ženu, svoje dve kćerke, celu svoju kuću, dvorište iza nje sa kosilicom za travu, garažu, centralno grejanje, prednje dvorište, ogradu, celo jebeno mesto i sve koji su u njemu. Hteo je razvod; hteo je da kidne. A to je i učinio, ubrzo. I ušao, postepeno, u nov i mračan život, u kome svega toga nije bilo.
<BR>&nbsp;&nbsp;&nbsp;&nbsp;&nbsp;Verovatno je trebalo da zažali zbog svoje odluke. Ali nije. Onaj život je bio bez uzbuđenja, bez ikakve pustolovine. Bio je previše bezbedan. Svi elementi koji su ga sačinjavali bili su mu pred očima, i ništa novo se nikad nije moglo očekivati. Bilo je to nalik, nekad je mislio, na mali plastični čamac koji doveka plovi, bez nezgode, dok najzad ne potone, što za sve predstavlja potajno olakšanje.
<BR>&nbsp;&nbsp;&nbsp;&nbsp;&nbsp;Ali u ovom mračnom svetu u kome je sad obitavao, ružne stvari i iznenađujuće stvari, a tu i tamo poneka majušna čudesna stvar, neprestano su iskrsavale pred njim; nije mogao ni na šta da računa. Kao namerno, zlobno oštećenje njegovog cefalohromoskopa Altek, oko koga je gradio vreme za uživanje u svom rasporedu, deo dana kad su se svi odmarali i opuštali. Zdravorazumski gledano, bilo je besmisleno da neko to ošteti. Ali među ovim dugačkim, tamnim, večernjim senkama nije bilo mnogo istinski razumnog, bar ne u strogom smislu reči. Taj zagonetni postupak mogao je izvesti svako iz bilo kakvog razloga. Bilo koja osoba koju je poznavao ili koju je ikada sreo. Bilo ko od stotinu uvrnutih tikvana, probranih čudaka, odlepljenih narkosa, psihotičnih paranoika sa halucinantnim pizmama koje se odigravaju u stvarnosti, ne u mašti. Neko, zapravo, koga nikad nije sreo, ko je njega nasumce izvukao iz telefonskog imenika.
<BR>&nbsp;&nbsp;&nbsp;&nbsp;&nbsp;Ili njegov najbolji prijatelj.
<BR>&nbsp;&nbsp;&nbsp;&nbsp;&nbsp;Možda Džeri Fejbin, mislio je, pre nego što su ga odvezli. On je bio izakana, otrovana ljuštura. On i njegove milijarde lisnih vaši. Da optužuje Donu - da optužuje, u stvari, sve ženske - da ga je 'zarazila'. Peder. Ali, mislio je, ako je Džeri krenuo da sredi nekog, to će biti Dona, ne ja. Mislio je: A sumnjam da bi Džeri prokljuvio kako da skine donju ploču sa uređaja; mogao bi da pokuša, ali i sad bi bio tamo, zavrćući i odvrćući jedan te isti šraf. Ili bi pokušao da čekićem skine ploču. U svakom slučaju, da je Džeri Fejbin to uradio, uređaj bi bio pun buvljih jajašaca koja su padala s njega. U glavi, Bob Arktor se oporo osmehnu.
<BR>&nbsp;&nbsp;&nbsp;&nbsp;&nbsp;Jadni drkadžija, pomisli, a njegov unutrašnji osmeh nestade. Jadna, nikakva sjebotina: kad su mu kompleksi teških metala u tragovima dospeli u mozak - elem, to je bilo to. Još jedan u dugom nizu, čemerno biće među mnogima poput njega, gotovo beskonačan broj morona oštećenog mozga. Biološki život se nastavlja, mislio je. Ali duša, um - sve ostalo je mrtvo. Mašina sa refleksima. Kao nekakav insekt. Ponavlja zadate obrasce, jedan jedini obrazac, neprestano iznova. Bio on odgovarajući ili ne.
<BR>&nbsp;&nbsp;&nbsp;&nbsp;&nbsp;Pitam se kakav je nekad bio, mozgao je. On nije tako dugo poznavao Džerija. Čarls Frek je tvrdio da je Džeri jednom prilično dobro dejstvovao. Morao bih to da vidim, mislio je Arktor, da bih poverovao.
<BR>&nbsp;&nbsp;&nbsp;&nbsp;&nbsp;Možda je trebalo da kažem Henku za sabotažu mog cefoskopa, mislio je. Oni će odmah znati šta to znači. Ali šta, uostalom, oni mogu da učine za mene? To je rizik kome se izlažeš kad radiš ovakav posao.
<BR>&nbsp;&nbsp;&nbsp;&nbsp;&nbsp;Ovaj posao nije vredan toga, mislio je. Nema toliko para na jebenoj planeti. Ali novac ionako nije bio u pitanju. "Kako to da radiš te stvari?" pitao ga je Henk. Šta ma koji čovek, koji radi bilo kakav posao, zna o svojim pravim pobudama? Dosada, možda; želja za malo akcije. Potajno neprijateljstvo prema svim ljudima oko njega, prema svim njegovim prijateljima, čak i prema ženskama. Ili strašan određen razlog: da posmatraš ljudsko biće koje duboko voliš, kome si postao veoma blizak, koje si grlio i s kojim si spavao i ljubio se i brinuo i s kojim si se sprijateljio i kome si se, iznad svega, divio - da vidiš kako to toplo, živo stvorenje sagoreva iznutra, sagoreva od srca ka spolja. Dok ne počne da klepeće kao insekat, ponavljajući stalno jednu rečenicu. Snimak. Zatvorena traka.
<BR>&nbsp;&nbsp;&nbsp;&nbsp;&nbsp;"...Znam da kad bih se još samo jednom tresnuo..."
<BR>&nbsp;&nbsp;&nbsp;&nbsp;&nbsp;Bilo bi mi dobro, mislio je. I da to ponavlja i dalje, kao Džeri Fejbin, kad mu se tri četvrtine mozga pretvori u kašu.
<BR>&nbsp;&nbsp;&nbsp;&nbsp;&nbsp;"...Znam da kad bih se još samo jednom tresnuo, da bi se moj mozak sam popravio."
<BR>&nbsp;&nbsp;&nbsp;&nbsp;&nbsp;Onda mu se ukaza prizor: mozak Džerija Fejbina kao sjebana žičana instalacija cefalohromoskopa: presečene žice, kratki spojevi, izvitoperene žice, preopterećeni i beskorisni delovi, zakrčene linije, dim i smrad. A neko tamo sedi sa voltmetrom, tražeći kratak spoj i mrmljajući: "Bože, Bože, ovde treba zameniti mnogo otpornika i kondenzatora", i tako dalje. A onda bi najzad Džeri Fejbin počeo da zuji na prazno. I oni bi odustali.
<BR>&nbsp;&nbsp;&nbsp;&nbsp;&nbsp;A u dnevnoj sobi Boba Arktora, njegov kvalitetni cefoskop od hiljadu dolara, proizveden u Alteku, pošto je navodno popravljen, bacao bi na zid zagasito sivu tačku koja kaže:
<BR>
<BR>&nbsp;&nbsp;&nbsp;&nbsp;&nbsp;ZNAM DA KAD BIH SE JOŠ SAMO JEDNOM TRESNUO...
<BR>
<BR>&nbsp;&nbsp;&nbsp;&nbsp;&nbsp;Posle toga bi cefoskop, oštećen toliko da se ne može popraviti, i Džerija Fejbina, oštećenog toliko da se ne može popraviti, bacili u istu kantu za otpatke.
<BR>&nbsp;&nbsp;&nbsp;&nbsp;&nbsp;Pa dobro, pomisli on. Kome treba Džeri Fejbin? Osim možda Džeriju Fejbinu, koji je jednom zamislio da projektuje i napravi tri metra dugačak nosač za kvadrofoniju i TV kao poklon za jednog prijatelja, a kad su ga pitali kako će ga preneti iz svoje garaže do prijateljeve kuće, pošto je tako ogroman kad se sastavi i toliko težak, odgovorio je: "Nema problema, čoveče, samo ću da ga sklopim - već sam kupio šarke - sklopiću ga, shvataš, sklopiću spravu i staviću je u koverat i poslati mu poštom."
<BR>&nbsp;&nbsp;&nbsp;&nbsp;&nbsp;U svakom slučaju, mislio je Bob Arktor, nećemo morati da čistimo lisne vaši po kući posle Džerijevih poseta. Došlo mu je da se nasmeje dok je o tome razmišljao; jednom davno, oni su smislili foru - prvenstveno ju je Lakmen smislio, zato što je bio dobar u tome, duhovit i pametan - za psihijatrijsko objašnjenje Džerijevog tripa sa lisnim vašima. To je, naravno, imalo veze sa Džerijem Fejbinom kad je bio mali. Džeri Fejbin, vidiš, dolazi jednog dana kući iz prvog razreda, sa svojim knjižicama pod miškom, veselo zviždućući, a tamo, u dnevnoj sobi, kraj njegove majke sedi velika lisna vaš, visoka oko metar i dvadeset. Njegova majka je s ljubavlju posmatra.
<BR>&nbsp;&nbsp;&nbsp;&nbsp;&nbsp;"Šta se događa?" pita mali Džeri Fejbin.
<BR>&nbsp;&nbsp;&nbsp;&nbsp;&nbsp;"Ovo je tvoj stariji brat", kaže majka, "koga nikad nisi video. Došao je da živi s nama. Volim ga više nego tebe. On ume da radi mnogo više stvari nego ti."
<BR>&nbsp;&nbsp;&nbsp;&nbsp;&nbsp;I od tada, majka i otac Džerija Fejbina neprestano ga upoređuju, na njegovu štetu, sa starijim bratom, koji je lisna vaš. Kako njih dvojica odrastaju, Džeri postepeno dobija sve jači kompleks niže vrednosti - prirodno. Posle srednje škole, njegov brat dobija stipendiju za fakultet, dok Džeri počinje da radi na benzinskoj pumpi. Posle toga taj brat lisna vaš postaje slavan doktor ili naučnik; dobija Nobelovu nagradu; Džeri i dalje vrti gume na benzinskoj pumpi, zarađujući dolar i po na sat. Majka i otac nikad ne prestaju da ga na to podsećaju. Stalno govore:
<BR>&nbsp;&nbsp;&nbsp;&nbsp;&nbsp;"Samo da si mogao da budeš kao tvoj brat."
<BR>&nbsp;&nbsp;&nbsp;&nbsp;&nbsp;Konačno, Džeri beži od kuće. Ali i dalje podsvesno veruje da su lisne vaši bolje od njega. Isprva zamišlja da je bezbedan, ali zatim počinje da viđa lisne vaši svuda u svojoj kosi i po kući, jer se njegov kompleks niže vrednosti pretvorio u neku vrstu seksualne krivice, a lisne vaši su kazna koju sam sebi nameće, i tako dalje.
<BR>&nbsp;&nbsp;&nbsp;&nbsp;&nbsp;Sad to nije izgledalo smešno. Sad kad su Džerija Fejbina u pola noći odvezli na zahtev njegovih prijatelja. Oni sami, budući svi prisutni kod Džerija te večeri, odlučili su da tako postupe; to se nije moglo odložiti ni izbeći. Džeri je te večeri naslagao na vrata sve proklete stvari u kući, otprilike nekih pet stotina kila kojekakvog krša, uključujući i kauče i stolice i frižider i televizor, a onda svima rekao da je napolju ogromna, superinteligentna lisna vaš sa druge planete koja se sprema da provali unutra i ščepa ga. A još njih će se kasnije spustiti na Zemlju, čak i ako on bude sredio ovu. Te vanzemaljske lisne vaši bile su neuporedivo pametnije od ma kog ljudskog bića, i prolazile su pravo kroz zid ako je potrebno, na taj način otkrivajući svoje stvarne tajne moći. Da bi se spasavao što je duže moguće, on je morao da preplavi kuću cijanidom, što je i bio spreman da učini. Kako je bio spreman da to učini? On je još ranije zatisnuo prozore i vrata da ne propuštaju vazduh. Zatim je predložio da odvrne sve slavine u kuhinji i kupatilu, da poplavi celu kuću, rekavši da je bojler u garaži pun cijanida, ne vode. Već dugo je to znao i čuvao je to za kraj, kao poslednju odbranu. Svi oni će takođe umreti, ali će to bar sprečiti superinteligentne lisne vaši da uđu.
<BR>&nbsp;&nbsp;&nbsp;&nbsp;&nbsp;Njegovi prijatelji su pozvali policiju, a policija je razvalila ulazna vrata i odvukla Džerija Fejbina u N.A. kliniku. Poslednje što im je Džeri Fejbin rekao bilo je: "Donesite mi kasnije moje stvari - donesite mi onu novu jaknu sa resama na leđima." Tek što ju je kupio. Veoma mu se dopadala. To je, valjda, bilo jedino što mu se još dopadalo; sve ostalo što je imao smatrao je zaraženim.
<BR>&nbsp;&nbsp;&nbsp;&nbsp;&nbsp;Ne, mislio je Bob Arktor, sad to ne izgleda smešno, a pitao se zašto mu je ikad tako izgledalo. Možda je to poticalo iz straha, jezivog straha koji su svi osećali tokom poslednjih nedelja provedenih sa Džerijem. Ponekad, noću, Džeri im je sam rekao, on se šunjao po kući s puškom, osećajući prisustvo neprijatelja. Spremajući se da puca prvi, pre nego što bude upucan. To jest, obojica.
<BR>&nbsp;&nbsp;&nbsp;&nbsp;&nbsp;A sad, mislio je Bob Arktor, ja imam neprijatelja. Ili sam, u svakom slučaju, nabasao na njegov trag: na njegove znake. Još jedan propali gad u poslednjoj fazi, poput Džerija. A kad te zvekne poslednja faza tog sranja, mislio je, stvarno te zvekne. Jače nego ijedan Ford specijal ili Em-dži koji se ikad reklamirao u udarnom TV terminu.
<BR>&nbsp;&nbsp;&nbsp;&nbsp;&nbsp;Kucanje na vratima njegove spavaće sobe.
<BR>&nbsp;&nbsp;&nbsp;&nbsp;&nbsp;Dodirnuvši pištolj pod jastukom, on reče: "Da?"
<BR>&nbsp;&nbsp;&nbsp;&nbsp;&nbsp;Mrmlj-mrmlj. Berisov glas.
<BR>&nbsp;&nbsp;&nbsp;&nbsp;&nbsp;"Napred", reče Arktor. Pružio je ruku da upali svetiljku pored kreveta.
<BR>&nbsp;&nbsp;&nbsp;&nbsp;&nbsp;Beris uđe, žmirkajući. "Još si budan?"
<BR>&nbsp;&nbsp;&nbsp;&nbsp;&nbsp;"San me je probudio", reče Arktor. "Jedan religijski san. U njemu sam začuo strašan udar groma, a nebesa su se odjednom otvorila i pojavio se Bog i njegov glas je zagrmeo na mene - šta je ono, do đavola, rekao? - a, da. 'Ljut sam na tebe, sinko', rekao je. Mrštio se. Ja sam drhtao u snu, gledao gore i rekao: 'Šta sam sad uradio, Gospode?' A on je rekao: 'Opet si pastu za zube ostavio otvorenu.' I onda sam shvatio da je to moja bivša žena."
<BR>&nbsp;&nbsp;&nbsp;&nbsp;&nbsp;Sedajući, Beris spusti ruke na kolena s kožnim zakrpama, pogladi se, odmahnu glavom i pogleda u Arktora. Izgledao je izvanredno dobro raspoložen. "Elem", reče bodro, "imam polaznu teoriju o tome ko je sistematski i zlonamerno oštetio tvoj cefoskop i ko može ponovo to učiniti."
<BR>&nbsp;&nbsp;&nbsp;&nbsp;&nbsp;"Ako nameravaš da kažeš da je to Lakmen..."
<BR>&nbsp;&nbsp;&nbsp;&nbsp;&nbsp;"Slušaj", reče Beris, žustro se ljuljajući napred-nazad. "Š-š-šta ako ti kažem da sam nedeljama predviđao ozbiljan kvar na jednom od kućnih aparata, prvenstveno na nekom skupom koji je teško popraviti? Moja teorija je naprosto prizivala da se to dogodi! Ovo je potvrda moje sveukupne teorije!"
<BR>&nbsp;&nbsp;&nbsp;&nbsp;&nbsp;Arktor ga je odmeravao.
<BR>&nbsp;&nbsp;&nbsp;&nbsp;&nbsp;Polako se spustivši na mesto, Beris povrati mirnoću i vedar osmeh. "Ti", reče, upirući prstom.
<BR>&nbsp;&nbsp;&nbsp;&nbsp;&nbsp;"Misliš da sam ja to uradio", reče Arktor. "Sjebao svoj sopstveni cefoskop, koji nije osiguran." Preplavili su ga gađenje i gnev. A bila je duboka noć; trebalo mu je sna.
<BR>&nbsp;&nbsp;&nbsp;&nbsp;&nbsp;"Ne, ne", hitro reče Beris, delujući ojađeno. "Upravo gledaš osobu koja je to uradila. Sredila tvoj cefoskop. To je bila čitava moja nameravana izjava, koju mi nije bilo dopušteno da izustim."
<BR>&nbsp;&nbsp;&nbsp;&nbsp;&nbsp;"Ti si to uradio?" Zbunjen, on je zurio u Berisa, čije su oči bile zamagljene od neke vrste mračnog likovanja. "Zašto?"
<BR>&nbsp;&nbsp;&nbsp;&nbsp;&nbsp;"Mislim, moja je teorija da sam ja to uradio", reče Beris. "Pod posthipnotičkom sugestijom, očito. Sa blokadom pamćenja, kako se ne bih sećao." On stade da se smeje.
<BR>&nbsp;&nbsp;&nbsp;&nbsp;&nbsp;"Kasnije", reče Arktor i ugasi svetiljku kraj uzglavlja. "Mnogo kasnije."
<BR>&nbsp;&nbsp;&nbsp;&nbsp;&nbsp;Beris ustade, s oklevanjem. "Hej, ali zar ne vidiš - ja imam bogato specijalizovano znanje iz elektronike i tehnike, a imam i pristup do njega - živim ovde. Ono što ne mogu da prokljuvim, međutim, jeste moja pobuda."
<BR>&nbsp;&nbsp;&nbsp;&nbsp;&nbsp;"Uradio si to zato što si lud", reče Arktor.
<BR>&nbsp;&nbsp;&nbsp;&nbsp;&nbsp;"Možda su me unajmile tajne sile", zbunjeno promrmlja Beris. "Ali kakve bi bile njihove pobude? Možda da podstaknu sumnju i neslogu među nama, da izazovu razdor, da nas nahuškaju jedne na druge, sve nas, nesigurne u to kome možemo da verujemo, ko nam je neprijatelj i tome slično."
<BR>&nbsp;&nbsp;&nbsp;&nbsp;&nbsp;"Onda su uspeli", reče Arktor.
<BR>&nbsp;&nbsp;&nbsp;&nbsp;&nbsp;"Ali zašto bi to hteli da urade?" upita Beris, idući prema vratima; žustro je mahao rukama. "Toliko muke - da skinu onu ploču odozdo, da pribave ključ od ulaznih vrata..."
<BR>&nbsp;&nbsp;&nbsp;&nbsp;&nbsp;Biću srećan, mislio je Bob Arktor, kad ubacimo holo-skenere i postavimo ih svud po kući. On dodirnu pištolj, oseti se umiren, zatim se upita ne bi li trebalo da proveri je li još pun metaka. Ali onda shvati. Pitaću se da li je udarna igla propala ili da li je barut izvađen iz metaka i tako dalje, i tako dalje, opsesivno, kao dečkić koji broji pukotine na pločniku ne bi li ublažio strah. Mali Bobi Arktor koji se vraća kući posle poslednjeg časa prvog razreda, sa školskom knjižicom, uplašen od nepoznatog koje ga čeka tamo napred.
<BR>&nbsp;&nbsp;&nbsp;&nbsp;&nbsp;Spustivši ruku, on je pipao duž krevetskog rama, sve dalje i dalje, dok mu prsti ne dodirnuše selotejp traku. Oslobodivši je, on sa nje otkide, dok je Beris još bio u sobi, dve tablete supstance S pomešane sa kvaakom. Prinevši ih ustima, sasu ih u grlo, bez vode, zatim ponovo leže, uzdahnuvši.
<BR>&nbsp;&nbsp;&nbsp;&nbsp;&nbsp;"Gubi se", reče on Berisu.
<BR>&nbsp;&nbsp;&nbsp;&nbsp;&nbsp;I zaspa.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
