<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Čarls Frek je takođe razmišljao o tome da poseti Novu Stazu. Toliko ga je pogodilo to što je Džeri Fejbin šiznuo.
<BR>&nbsp;&nbsp;&nbsp;&nbsp;&nbsp;Sedeći sa Džimom Berisom u kafiću 'Tri ćemaneta' u Santa Ani, on se mrzovoljno poigravao svojom krofnom sa šećernim prelivom. "To je teška odluka", reče. "Oni to rade na suvo. Samo te dan i noć drže na oku da se ne bi ukokao ili odgrizao sebi ruku, ali ti nikad ništa ne daju. Kao ono kad ti doktor prepiše. Na primer, valijum."
<BR>&nbsp;&nbsp;&nbsp;&nbsp;&nbsp;Smejuljeći se, Beris je razgledao svoju topljenu pitu, koja je bila rastopljena imitacija sira i veštačke mlevene govedine na posebnom organskom hlebu. "Kakav je ovo hleb?" upita on.
<BR>&nbsp;&nbsp;&nbsp;&nbsp;&nbsp;"Pogledaj u jelovnik", reče Čarls Frek. "Ima objašnjenje."
<BR>&nbsp;&nbsp;&nbsp;&nbsp;&nbsp;"Ako uđeš tamo", reče Beris, "osetićeš simptome koji proističu iz osnovnih telesnih tečnosti, naročito onih koje su smeštene u mozgu. Pod tim podrazumevam katekolamine, kao što su noradrenalin i seratonin. Vidiš, stvar ovako funkcioniše: supstanca S, u stvari sve droge koje stvaraju zavisnost, ali ponajviše supstanca S, stupa u reakciju sa katekolaminima na takav način da se njeno prisustvo utvrđuje na potćelijskom nivou. Dolazi do biološkog kontra-prilagođavanja, i to u izvesnom smislu, za svagda." Odgrizao je velik zalogaj desne polovine svoje topljene pite. "Nekad se verovalo da se to događa samo sa alkaloidnim narkoticima, kao što je heroin."
<BR>&nbsp;&nbsp;&nbsp;&nbsp;&nbsp;"Nikad se nisam rokao smekom. On baca u depresiju."
<BR>&nbsp;&nbsp;&nbsp;&nbsp;&nbsp;Kelnerica, seksi i slatka u žutoj uniformi, isturenih grudi i plave kose, priđe njihovom stolu. "Je li sve u redu?"
<BR>&nbsp;&nbsp;&nbsp;&nbsp;&nbsp;Čarls Frek u strahu podiže pogled.
<BR>&nbsp;&nbsp;&nbsp;&nbsp;&nbsp;"Je l' se ti zoveš Pita?" upita Beris, dajući znak Čarlsu Freku da je sve kul.
<BR>&nbsp;&nbsp;&nbsp;&nbsp;&nbsp;"Ne." Ona pokaza pločicu sa imenom na svojoj desnoj sisi. "Zovem se Bet."
<BR>&nbsp;&nbsp;&nbsp;&nbsp;&nbsp;Pitam se kako se onda zove leva, pomisli Čarls Frek.
<BR>&nbsp;&nbsp;&nbsp;&nbsp;&nbsp;"Kelnerica od prošlog puta zvala se Pita", reče Beris, drsko odmeravajući kelnericu. "Isto kao ovaj sendvič."
<BR>&nbsp;&nbsp;&nbsp;&nbsp;&nbsp;"To mora da je bilo malo drugačije ime nego sendvič. Mislim da se ono piše sa i."
<BR>&nbsp;&nbsp;&nbsp;&nbsp;&nbsp;"Sve je super dobro", reče Beris. Iznad njegove glave, Čarls Frek je mogao da vidi misaoni oblak u kome Bet skida sve sa sebe i stenje od želje da bude opaljena.
<BR>&nbsp;&nbsp;&nbsp;&nbsp;&nbsp;"Ne i sa mnom", reče Čarls Frek. "Ja imam mnogo problema koje niko drugi nema."
<BR>&nbsp;&nbsp;&nbsp;&nbsp;&nbsp;Sumornim glasom, Beris reče: "Više ljudi nego što misliš. I svakog dana sve više. Ovo je svet bolesti, i stalno postaje sve gori." Iznad njegove glave, misaoni oblak je takođe postajao sve gori.
<BR>&nbsp;&nbsp;&nbsp;&nbsp;&nbsp;"Želite li da poručite desert?" upita Bet, smešeći se odozgo na njih.
<BR>&nbsp;&nbsp;&nbsp;&nbsp;&nbsp;"Kakav?" sumnjičavo upita Čarls Frek.
<BR>&nbsp;&nbsp;&nbsp;&nbsp;&nbsp;"Imamo svežu pitu od jagoda i svežu pitu od bresaka", reče Bet, uz osmeh, "koje ovde sami pravimo."
<BR>&nbsp;&nbsp;&nbsp;&nbsp;&nbsp;"Ne, nećemo nikakav desert", reče Čarls Frek. Kelnerica se udalji. "To je za matorke", reče on Berisu, "te voćne pite."
<BR>&nbsp;&nbsp;&nbsp;&nbsp;&nbsp;"Zbog te ideje da odeš na lečenje", reče Beris, "baš si počeo da zazireš. Taj tvoj strah je čisto ispoljavanje korisnih negativnih simptoma. To iz tebe govori droga, ne bi li te zadržala podalje od Nove Staze i sprečila da se skineš s nje. Vidiš, svi simptomi imaju svrhu, bilo da su pozitivni ili negativni."
<BR>&nbsp;&nbsp;&nbsp;&nbsp;&nbsp;"Sereš", promrmlja Čarls Frek.
<BR>&nbsp;&nbsp;&nbsp;&nbsp;&nbsp;"Negativni se javljaju kao neodoljive želje, koje celo telo namerno stvara kako bi prisililo svog vlasnika - u ovom slučaju, tebe - da panično traži..."
<BR>&nbsp;&nbsp;&nbsp;&nbsp;&nbsp;"Prva stvar koju ti urade kad odeš u Novu Stazu", reče Čarls Frek, "jeste da ti otfikare đoku. Kao praktičnu lekciju. A onda odatle kreću u svim pravcima."
<BR>&nbsp;&nbsp;&nbsp;&nbsp;&nbsp;"Posle toga, žuč", reče Beris.
<BR>&nbsp;&nbsp;&nbsp;&nbsp;&nbsp;"Oni šta, otfikare ti... Čemu to služi, žuč?"
<BR>&nbsp;&nbsp;&nbsp;&nbsp;&nbsp;"Pomaže ti da svariš hranu."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Tako što iz nje uklanja celulozu."
<BR>&nbsp;&nbsp;&nbsp;&nbsp;&nbsp;"Onda pretpostavljam da posle toga..."
<BR>&nbsp;&nbsp;&nbsp;&nbsp;&nbsp;"Samo hrana bez celuloze. Nikakvo lišće ni detelina."
<BR>&nbsp;&nbsp;&nbsp;&nbsp;&nbsp;"Koliko dugo možeš tako da živiš?"
<BR>&nbsp;&nbsp;&nbsp;&nbsp;&nbsp;Beris reče: "Zavisi od tvog stava."
<BR>&nbsp;&nbsp;&nbsp;&nbsp;&nbsp;"Koliko žuči ima prosečan čovek?" Znao je da obično ima dva bubrega.
<BR>&nbsp;&nbsp;&nbsp;&nbsp;&nbsp;"Zavisi od težine i uzrasta."
<BR>&nbsp;&nbsp;&nbsp;&nbsp;&nbsp;"Zašto?" Čarls Frek oseti žestoku sumnju.
<BR>&nbsp;&nbsp;&nbsp;&nbsp;&nbsp;"Tokom godina čoveku izraste više žuči. Kad napuni osamdeset..."
<BR>&nbsp;&nbsp;&nbsp;&nbsp;&nbsp;"Zajebavaš me."
<BR>&nbsp;&nbsp;&nbsp;&nbsp;&nbsp;Beris se nasmeja. Oduvek se čudno smejao, pomisli Čarls Frek. Nestvaran smeh, kao kad se nešto razbija. "Zašto si odlučio", upita Beris u taj mah, "da odeš na stacionarnu terapiju u centar za lečenje narkomana?"
<BR>&nbsp;&nbsp;&nbsp;&nbsp;&nbsp;"Džeri Fejbin", reče on.
<BR>&nbsp;&nbsp;&nbsp;&nbsp;&nbsp;Lako odmahnuvši rukom, Beris reče: "Džeri je bio poseban slučaj. Jednom sam gledao Džerija Fejbina kako se tetura unaokolo i pada, kako se sav zaserava, ne znajući gde je, pokušavajući da me natera da pogledam u knjige i istražim kakvog se to otrova dočepao, najverovatnije talijum sulfata... on se koristi u insekticidima i za tamanjenje pacova. Neko ga je izradio, da mu vrati. Padalo mi je na pamet deset raznih toksina i otrova koji bi mogli..."
<BR>&nbsp;&nbsp;&nbsp;&nbsp;&nbsp;"Ima još jedan razlog", reče Čarls Frek. "Opet sam pri kraju sa zalihama, a to ne mogu da podnesem, to da sam stalno pri kraju, a da ne znam da li ću ikad više videti jebenu stvar."
<BR>&nbsp;&nbsp;&nbsp;&nbsp;&nbsp;"Pa, ne možemo biti sigurni čak ni da ćemo videti sledeći izlazak sunca."
<BR>&nbsp;&nbsp;&nbsp;&nbsp;&nbsp;"Ali sranje - toliko sam utanjio da je to pitanje dana. Osim toga... mislim da me neko pelješi. Nemoguće da ih toliko brzo trošim; mora biti da neko čerupa moju jebenu zalihu."
<BR>&nbsp;&nbsp;&nbsp;&nbsp;&nbsp;"Koliko tableta gutaš dnevno?"
<BR>&nbsp;&nbsp;&nbsp;&nbsp;&nbsp;"To je teško utvrditi. Ali ne toliko mnogo."
<BR>&nbsp;&nbsp;&nbsp;&nbsp;&nbsp;"Stvara se i povećana otpornost, da znaš."
<BR>&nbsp;&nbsp;&nbsp;&nbsp;&nbsp;"Da, naravno, ali ne tako. Ne mogu da podnesem da mi stalno ponestaje. S druge strane..." On razmisli. "Mislim da sam pronašao nov izvor. Jedna ženska, Dona. Nekakva Dona."
<BR>&nbsp;&nbsp;&nbsp;&nbsp;&nbsp;"A, Bobova devojka."
<BR>&nbsp;&nbsp;&nbsp;&nbsp;&nbsp;"Njegova stara", reče Čarls Frek klimnuvši glavom.
<BR>&nbsp;&nbsp;&nbsp;&nbsp;&nbsp;"Ne, nikad joj se nije uvukao u pantalone. Pokušava."
<BR>&nbsp;&nbsp;&nbsp;&nbsp;&nbsp;"Je li pouzdana?"
<BR>&nbsp;&nbsp;&nbsp;&nbsp;&nbsp;"U kom smislu? U krevetu ili..." Beris napravi pokret rukom: prinese šaku ustima i proguta na prazno.
<BR>&nbsp;&nbsp;&nbsp;&nbsp;&nbsp;"Kakav je to seks?" Onda shvati. "A, da, ono drugo."
<BR>&nbsp;&nbsp;&nbsp;&nbsp;&nbsp;"Prilično pouzdana. Malo rasejana. Kao što i očekuješ od ženskih, naročito crnki. Mozak joj je među nogama, kao kod većine njih. Verovatno tamo drži i robu." On se zakikota. "Svu svoju dilersku robu."
<BR>&nbsp;&nbsp;&nbsp;&nbsp;&nbsp;Čarls Frek se naže prema njemu. "Arktor nikad nije trpao Donu? Priča o njoj kao da jeste."
<BR>&nbsp;&nbsp;&nbsp;&nbsp;&nbsp;Beris reče: "To je Bob Arktor. Priča kao da je radio mnoge stvari. Nije isto, uopšte nije."
<BR>&nbsp;&nbsp;&nbsp;&nbsp;&nbsp;"Pa, kako to da je nikad nije odvukao u krevet? Zar ne može da mu se digne?"
<BR>&nbsp;&nbsp;&nbsp;&nbsp;&nbsp;Beris je mudro premišljao, i dalje se poigravajući svojom pitom; sad ju je raskomadao na sitne parčiće. "Dona ima problema. Verovatno je na džanku. Njeno gađenje prema telesnom kontaktu je opšta stvar - narkosi gube interesovanje za seks, shvataš, zbog toga što se njihovi organi nadimaju od sužavanja krvnih sudova. A Dona, primetio sam, pokazuje neuobičajen manjak seksualne uzbuđenosti, gotovo neprirodan. Ne samo prema Arktoru već i prema..." On durljivo poćuta. "Prema ostalim muškarcima."
<BR>&nbsp;&nbsp;&nbsp;&nbsp;&nbsp;"Sranje, hoćeš da kažeš samo to da ona neće da iziđe u susret."
<BR>&nbsp;&nbsp;&nbsp;&nbsp;&nbsp;"Izišla bi", reče Beris, "kad bi se s njom pravilno postupalo. Na primer..." On tajanstveno podiže pogled. "Mogu da ti pokažem kako da je odvučeš u krevet za devedeset osam centi."
<BR>&nbsp;&nbsp;&nbsp;&nbsp;&nbsp;"Neću da je odvučem u krevet. Samo hoću da pazarim od nje." Osetio se nelagodno. Kod Berisa je neprestano postojalo nešto što mu je stvaralo nervozu u stomaku. "Zašto devedeset osam centi?" upita. "Ona neće da uzme novac; ne prodaje se za pare. Uostalom, ona je Bobova ženska."
<BR>&nbsp;&nbsp;&nbsp;&nbsp;&nbsp;"Novac ne bi bio isplaćen neposredno njoj", reče Beris na svoj precizan, obrazovan način. On se naže prema Čarlsu Freku, dok su mu maljave nozdrve podrhtavale od zadovoljstva i lukavosti. I ne samo to, već su mu se i zelene naočari zamaglile. "Dona se radi sa kokom. Bez sumnje bi raširila noge svakom ko joj da gram koke, naročito ako se dodaju izvesne retke hemikalije na strogo naučan način, o čemu sam vršio mukotrpna, originalna istraživanja."
<BR>&nbsp;&nbsp;&nbsp;&nbsp;&nbsp;"Voleo bih da ne govoriš tako", reče Čarls Frek. "O njoj. Uostalom, gram koke se sad prodaje za preko sto dolara. Ko to ima?"
<BR>&nbsp;&nbsp;&nbsp;&nbsp;&nbsp;Spremajući se da kine, Beris izjavi: "Ja mogu da izvučem gram čistog kokaina po ukupnoj ceni, za sastojke iz kojih ga dobijam, ne uključujući moj rad, manjoj od jednog dolara."
<BR>&nbsp;&nbsp;&nbsp;&nbsp;&nbsp;"Sereš."
<BR>&nbsp;&nbsp;&nbsp;&nbsp;&nbsp;"Upriličiću ti demonstraciju."
<BR>&nbsp;&nbsp;&nbsp;&nbsp;&nbsp;"Odakle dolaze ti sastojci?"
<BR>&nbsp;&nbsp;&nbsp;&nbsp;&nbsp;"Iz dragstora", reče Beris i skoči na noge, razbacavši u uzbuđenju komadiće pite. "Plati račun", reče, "pa ću ti pokazati. Imam privremenu laboratoriju postavljenu u kući, dok ne budem u stanju da napravim bolju. Možeš da posmatraš kako dobijam gram kokaina iz običnih, legalnih stvari koje se slobodno kupuju u dragstoru s bakalukom, za manje od jednog dolara." On krenu niz prolaz između stolova. "Hajde." Glas mu je bio nestrpljiv.
<BR>&nbsp;&nbsp;&nbsp;&nbsp;&nbsp;"Jakako", reče Čarls Frek, uzevši račun i pošavši za njim. Dasa je blesav, pomisli. Ili možda i nije. Sa svim tim hemijskim opitima koje vrši, s tolikim čitanjem i čitanjem u oblasnoj biblioteci... možda tu ima nešto. Misli na zaradu, pomisli on. Misli na to koliko bismo mogli da počistimo!
<BR>&nbsp;&nbsp;&nbsp;&nbsp;&nbsp;On požuri za Berisom, koji je vadio ključeve svog Karman gija, prolazeći u polovnom avijatičarskom odelu kraj kasirke.
<BR>
<BR>&nbsp;&nbsp;&nbsp;&nbsp;&nbsp;Zaustavili su se na parkingu ispred dragstora, izišli i ušetali unutra. Kao i obično, ogroman glupav drot je stajao pretvarajući se da čita porno časopis za prvim pultom; u stvari, Čarls Frek je to znao, on proverava sve koji ulaze, da bi video imaju li nameru da opelješe radnju.
<BR>&nbsp;&nbsp;&nbsp;&nbsp;&nbsp;"Šta ćemo ovde da pokupimo?" upita on Berisa, koji se nehajno šetkao između rafova prepunih hrane.
<BR>&nbsp;&nbsp;&nbsp;&nbsp;&nbsp;"Bocu spreja", reče Beris. "Bocu Solarokaina."
<BR>&nbsp;&nbsp;&nbsp;&nbsp;&nbsp;"Spreja protiv sunčanih opekotina?" Čarls Frek nije verovao da se ovo stvarno događa, ali s druge strane, ko zna? Ko može biti siguran? Pošao je za Berisom do tezge; ovog puta Beris je platio.
<BR>&nbsp;&nbsp;&nbsp;&nbsp;&nbsp;Kupili su bocu Solarokaina, a onda prošli pored drota, pa natrag do kola. Beris brzo iziđe sa parkinga, pa niz ulicu, sve dalje i dalje, vratolomnom brzinom, ne obraćajući pažnju na znake za ograničenje brzine, sve dok se konačno nije zaustavio pred kućom Boba Arktora, sa gomilom neotvorenih novina u visokoj travi u prednjem dvorištu.
<BR>&nbsp;&nbsp;&nbsp;&nbsp;&nbsp;Izlazeći, Beris sa zadnjeg sedišta podiže neke sprave, sa kojih su visile žice, da ih unese unutra. Voltmetar, opazi Čarls Frek. I ostala elektronska oprema za testiranje, kao i aparat za lemljenje. "Za šta je ovo?" upita on.
<BR>&nbsp;&nbsp;&nbsp;&nbsp;&nbsp;"Treba da obavim dug i naporan posao", reče Beris, noseći razne sprave, plus Solarokain, stazom do ulaznih vrata. On pruži Čarlsu Freku ključ od kuće. "A verovatno neću biti plaćen. Kao po običaju."
<BR>&nbsp;&nbsp;&nbsp;&nbsp;&nbsp;Čarls Frek otključa vrata, i oni uđoše u kuću. Dve mačke i jedan pas zatrčaše se ka njima, puštajući glasove pune nade; on i Beris ih pažljivo odgurnuše nogom u stranu.
<BR>&nbsp;&nbsp;&nbsp;&nbsp;&nbsp;U stražnjem delu male trpezarije Beris je, tokom poslednjih nedelja, postavio nekakvu otkačenu laboratoriju, sa bocama i parčićima koječega ovde-onde, sa naizgled bezvrednim predmetima koje je pokrao s raznih mesta. Beris je, Čarls Frek je znao, jer je morao da sluša o tome, verovao ne toliko u bogatstvo koliko u dovitljivost. Moraš biti u stanju da se poslužiš prvom stvari koja ti dođe pod ruku, kako bi postigao svoj cilj, propovedao je Beris. Pribadača, spajalica, deo složene sprave čiji je drugi deo pokvaren ili izgubljen... Čarlsu Freku je izgledalo kao da je neki pacov tu otvorio radnju, vršeći opite onim što pacov smatra dragocenim.
<BR>&nbsp;&nbsp;&nbsp;&nbsp;&nbsp;Prvi potez u Berisovoj zamisli bio je da uzme plastičnu kesu iz rolne kraj sudopere i da u nju istrese sadržaj boce sa sprejom, ne prestajući dok se boca, ili u najmanju ruku gas, nije ispraznila.
<BR>&nbsp;&nbsp;&nbsp;&nbsp;&nbsp;"Ovo je nestvarno", reče Čarls Frek. "Super nestvarno."
<BR>&nbsp;&nbsp;&nbsp;&nbsp;&nbsp;"Ono što su smišljeno uradili", veselo reče Beris, poslujući, "jeste da su pomešali kokain sa uljem, tako da se ne može izvući. Ali moje znanje hemije je takvo da tačno znam kako da odvojim kokain od ulja." Počeo je žustro da istresa so u gumastu slinavu masu u kesi. Onda je sve sipao u staklenu teglu. "Zamrzavam ga", objavi on, uz osmeh, "a to primorava kristale kokaina da se dignu na površinu, pošto su lakši od vazduha. Od ulja, hoću reći. A onda, završni potez, naravno, čuvam za sebe, ali on uključuje zamršen metodološki postupak filtriranja." On otvori zamrzivač iznad frižidera i pažljivo smesti teglu unutra.
<BR>&nbsp;&nbsp;&nbsp;&nbsp;&nbsp;"Koliko dugo će biti u tome?" upita Čarls Frek.
<BR>&nbsp;&nbsp;&nbsp;&nbsp;&nbsp;"Pola sata." Beris izvadi jednu od svojih ručno smotanih cigareta, pripali, zatim odšeta do gomile elektronske opreme za testiranje. Stajao je tamo premišljajući, trljajući čupavu bradu.
<BR>&nbsp;&nbsp;&nbsp;&nbsp;&nbsp;"Da", reče Čarls Frek, "ali, hoću da kažem, pa čak i ako iz toga dobiješ ceo gram čistog kokaina, ja ne mogu da ga upotrebim na Doni da bih joj se... znaš, zauzvrat uvukao među noge. To je kao da je kupuješ; stvar se svodi na to."
<BR>&nbsp;&nbsp;&nbsp;&nbsp;&nbsp;"Razmena", ispravi ga Beris. "Ti njoj daš poklon, ona tebi da poklon. Najdragoceniji poklon koji žena ima."
<BR>&nbsp;&nbsp;&nbsp;&nbsp;&nbsp;"Ona će znati da je kupujem." Dovoljno puta je video Donu da bi to ukapirao; Dona bi smesta opazila prevaru.
<BR>&nbsp;&nbsp;&nbsp;&nbsp;&nbsp;"Kokain je afrodizijak", promrmlja Beris, pola za sebe; postavljao je opremu za testiranje pored Arktorovog cefalohromoskopa, koji je bio Bobova najskuplja dragocenost. "Kad ušmrkne dobar deo ovoga, biće srećna da se otčepi."
<BR>&nbsp;&nbsp;&nbsp;&nbsp;&nbsp;"Sranje, čoveče", pobuni se Čarls Frek. "Ti pričaš o devojci Boba Arktora. On je moj prijatelj i čovek sa kojim živite ti i Lakmen."
<BR>&nbsp;&nbsp;&nbsp;&nbsp;&nbsp;Beris smesta podiže tršavu glavu; izvesno vreme je odmeravao Čarlsa Freka. "Ima mnogo toga o Bobu Arktoru čega ti nisi svestan", reče. "Čega niko od nas nije svestan. Tvoj pogled je suviše prost i naivan, a ti o njemu misliš ono što on hoće da misliš."
<BR>&nbsp;&nbsp;&nbsp;&nbsp;&nbsp;"On je ispravan momak."
<BR>&nbsp;&nbsp;&nbsp;&nbsp;&nbsp;"Svakako", reče Beris, klimajući glavom i cereći se. "Van svake sumnje. Jedan od najboljih na svetu. Ali ja sam naučio - mi smo naučili, mi koji smo Arktora posmatrali pomno i pronicljivo - da u njemu razlikujemo izvesne protivurečnosti. Kako u sklopu ličnosti, tako i u ponašanju. U celokupnom njegovom odnosu prema životu. U njegovom, tako reći, urođenom stilu."
<BR>&nbsp;&nbsp;&nbsp;&nbsp;&nbsp;"Imaš nešto određeno?"
<BR>&nbsp;&nbsp;&nbsp;&nbsp;&nbsp;Berisove oči, iza zelenih stakala, zaigraše.
<BR>&nbsp;&nbsp;&nbsp;&nbsp;&nbsp;"To što ti oči poigravaju, meni ništa ne znači", reče Čarls Frek. "Šta nije u redu sa cefoskopom, pa da na njemu radiš?" Približio se da i sam pogleda.
<BR>&nbsp;&nbsp;&nbsp;&nbsp;&nbsp;Nagnuvši centralno postolje na stranu, Beris reče: "Kaži mi šta primećuješ na donjem spletu žica."
<BR>&nbsp;&nbsp;&nbsp;&nbsp;&nbsp;"Vidim presečene žice", reče Čarls Frek. "I gomilu nečega što liči na namerne kratke spojeve. Ko je to uradio?"
<BR>&nbsp;&nbsp;&nbsp;&nbsp;&nbsp;Berisove vesele sveznalačke oči ponovo zaigraše s posebnim uživanjem.
<BR>&nbsp;&nbsp;&nbsp;&nbsp;&nbsp;"Serem se ja na to bezvezno šatro značajno đubre", reče Čarls Frek. "Ko je oštetio ovaj cefoskop? Kad se to desilo? Tek skoro si otkrio? Arktor ništa nije rekao kad sam ga poslednji put video, a to je bilo prekjuče."
<BR>&nbsp;&nbsp;&nbsp;&nbsp;&nbsp;Beris reče: "Možda još nije bio spreman da priča o tome."
<BR>&nbsp;&nbsp;&nbsp;&nbsp;&nbsp;"Pa", reče Čarls Frek, "što se mene tiče, ti govoriš u otkačenim zagonetkama. Mislim da ću otići do jednog stacionara Nove Staze, prijaviti se i proći kroz skidanje na suvo i dobiti terapiju, uništiteljsku igru koju igraju, i biti s tim tipovima dan i noć, a da ne moram da budem u društvu tajanstvenih ludaka kao što si ti koji nesuvislo govore i koje ne mogu da razumem. Vidim da je ovaj cefoskop sjeban, ali ti mi ništa ne govoriš. Je l' pokušavaš da tvrdiš da je Bob Arktor to uradio, svojoj sopstvenoj skupoj opremi, ili ne pokušavaš? Šta hoćeš da kažeš? Voleo bih da sad živim u Novoj Stazi, gde ne bih morao svakodnevno da prolazim kroz ovo šatro značajno sranje koje ne kapiram, ako ne s tobom onda s nekim drugim izakanim ludakom ko što si ti, koji je podjednako odlepio." Sevao je očima.
<BR>&nbsp;&nbsp;&nbsp;&nbsp;&nbsp;"Ja nisam oštetio ovaj predajnik", reče Beris zamišljeno, dok mu je brk poigravao, "a čisto sumnjam u to da ga je Erni Lakmen oštetio."
<BR>&nbsp;&nbsp;&nbsp;&nbsp;&nbsp;"Čisto sumnjam da je Erni Lakmen ikad išta u životu oštetio, osim onog puta kad je flipnuo od lošeg esida i izbacio stočić za kafu i sve ostalo iz dnevne sobe kroz prozor na parking ispod onog stana koji su imali, on i ona ženska Džoan. To je drugo. Obično je Erni sabraniji od nas ostalih. Ne, Erni ne bi namerno pokvario ničiji cefoskop. A Bob Arktor - njegov je, zar ne? Šta bi on uradio, ustao tajno u pola noći, ne znajući šta radi, i učinio to, tako izradio sebe? To je učinio neko ko je hteo da ga izradi. To je u pitanju." Verovatno si ti to uradio, ti zajebani drkadžijo, mislio je. Imaš potrebno tehničko znanje, a mozak ti je uvrnut. "Onog ko je ovo uradio", reče on, "treba smestiti ili u Saveznu kliniku za neuralnu afaziju ili u večna lovišta. Radije, po mom mišljenju, u ovo drugo. Bob se uvek stvarno palio na ovaj Altekov cefoskop; sigurno sam ga sto puta video kako ga stavlja, svaki put čim uveče dođe kući s posla, čim uđe na vrata. Svaki čovek ima jednu stvar koju čuva kao dragocenost. Ovo je bila njegova. Zato kažem, ovo je sranje što su mu uradili, čoveče, sranje."
<BR>&nbsp;&nbsp;&nbsp;&nbsp;&nbsp;"To sam i hteo da kažem."
<BR>&nbsp;&nbsp;&nbsp;&nbsp;&nbsp;"Šta si hteo da kažeš?"
<BR>&nbsp;&nbsp;&nbsp;&nbsp;&nbsp;"'Čim uveče dođe kući s posla'", ponovi Beris. "Već neko vreme nagađam kod koga je zaista zaposlen Bob Arktor, koja je to tačno organizacija kad ne može da nam kaže."
<BR>&nbsp;&nbsp;&nbsp;&nbsp;&nbsp;"To je jebeni Centar za otkup maraka Plavi čip, u Placenciji", reče Čarls Frek. "Jednom mi je rekao."
<BR>&nbsp;&nbsp;&nbsp;&nbsp;&nbsp;"Pitam se šta on tamo radi."
<BR>&nbsp;&nbsp;&nbsp;&nbsp;&nbsp;Čarls Frek uzdahnu. "Boji marke u plavo." Beris mu se stvarno nije dopadao. Frek požele da je negde drugde, možda da radi šemu s prvom osobom na koju naleti ili koju pozove. Možda treba da zbrišem, reče on samom sebi, ali onda se seti tegle s uljem i kokainom koja se hladila u zamrzivaču, roba u vrednosti od sto dolara, po ceni od devedset osam centi. "Čuj", reče, "kad će ono biti gotovo? Mislim da me zavitlavaš. Kako ga ljudi iz Solarokaina prodaju za tako male pare ako sadrži gram čistog kokaina? Kako mogu da zarade?"
<BR>&nbsp;&nbsp;&nbsp;&nbsp;&nbsp;"Oni kupuju", izjavi Beris, "na veliko."
<BR>&nbsp;&nbsp;&nbsp;&nbsp;&nbsp;U glavi, Čarls Frek stade da vrti trenutni izmišljen film: kamioni-kiperi puni kokaina parkiraju pored ulaza u fabriku Solarokaina, ma gde ona bila, možda u Klivlendu, istovaruju tone i tone čistog, nedirnutog, nepomešanog, visoko kvalitetnog kokaina u jedan kraj fabrike, gde se on meša sa uljem i inertnim gasom i ostalim đubretom, a zatim sabija u jarko obojene male boce spreja, koje će se naslagati u hiljadama dragstora, parfimerija i samoposluga. Ono što bi trebalo da učinimo, premišljao je, jeste da prevrnemo jedan od tih kipera; da uzmemo ceo tovar, možda tri i po do četiri stotine kila - do đavola, mnogo više. Kolika je nosivost kipera?
<BR>&nbsp;&nbsp;&nbsp;&nbsp;&nbsp;Beris mu donese sad već praznu bocu Solarokain spreja, da je pogleda; pokaza mu nalepnicu, na kojoj je bio ispisan sastav. "Vidiš? Benzokain. Za šta samo izvesni daroviti ljudi znaju da je trgovačko ime za kokain. Kad bi rekli kokain, ljudi bi provalili stvar i na kraju radili ono što ja radim. Ljudi samo nemaju dovoljno obrazovanja da to shvate. Naučnog obrazovanja, kroz kakvo sam ja prošao."
<BR>&nbsp;&nbsp;&nbsp;&nbsp;&nbsp;"Šta ćeš da radiš sa tim znanjem?" upita Čarls Frek. "Osim što ćeš da napališ Donu Hotorn?"
<BR>&nbsp;&nbsp;&nbsp;&nbsp;&nbsp;"Planiram da na kraju napišem bestseler", reče Beris. "Spis za prosečnog čoveka o tome kako da bezbedno proizvede drogu u svojoj kuhinji, ne kršeći zakon. Vidiš, ovo nije kršenje zakona. Benzokain je legalan. Telefonirao sam u apoteku i pitao ih. Njega ima u mnogim stvarima."
<BR>&nbsp;&nbsp;&nbsp;&nbsp;&nbsp;"U-jeee", reče Čarls Frek, zadivljen. Pogledao je na ručni sat, da vidi koliko još moraju da čekaju.
<BR>
<BR>&nbsp;&nbsp;&nbsp;&nbsp;&nbsp;Henk, koji je bio gospodin F, rekao je Bobu Arktoru da proveri okolne stacionare Nove Staze kako bi ušao u trag jednom velikom dileru, koga je nadzirao, ali koji je naglo nestao s vidika.
<BR>&nbsp;&nbsp;&nbsp;&nbsp;&nbsp;Ovde-onda bi se poneki diler, shvativši da samo što nije uhapšen, sklonio u jedan od centara za lečenje narkomanije, kao što su Sijanon i Senter Point i Eks-Kalej i Nova Staza, izdajući se za zavisnika koji traži pomoć. Kad bi se našao unutra, njegov novčanik, njegovo ime, sve što ga je identifikovalo, bivalo je strgnuto s njega, kao priprema za izgradnju nove ličnosti, koja nije usmerena na drogu. U tom postupku nestajalo je mnogo stvari koje su ljudima iz policije bile potrebne da bi osumnjičenom ušli u trag. Zatim bi se, kasnije, kad se stvar slegne, diler ponovo pojavljivao i nastavljao svoje uobičajene aktivnosti napolju.
<BR>&nbsp;&nbsp;&nbsp;&nbsp;&nbsp;Niko nije znao koliko se često ovo događalo. Odeljenja za lečenje narkomanije pokušavala su da utvrde kad ih koriste na taj način, ali nisu uvek uspevala. Diler kome preti četrdesetogodišnja robija imao je podsticaj da složi dobru priču osoblju centra, koje je odlučivalo o tome da li će ga primiti ili odbiti. Njegove muke su u tom trenutku uglavnom bivale istinske.
<BR>&nbsp;&nbsp;&nbsp;&nbsp;&nbsp;Vozeći polako duž bulevara Katela, Bob Arktor je tražio oznaku za Novu Stazu i drvenu zgradu, nekad privatnu kuću, kojom su preduzimljivi ljudi rehabilitacionog centra upravljali u ovom kraju. Nije uživao u tome da se na kvarno uvlači u rehabilitacioni centar, izdajući se za mogućeg pacijenta kome treba pomoć, ali to je bio jedini način da se to uradi. Ako bi se predstavio kad agent za narkotike u potrazi za nekim, ljudi iz rehabilitacionog centra bi - većina njih, u svakom slučaju - po pravilu počeli da okolišaju. Nisu hteli da im Čovek uznemirava porodicu, a on je mogao da se postavi u njihovu kožu, da shvati razložnost svega toga. Ovi bivši zavisnici trebalo bi da su najzad bezbedni; u stvari, osoblje rehabilitacionog centra obično je pri ulasku i zvanično jemčilo bezbednost. S druge strane, diler za kojim je tragao bio je prvorazredni drkadžija, a takva zloupotreba rehabilitacionog centra bila je u suprotnosti s najvišim interesima svih. Nije video nikakav izbor za sebe, ni za gospodina F, koji ga je i uputio na trag Spejda Viksa. Viks je beskonačno dugo bio Arktorov glavni predmet, bez učinka. A sad, čitavih deset dana, nije uspevao da ga pronađe.
<BR>&nbsp;&nbsp;&nbsp;&nbsp;&nbsp;Ugledao je krupan natpis, zaustavio se na malom parkingu, koji je ovaj ogranak Nove Staze delio sa pekarom i nesigurnim korakom pošao stazom do ulaznih vrata, ruku nabijenih u džepove, izvodeći svoju tačku naduvan-i-jadan.
<BR>&nbsp;&nbsp;&nbsp;&nbsp;&nbsp;Bar mu odeljenje nije zameralo što je izgubio Spejda Viksa. Po njihovoj proceni, zvanično, to je samo dokazivalo koliko je Viks prevejan. Tehnički, Viks je bio više nabavljač nego diler: u nejednakim vremenskim razmacima donosio je tovare teške droge iz Meksika, u neko mesto van Los Anđelesa, gde su se kupci sastajali i delili je. Viksov način krijumčarenja droge preko granice bio je čist: on bi je zalepio odozdo za kola nekog strejta koji čeka ispred njega na prelazu, zatim pratio tipa kad pređe u SAD i ubijao ga prvom zgodnom prilikom. Ako bi granična patrola SAD otkrila drogu zalepljenu za strejtova kola, onda bi strejt bio priveden, ne Viks. Posedovanje je u Kaliforniji stvar prima facie. Utoliko gore po strejta, njegovu ženu i decu.
<BR>&nbsp;&nbsp;&nbsp;&nbsp;&nbsp;Bolje no iko drugi u tajnoj službi Orindž Kauntija, on je smesta prepoznavao Viksa: debeli crni tip, tridesetih godina, s naročitim sporim i istančanim načinom izražavanja, kao da ga je napamet naučio u nekoj folirantskoj engleskoj školi. U stvari, Viks je bio poreklom iz sirotinjskih četvrti Los Anđelesa. Taj govor je, najverovatnije, naučio sa obrazovnih kaseta pozajmljenih iz biblioteke nekog koledža.
<BR>&nbsp;&nbsp;&nbsp;&nbsp;&nbsp;Viks je voleo da se oblači uzdržano, ali elegantno, kao da je lekar ili advokat. Često je nosio skupocenu aktovku od krokodilske kože i naočari s koštanim okvirom. Takođe, obično je bio naoružan sačmarom za koju je poručio ručno pravljenu pištoljsku dršku iz Italije, vrlo lepu i stilski obrađenu. Ali u Novoj Stazi bi mu oduzeli sve probrane drangulije; obukli bi ga kao i sve ostale, u rasparenu poklonjenu odeću, a njegovu aktovku strpali u orman.
<BR>&nbsp;&nbsp;&nbsp;&nbsp;&nbsp;Otvorivši vrata od masivnog drveta, Arktor uđe.
<BR>&nbsp;&nbsp;&nbsp;&nbsp;&nbsp;Sumračan hodnik, salon s leve strane, u kome neki tipovi čitaju. Sto za ping-pong na suprotnom kraju, zatim kuhinja. Parole po zidovima, neke pisane rukom, neke odštampane: JEDINI PRAVI PROMAŠAJ JESTE KAD IZNEVERIŠ DRUGE i tako dalje. Malo galame, malo kretanja. Nova Staza održavala je razna sitna preduzeća; verovatno je većina stanara, kako momci tako i ženske, bila na poslu, u svojim frizerskim radnjama, na benzinskim pumpama i mastiljarskim poslovima. On je stajao, iznureno čekajući.
<BR>&nbsp;&nbsp;&nbsp;&nbsp;&nbsp;"Da?" Pojavi se devojka, lepa, odevena u veoma kratku, plavu, pamučnu suknju i majicu preko koje je, od jedne do druge bradavice, bilo ispisano NOVA STAZA.
<BR>&nbsp;&nbsp;&nbsp;&nbsp;&nbsp;On reče, promuklim, kreštavim, smernim glasom: "Ja... ja sam u gadnom stanju. Ne mogu više da se saberem. Mogu li da sednem?"
<BR>&nbsp;&nbsp;&nbsp;&nbsp;&nbsp;"Naravno." Devojka mahnu rukom; pojaviše se dva momka, osrednje spoljašnjosti, ravnodušnog izgleda. "Odvedite ga negde gde može da sedne i donesite mu malo kafe."
<BR>&nbsp;&nbsp;&nbsp;&nbsp;&nbsp;Kakav davež, mislio je Arktor dok je puštao dvojicu momaka da ga sprovedu do otrcanog, prepunjenog kauča. Sumorni zidovi, primeti on. Sumorna poklonjena boja lošeg kvaliteta. Oni, ipak, žive od priloga; teško je dobiti stalno finansiranje. "Hvala", reče on nesigurno, kao da mu je silno laknulo što je tu i što može da sedne. "Uau", reče on, pokušavajući da zagladi kosu; pravio se kao da ne može, pa odustao.
<BR>&nbsp;&nbsp;&nbsp;&nbsp;&nbsp;Devojka, tik ispred njega, strogo reče: "Izgledaš očajno, moj gospodine."
<BR>&nbsp;&nbsp;&nbsp;&nbsp;&nbsp;"Da", složiše se obojica momaka, iznenađujuće otresitim tonom. "Načisto usrano. Šta si radio, ležao u sopstvenim govnima?"
<BR>&nbsp;&nbsp;&nbsp;&nbsp;&nbsp;Arktor trepnu.
<BR>&nbsp;&nbsp;&nbsp;&nbsp;&nbsp;"Ko si ti?" upita jedan od momaka.
<BR>&nbsp;&nbsp;&nbsp;&nbsp;&nbsp;"Vidiš ko je on", reče drugi. "Neko đubre s jebenog smetlišta. Pogledaj." On pokaza na Arktorovu kosu. "Vaške. Zato te svrbi, Džek."
<BR>&nbsp;&nbsp;&nbsp;&nbsp;&nbsp;Devojka, smirena i iznad svega toga, ali ni najmanje prijateljski, reče: "Zašto si došao ovamo, gospodine?"
<BR>&nbsp;&nbsp;&nbsp;&nbsp;&nbsp;Za sebe, Arktor pomisli: 'Zato što ovde negde imate trgovca na veliko. A ja sam Čovek. A vi ste glupi, svi vi.' Ali umesto toga ulizički promrmlja, što se očigledno i očekivalo: "Rekoste li vi..."
<BR>&nbsp;&nbsp;&nbsp;&nbsp;&nbsp;"Da, gospodine, možeš dobiti malo kafe." Devojka mahnu glavom, a jedan od momaka poslušno ode do kuhinje.
<BR>&nbsp;&nbsp;&nbsp;&nbsp;&nbsp;Pauza. Zatim se devojka saže i dodirnu mu koleno. "Osećaš se prilično gadno, zar ne?" upita nežno.
<BR>&nbsp;&nbsp;&nbsp;&nbsp;&nbsp;Mogao je samo da klimne glavom.
<BR>&nbsp;&nbsp;&nbsp;&nbsp;&nbsp;"Osećaš stid i gađenje prema onome što jesi", reče ona.
<BR>&nbsp;&nbsp;&nbsp;&nbsp;&nbsp;"Da", složi se on.
<BR>&nbsp;&nbsp;&nbsp;&nbsp;&nbsp;"Prema prljavštini koju si od sebe napravio. Nužnička jama. Zabijajući tu iglu u dupe dan za danom, ubrizgavajući u svoje telo..."
<BR>&nbsp;&nbsp;&nbsp;&nbsp;&nbsp;"Nisam mogao više", reče Arktor. "Ovo mesto je jedina nada koje sam mogao da se setim. Imao sam jednog prijatelja koji je došao ovamo, mislim, rekao je da to namerava. Tip je crnac, tridesetih godina, obrazovan, vrlo učtiv i..."
<BR>&nbsp;&nbsp;&nbsp;&nbsp;&nbsp;"Porodicu ćeš upoznati kasnije", reče devojka. "Ako prođeš. Treba da zadovoljiš naše zahteve, shvataš. A prvi je iskrena potreba."
<BR>&nbsp;&nbsp;&nbsp;&nbsp;&nbsp;"To imam", reče Arktor. "Iskrenu potrebu."
<BR>&nbsp;&nbsp;&nbsp;&nbsp;&nbsp;"Moraš stvarno biti u teškoj frci da bi bio primljen ovde."
<BR>&nbsp;&nbsp;&nbsp;&nbsp;&nbsp;"I jesam", reče on.
<BR>&nbsp;&nbsp;&nbsp;&nbsp;&nbsp;"Koliko si navučen? Dokle ti je stigla navika?"
<BR>&nbsp;&nbsp;&nbsp;&nbsp;&nbsp;"Unca dnevno", reče Arktor.
<BR>&nbsp;&nbsp;&nbsp;&nbsp;&nbsp;"Čistog?"
<BR>&nbsp;&nbsp;&nbsp;&nbsp;&nbsp;"Da." On klimnu glavom. "Držim punu činiju na stolu."
<BR>&nbsp;&nbsp;&nbsp;&nbsp;&nbsp;"Biće super gadno. Celu noć ćeš gristi jastuk dok ga ne pocepaš u froncle; kad se probudiš, svuda unaokolo biće perja. A imaćeš i grčeve i penu na ustima. I uneređivaćeš se kao što to rade bolesne životinje. Jesi li spreman na to? Shvataš da mi ovde ništa ne dajemo."
<BR>&nbsp;&nbsp;&nbsp;&nbsp;&nbsp;"Ničeg i nema", reče on. Ovo je bio davež, a on je bio nemiran i razdražljiv. "Moj drugar", reče, "crnac. Je li uspeo ovde? Stvarno se nadam da ga kljunovi nisu pokupili usput - toliko je bio odlepio, čoveče, da je jedva držao pravac. Mislio je..."
<BR>&nbsp;&nbsp;&nbsp;&nbsp;&nbsp;"U Novoj Stazi nema neposrednih ličnih odnosa", reče devojka. "To ćeš naučiti."
<BR>&nbsp;&nbsp;&nbsp;&nbsp;&nbsp;"Da, ali je l' on uspeo ovde?" upita Arktor. Video je da gubi vreme. Isuse, mislio je, ovo je gore od onog što mi radimo u stanici, ovo džebranje. A ona mi neće reći baš ništa. Politika, shvatio je. Kao gvozdeni zid. Kad jednom uđeš u neko od ovih mesta, ti si mrtav za svet. Spejd Viks je mogao da sedi iza pregrade, slušajući i cerekajući se, ili je mogao uopšte ne biti ovde, ili bilo šta između ta dva. Čak ni sa nalogom - to nikad nije palilo. Osoblje u rehabilitacionim centrima je znalo kako da razvlači korak, da odugovlači, dok svi oni koji tu žive, a koje traži policija, ne zbrišu na sporedna vrata ili se ne zamandale u grejni kotao. Uostalom, svi članovi ovdašnjeg osoblja i sami su bili nekadašnji zavisnici. A nijednoj zakonskoj službi nije se dopadala ideja da pretumbavaju rehabilitacione ustanove: dreka javnosti nikad nije prestajala.
<BR>&nbsp;&nbsp;&nbsp;&nbsp;&nbsp;Vreme je da dignem ruke od Spejda Viksa, odluči on, i da se izvučem. Nije čudo što me nikad ranije nisu poslali ovamo; ovi momci nisu fini. A onda pomisli: Te tako, što se mene tiče, zauvek sam izgubio svoj glavni zadatak; Spejd Viks više ne postoji.
<BR>&nbsp;&nbsp;&nbsp;&nbsp;&nbsp;Podneću izveštaj gospodinu F, reče on sebi, i čekati da me prebaci na drugi zadatak. Do đavola s tim. On se kruto diže na noge i reče: "Ja kidam." Ona dvojica momaka su se sad vratila, jedan sa šoljom kafe, drugi s literaturom, očito obrazovne vrste.
<BR>&nbsp;&nbsp;&nbsp;&nbsp;&nbsp;"Da se nisi uzentovao", reče devojka nadmeno, s prezirom. "Nemaš petlju da se držiš svoje odluke? Da se skineš s đubreta? Četvornoške ćeš otpuzati natrag napolje?" Svo troje su se ljutito izbečili u njega.
<BR>&nbsp;&nbsp;&nbsp;&nbsp;&nbsp;"Kasnije", reče Arktor i pođe ka glavnim vratima, napolje.
<BR>&nbsp;&nbsp;&nbsp;&nbsp;&nbsp;"Jebeni fikseru", reče devojka iza njega. "Nemaš petlje, mozak ti je spržen, nemaš ništa. Puzi samo, puzi; to je tvoja odluka."
<BR>&nbsp;&nbsp;&nbsp;&nbsp;&nbsp;"Vratiću se", reče Arktor, žacnut. Ovdašnje raspoloženje ga je pritiskalo, a pojačalo se sad kad je odlazio.
<BR>&nbsp;&nbsp;&nbsp;&nbsp;&nbsp;"Možda nećemo hteti da te primimo nazad, kukavice", reče jedan od momaka.
<BR>&nbsp;&nbsp;&nbsp;&nbsp;&nbsp;"Moraćeš da preklinješ", reče drugi. "Možda ćeš morati žestoko da preklinješ. A možda te ni onda nećemo hteti."
<BR>&nbsp;&nbsp;&nbsp;&nbsp;&nbsp;"U stvari, nećemo te ni sad", reče devojka.
<BR>&nbsp;&nbsp;&nbsp;&nbsp;&nbsp;Na vratima, Arktor zastade i okrete se licem ka svojim tužiocima. Hteo je nešto da kaže, ali ni za živu glavu nije mogao ničeg da se seti. Oni su mu ispraznili mozak.
<BR>&nbsp;&nbsp;&nbsp;&nbsp;&nbsp;Njegov mozak odbijao je da radi. Nikakva misao, nikakva reakcija, nikakav odgovor koji bi im uputio, čak ni bedan, slabašan odgovor, nije mu padao na pamet.
<BR>&nbsp;&nbsp;&nbsp;&nbsp;&nbsp;Čudno, pomislio je i ostao zgranut.
<BR>&nbsp;&nbsp;&nbsp;&nbsp;&nbsp;I izišao iz zgrade u pravcu svojih parkiranih kola.
<BR>&nbsp;&nbsp;&nbsp;&nbsp;&nbsp;Što se mene tiče, mislio je, Spejd Viks je zauvek nestao. Ja se ne vraćam ni na jedno od ovih mesta.
<BR>&nbsp;&nbsp;&nbsp;&nbsp;&nbsp;Vreme je, odluči nelagodno, da zatražim novi zadatak. Da jurim nekog drugog.
<BR>&nbsp;&nbsp;&nbsp;&nbsp;&nbsp;Oni su čvršći od nas.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
