<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;"Gospodo iz Kluba anahajmskih lavova", reče čovek za mikrofonom, "danas po podne imamo izvanrednu priliku, jer, vidite, Orindž Kaunti nam je pružio mogućnost da saslušamo tajnog agenta za narkotike iz šerifove kancelarije u Orindž Kauntiju, a potom i da mu postavljamo pitanja." Čovek je blistao, odeven u ružičasto karirano odelo, sa širokom, sintetičkom, žutom kravatom, plavom košuljom i cipelama od skaja; bio je to predebeo čovek, uz to i prestareo, preveseo čak i onda kad je bilo malo ili nikakvog razloga za veselje.
<BR>&nbsp;&nbsp;&nbsp;&nbsp;&nbsp;Posmatrajući ga, tajni agent za narkotike oseti mučninu.
<BR>&nbsp;&nbsp;&nbsp;&nbsp;&nbsp;"Sad, primetićete", reče domaćin Kluba lavova, "da jedva možete videti ovog pojedinca, koji sedi odmah desno od mene, jer on nosi ono što se zove skrembl-odelo, to jest isto ono odelo koje nosi - u stvari mora da nosi - tokom izvesnih razdoblja, u stvari većine, svojih dnevnih aktivnosti na sprovođenju zakona. Kasnije će on objasniti zašto."
<BR>&nbsp;&nbsp;&nbsp;&nbsp;&nbsp;Publika, u kojoj su se na sve moguće načine ogledale vrline domaćina, posmatrala je pojedinca u skrembl-odelu.
<BR>&nbsp;&nbsp;&nbsp;&nbsp;&nbsp;"Ovaj čovek", izjavi domaćin, "koga ćemo zvati Fred, jer je to njegovo šifrovano ime pod kojim podnosi izveštaj o prikupljenim informacijama, kad se nađe u skrembl-odelu, ne može biti identifikovan na osnovu glasa, čak ni preko tehnološkog snimka glasa, niti na osnovu spoljašnjeg izgleda. On liči, zar ne, na nejasan obris i ništa više? Jesam li u pravu?" On razvuče usta u širok osmeh. Njegova publika, procenivši da je ovo uistinu smešno, takođe se malo nasmejala.
<BR>&nbsp;&nbsp;&nbsp;&nbsp;&nbsp;Skrembl-odelo bilo je izum Bel laboratorije, koji je slučajno izmislio radnik po imenu S. A. Pauers. On je, nekoliko godina ranije, eksperimentisao sa supstancama koje podsticajno deluju na nervno tkivo, a jedne večeri, pošto je sebi ubrizgao intravenoznu injekciju za koju se smatralo da je bezbedna i blago euforična, doživeo je strašan pad GABA tečnosti u mozgu. Subjektivno, on je posmatrao sablasne svetlace na suprotnom zidu spavaće sobe, besomučno rastuću montažu nečega što mu se, u taj mah, učinilo nalik na savremene apstraktne slike.
<BR>&nbsp;&nbsp;&nbsp;&nbsp;&nbsp;Tokom nekih šest sati, u transu, S. A. Pauers je posmatrao na hiljade Pikasovih slika kako smenjuju jedna drugu munjevitom brzinom, a zatim je bio počašćen Paulom Kleom, i to sa više slika no što je slikar naslikao tokom čitavog života. S. A. Pauers je, posmatrajući potom Modiljanijeve slike kako se sumanuto brzo nižu, pretpostavio (za sve je potrebna neka teorija) da mu to Rozenkrojcerovci telepatski šalju slike, verovatno uz pomoć veoma usavršenih mikrorelejnih sistema; ali potom se, kad su počele da ga napadaju slike Kandinskog, setio da je najveći umetnički muzej u Lenjingradu specijalizovan za takve neobjektivne moderniste, pa je zaključio da to Sovjeti pokušavaju da stupe u telepatsku vezu s njim.
<BR>&nbsp;&nbsp;&nbsp;&nbsp;&nbsp;Ujutru se setio da velik pad GABA moždane tečnosti obično prouzrokuje tako snažan osećaj vida praćen svetlacima; niko nije pokušavao, uz pomoć mikrotalasa ili bez nje, da stupi s njim u telepatsku vezu. Ali to mu je ipak dalo ideju za skrembl-odelo. U osnovi, njegov nacrt se sastojao od višestranih kvarcnih sočiva priključenih na minijaturni kompjuter čije su banke podataka sadržavale do milion i po usitnjenih slika fiziognomija raznih ljudi: muškaraca i žena, dece, sa svim varijantama zabeleženim i zatim projektovanim u svim pravcima podjednako na supertanku opnu nalik na koprenu, dovoljno veliku da u nju stane prosečan čovek.
<BR>&nbsp;&nbsp;&nbsp;&nbsp;&nbsp;Kako je kompjuter pretraživao svoje banke, tako je projektovao svaku zamislivu boju očiju, boju kose, oblik i tip nosa, raspored zuba, raspored kostiju lica - cela koprenasta opna dobijala je sve moguće fizičke odlike koje su se projektovale u svakoj nanosekundi, a zatim prelazila na sledeće. Tek da bi svoje skrembl-odelo učinio delotvornijim, S. A. Pauers je programirao kompjuter tako da promeni redosled odlika u svakoj grupi. A da bi snizio troškove (federalcima se to uvek dopada), on je izvor materijala za opnu pronašao u velikoj industrijskoj firmi koja je već poslovala sa Vašingtonom.
<BR>&nbsp;&nbsp;&nbsp;&nbsp;&nbsp;U svakom slučaju, onaj ko nosi skrembl-odelo predstavlja Svakog i u svakoj kombinaciji (do kombinacija od milion i po pod-bita) tokom svakog sata. Shodno tome, svaki opis njega - ili nje - nema nikakvog smisla. Nepotrebno je reći da je S. A. Pauers ubacio sopstvene fiziognomijske odlike u kompjutere, tako da su se, zatrpane u mahnitoj izmeni osobina, njegove vlastite crte pojavljivale i mešale... prosečno, izračunao je, jednom u pedeset godina po odelu, prikazivale se i rastavljale, dobivši dovoljno vremena u svakom odelu. To je bio njegov najbliži dodir sa besmrtnošću.
<BR>&nbsp;&nbsp;&nbsp;&nbsp;&nbsp;"Da čujemo pljesak za nejasni obris!" glasno reče domaćin, a gomila zapljeska.
<BR>&nbsp;&nbsp;&nbsp;&nbsp;&nbsp;U svom skrembl-odelu, Fred, koji je bio i Robert Arktor, prostenja i pomisli: 'Ovo je strašno.'
<BR>&nbsp;&nbsp;&nbsp;&nbsp;&nbsp;Jednom mesečno je po jedan tajni agent za narkotike bivao nasumce određen da govori na praznoglavim skupovima kao što je ovaj. Danas je na njega došao red. Posmatrajući svoju publiku, on je shvatio koliko mrzi strejt ljude. Oni misle da je sve divno. Osmehivali su se. Zabavljali su se.
<BR>&nbsp;&nbsp;&nbsp;&nbsp;&nbsp;Možda su u ovom času doslovno bezbrojni sastavni delovi njegovog skrembl-odela projektovali S. A. Pauersa.
<BR>&nbsp;&nbsp;&nbsp;&nbsp;&nbsp;"Ali da budemo ozbiljni samo na trenutak", reče domaćin, "ovaj čovek ovde..." On zastade, prisećajući se.
<BR>&nbsp;&nbsp;&nbsp;&nbsp;&nbsp;"Fred", reče Bob Arktor. S. A. Fred.
<BR>&nbsp;&nbsp;&nbsp;&nbsp;&nbsp;"Fred, da." Domaćin, živnuvši, nastavi, podižući glas prema publici: "Vidite, Fredov glas liči na one robotske kompjuterske glasove dole u San Dijegu u banci, kad se uvezete kolima, savršeno bezličan i veštački. On u nama ne ostavlja nikakav osoben utisak, isto kao onda kad podnosi izveštaj svojim pretpostavljenim u Odeljenju za zloupotrebu droga u Orindž Kauntiju, pardon, u Programu." On značajno poćuta. "Vidite, ovi policijski službenici izloženi su strašnom riziku, zato što su snage droge, kao što znamo, sa zapanjujućom veštinom prodrle u razne organe zakona širom nacije, ili su najverovatnije prodrle, prema najbolje obaveštenim stručnjacima. Tako je ovo skrembl-odelo neophodno za zaštitu ovih predanih ljudi."
<BR>&nbsp;&nbsp;&nbsp;&nbsp;&nbsp;Mlak pljesak za skrembl-odelo. A zatim pogledi puni iščekivanja upereni u Freda, koji se skrivao iza svoje opne.
<BR>&nbsp;&nbsp;&nbsp;&nbsp;&nbsp;"Ali u svom poslu na terenu", dodade domaćin konačno, dok se udaljavao od mikrofona da napravi mesta Fredu, "on, naravno, ne nosi ovo. On se oblači kao vi ili ja, iako, naravno, u hipi odelo predstavnika raznih potkulturnih grupa u kojima neumorno rovari."
<BR>&nbsp;&nbsp;&nbsp;&nbsp;&nbsp;On pokretom pozva Freda da ustane i priđe mikrofonu. Fred, Robert Arktor, radio je ovo već šest puta, i znao je šta da kaže i šta ga čeka: probrani stepeni i vrste dupeglavačkih pitanja i neprozirne gluposti. Ovo je za njega gubitak vremena, povrh toga što se ljuti i svakog puta ima osećanje uzaludnosti, i uvek sve jače.
<BR>&nbsp;&nbsp;&nbsp;&nbsp;&nbsp;"Kad biste me videli na ulici", reče on u mikrofon, pošto je pljesak utihnuo, "rekli biste, 'Eno ga uvrnuto čudovište od narkosa'. I osetili biste odbojnost i udaljili se."
<BR>&nbsp;&nbsp;&nbsp;&nbsp;&nbsp;Muk.
<BR>&nbsp;&nbsp;&nbsp;&nbsp;&nbsp;"Ja ne ličim na vas", reče on. "Ne mogu to sebi da dozvolim. Moj život zavisi od toga." U stvari, on se nije baš mnogo razlikovao od njih. A, uostalom, on bi u svakom slučaju nosio ono što nosi svakog dana, bez obzira na posao, bez obzira na život. Njemu se dopadalo ono što nosi. Ali ono što je sad govorio uglavnom su napisali drugi ljudi i dali mu da nauči napamet. Mogao je malo da se udalji, ali svi su imali standardan obrazac koji su koristili. Uveden nekoliko godina ranije od strane šefa odseka, on je sad postao naredba.
<BR>&nbsp;&nbsp;&nbsp;&nbsp;&nbsp;Sačekao je da im se to slegne.
<BR>&nbsp;&nbsp;&nbsp;&nbsp;&nbsp;"Prvo ću vam kazati", reče on, "šta ja pokušavam da uradim kao tajni policajac zadužen da uđe u trag dilerima, a pre svega izvoru njihovih ilegalnih droga na ulicama naših gradova i hodnicima naših škola, ovde u Orindž Kauntiju. Reći ću vam" - on zastade, kao što su ga obučili na PR časovima na akademiji - "čega se plašim", završi on.
<BR>&nbsp;&nbsp;&nbsp;&nbsp;&nbsp;To ih je trglo; svi su se pretvorili u oči.
<BR>&nbsp;&nbsp;&nbsp;&nbsp;&nbsp;"Ono čega se plašim", reče on, "danju i noću, jeste da naša deca, vaša deca i moja deca..." On opet zastade. "Ja ih imam dvoje", reče. Zatim, sasvim tiho: "Mali su, sasvim mali." A potom uzbuđeno podiže glas. "Ali ne suviše mali da ne bi bili navučeni, smišljeno navučeni, zbog zarade, od strane onih koji hoće da unište ovo društvo." Opet pauza. "Još ne znamo", nastavi on odmah, smirenije, "ko su tačno ti ljudi - ili bilje rečeno životinje - koji vrebaju našu mladež, kao u divljoj džungli u inostranstvu, kao u nekoj stranoj zemlji, ne našoj. Identitet dobavljača tih otrova smućkanih od đubreta koje uništava mozak, a koje dnevno ubrizgava, dnevno guta, dnevno puši nekoliko miliona muškaraca i žena - ili, bolje rečeno, onih koji su nekad bili muškarci i žene - postepeno se otkriva. Ali na kraju ćemo, tako mi Boga, zasigurno znati."
<BR>&nbsp;&nbsp;&nbsp;&nbsp;&nbsp;Glas iz publike: "Razvalite ih!"
<BR>&nbsp;&nbsp;&nbsp;&nbsp;&nbsp;Drugi glas, podjednako oduševljen: "Vatajte komunjare!"
<BR>&nbsp;&nbsp;&nbsp;&nbsp;&nbsp;Pljesak ponovljen nekoliko puta.
<BR>&nbsp;&nbsp;&nbsp;&nbsp;&nbsp;Robert Arktor zastade. Zurio je u njih, u strejt ljude u skupim odelima, sa skupim kravatama, skupim cipelama, i mislio: supstanca S uopšte ne može da uništi njihove mozgove; oni ih uopšte i nemaju.
<BR>&nbsp;&nbsp;&nbsp;&nbsp;&nbsp;"Kažite onako kako jeste", začu se nešto manje oduševljen glas, ženski glas. Potraživši pogledom, Arktor opazi sredovečnu gospođu, ne tako skupo odevenu, nervozno sklopljenih ruku.
<BR>&nbsp;&nbsp;&nbsp;&nbsp;&nbsp;"Svakog dana", reče Fred, Robert Arktor, kako bilo, "ova bolest uzima danak od nas. Potkraj svakog minulog dana, priliv zarade - a gde ona odlazi, mi..." On zastade. Ni po cenu života nije mogao da iskopa ostatak rečenice, iako ju je milion puta ponovio, što na časovima, što na ranijim predavanjima.
<BR>&nbsp;&nbsp;&nbsp;&nbsp;&nbsp;U celoj prostranoj sali vladao je muk.
<BR>&nbsp;&nbsp;&nbsp;&nbsp;&nbsp;"Pa", reče on, "stvar uostalom i nije u zaradi. Stvar je u nečem drugom. U onom što vidite da se dešava."
<BR>&nbsp;&nbsp;&nbsp;&nbsp;&nbsp;Oni nisu primetili nikakvu razliku, zapazi on, iako je batalio pripremljen govor i lutao, sam samcit, bez pomoći PR momaka iz Gradskog centra Orindž Kauntija. Uostalom, kakvu razliku? - mislio je. Pa šta? Šta oni stvarno znaju ili šta mare? Strejt ljudi, mislio je, žive u svojim utvrđenim stambenim kompleksima, pod zaštitom svojih čuvara, spremnih da otvore vatru na svakog narkosa koji se uspentra uza zid s praznom jastučnicom, da im ćorne klavir i električni sat i aparat za brijanje i muzički stub, koje ionako nisu platili, ne bi li sebi pribavio fiks, pribavio šit bez koga u protivnom može umreti, načisto i na mestu umreti od bola i apstinentske krize. Ali, mislio je, kad živiš unutra i bezbedno gledaš napolje, kad je tvoj zid obezbeđen strujom, a tvoj čuvar naoružan, zašto bi ti o tome razmišljao?
<BR>&nbsp;&nbsp;&nbsp;&nbsp;&nbsp;"Kad biste vi bili dijabetičari", reče on, "a ne biste imali para za injekciju insulina, da li biste ukrali da dođete do novca?" Ili biste naprosto umrli?"
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;Kroz slušalicu u njegovom skrembl-odelu metalni glas reče: "Mislim da je bolje da se vratiš na pripremljeni tekst, Frede. Zaista ti to savetujem."
<BR>&nbsp;&nbsp;&nbsp;&nbsp;&nbsp;U mikrofon na vratu, Fred, Robert Arktor, kako bilo, reče: "Zaboravio sam ga." To je mogao čuti samo njegov pretpostavljeni u GŠ Orindž Kauntija, koji nije bio gospodin F, to jest Henk. Bio je to anoniman pretpostavljeni, koji mu je dodeljen samo za ovu priliku.
<BR>&nbsp;&nbsp;&nbsp;&nbsp;&nbsp;"Doo-bro", reče zvanični metalni šaptač u slušalicu. "Ja ću ti ga čitati. Ponavljaj za mnom, ali pokušaj da zvuči neusiljeno." Malo oklevanje, šuštanje stranica. "Da vidimo... 'Svakog dana priliv zarade - gde ona odlazi mi...' Tu si otprilike stao."
<BR>&nbsp;&nbsp;&nbsp;&nbsp;&nbsp;"Imam otpor prema ovome", reče Arktor.
<BR>&nbsp;&nbsp;&nbsp;&nbsp;&nbsp;"...'ćemo to uskoro utvrditi'", reče zvanični šaptač, ne obazirući se na njega, "'i ubrzo zatim uslediće odmazda. A u tom trenutku ni za živu glavu ne bih hteo da budem u njihovoj koži.'"
<BR>&nbsp;&nbsp;&nbsp;&nbsp;&nbsp;"Znate li zašto imam otpor prema ovome?" upita Arktor. "Zato što baš ovo navlači ljude na drogu." Mislio je, zbog ovoga zastraniš i postaneš narkos, zbog ovakvih stvari. Eto zašto dižeš ruke i odlaziš. Sa gađenjem.
<BR>&nbsp;&nbsp;&nbsp;&nbsp;&nbsp;Ali onda ponovo pogleda ka svojoj publici i shvati da to za njih nije tako. Ovo je jedini način da se dopre do njih. On govori šupljoglavcima. Mentolima. Moraš im stvar predstaviti onako kako se predstavlja u prvom razredu: A kao avion, a avion leti.
<BR>&nbsp;&nbsp;&nbsp;&nbsp;&nbsp;"S", reče on naglas svojoj publici, "označava supstancu S. Što znači još i savršenu otupelost i satrvenost i stalno napuštanje, vaših prijatelja s vaše strane, vas sa njihove strane, svakog sa svačije strane, izdvojenost i usamljenost i mržnju i sumnjičavost jednih prema drugima. S, najzad", reče on zatim, "označava i smrt. Sporu smrt, kako je mi..." on zastade. "Mi, narkosi", reče, "nazivamo." Glas mu je postajao hrapav i nesiguran. "Kao što verovatno znate. Spora smrt. Od glave do pete. Elem, to je to." On se vrati do svoje stolice i ponovo sede. Ćutke.
<BR>&nbsp;&nbsp;&nbsp;&nbsp;&nbsp;"Uprskao si stvar", reče njegov pretpostavljeni, šaptač. "Dođi u moju kancelariju kad se vratiš. Soba 430."
<BR>&nbsp;&nbsp;&nbsp;&nbsp;&nbsp;"Da", reče Arktor. "Uprskao sam."
<BR>&nbsp;&nbsp;&nbsp;&nbsp;&nbsp;Posmatrali su ga kao da se pred njihovim očima popišao na binu. Mada on nije bio sasvim siguran zašto.
<BR>&nbsp;&nbsp;&nbsp;&nbsp;&nbsp;Prišavši mikrofonu krupnim koracima, domaćin Kluba lavova reče: "Fred me je unapred zamolio da ovo predavanje vodim kao forum pitanja i odgovora, s tim da on da kratko uvodno izlaganje. Zaboravio sam da to napomenem. U redu", on podiže desnu ruku, "ko će prvi, narode?"
<BR>&nbsp;&nbsp;&nbsp;&nbsp;&nbsp;Arktor iznenada ponovo ustade, nespretno.
<BR>&nbsp;&nbsp;&nbsp;&nbsp;&nbsp;"Čini se da Fred ima još nešto da doda", reče domaćin, dajući mu znak rukom.
<BR>&nbsp;&nbsp;&nbsp;&nbsp;&nbsp;Polako se vrativši do mikrofona, Arktor reče, oborene glave, sasvim razgovetno: "Samo ovo. Ne šutirajte ih u dupe pošto tresnu na njega. Korisnike, zavisnike. Polovina njih, većina njih, naročito devojke, nisu znali na šta se navlače, niti da se uopšte na nešto navlače. Jedino pokušajte da sprečite njih, ljude, svakog od nas, da se na to navuku." On načas podiže pogled. "Vidite, oni rastvore nekoliko crvenih u čaši vina, hoću reći, dileri - daju piće nekoj ženskoj, nekoj maloletnoj ženskoj, sa osam ili deset crvenih u čaši, i ona se onesvesti, a oni joj onda ušpricaju meks hit, što je pola heroin, a pola supstanca S..." On zaćuta. "Hvala", reče.
<BR>&nbsp;&nbsp;&nbsp;&nbsp;&nbsp;Neki čovek se oglasi: "Kako da ih sprečimo, gospodine?"
<BR>&nbsp;&nbsp;&nbsp;&nbsp;&nbsp;"Poubijajte dilere", reče Arktor i vrati se do svoje stolice.
<BR>
<BR>&nbsp;&nbsp;&nbsp;&nbsp;&nbsp;Nije mu se baš odmah vraćalo u Gradski centar i sobu 430, pa je lutao duž jedne od trgovačkih ulica Anahajma, razgledajući kioske sa Mekdonald-burgerima, auto-perionice, benzinzke pumpe, picerije i ostala čudesa.
<BR>&nbsp;&nbsp;&nbsp;&nbsp;&nbsp;Dok bi tako tumarao po gradskoj ulici punoj raznoraznih ljudi, uvek ga je spopadalo čudno osećanje prema tome ko je on, zapravo. Kao što je rekao onim lavljim tipovima tamo u sali, on liči na narkosa kad nije u skrembl-odelu; on razgovara kao narkos; oni oko njega sad bez sumnje misle da je on narkos i ponašaju se u skladu s tim. Drugi narkosi - vidi onamo, pomisli on; 'drugi' su mu, na primer, dobacivali pogled u stilu 'mir, brate', a strejt face nisu.
<BR>&nbsp;&nbsp;&nbsp;&nbsp;&nbsp;Natakneš biskupsku odoru i mitru, razmišljao je, i šetaš unaokolo u tome, a ljudi se klanjaju i prigibaju nogu u kolenu i tome slično, i pokušavaju da te poljube u prsten, ako ne i u dupe, i ti uskoro postaješ biskup. Tako reći. Šta je identitet? - pitao se. Gde se gluma završava? Niko ne zna.
<BR>&nbsp;&nbsp;&nbsp;&nbsp;&nbsp;Ono što je stvarno umelo da mu pomuti osećanje ko je i šta je, bilo je kad bi ga Čovek gnjavio. Kad bi uniformisani kljunovi, pozornici, drotovi uopšte, svi odreda, na primer, polako naišli kolima uz ivičnjak kraj njega, s namerom da zastraše, dok on hoda, dugo ga odmeravali prodornim, upornim, metalnim, praznim pogledom, a zatim se, ponekad, očito kako im se ćefne, parkirali i dali mu znak da priđe.
<BR>&nbsp;&nbsp;&nbsp;&nbsp;&nbsp;"U redu, da vidimo ličnu kartu", rekao bi drot pruživši ruku napolje; a onda bi se, dok Arktor-Fred-Kakobilo-Bogzna pretura po džepu s novčanikom, drot proderao na njega: "Jesi li HAPŠEN?" Ili, za promenu, dodajući: "RANIJE?" Kao da je istog časa trebalo da zaglavi ćorku.
<BR>&nbsp;&nbsp;&nbsp;&nbsp;&nbsp;"U čemu je frka?" rekao bi on obično, ako bi uopšte išta rekao. Gomila bi se, naravno, okupila. Ljudi su većinom pretpostavljali da je ukeban dok je dilovao na uglu. Nelagodno bi se smeškali i čekali da vide šta će se dogoditi, mada su neki od njih, Čikanosi ili crnci ili očiti narkosi, izgledali ljutito. A oni koji su izgledali ljutito, uskoro bi postajali svesni da izgledaju ljutito, pa bi brzo promenili izraz u nezainteresovan. Jer svako je znao da onaj ko izgleda ljutito ili uznemireno - nije važno kako - u prisustvu drotova, mora imati nešto što krije. Drotovi su to naročito dobro znali, kako kruži priča, i automatski su gnjavili takve ljude.
<BR>&nbsp;&nbsp;&nbsp;&nbsp;&nbsp;Ovog puta, međutim, niko ga nije uznemiravao. Okolo je bilo mnoštvo narkosa; on je bio tek jedan od mnogih.
<BR>&nbsp;&nbsp;&nbsp;&nbsp;&nbsp;Šta sam ja, u stvari? - pitao se. Poželeo je, smesta, da ima svoje skrembl-odelo. Onda bih, mislio je, mogao i dalje da budem nejasan obris, a prolaznici, uopšte ljudi na ulici, bi pljeskali. Da čujemo pljesak za nejasan obris, mislio je, premotavajući načas traku u glavi. Kakav način da se dobije priznanje. Kako, na primer, mogu da budu sigurni da to nije neki drugi nejasan obris, a ne onaj pravi? Unutra je mogao da bude neko drugi osim Freda, ili neki drugi Fred, a oni to nikad ne bi saznali, čak ni kad Fred otvori usta i progovori. Ne bi ni tada stvarno znali. Nikad ne bi mogli da znaju. To je mogao biti Al koji se pretvara da je Fred, na primer. Unutra bi mogao da bude bilo ko, moglo bi čak da bude i prazno. Oni iz Glavnog štaba Orindž Kauntija mogli bi da šalju glas do skrembl-odela i da ga pokreću iz šerifove kancelarije. Fred bi u tom slučaju mogao da bude bilo ko ko se tog dana zatekao za svojim radnim stolom i slučajno uzeo mikrofon i scenario, ili skup raznih momaka koji sede za svojim stolovima.
<BR>&nbsp;&nbsp;&nbsp;&nbsp;&nbsp;Ali pretpostavljam da ono što sam na kraju rekao, ukida tu mogućnost. To nije bio niko iz kancelarije. Momci iz kancelarije, u stvari, hoće sa mnom da porazgovaraju o tome.
<BR>&nbsp;&nbsp;&nbsp;&nbsp;&nbsp;Nije se baš radovao tome, pa je nastavio da gluvari i odlaže, ne idući nikud, idući svakud. U Južnoj Kaliforniji ionako nema veze kuda ideš; uvek se pojavljuje isti kiosk Mekdonald-burgera, na svakom mestu, kao kružna traka koja prolazi kraj tebe dok se ti pretvaraš da nekud ideš. A kad konačno ogladniš i svratiš u radnju Mekdonald-burgera i kupiš Mekdonaldov hamburger, to je isti onaj koji su ti prodali prethodnog dana, i dan pre toga, i tako dalje, unazad sve do vremena pre tvog rođenja, a uz to su zli ljudi - lažovi - govorili da se on ionako pravi od ćurećih želudaca.
<BR>&nbsp;&nbsp;&nbsp;&nbsp;&nbsp;Oni su dosad, prema vlastitom natpisu, prodali jedan te isti originalni burger pedeset milijardi puta. Pitao se da li su ga prodali istoj osobi. Život u Anahajmu, u Kaliforniji, bio je reklama za sebe, unedogled reprizirana. Ništa se nije menjalo; samo se širilo sve dalje i dalje u obliku neonskog gliba. Ono čega je stalno bivalo sve više, odavno je bilo zasvagda zamrznuto, kao da se automatska fabrika koja izbacuje te stvari zaglavila na uključeno. Kako je zemlja postala plastična, pomisli on, setivši se bajke 'Kako je more postalo slano'. Jednog dana, mislio je, biće obavezno za sve nas da prodajemo Mekdonaldov hamburger kao i da ga kupujemo; prodavaćemo ga naizmence jedni drugima, zauvek, iz svojih dnevnih soba. Tako nećemo morati ni da izlazimo napolje.
<BR>&nbsp;&nbsp;&nbsp;&nbsp;&nbsp;Pogledao je na sat. Pola tri: vreme da obavi poziv za šemu. Prema Doninim rečima, on bi preko nje mogao da uradi možda hiljadu tableta supstance S, pomešane s metedrinom.
<BR>&nbsp;&nbsp;&nbsp;&nbsp;&nbsp;Razume se, kad ih pribavi, on će ih predati Oblasnom odeljenju za narkotike da ih oni analiziraju i unište, ili već šta rade s tim. Možda ih i sami gutaju, ili bar tako kaže druga priča. Ili prodaju. Ali ova kupovina nije bila zato da bi nju uhapsio zbog rasturanja; mnogo puta je kupovao od nje i nikad je nije hapsio. Nije u tome bila stvar, da uhapsiš sitnog dilera, žensku koja misli da je kul i sjajno rastura drogu. Polovina agenata za narkotike u Orindž Kauntiju znala je da Dona diluje, i smesta su je prepoznavali. Dona je ponekad dilovala na parkingu dragstora, ispred automatskog holo-skenera koji je policija tamo postavila, i prolazila je nekažnjeno. U izvesnom smislu, Dona nikad nije mogla biti uhapšena, bez obzira na to šta radila i pred kim.
<BR>&nbsp;&nbsp;&nbsp;&nbsp;&nbsp;Ono na šta se svodila njegova trgovina sa Donom, kao i sve prethodne, bio je pokušaj da preko Done utre put naviše, do snabdevača od koga ona kupuje. Stoga je on od nje postepeno kupovao sve veće količine. Na početku ju je obrlatio - ako je to prava reč - da mu da deset tableta, kao uslugu: kao prijatelj prijatelju. Zatim je, kasnije, izmuvao zauzvrat jednu vrećicu od sto tableta, potom tri vrećice. Sad bi mogao, ako mu se posreći, da uradi hiljadu komada, što znači deset vrećica. Na kraju, on će kupovati količine koje prevazilaze njenu ekonomsku moć; ona neće biti u stanju da avansira dovoljno love svom snabdevaču kako bi osigurala robu sa svoje strane. Tako će izgubiti umesto da napravi veliku zaradu. Oni će se cenkati; ona će navaljivati da on avansira bar jedan deo; on će odbiti; ona to neće moći sama da avansira svom izvoru; vreme će isteći - čak i u tako sitnom dilu nastaće izvesna napetost; svi će postajati nestrpljivi; njen dobavljač, ko god bio, držaće robu i biće besan što se ona nije pojavila. Tako će najzad, ako sve prođe kako treba, ona odustati i reći njemu i svom snabdevaču: "Slušajte, bolje da trgujete neposredno jedan s drugim. Poznajem vas obojicu; obojica ste kul. Jemčim i za jednog i za drugog. Ja ću ugovoriti vreme i mesto gde se možete sresti. Tako da odsad, Bobe, možeš početi da kupuješ direktno, ako ćeš kupovati ove količine." Jer sa tom količinom on je po svim namerama i svrsi bio diler; ovo se bližilo dilerskim količinama. Dona će pretpostaviti da on preprodaje po stotinu uz veliku zaradu, pošto svakog puta kupuje najmanje hiljadu. Na taj način on može da se popne na lestvici i stigne do sledeće osobe u lancu, da postane diler kao i ona, a kasnije možda zakorači još više, i još više, kako se povećavaju količine koje kupuje.
<BR>&nbsp;&nbsp;&nbsp;&nbsp;&nbsp;Na kraju - to je bio naziv projekta - on će sresti nekog ko je na dovoljno visokom mestu da ga vredi uhapsiti. To znači nekoga ko nešto zna, što opet znači nekog ko je u vezi s proizvođačima ili nekog ko dovozi robu od snabdevača koji lično poznaje izvor.
<BR>&nbsp;&nbsp;&nbsp;&nbsp;&nbsp;Za razliku od ostalih droga, supstanca S je - izgleda - imala samo jedan izvor. Bila je sintetička, ne organska; dakle, stizala je iz laboratorije. Mogla je biti sintetisana, a već i jeste bila u državnim eksperimentima. Ali i sami sastojci dobijali su se iz složenih jedinjenja koja je bilo gotovo isto tako teško sintetisati. Teorijski, nju je mogao proizvesti svako ko, prvo, poseduje formulu i, drugo, tehnološke uslove za izgradnju fabrike. Ali u praksi su troškovi bili nedostižni. Takođe, oni koji su je napravili i plasirali, prodavali su je odveć jeftino za uspešnu konkurenciju. A široka distribucija ukazivala je na to da, iako postoji samo jedan izvor, taj izvor ima rasprostranjenu mrežu, verovatno niz laboratorija u nekoliko ključnih oblasti, možda po jednu kraj svakog većeg urbanog centra u kome se troši droga, u Severnoj Americi i Evropi. Zašto nijedna od njih nije pronađena, ostalo je tajna; ali prećutno se smatralo, kako u javnosti tako nesumnjivo i u zvaničnom okrilju, da je S.S. Agencija - kako su je vlasti proizvoljno nazivale - prodrla toliko visoko u izvršne zakonske krugove, kako oblasne tako i državne, da su oni koji bi otkrili nešto upotrebljivo o njenim operacijama ubrzo ili prestajali da mare za to ili prestajali da postoje.
<BR>&nbsp;&nbsp;&nbsp;&nbsp;&nbsp;On je, naravno, u ovom času imao i nekoliko drugih tragova osim Done. Drugih dilera koje je postepeno pritiskao za sve veće količine. Ali zato što je ona bila njegova ženska - u svakom slučaju, on je gajio nadu u tom pravcu - sa njom mu je bilo najlakše. To što ju je posećivao, razgovarao s njom telefonom, izvodio je ili pozivao sebi u goste - za njega je predstavljalo i lično zadovoljstvo. To je, u izvesnom smislu, bila linija manjeg otpora. Ako moraš da uhodiš i izveštavaš o nekome, zašto da to ne budu ljudi koje ćeš ionako viđati; to je bilo manje sumnjivo i manje dosadno. A ako ih i nisi često viđao pre no što si počeo s nadzorom, najzad ćeš svakako morati da ih viđaš; na kraju je to izlazilo na isto.
<BR>&nbsp;&nbsp;&nbsp;&nbsp;&nbsp;Ušavši u govornicu, on se nakači na telefon.
<BR>&nbsp;&nbsp;&nbsp;&nbsp;&nbsp;Zvrrr-zvrrr-zvrrr.
<BR>&nbsp;&nbsp;&nbsp;&nbsp;&nbsp;"Halo", reče Dona.
<BR>&nbsp;&nbsp;&nbsp;&nbsp;&nbsp;Svaki javni telefon na svetu se prisluškuje. Ili, ako se ne prisluškuje, to znači da neka ekipa negde još nije stigla do njega. Prisluškivači su elektronski priključeni na audio-trake u centrali, a otprilike jednom u dva dana, policajac koji prisluškuje mnoštvo telefona ne morajući da napušta kancelariju, dobija snimak. On samo pozove audio-bubnjeve i oni se, na njegov znak, premotavaju i puštaju snimke, preskačući sve prazne delove trake. Većina razgovora je bezazlena. One koji to nisu policajac može srazmerno lako da prepozna. To je njegova veština. Za to je plaćen. Neki policajci su u tome bolji od drugih.
<BR>&nbsp;&nbsp;&nbsp;&nbsp;&nbsp;Dok su on i Dona razgovarali, dakle, niko nije slušao. Snimak će se čuti možda sutradan, najranije. Budu li razgovarali o nečem upadljivo protivzakonitom, i ukoliko policajac koji nadzire to uhvati, onda će biti napravljeni snimci glasova. Ali sve što je trebalo da on i ona učine, bilo je da ostanu uzdržani. Razgovor se svejedno mogao prepoznati kao trgovina drogom. Ovde je u igru ulazila izvesna vladina ekonomija - nije bilo isplativo gnjaviti se snimcima glasova i ulaženjem u trag zbog uobičajenih nezakonitih transakcija. Bilo ih je previše svakog dana u nedelji, na previše telefonskih veza. I Dona i on su to znali.
<BR>&nbsp;&nbsp;&nbsp;&nbsp;&nbsp;"Kako si?" upita on.
<BR>&nbsp;&nbsp;&nbsp;&nbsp;&nbsp;"Dobro." Pauza u njenom toplom, prozuklom glasu.
<BR>&nbsp;&nbsp;&nbsp;&nbsp;&nbsp;"Kako tvoja glava danas?"
<BR>&nbsp;&nbsp;&nbsp;&nbsp;&nbsp;"Malo kao u lošem stanju. Malo kao potištena." Pauza. "Ispreskakao me jutros šef u radnji." Dona je radila za tezgom jedne male parfimerije u tržnom centru Gejtsajd u Kosta Mesi, do koje se svakog jutra vozila svojim Em-džijem. "Znaš šta je rekao? Rekao je da jedna mušterija, neki matorac, sedokos, koji nas je izradio za deset dolara - rekao je da je to bila moja greška i da moram to da nadoknadim. Odbiće mi od plate. Tako sam kraća za deset dolara bez ikakve jebene - izvini - krivice sa svoje strane."
<BR>&nbsp;&nbsp;&nbsp;&nbsp;&nbsp;Arktor reče: "Hej, mogu li da dobijem nešto od tebe?"
<BR>&nbsp;&nbsp;&nbsp;&nbsp;&nbsp;Glas joj je sad postao zlovoljan. Kao da ne bi htela. Što je bilo foliranje. "Koju... količinu hoćeš? Ne znam."
<BR>&nbsp;&nbsp;&nbsp;&nbsp;&nbsp;"Deset komada", reče on. Prema njihovom dogovoru, jedan je značilo sto; ovo je, dakle, bio zahtev za hiljadu.
<BR>&nbsp;&nbsp;&nbsp;&nbsp;&nbsp;Među raznim paravanima, ako je transkacije trebalo obaviti preko javnih sredstava komunikacije, prilično dobar pokušaj sastojao se u tome da se krupna predstavi kao naizgled sitna. U ovim količinama su, u stvari, mogli večito da diluju i diluju, a da se kod vlasti ne pojavi nikakvo interesovanje; u protivnom bi timovi za narkotike pretresali stanove i kuće uzduž i popreko svake ulice, svakog bogovetnog sata, a postigli bi vrlo malo.
<BR>&nbsp;&nbsp;&nbsp;&nbsp;&nbsp;"Deset", promrmlja Dona, ljutito.
<BR>&nbsp;&nbsp;&nbsp;&nbsp;&nbsp;"Stvarno sam u frci", reče on, kao zavisnik. Bolje nego kao diler. "Platiću ti kasnije, kad uradim šemu."
<BR>&nbsp;&nbsp;&nbsp;&nbsp;&nbsp;"Ne", reče ona izveštačenim glasom. "Daću ti ih džabe. Deset." Sad je, bez sumnje, razmišljala da li on diluje. Verovatno da diluje. "Deset. Što da ne? Recimo, za tri dana?"
<BR>&nbsp;&nbsp;&nbsp;&nbsp;&nbsp;"Ništa ranije?"
<BR>&nbsp;&nbsp;&nbsp;&nbsp;&nbsp;"Ove su..."
<BR>&nbsp;&nbsp;&nbsp;&nbsp;&nbsp;"Važi", reče on.
<BR>&nbsp;&nbsp;&nbsp;&nbsp;&nbsp;"Svratiću."
<BR>&nbsp;&nbsp;&nbsp;&nbsp;&nbsp;"U koje vreme?"
<BR>&nbsp;&nbsp;&nbsp;&nbsp;&nbsp;Ona izračuna. "Recimo oko osam uveče. Hej, hoću da ti pokažem knjigu koju sam uzela, neko ju je ostavio u radnji. Baš je kul. Reč je o vukovima. Znaš šta rade vukovi? Mužjak vuka? Kad porazi protivnika, on ga ne dokrajči - on se popiša na njega. Stvarno! Stoji tako i piša na svog poraženog protivnika i onda zbriše. To je sve. Uglavnom se bore oko teritorije. I prava na tucanje. Znaš već."
<BR>&nbsp;&nbsp;&nbsp;&nbsp;&nbsp;Arktor reče: "Ja sam se tu gotovo popišao na neke ljude."
<BR>&nbsp;&nbsp;&nbsp;&nbsp;&nbsp;"Bez zezanja? Kako to?"
<BR>&nbsp;&nbsp;&nbsp;&nbsp;&nbsp;"U prenosnom smislu", reče on.
<BR>&nbsp;&nbsp;&nbsp;&nbsp;&nbsp;"Ne na uobičajen način?"
<BR>&nbsp;&nbsp;&nbsp;&nbsp;&nbsp;"Mislim", reče on, "kazao sam im..." On zastade. Mnogo pričam, zajebana stvar. Isuse, pomisli. "Ti momci", reče, "kao tipovi na motociklima, kapiraš? Oko Fosters Friza? Vozikao sam se unaokolo, a oni su rekli nešto ogavno. Zato sam se ja okrenuo i rekao nešto kao..." Za trenutak nije mogao ničeg da se seti.
<BR>&nbsp;&nbsp;&nbsp;&nbsp;&nbsp;"Možeš da mi kažeš", reče Dona, "čak i ako je super odvratno. Moraš biti super odvratan prema tim motociklističkim tipovima, inače te neće razumeti."
<BR>&nbsp;&nbsp;&nbsp;&nbsp;&nbsp;Arktor reče: "Rekao sam im da bih radije jahao na svinji nego na krmku. U svako doba."
<BR>&nbsp;&nbsp;&nbsp;&nbsp;&nbsp;"Ne shvatam."
<BR>&nbsp;&nbsp;&nbsp;&nbsp;&nbsp;"Pa, svinja je ženska koja..."
<BR>&nbsp;&nbsp;&nbsp;&nbsp;&nbsp;"A, da. U redu, shvatila sam. Bljak."
<BR>&nbsp;&nbsp;&nbsp;&nbsp;&nbsp;"Videćemo se kod mene kao što si kazala", reče on. "Zdravo." Krenuo je da spusti slušalicu.
<BR>&nbsp;&nbsp;&nbsp;&nbsp;&nbsp;"Mogu li da donesem knjigu o vukovima da ti pokažem? Pisao je Konrad Lorenc. Pozadi na koricama, gde sve piše, kaže se da je on bio najviđeniji stručnjak za vukove na svetu. A, da, još nešto. Oba tvoja cimera su danas dolazila u radnju. Erni kako-se-zvaše, i onaj Beris. Tražili su tebe, da li možda imaš..."
<BR>&nbsp;&nbsp;&nbsp;&nbsp;&nbsp;"Zbog čega?" upita Arktor.
<BR>&nbsp;&nbsp;&nbsp;&nbsp;&nbsp;"Tvog cefalohromoskopa koji te je koštao devetsto dolara i koji uvek uključuješ i puštaš kad dođeš kući - Erni i Beris su nešto trtljali o tome. Pokušali su da ga koriste danas, a on nije hteo da radi. Nije davao nikakve boje ni matrice, ništa. Zato su uzeli Berisovu kutiju s alatom i odvrnuli donju ploču."
<BR>&nbsp;&nbsp;&nbsp;&nbsp;&nbsp;"Ma šta kažeš!" uvređeno reče on.
<BR>&nbsp;&nbsp;&nbsp;&nbsp;&nbsp;"I još kažu da je sjeban. Sabotaža. Presečene žice i takve uvrnute stvari - znaš, čudne stvari. Kratki spojevi i polomljeni delovi. Beris je rekao da će pokušati da..."
<BR>&nbsp;&nbsp;&nbsp;&nbsp;&nbsp;"Ja idem pravo kući", reče Arktor i spusti slušalicu. Moja najveća dragocenost, pomisli s gorčinom. A ona budala Beris prčka po njoj. Ali ne mogu odmah kući, priseti se. Moram da odem do Nove Staze da vidim šta oni spremaju.
<BR>&nbsp;&nbsp;&nbsp;&nbsp;&nbsp;To je bio njegov zadatak: obavezan.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
