<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>53. PRITULJIVANJE
<P>&nbsp;&nbsp;&nbsp;&nbsp;&nbsp;Činjenica da mu je zakašnjenje iznosilo samo trideset minuta izgladala je odveć lepa da bi bila istinita; Morgan bi se mogao zakleti da je zastoj trajao najmanje jedan sat. Gore, u Tornju, udaljenom nepunih dve stotine kilometara, sigurno je već upriličen odbor za doček. Odbijao je čak i da uzme u obzir mogućnost iskrsavanja novih poteškoća.
<BR>&nbsp;&nbsp;&nbsp;&nbsp;&nbsp;Kada je dostigao visinu od pet stotina kilometara, i dalje snažno grabeći napred, Zemlja mu je poslala poruku sa čestitkama. "Uzgred budi rečeno", dodade Kingsli, "nadzornik rezervata Ruhana izvestio je o padu aviona. Jedva smo ga razuverili - ako budemo uspeli da pronađemo rupu, dole će te čekati suvenir. Morgan nije dozvolio da radost uzme maha u njemu. Bilo mu je milo što više nema tu bateriju pred očima. Kada bi još samo uspeli da pronađu i predač - ali to je potpuno beznadežno...
<BR>&nbsp;&nbsp;&nbsp;&nbsp;&nbsp;Prvi nagoveštaj nevolje usledio je na pet stotina pedeset kilometara. Brzina uspinjanja trebalo je već da premaši dve stotine kilometara na čas - a iznosila je samo sto devedeset osam. Iako je razlika bila majušna - i ne bi se bitnije odrazila na vreme dolaska - Morgan se ipak zabrinuo.
<BR>&nbsp;&nbsp;&nbsp;&nbsp;&nbsp;Kada ga je od Tornja delilo još svega trideset kilometara, najzad je postavio dijagnozu problema, shvativši istovremeno da ovoga puta uopšte ništa ne može da preduzme. Iako je zalihe trebalo da još budu obilne, baterija je počela da slabi. Možda su oni nagli cimaji i ponovna stavljanja u pogon izazvali neki kvar; možda su krhki sastavni delovi pretrpeli čak i neko fizičko oštećenje. Ma šta bilo posredi, struja je postepeno slabila, a sa njom i brzina kapsule.
<BR>&nbsp;&nbsp;&nbsp;&nbsp;&nbsp;Na Zemlji je zavladala zapanjenost kada je Morgan izvestio o podacima sa očitavača.
<BR>&nbsp;&nbsp;&nbsp;&nbsp;&nbsp;"Bojim se da si u pravu", reče žalosno Kingsli, gotovo kao u suzama. "Predlažemo ti da smanjiš brzinu na sto kilometara na sat. Pokušaćemo da izračunamo vek baterije - premda će to biti samo nagađanje."
<BR>&nbsp;&nbsp;&nbsp;&nbsp;&nbsp;Još dvadeset pet kilometara puta - ciglih petnaest minuta, čak i pri ovoj smanjenoj brzini! Da je bio kadar da moli, to bi svakako učinio.
<BR>&nbsp;&nbsp;&nbsp;&nbsp;&nbsp;"Procenjujemo da imaš između deset i dvanaest minuta, sudeći po stopi kojom sada opada. Bojim se da će biti prilično tesno."
<BR>&nbsp;&nbsp;&nbsp;&nbsp;&nbsp;"Da smanjim ponovo brzinu?"
<BR>&nbsp;&nbsp;&nbsp;&nbsp;&nbsp;"Nemoj za sada; pokušavamo da ustanovimo koji je najbolji nivo oticaja energije - i izgleda da je ovo prava mera."
<BR>&nbsp;&nbsp;&nbsp;&nbsp;&nbsp;"Dobro; mogli biste sada da uključite snop. Ako već ne budem mogao da stignem do Tornja, dajte bar da ga vidim."
<BR>&nbsp;&nbsp;&nbsp;&nbsp;&nbsp;Kinte i ostale orbitalne stanice nisu mu mogli pomoći da vidi dno Tornja. Bio je to zadatak za reflektor na samoj Sri Kandi, koji je okomito bio upravljen prema zenitu.
<BR>&nbsp;&nbsp;&nbsp;&nbsp;&nbsp;Trenutak kasnije, kapsulu je zapljusnuo zaslepljujući snop iz srca Taprobanija. Na udaljenosti od svega nekoliko metara - tako blizu da je imao utisak kako ih može dodirnuti rukom - stajale su ostale tri trake-vođice, slične vrpcama svetlosti, sabirajući se prema Tornju. Krenuo je pogledom duž njihove sužavajuće perspektive - i najzad ga spazio...
<BR>&nbsp;&nbsp;&nbsp;&nbsp;&nbsp;Samo dvadeset kilometara! Trebalo je da stigne tamo za dvanaestak minuta, a onda da prođe kroz dno tog tanušnog kvadratnog zdanja, koje je jasno video kako se sjaji na nebu, i da donese poklone poput kakvog trogloditskog Deda Mraza. Uprkos rešenosti da se malo opusti i posluša KORINA naređenja, to više nije bilo moguće. Osećao je kako mu se mišići zatežu, kao da je vlastitim fizičkim naporom mogao da doprinese da Pauk prevali poslednji komadić puta.
<BR>&nbsp;&nbsp;&nbsp;&nbsp;&nbsp;Na razdaljini od deset kilometara, pogonski motor najednom promeni ritam rada; Morgan je to očekivao i smesta stupi u dejstvo. Ne čekajući na savet sa Zemlje, on smanji brzinu na pedeset kilometara na sat. Ovako je još morao da putuje dvanaest minuta i on se očajnički zapita da li je osuđen na asimptotičko približavanje. Bio je to jedan vid znamenite trke između Ahila i kornjače; ukoliko prepolovi brzinu svaki put kada prepolovi razdaljinu, da li bi stigao do Tornja za neko konačno vreme? Ranije bi istog trena znao odgovor; sada je, međutim, bio odveć umoran da bi ga izračunavao.
<BR>&nbsp;&nbsp;&nbsp;&nbsp;&nbsp;Kada se približio na pet kilometara, mogao je jasno da razabere konstrukcione pojedinosti Tornja - uzani ispust i zaštitno priručje, kao i beskorisnu bezbedonosnu mrežu, postavljenu kao sitan ustupak javnom mnjenju. Iako se upirao da vidi, još nije mogao da razabere vazdušnu komoru prema kojoj je puzio beznadežno sporo.
<BR>&nbsp;&nbsp;&nbsp;&nbsp;&nbsp;A onda je sve najednom postalo nevažno. Na dva kilometra od cilja motori Pauka potpuno su stali. Kapsula je čak skliznula nekoliko metara nadole, pre no što je Morgan stigao da aktivira kočnice.
<BR>&nbsp;&nbsp;&nbsp;&nbsp;&nbsp;No, ovoga puta, na Morganovo iznenađenje, Kingsli nije zvučao krajnje utučeno.
<BR>&nbsp;&nbsp;&nbsp;&nbsp;&nbsp;"Još možeš da uspeš", reče on. "Daj bateriji deset minuta da se povrati. Ima u njoj i dalje energije za ta poslednja dva kilometra."
<BR>&nbsp;&nbsp;&nbsp;&nbsp;&nbsp;Bili su to najdužih deset minuta u Morganovom životu. Iako su mu oni mogli brže proteći da je najzad odgovorio na sve očajnije vapaje Maksine Dival, osećao se odveć emocionalno ispražnjen za razgovor. Bilo mu je iskreno žao zbog toga i nadao se da će ga Maksina razumeti i oprostiti mu.
<BR>&nbsp;&nbsp;&nbsp;&nbsp;&nbsp;Samo je kratko popričao sa vozačem-pilotom Čangom, koji ga je izvestio da su izbeglice u Podrumu još u prilično dobrom stanju, kao i da ih veoma osokoljuje njegova blizina. Naizmenično su ga posmatrali kroz mali prozor na spoljnjim vratima donje vazdušne komore i naprosto nisu bili u stanju da poveruju da on možda neće moći da prevali tu tričavu udaljenost koja ih je još razdvajala.
<BR>&nbsp;&nbsp;&nbsp;&nbsp;&nbsp;Morgan je pružio bateriji još jedan minut odmora - za sreću. Na njegovo veliko olakšanje, motori su snažno zabrujali, uz ohrabrujuću plimu siline. Pauk je stigao na pola kilometra od Tornja pre no što je ponovo stao.
<BR>&nbsp;&nbsp;&nbsp;&nbsp;&nbsp;"Sledeći put će uspeti", reče Kingsli, ali ovoga puta Morganu se učinilo da mu je prijateljeva samouverenost pomalo pritvorna. "Žao mi je zbog svih ovih kašnjenja..."
<BR>&nbsp;&nbsp;&nbsp;&nbsp;&nbsp;"Još deset minuta?" upita bezvoljno Morgan.
<BR>&nbsp;&nbsp;&nbsp;&nbsp;&nbsp;"Nema druge. Naredni put koristi potiske od trideset sekundi, sa minutom pauze između njih. Na taj način, iscrpćeš i poslednji erg iz baterije."
<BR>&nbsp;&nbsp;&nbsp;&nbsp;&nbsp;Baš kao i iz mene, pomisli Morgan. Čudo da se KORA već tako dugo ne javlja. Sada, doduše, nije morao da se izlaže fizičkim naprezanjima. Pa ipak, osećao se kao da jeste.
<BR>&nbsp;&nbsp;&nbsp;&nbsp;&nbsp;U prekomernoj zaokupljenosti Paukom sasvim je zanemario samoga sebe. Već čitav sat na pamet mu nisu pale tablete za okrepljenje na bazi glukoze i plastična vrećica sa voćnim sokom. Pošto je uzeo i jedno i drugo, osetio se mnogo bolje; za trenutak je poželeo da višak upravo stečenih kalorija nakako dostavi bateriji koja je bila na izdisaju.
<BR>&nbsp;&nbsp;&nbsp;&nbsp;&nbsp;A sada, u sudbonosnom trenutku - poslednji napor. Krah je bio nezamisliv, ovako blizu odredišta. Sudbina nije mogla tako da se poigra sa njim sada kada mu je preostalo još nekoliko stotina metara...
<BR>&nbsp;&nbsp;&nbsp;&nbsp;&nbsp;Razume se, upirao se da ne klone duhom. Koliko je samo aviona stradalo na samom rubu piste, pošto su bezbedno preleteli okean? Koliko su puta mašine ili mišići zakazali, kada je trebalo prevaliti još svega nekoliko milimetara? Svi vidovi sreće, kako oni dobri tako i zli, događaju se nekome, negde. On nije imao prava da očekuje da u ovom pogledu bude povlašćen.
<BR>&nbsp;&nbsp;&nbsp;&nbsp;&nbsp;Kapsula se uspinjala na mahove, poput kakve životinje na samrti, koja traži poslednje skrovište. Kada se baterija konačno ispraznila, osnova Tornja ispunjavala je pola neba.
<BR>&nbsp;&nbsp;&nbsp;&nbsp;&nbsp;Ali u dalje se nalazila dvadeset metara nad njim.
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
