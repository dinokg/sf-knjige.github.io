<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. ZLATNI LEPTIRI
<P>&nbsp;&nbsp;&nbsp;&nbsp;&nbsp;Uprkos blistavoj dnevnoj svetlosti i veličanstvenim vidicima koji su pucali na sve strane, Morgan je utonuo u san pre no što su se kola spustila u niziju. U budnom stanju nisu mogle da ga održe ni nebrojene oštre krivine - ali se zato munjevito rasanio kada su kočnice naglo zaškripale, a on poleteo napred, snažno zategavši sigurnosni kaiš.
<BR>&nbsp;&nbsp;&nbsp;&nbsp;&nbsp;U prvom trenutku potpune pometnje, učinilo mu se da još spava. Lahor koji je blago dopirao kroz poluotvoren prozor bio je tako topao i vlažan da je lako mogao poticati iz kakvog turskog kupatila; kola su se, međutim, zaustavila usred nečega što je ličilo na zaslepljujuću snežnu vejavicu.
<BR>&nbsp;&nbsp;&nbsp;&nbsp;&nbsp;Morgan zažmirka, protrlja oči, a zatim ih ponovo otvori prema stvarnosti. Bilo je to prvi put da je video zlatni sneg...
<BR>&nbsp;&nbsp;&nbsp;&nbsp;&nbsp;Gusti roj leptira prelazio je preko puta, krećući se na istok postojanim, svrhovitim tokom. Neke je vazdušna struja uvukla u kola i oni su stali da mahnito lepršaju krilima u toj neočekivanoj krletki, sve dok ih Morgan mahanjem nije isterao napolje; znatno se više zelepilo za vetrobran. Promrmljavši nekoliko psovki - koje su nesumnjivo bile retke na taprobanijskom - vozač je izišao iz automobila i obrisao prednje staklo; u času kada je to završio, roj se već proredio i sada je još preostala šačica poslednjih leptirova na začelju.
<BR>&nbsp;&nbsp;&nbsp;&nbsp;&nbsp;"Da li su vam ispričali predanje?" upita šofer, osvrnuvši se prema putniku.
<BR>&nbsp;&nbsp;&nbsp;&nbsp;&nbsp;"Nisu", uzvrati Morgan osorno. Uopšte ga nije zanimalo, budući da je jedva čekao da nastavi prekinuti san.
<BR>&nbsp;&nbsp;&nbsp;&nbsp;&nbsp;"Zlatni Leptiri - oni su duše Kalidasinih ratnika - vojska koju je izgubio kod Jakagale."
<BR>&nbsp;&nbsp;&nbsp;&nbsp;&nbsp;Morgan se neoduševljeno nakašlja, nadajući se da će vozač shvatiti poruku; ali ovaj je neumoljivo nastavio.
<BR>&nbsp;&nbsp;&nbsp;&nbsp;&nbsp;"Svake godine u ovo vreme oni kreću prema Planini, da bi uginuli na njenim nižim obroncima. Ponekad se mogu sresti na pola puta uz uspinjaču, ali to je najviše dokle stižu. Srećom po Viharu."
<BR>&nbsp;&nbsp;&nbsp;&nbsp;&nbsp;"Viharu?" upita Morgan pospano.
<BR>&nbsp;&nbsp;&nbsp;&nbsp;&nbsp;"Hram. Ako ikada budu dospeli do njega, to će značiti da ga je Kalidasa osvojio - i bhikui, monasi, moraće da ga napuste. To je proročanstvo; isklesano je na kamenoj ploči koja se nalazi u muzeju u Ranapuri. Mogu vam je pokazati."
<BR>&nbsp;&nbsp;&nbsp;&nbsp;&nbsp;"Drugi put", uzvrati Morgan žurno, zavalivši se u tapacirano sedište. Prošlo je, međutim, još mnogo kilometara pre no što je ponovo uspeo da zaspi, budući da je postojalo nešto nespokojno u priči koju mu je šofer kazao.
<BR>&nbsp;&nbsp;&nbsp;&nbsp;&nbsp;Često će je se sećati tokom potonjih meseci - u trenucima buđenja, odnosno stresova i kriza. Tada će se opet obreti usred zlatne snežne vejavice, sazdane od ukletih miliona koji troše sve zalihe snage u jalovom napadu na planinu i sve ono što ona simboliše.
<BR>&nbsp;&nbsp;&nbsp;&nbsp;&nbsp;Čak i sada, na samom početku kampanje, ta prikaza bila je nekako nelagodno bliska.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
