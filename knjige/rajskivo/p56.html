<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>50. SVICI KOJI PADAJU
<P>&nbsp;&nbsp;&nbsp;&nbsp;&nbsp;01 15 24
<BR>&nbsp;&nbsp;&nbsp;&nbsp;&nbsp;Ovde Prijateljstvo Sedam. Pokušaću da opišem u čemu sam. Nalazim se usred velike mase nekih vaoma sitnih čestica koje se blistavo sjaje, kao da su luminiscentne... Promiču pored kapsule i liče na zvezdice. Provejava čitav pljusak čestica...
<BR>
<BR>&nbsp;&nbsp;&nbsp;&nbsp;&nbsp;01 16 10
<BR>&nbsp;&nbsp;&nbsp;&nbsp;&nbsp;Veoma su spore; ne udaljuju se od mene brže od možda tri ili četiri milje na sat...
<BR>
<BR>&nbsp;&nbsp;&nbsp;&nbsp;&nbsp;01 19 38
<BR>&nbsp;&nbsp;&nbsp;&nbsp;&nbsp;Sunce je upravo izišlo, u periskopu... kada sam bacio pogled unazad, kroz prozor, video sam doslovce na hiljade sitnih, svetlih čestica kako se kovitlaju oko kapsule...
<BR>
<BR>&nbsp;&nbsp;&nbsp;&nbsp;&nbsp;(Zapovednik Džon Glen, Merkjuri 'Prijateljstvo Sedam', 20. februar 1962.)
<BR>
<BR>&nbsp;&nbsp;&nbsp;&nbsp;&nbsp;Bilo bi potpuno neizvodljivo dosegnuti taj leptirasti navrtak u starinskom skafandru. Čak je i u fleksinezonu, koji je Morgan sad nosio, bilo teško - ali bar je imalo smisla pokušati.
<BR>&nbsp;&nbsp;&nbsp;&nbsp;&nbsp;Veoma pažljivo, zato što je i mnogo drugih života pored njegovog sada zavisilo od toga, on ponovi u sebi sled događaj. Mora da proveri kombinezon, da ispusti pritisak iz kapsule i da otvori vratnice - koje su, srećom, bile gotovo ljudskih razmera. Potom treba da otkači bezbednosni pojas, da se spusti na kolena - ako bude mogao - i posegne prema leptirastom navrtku. Sve će zatim zavisiti koliko je stegnut. Na Pauku nije bilo nikakvih alatki, ali Morgan je bio spreman da vlastite prste - čak i u svemirskim rukavicama - unapredi u malu, prosečnu odvrtku.
<BR>&nbsp;&nbsp;&nbsp;&nbsp;&nbsp;Upravo je zaustio da obavesti o svom planu Zemlju, za slučaj da neko dole uoči neku kobnu omašku koja mu je promakla, kada postade svestan izvesne blage nelagodnosti. Lako je mogao da je podnese, u slučaju potrebe, ali nije bilo svrhe izlagati se riziku. Ako se opredeli za kanalizacioni sistem na kapsuli, kasnije neće morati da misli na nelagodnog Roniočevog Prijatelja, ugrađenog u kombinezon...
<BR>&nbsp;&nbsp;&nbsp;&nbsp;&nbsp;Kada je završio, on okrenu ključ za izbacivanje mokraće - i istog časa ga trže sićušna eksplozija blizu osnove kapsule. Delić sekunde kasnije, na njegovo iznenađenje, iz ništavila izroni oblak treperavih zvezda, kao da je najednom nastala neka mikroskopska galaksija. Morganu se javi utisak da je, samo za delić sekunde, ona nepomično lebdela izvan kapsule; ali onda poče da pada pravo dole, podjednako brzo kao i neki kamen ispušten blizu površine Zemlje. Kroz nekoliko sekundi od nje je ostala samo tačka, a odmah potom sasvim je nestade.
<BR>&nbsp;&nbsp;&nbsp;&nbsp;&nbsp;Ništa nije moglo celovitije da mu predoči činjenicu da još u potpunosti predstavlja zarobljenika Zemljinog gravitacionog polja. Tog trenutka se priseti kako su, u sam osvit orbitalnih letova, prvi astronauti bili najpre zbunjeni, a potom razveseljeni oreolom ledenih kristala koji ih je pratio oko planete; bili su skovani čak neki vicevi o 'sazvežđu Urion'. Do toga, međutim, ovde nije moglo da dođe; sve što bi ispustio, ma koliko lagano bilo, sunovratilo bi se pravo u atmosferu. Ne sme nijednog trenutka smetnuti s uma, da bez obzira na visinu na kojoj se nalazi, nije astronaut koji uživa u čarima bestežinskog stanja. On je čovek u zgradi visokoj četiri stotine kilometara koji se sprema da otvori prozor i zakorači na sims.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
