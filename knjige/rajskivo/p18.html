<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. BODHIDHARMA
<P>&nbsp;&nbsp;&nbsp;&nbsp;&nbsp;Kada su se masivna vrata, sa složenom šarom izrezbarenih lotosovih cvetova, lagano zatvorila iza njega, Morgan oseti da je ušao u jedan drugi svet. Ovo nipošto nije bilo prvi put da se obreo na tlu koje je jednom bilo sveto nekoj velikoj religiji; video je Notr Dam, Svetu Sofiju, Stounhendž, Partenon, Karnak, Svetog Pavla i bar još desetak drugih znamenitih hramova i džamija. No, sve ih je doživeo kao zamrznute ostatke prošlosti - sjajne primerke umetničkih i neimarskih dela, ali bez ikakvog upliva na moderni um. Vere koje su ih iznedrile i održavale sve su redom potonule u zaborav, premda su neke dobrano zašle u dvadeset drugo stoleće.
<BR>&nbsp;&nbsp;&nbsp;&nbsp;&nbsp;Ali ovde vreme kao da se zaustavilo. Orkani istorije prohujali su mimo ove samotne citadele vere, poštedevši je svojih potresa. Kao i tokom proteklih tri hiljade godina, monasi su se još molili, meditirali i posmatrali svitanja.
<BR>&nbsp;&nbsp;&nbsp;&nbsp;&nbsp;Dok je Morgan koračao popločanim dvorištem, čiji je kamen bio izlizan i uglačan stopama nebrojenih hodočasnika, najednom ga je obuzela potpuno nesvojstvena neodlučnost. U ime napretka pokušao je da uništi nešto drevno i otmeno; nešto što, osim toga, on nikada neće potpuno dokučiti.
<BR>&nbsp;&nbsp;&nbsp;&nbsp;&nbsp;Prizor velikog bronzanog zvona, koje je visilo u zvoniku što je nicao iz manastirskog zida, nagnao je Morgana da zastane. Njegov inženjerski um u magnovenju je procenio da zvono ne teži manje od pet tona, kao i da je nesumnjivo veoma staro. Ali kako, za ime sveta...?
<BR>&nbsp;&nbsp;&nbsp;&nbsp;&nbsp;Monah opazi gostovu zbunjenost i uputi mu osmeh pun razumevanja.
<BR>&nbsp;&nbsp;&nbsp;&nbsp;&nbsp;"Staro je dve hiljade godina", reče on. "Bio je to poklon Kalidase Prokletog, koji je necelishodno bilo odbiti. Prema predanju, deset godina je podizano uz planinu - pri čemu je stotinu ljudi izgubilo život."
<BR>&nbsp;&nbsp;&nbsp;&nbsp;&nbsp;"Kada se koristi?" upita Morgan, promislivši o obaveštenju koje je upravo dobio.
<BR>&nbsp;&nbsp;&nbsp;&nbsp;&nbsp;"Zbog omraženog porekla, oglašavalo se jedino u vreme nesreća. Ja ga nikada nisam čuo, baš kao nijedan živi čovek. Zabrujalo je jednom, bez ljudske pomoći, u času velikog zemljotresa iz 2017. godine. A pre toga još 1522, kada su iberijski osvajači spalili Hram Zuba i dočepali se Svetih Mošti."
<BR>&nbsp;&nbsp;&nbsp;&nbsp;&nbsp;"I tako, posle svih onih napora, nikada nije bilo upotrebljeno?"
<BR>&nbsp;&nbsp;&nbsp;&nbsp;&nbsp;"Oh, jeste, možda desetak puta tokom poslednjih dve hiljade godina. Još ga prati Kalidasina zla kob."
<BR>&nbsp;&nbsp;&nbsp;&nbsp;&nbsp;Ovo je možda dobra religija, ne uzdrža se Morgan od zaključka, ali teško i zdrava ekonomija. A zatim se upita, bez mnogo štovanja, koliko je monaha dolazilo u iskušenje da kucne zvono, makar i sasvim blago, samo da oslušne neznani zvuk njegovog zabranjenog glasa...
<BR>&nbsp;&nbsp;&nbsp;&nbsp;&nbsp;Prošli su pored velike stenovite gromade, uz koju je vodilo kratko stepenište do pozlaćenog čardaka. Bio je to, Morgan je shvatio, sam vrh planine; znao je šta bi u svetilištu trebalo da se nalazi, ali monah ga je ponovo prosvetlio.
<BR>&nbsp;&nbsp;&nbsp;&nbsp;&nbsp;"Otisak stopala", reče on. "Muslimani su verovali da je Adamov; stajao je tu pošto je izgnan iz raja. Indusi su ga pripisivali Šivi ili Samanu. Za budiste je to, naravno, bio otisak Prosvetljenoga."
<BR>&nbsp;&nbsp;&nbsp;&nbsp;&nbsp;"Primetio sam da ste upotrebili prošlo vreme", uzvrati Morgan pažljivo neutralnim glasom. "Kakvo je sadašnje verovanje?"
<BR>&nbsp;&nbsp;&nbsp;&nbsp;&nbsp;Monahovo lice nije ispoljilo nikakva osećanja kada je odgovorio: "Buda je bio čovek, poput vas i mene. Otisak u steni - a ona je veoma čvrsta - dugačak je dva metra."
<BR>&nbsp;&nbsp;&nbsp;&nbsp;&nbsp;Izgledalo je da je stvar time okončana i Morgan više ništa nije upitao dok su išli kratkim, zasvođenim prolazom, koji je gledao prema dvorištu; hodnik se završavao otvorenim vratima. Monah je pokucao, ali nije sačekao na odgovor, već je dao znak posetiocu da uđe.
<BR>&nbsp;&nbsp;&nbsp;&nbsp;&nbsp;Morgan je gotovo očekivao da će zateći Mahanajakea Theroa kako sedi prekrštenih nogu na rogozini, verovatno okružen mirisom tamjana i pojem akolita. U studenom vazduhu osećao se, doduše, prisenak tamjana, ali Glavni Duhovnik vihare Sri Kanda sedeo je za potpuno običnim kancelarijskim stolom opremljenim standardnim očitavačem i jedinicama za memoriju. Jedina neobičnost u prostoriji bila je glava Bude, nešto malo veća od prirodnih razmera, na postolju u uglu. Morgan nije uspeo da razabere da li je materijalna, ili predstavlja samo projekciju.
<BR>&nbsp;&nbsp;&nbsp;&nbsp;&nbsp;Uprkos konvencionalnoj sredini u kojoj se nalazio, bilo je malo verovatno da bi neko od glavešine manastira pomislio da je kakav šef ili upravnik. Osim neizbežne žute odežde, Mahanajake Thero odlikovao se još dvema crtama koje su, u ovo doba, odista bile veoma retke. Bio je potpuno ćelav i nosio je naočari.
<BR>&nbsp;&nbsp;&nbsp;&nbsp;&nbsp;I jedno i drugo, pretpostavio je Morgan, predstavljalo je hotimičan izbor. Budući da se ćelavost bez po muke mogla izlečiti, ta blistava kupola od slonovače mora da je obrijana ili depilirana. Sa druge strane, nije mogao da se seti kada je poslednji put video naočare, osim na istorijskim snimcima ili u dramama.
<BR>&nbsp;&nbsp;&nbsp;&nbsp;&nbsp;Spoj je bio očaravajući i zbunjujući. Morgan je zaključio da nikako nije u stanju da proceni godine Mahanajake Theroa; mogao je da bude bilo kog doba u rasponu od zrelih četrdesetih do dobro očuvanih osamdesetih. A i stakla na naočarima, iako su bila providna, ipak su na izvestan način prikrivala misli i osećanja koja su se nahodila iza njih.
<BR>&nbsp;&nbsp;&nbsp;&nbsp;&nbsp;"Aju bovan", doktore Morgan, reče prelat, pokazavši gostu rukom prema jedinoj slobodnoj stolici. "Ovo je moj sekretar, Prečasni Parakarma. Pretpostavljam da nećete imati ništa protiv ako on bude hvatao beleške."
<BR>&nbsp;&nbsp;&nbsp;&nbsp;&nbsp;"Razume se da neću", uzvrati Morgan, uputivši kratak naklon trećoj osobi u maloj prostoriji. Zapazio je da mlađi monah ima lepršavu kosu i upečatljivu bradu; sva je prilika da je brijanje glave bilo stvar slobodnog izbora.
<BR>&nbsp;&nbsp;&nbsp;&nbsp;&nbsp;"Dakle, doktore Morgan", nastavi Mahanajake Thero, "vi želite našu planinu."
<BR>&nbsp;&nbsp;&nbsp;&nbsp;&nbsp;"Bojim se da je tako, vaša... ovaj... prečasnosti. Jedan njen deo, u svakom slučaju."
<BR>&nbsp;&nbsp;&nbsp;&nbsp;&nbsp;"Od celoga sveta - baš ovih nekoliko ari?"
<BR>&nbsp;&nbsp;&nbsp;&nbsp;&nbsp;"Izbor nije naš, već Prirodin. Zemaljski terminal mora da se nalazi na polutaru i da bude na najvećoj mogućoj visini, gde mala gustina vazduha sputava sile vetrova."
<BR>&nbsp;&nbsp;&nbsp;&nbsp;&nbsp;"U Africi i Južnoj Americi postoje više polutarne planine."
<BR>&nbsp;&nbsp;&nbsp;&nbsp;&nbsp;I ovo nanovo, promrmlja Morgan bezglasno u sebi. Iz gorkog iskustva je naučio da je gotovo nemoguće uputiti laike, ma koliko pametni i zainteresovani bili, u suštinu ovog problema; a sa monasima, slutio je, biće još teže. Kamo sreće da je Zemlja fino, simetrično telo, bez ulubljenja i ispupčenja na gravitacionom polju...
<BR>&nbsp;&nbsp;&nbsp;&nbsp;&nbsp;"Morate mi verovati", reče on vatreno, "da smo proverili sve alternative. Kotopaksi, Kenija - pa čak i Kilimandžaro, premda se on nalazi tri stepene južno - bili bi izvrsni lokaliteti da nije jednog kobnog nedostatka. Kada se satelit uvede na stacionarnu orbitu, on neće stajati uvek baš nad istom tačkom. Zbog gravitacionih nepravilnosti, u čiju prirodu sad ne bih ulazio, on će se lagano kratati duž polutara. Zbog toga svi naši sinhroni sateliti i orbitalne stanice moraju da troše izvesne količine goriva kako bi se zadržali u mestu; srećom za to je potrebno sasvim malo energije. Ali ne možete stalno pogurivati milione tona - naročito kada se one javljaju u vidu vitkog stuba visokog desetinama hiljada kilometara - u prvobitni položaj. A nema ni potrebe za tim. Srećom po nas..."
<BR>&nbsp;&nbsp;&nbsp;&nbsp;&nbsp;"...ali ne i po nas", ubaci Mahanajake Thero, gotovo izbacivši Morgana iz koloseka.
<BR>&nbsp;&nbsp;&nbsp;&nbsp;&nbsp;"...postoje dve stabilne tačke na sinhronoj orbiti. Satelit koji bi se nalazio na njima ostao bi na tom mestu - ne bi počeo da se kreće. Baš kao da je poboden u dno neke nevidljive doline. Jedna od tih tačaka smeštena je iznad Tihog okeana, tako da od nje nema koristi. Druga je pravo iznad naših glava."
<BR>&nbsp;&nbsp;&nbsp;&nbsp;&nbsp;"Nekoliko kilometara levo ili desno sigurno ne bi ništa značilo. Ima i drugih planina na Taprobaniju."
<BR>&nbsp;&nbsp;&nbsp;&nbsp;&nbsp;"Ali nijedna nije ni upola visoka kao Sri Kanda - čiji je vrh na samoj granici kritične snage vetrova. Istina, na polutaru nema mnogo orkana, ali i ono malo što postoji dovoljno je da ugrozi zdanje i to na najslabijoj tački."
<BR>&nbsp;&nbsp;&nbsp;&nbsp;&nbsp;"Vetrove je moguće kontrolisati."
<BR>&nbsp;&nbsp;&nbsp;&nbsp;&nbsp;Bilo je to prvo uzimanje udela u razgovoru mladog sekretara i Morgan ga osmotri uz povećano zanimanje.
<BR>&nbsp;&nbsp;&nbsp;&nbsp;&nbsp;"U izvesnoj meri. Razume se, pretresao sam stvar sa Kontrolom monsuna. Oni kažu da potpuna izvesnost ne dolazi u obzir - naročitio ne kada su u pitanju orkani. Najizglednija verovatnoća koju mogu da mi jemče iznosi jedan prema pedeset. A to nije dovoljno za projekat vredan bilion dolara."
<BR>&nbsp;&nbsp;&nbsp;&nbsp;&nbsp;Prečasni Parakarma ponovo oseti potrebu da se umeša. "Postoji jedna gotovo zaboravljena grana matematike, takozvana teorija katastrofa, koja je u stanju da od meteorologije učini odista tačnu nauku. Uveren sam da..."
<BR>&nbsp;&nbsp;&nbsp;&nbsp;&nbsp;"Dužan sam vam objašnjenje", prekide ga učtivo Mahanajake Thero. "Moj kolega je svojevremeno bio na velikom glasu zbog svojih radova iz astronomije. Pretpostavljam da ste imali prilike da čujete za doktora Čoama Goldberga.
<BR>&nbsp;&nbsp;&nbsp;&nbsp;&nbsp;Morganu se učini da su se neka vrata iznenada otvorila pod njim u podu. Trebalo je da ga upozore! A onda se priseti da mu je profesor Sarat odista skrenuo pažnju, namignuvši pri tom, da treba da 'pripazi na Budijevog privatnog sekretara - koji je veoma pametan tip'.
<BR>&nbsp;&nbsp;&nbsp;&nbsp;&nbsp;Morgan se upita da li su mu se obrazi zarumeneli kada mu je Prečasni Parakarma, alias doktor Čoam Goldberg, uzvratio pogled uz uočljivo neprijateljski izraz lica. A on se upustio u tumačenje orbitalnih nestabilnosti dvojici prostodušnih monaha! Mahanajake Thero verovatno je znatno bolje bio upoznat sa suštinom problema čak i od njega samoga.
<BR>&nbsp;&nbsp;&nbsp;&nbsp;&nbsp;Toga časa se priseti da su naučnici širom sveta oštro bili podeljeni kada je u pitanju bio doktor Čomski: jedni su, naime, zasigurno smatrali da je on lud, dok drugi još nisu bili načisto oko toga. On je predstavljao jednog od najperspektivnijih mladih stručnjaka za astrofiziku kada je, pre pet godina, naprasno izjavio: "Sada, pošto je Zvezdana jedrilica sasvim dokrajčila sve tradicionalne religije, možemo najzad ozbiljno da se posvetimo razmatranju pojma Boga."
<BR>&nbsp;&nbsp;&nbsp;&nbsp;&nbsp;I ubrzo posle toga nestao je iz javnog života.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
