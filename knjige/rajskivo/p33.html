<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. ZAVRŠNA FAZA
<P>&nbsp;&nbsp;&nbsp;&nbsp;&nbsp;Sa porastom tehnologije raste i ranjivost; što Čovek više osvaja (sic) Prirodu, to više postaje podložan veštačkim katastrofama. Novija istorija beleži veći broj slučajeva u tom smislu - na primer, potonuće Morskog Grada (2127), pad kupole Tiho B (2062) i topljenje Torovog reaktora (2009). Možemo biti sigurni da će ovaj spisak dobiti još upečatljivije stavke u budućnosti. Možda su najužasniji izgledi oni koji su vezani za psihološke, a ne samo za tehnološke činioce. U prošlosti, neki sumanuti bombaš ili snajperista mogao je da ubije samo mali broj ljudi; danas, neki poludeli inženjer bez muke bi mogao da uništi ceo jedan grad. Postoje podrobna svedočanstva o tome da je 2047. godine Druga O'Nilova svemirska kolonija za dlaku izbegla jednu takvu nesreću. Teorijski govoreći, slične nevolje mogle bi se izbeći pomnim nadzorom i bezbednosnim sistemima - premda su ovi drugi najčešće lišeni predloga 'bez'.
<BR>&nbsp;&nbsp;&nbsp;&nbsp;&nbsp;Postoji najzanimljiviji - mada, srećom, veoma redak - tip situacije kada dotična osoba zauzima tako izuzetan položaj ili raspolaže tako jedinstvenim moćima da nikome nije jasno šta, zapravo, radi, sve dok ne bude prekasno. Razaranja koja bi prouzrokovao jedan takav ludi genije (izgleda da za njih nema prikladnijeg naziva) mogla bi da budu svetskih razmera, kao u slučaju A. Hitlera (1889-1945). U iznenađujućem broju navrata ništa se nije čulo o delatnosti takvih ljudi, zahvaljujući zaveri ćutanja njihove okoline, koja bi se inače našla u neprilici.
<BR>&nbsp;&nbsp;&nbsp;&nbsp;&nbsp;Nedavno je obelodanjen jedan klasičan primer ovoga tipa, u nestrpljivo očekivanim i dugo odlaganim memoarima Maksine Dival. Čak i sada, međutim, izvesni vidovi dotičnog slučaja još nisu sasvim jasni.
<BR>
<BR>&nbsp;&nbsp;&nbsp;&nbsp;&nbsp;(Civilizacija i njeni nezadovoljnici: J. K. Golicin, Prag, 2175.)
<BR>
<BR>&nbsp;&nbsp;&nbsp;&nbsp;&nbsp;"Visina jedan pet nula, brzina devedeset pet - ponavljam, devedeset pet. Štitnik protiv toplote odbačen."
<BR>&nbsp;&nbsp;&nbsp;&nbsp;&nbsp;Sonda je, dakle, bezbedno ušla u atmosferu i oslobodila se suvišne brzine. Ali bilo je prerano da se otpočne slavlje. Ne samo što je valjalo prevaliti još sto pedeset okomitih kilometara, nego i tri stotine vodoravnih - uz pobesnelu oluju koja je više nego usložnjavala stvari. Iako je u sondi ostala mala količina pogonskog goriva, sloboda njenog manervisanja bila je veoma ograničena. Ukoliko operator promaši planinu prilikom prvog pokušaja, neće mu se ukazati prilika da se ponovo oproba.
<BR>&nbsp;&nbsp;&nbsp;&nbsp;&nbsp;"Visina jedan dva nula. Još se ne osećaju dejstva atmosfere."
<BR>&nbsp;&nbsp;&nbsp;&nbsp;&nbsp;Mala sonda ispredala se sa neba, poput kakvog pauka koji se spušta svojim svilastim lestvicama. Nadam se, pomisli Maksina Dival, da imaju dovoljno žice: kakav bi to samo peh bio, ako bi im ona ponestala na samo nekoliko kolometara od cilja! Upravo je takva tragedija zadesila ljude koji su postavljali prve podmorske kablove, pre tri stotine godina.
<BR>&nbsp;&nbsp;&nbsp;&nbsp;&nbsp;"Visina osam nula. Pristup nominalan. Napregnuće sto odsto. Počinje dejstvo vazduha."
<BR>&nbsp;&nbsp;&nbsp;&nbsp;&nbsp;Gornji slojevi atmosfere stali su, dakle, da se oglašavaju, premda su za sada mogli da ih beleže jedino osetljivi uređaji na sićušnoj letelici.
<BR>&nbsp;&nbsp;&nbsp;&nbsp;&nbsp;Mali teleskop, kojim se daljinski upravljalo, postavljen je pokraj kontrolnog kamiona i sada je automatski pratio još nevidljivu sondu. Morgan krenu prena napravi, a Spoljnji Maksine Dival spremno pođe za njim poput kakve senke.
<BR>&nbsp;&nbsp;&nbsp;&nbsp;&nbsp;"Vidi li se nešto?" prošaputa Maksina posle nekoliko sekundi. Morgan nestrpljivo odmahnu glavom i nastavi da gleda kroz okular.
<BR>&nbsp;&nbsp;&nbsp;&nbsp;&nbsp;"Visina šest nula. Skreće nalevo - napregnuće sto pet odsto - ispravka, sto deset odsto."
<BR>&nbsp;&nbsp;&nbsp;&nbsp;&nbsp;Još dobrano unutar granica, momisli Maksina Dival - ali stvari su počele da se zbivaju gore, sa druge strane stratosfere. Morgan sada sigurno već vidi sondu...
<BR>&nbsp;&nbsp;&nbsp;&nbsp;&nbsp;"Visina pet pet - izvršena ispravka impulsom od dve sekunde."
<BR>&nbsp;&nbsp;&nbsp;&nbsp;&nbsp;"Evo je!" uzviknu Morgan. "Vidim mlaz."
<BR>&nbsp;&nbsp;&nbsp;&nbsp;&nbsp;"Visina pet nula. Napregnuće sto pet odsto. Teško se održava na kursu - zanosi se."
<BR>&nbsp;&nbsp;&nbsp;&nbsp;&nbsp;Bilo je nepojmljivo da sićušna sonda neće okončati svoje putovanje dugo trideset šest hiljada kilometara sada kada joj je preostalo još samo pukih pedeset. Ali zar je malo bilo vazduhoplova - i svemirskih letelica - koji su doživeli krah u poslednjih nekoliko metara.
<BR>&nbsp;&nbsp;&nbsp;&nbsp;&nbsp;"Visina četiri pet. Snažan okomiti vetar. Ponovo skreće s kursa. Impuls od tri sekunde."
<BR>&nbsp;&nbsp;&nbsp;&nbsp;&nbsp;"Izgubio sam je", reče Morgan ozlojeđeno. "Isprečili su se oblaci."
<BR>&nbsp;&nbsp;&nbsp;&nbsp;&nbsp;"Visina četiri nula. Snažno se zanosi. Napregnuće se penje do sto pedeset - ponavljam, sto pedeset odsto."
<BR>&nbsp;&nbsp;&nbsp;&nbsp;&nbsp;Situacija je postala rđava; Maksina Dival je znala da je granica pucanja na dvesta odsto. Jedan žestok trzaj i sa ogledom je gotovo.
<BR>&nbsp;&nbsp;&nbsp;&nbsp;&nbsp;"Visina tri pet. Vetar se pojačava. Impuls od jedne sekunde. Zalihe goriva gotovo utrošene. Napregnuće raste - sada je sto sedamdeset."
<BR>&nbsp;&nbsp;&nbsp;&nbsp;&nbsp;Još trideset, pomisli Maksina Dival, a onda će i to neverovatno vlakno pući, poput bilo kog drugog materijala čija je snaga istezanja prekoračena.
<BR>&nbsp;&nbsp;&nbsp;&nbsp;&nbsp;"Udaljenost tri nula. Vrtložje se pogoršava. Snažno se zanosi nalevo. Nemoguće je izračunati ispravku - kretnje su veoma nepostojane."
<BR>&nbsp;&nbsp;&nbsp;&nbsp;&nbsp;"Evo je opet!" uzviknu Morgan. "Probila se kroz oblake!"
<BR>&nbsp;&nbsp;&nbsp;&nbsp;&nbsp;"Udaljenost dva pet. Nema dovoljno goriva da je vratimo na kurs. Procene pokazuju da ćemo promašiti za tri kilometra."
<BR>&nbsp;&nbsp;&nbsp;&nbsp;&nbsp;"Nije važno!" uskliknu Morgan. "Neka tresne bilo gde!"
<BR>&nbsp;&nbsp;&nbsp;&nbsp;&nbsp;"Uskoro će. Udaljenost dva nula. Snaga vetra se pojačava. Gubi stabilnost. Teret počinje da se uvrće."
<BR>&nbsp;&nbsp;&nbsp;&nbsp;&nbsp;"Pustite kočnice - neka se žica odmota!"
<BR>&nbsp;&nbsp;&nbsp;&nbsp;&nbsp;"Već je učinjeno", uzvrati zaluđujuće miran glas. Da nije znala da je Morgan za ovaj posao angažovao vrhunskog kontrolora saobraćaja na orbitalnoj stanici, Maksina Dival je lako mogla da zamisli da to govori mašina. "Kalem blokiran. Teret sada pravi pet okretaja u sekundi. Žica se verovatno zamrsila. Napregnuće sto osamdeset odsto. Sto devedeset. Dvesta. Udaljenost jedan pet. Napregnuće dvesta deset. Dvesta dvadeset. Dvesta trideset."
<BR>&nbsp;&nbsp;&nbsp;&nbsp;&nbsp;Ne može još dugo da traje, pomisli Maksina Dival. Preostalo je samo desetak kilometara, a vražja žica upetljala se oko sonde koja se vrti kao luda.
<BR>&nbsp;&nbsp;&nbsp;&nbsp;&nbsp;"Napregnuće nula - ponavljam, nula."
<BR>&nbsp;&nbsp;&nbsp;&nbsp;&nbsp;Gotovo je; žica je pukla i sad se sigurno polako izvija natrag prema zvezdama. Operatori na Ašoki nesumnjivo će je ponovo namotati, ali Maksina Dival sada je imala dovoljno iskustva da zaključi kako će to biti dugotrajan i složen zadatak. A mali teret pašće negde dole, u polja i džunglu Taprobanija. Pa ipak, kao što je Morgan kazao, opit je bio preko devedeset pet odsto uspešan. Naredni put, kada ne bude vetra...
<BR>&nbsp;&nbsp;&nbsp;&nbsp;&nbsp;"Evo je!" uzviknu neko.
<BR>&nbsp;&nbsp;&nbsp;&nbsp;&nbsp;Između dva oblaka-jedrenjaka koja su plovila nebom, zasvetlela je jedna blistava zvezda; ličila je na kakav dnevni meteor koji pada prema tlu. Bilo je ironije u činjenici da se signalna svetiljka, instalisana na sondi da se olakša završno vođenje, automatski upalila, kao da je želela da se naruga konstruktorima. No, još je mogla da posluži korisnoj svrsi. Ovako će lakše moći da pronađu olupinu.
<BR>&nbsp;&nbsp;&nbsp;&nbsp;&nbsp;Maksinin Spoljnji stade lagano da se okreće, omogućujući joj da posmatra kako sjajna zornjača promiče pored planine i iščezava prema istoku; procenila je da će pasti na udaljenosti manjoj od pet kilometara. "Vrati me do doktora Morgana", reče ona zatim. "Hoću nešto da mu kažem."
<BR>&nbsp;&nbsp;&nbsp;&nbsp;&nbsp;Nameravala je da mu uputi nekoliko vedrih opaski - dovoljno glasno da ih čuje i bankar sa Marsa - kojima bi izrazila uverenje da će naredni put spuštanje biti potpuno uspešno. Još je birala prave reči ohrabrenja, kada joj sve to najednom iščile iz svesti. Kasnije će nebrojeno puta ponovo gledati ono što se zbilo u narednih trideset sekundi, sve dok svaki tren ne bude znala napamet. Ali nikada neće biti sasvim sigurna da je potpuno razumela...
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
