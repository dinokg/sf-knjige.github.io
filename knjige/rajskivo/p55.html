<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>49. TRUCKAVA VOŽNJA
<P>&nbsp;&nbsp;&nbsp;&nbsp;&nbsp;Glas Vorena Kingslija povratio je kontrolu; sada je samo bio bezizražajan i očajnički.
<BR>&nbsp;&nbsp;&nbsp;&nbsp;&nbsp;"Pokušavamo da sprečimo mehaničara da ne digne ruku na sebe", reče on. "No, teško da mu možemo prebacivati. Morao je da obavi još neki posao na kapsuli i u toj gužvi sasvim je smeo s uma da ukloni bezbednosni pojas."
<BR>&nbsp;&nbsp;&nbsp;&nbsp;&nbsp;Kao i obično, dakle, posredi je bila ljudska greška. Dok su postavljani eksplozivni spojevi, baterija je pridražavana dvema metalnim trakama... Slične stvari ponavljaju se jednoličnom pravilnošću; ponekad imaju katastrofalne posledice, a vinovniku preostaje da se do kraja života nosi sa teretom krivice. U svakom slučaju, bespredmetno je bilo raspravljati o krivici. Sada je jedino bilo važno šta dalje preduzeti.
<BR>&nbsp;&nbsp;&nbsp;&nbsp;&nbsp;Morgan iskrenu do kraja spoljnje ogledalo, ali nije mogao da vidi uzrok nevolje. Pošto je sjaj aurore zgasnuo, donji deo kapsule nalazio se u potpunoj tami, a on nije raspolagao nikakvom rasvetom u tom sektoru. No, bar se taj problem lako mogao rešiti. Ako je Kontrola monsuna već bila u stanju da uputi kilovate infracrvenog zračenja u osnovu Tornja, jamačno je mogla i njemu da pokloni nekoliko optičkih fotona.
<BR>&nbsp;&nbsp;&nbsp;&nbsp;&nbsp;"Mogli bismo da upotrebimo naše reflektore", reče Kingsli, kada je Morgan istupio sa predlogom.
<BR>&nbsp;&nbsp;&nbsp;&nbsp;&nbsp;"Neće valjati - sijaće mi pravo u oči, tako da ništa neću videti. Potreban mi je izvor svetlosti iza i iznad mene - mora da se neko nalazi na odgovarajućem položaju."
<BR>&nbsp;&nbsp;&nbsp;&nbsp;&nbsp;"Proveriću", uzvrati Kingsli, kome je očigledno bilo milo što može da preduzme nešto korisno. Izgledalo je da je proteklo mnogo vremena pre no što je ponovo pozvao; bacivši pogled na časovnik, Morgan je iznenađeno ustanovio da su posredi bila samo tri minuta.
<BR>&nbsp;&nbsp;&nbsp;&nbsp;&nbsp;"Kontrola monsuna mogla bi da obavi stvar, ali morala bi najpre da izvrši prepodešavanje i defokusiranje; mislim da se boje da te ne sprže. Kinte, međutim, može odmah da dejstvuje; oni imaju pseudobeli laser - a i nalaze se na pravom mestu. Da im kažem da uključe?"
<BR>&nbsp;&nbsp;&nbsp;&nbsp;&nbsp;Morgan proveri svoj položaj - da vidimo, Kinte je veoma visoko na zapadu - baš kako treba.
<BR>&nbsp;&nbsp;&nbsp;&nbsp;&nbsp;"Spreman sam", uzvrati on i zaklopi oči.
<BR>&nbsp;&nbsp;&nbsp;&nbsp;&nbsp;Skoro istog trenutka, kapsula blesnu svetlošću. Sasvim oprezno, Morgan ponovo otvori oči. Snop je dolazio visoko sa zapada, zaslepljujuće blistav uprkos okolnosti da je prevalio put od gotovo četrdeset hiljada kilometara. Izgledao je potpuno beo, ali on je znao da je, zapravo, posredi mešavina tri oštro podešene linije u crvenom, zelenom i plavom delu spektra.
<BR>&nbsp;&nbsp;&nbsp;&nbsp;&nbsp;Bilo mu je potrebno samo nekoliko sekundi da podesi ogledalo, što mu je omogućilo da stekne jasan uvid u područje pola metra ispod nogu, gde se nalazio nesrećni remen. Kraj pojasa koji se video bio je pričvršćen za osnovu Pauka velikim leptirastim navrtkom; sve što je trebalo da učiniti bilo je da ga odvrti i baterija će odmah otpasti...
<BR>&nbsp;&nbsp;&nbsp;&nbsp;&nbsp;Morgan je bez reči sedeo, razmatrajući situaciju; to se toliko odužilo, da ga je Kingsli ponovo pozvao. Prvi put, u zamenikovom glasu pojavio se tračak nade.
<BR>&nbsp;&nbsp;&nbsp;&nbsp;&nbsp;"Obavili smo neke proračune, Vane... Šta kažeš na ovu zamisao?"
<BR>&nbsp;&nbsp;&nbsp;&nbsp;&nbsp;Morgan ga sasluša, a onda prigušeno zviznu. "Sigurni ste u bezbednosnu marginu?" upita on.
<BR>&nbsp;&nbsp;&nbsp;&nbsp;&nbsp;"Razume se", uzvrati Kingsli, pomalo ozlojeđenim glasom. Morgan mu nije zamerao, ali stvar je naprosto bila u tome što će on morati da stavi glavu u torbu, a ne njegov zamenik.
<BR>&nbsp;&nbsp;&nbsp;&nbsp;&nbsp;"Dobro... pokušaću. Ali prvi put samo jednu sekundu."
<BR>&nbsp;&nbsp;&nbsp;&nbsp;&nbsp;"Neće biti dovoljno, ali u redu... tako ćeš bar steći osećaj."
<BR>&nbsp;&nbsp;&nbsp;&nbsp;&nbsp;Morgan blago oslobodi trenjske kočnice, koje su Pauka držale nepomično na traci. Istog časa, on poče da se diže iz sedišta, budući da je težine nestalo. Kada je odbrojao do dva, ponovo pritisnu kočnice.
<BR>&nbsp;&nbsp;&nbsp;&nbsp;&nbsp;Pauka prože trzaj, a Morgan za delić sekunde ostade neugodno prikovan za sedište. Kočnički mehanizam zloslutno zaškripa, a onda se kapsula ponovo nađe u stanju mirovanja; još su se samo nekoliko sekundi osećale torzione vibracije, a onda i one nestadoše.
<BR>&nbsp;&nbsp;&nbsp;&nbsp;&nbsp;"Baš truckava vožnja", reče Morgan. "Ali još se držim - kao i ona vražja baterija."
<BR>&nbsp;&nbsp;&nbsp;&nbsp;&nbsp;"Upozorio sam te. Moraćeš duže da pokušaš. Dve sekunde najmanje."
<BR>&nbsp;&nbsp;&nbsp;&nbsp;&nbsp;Morgan je dobro znao da je Kingsli u prednosti, s obzirom na to da mu na raspolaganju stoje ogromne računarske moći, ali je uprkos tome osećao potrebu da se i sam malo napamet pozabavi aritmetikom. Dve sekunde slobodnog pada - recimo još pola sekunde da aktivira kočnice - uz jednu tonu mase Pauka... Problem je bio u sledećem: šta će prvo popustiti - remen koji je držao bateriju ili traka koja mu je omogućavala da stoji četiri stotine kilometara visoko na nebu? U normalnim uslovima, obični čelik nije se mogao meriti sa hipervlaknom. Ali ako odveć naglo uključi kočnice - ili ako one otkažu zbog tog nasilnog čina - mogli bi da stradaju i remen i traka. U tom slučaju, on i baterija stigli bi na Zemlju približno u isto vreme.
<BR>&nbsp;&nbsp;&nbsp;&nbsp;&nbsp;"Dve sekunde, dakle", reče on Kingsliju. "Idemo."
<BR>&nbsp;&nbsp;&nbsp;&nbsp;&nbsp;Ovoga puta, silina trzaja kidala je nerve, a proteklo je znatno više vremena pre no što su zamrle torzione oscilacije. Morgan je bio siguran da bi osetio - ili čuo - pucanje pojasa. Nije se stoga iznenadio kada je u ogledalu primetio da je baterija još na mestu.
<BR>&nbsp;&nbsp;&nbsp;&nbsp;&nbsp;Kingsli nije zvučao zabrinuto. "Izgleda da su potrebna tri ili četiri pokušaja", reče on.
<BR>&nbsp;&nbsp;&nbsp;&nbsp;&nbsp;Morgan je došao u iskušenje da uzvrati: "Je l' ti to hoćeš da mi preotmeš posao?" - ali ipak se uzdržao. Voren bi se na to samo nasmejao, ali ostali neznani slušaoci možda ne bi.
<BR>&nbsp;&nbsp;&nbsp;&nbsp;&nbsp;Posle trećeg spusta - imao je utisak da je pao više kilometara, mada je uistinu posredi bilo samo stotinu metara - čak je i Kingslijev optimizam počeo da kopni. Bilo je očigledno da dosetka nije upalila.
<BR>&nbsp;&nbsp;&nbsp;&nbsp;&nbsp;"Prenesite moje čestitke ljudima koji su izradili bezbednosni remen", reče Morgan oporim glasom. "Šta sada predlažete? Da pustim tri sekunde pre no što nagazim na kočnice?"
<BR>&nbsp;&nbsp;&nbsp;&nbsp;&nbsp;Gotovo je mogao da vidi kako Kingsli odmahuje glavom. "Bilo bi odveć rizično. Ne brine me toliko traka, koliko kočioni mehanizam. Nije projektovan za ovakve stvari."
<BR>&nbsp;&nbsp;&nbsp;&nbsp;&nbsp;"Pa, vredelo je pokušati", odgovori Morgan. "Ali još se ne predajem. Neka me đavo nosi ako me porazi jedan prost leptirasti navrtak, koji mi stoji na pola metra od nosa. Idem napolje da sredim stvar.
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
