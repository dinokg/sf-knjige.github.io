<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. I TO NOSI KRUNU!
<P>&nbsp;&nbsp;&nbsp;&nbsp;&nbsp;Bajron Faril je smeteno čekao u jednoj od spoljašnjih zgrada na tlu Palate. Po prvi put u životu osećao se kao provincijalac i to ga je poražavalo.
<BR>&nbsp;&nbsp;&nbsp;&nbsp;&nbsp;Vajdemos Hol u kome je odrastao bio je u njegovim očima divan, a sada je u sećanju video tek kako ga obliva mutan, varvarski sjaj. Njegove obline, filigranski ukrasi, neobično izrađeni tornjići, kitnjasti 'lažni prozori'... prepao se kada ih se setio.
<BR>&nbsp;&nbsp;&nbsp;&nbsp;&nbsp;Ali ovo ovde... ovo je bilo sasvim drugačije.
<BR>&nbsp;&nbsp;&nbsp;&nbsp;&nbsp;Palata Rodije nije predstavljala puku izraslinu za razmetanje koju su sagradili nevažni gospodari kakvog stočarskog kraljevstva, niti je predstavljala dečje viđenje jednog nestajućeg i umirućeg sveta. Bio je to vrhunac, izražen u kamenu, koji je dostigla dinastija Hindrijada.
<BR>&nbsp;&nbsp;&nbsp;&nbsp;&nbsp;Zgrade su bile čvrste i tihe. Pravih i vertikalnih linija koje su se izduživale prema središtu svake pojedinačne strukture, ali su ipak uspevale da izbegnu omekšavajuće kopljaste efekte. Odisale su nekom grubom otvorenošću, uzdignutom do vrhunca i ostavljajući utisak na posmatrača ne otkrivajući na prvi pogled način na koji je to postignuto. Izgledalo je da su bile povučene, samozadovoljne, ponosne.
<BR>&nbsp;&nbsp;&nbsp;&nbsp;&nbsp;A ono što je važilo za svaku pojedinačnu zgradu moglo se primeniti i na sve njih zajedno, kao celinu, u kojoj je ogromna Palata predstavljala krešendo. Jedna po jedna, nekoliko preostalih izveštačenosti u muževnom rodijanskom stilu lagano su otpadale. Sami 'lažni prozori', koji su bili na velikoj ceni kao ukrasi, ali sasvim nekorisni na zgradama sa veštačkim osvetljenjem i ventilacijom, odavde su bili proterani. Njihovo nepostojanje uopšte se nije primećivalo.
<BR>&nbsp;&nbsp;&nbsp;&nbsp;&nbsp;Ovde su jedino linije i površine, kao i geometrijske apstrakcije, vodile oko naviše ka nebu.
<BR>
<BR>&nbsp;&nbsp;&nbsp;&nbsp;&nbsp;Major Tiranin na trenutak zastade pored njega na prolazu iz unutrašnje prostorije.
<BR>&nbsp;&nbsp;&nbsp;&nbsp;&nbsp;"Odmah će vas primiti", reče on.
<BR>&nbsp;&nbsp;&nbsp;&nbsp;&nbsp;Bajron lako klimnu i posle kraćeg vremena jedan krupniji čovek u skarletno-bronzanoj uniformi udari jednom petom o drugu pred njim. Bajronu iznenada dopre do svesti da oni koji su posedovali stvarnu moć nisu morali da se ističu svojom spoljašnošću, već su slobodno mogli da se zadovolje tamnoplavom bojom. Prisetio se, takođe, neviđenih formalnosti rančerskog života, zagrizavši usnu pri pomisli na ispraznost svega toga.
<BR>&nbsp;&nbsp;&nbsp;&nbsp;&nbsp;"Bajron Melejn?" upita rodijanski stražar, i Bajron ustade spreman da pođe sa njim.
<BR>&nbsp;&nbsp;&nbsp;&nbsp;&nbsp;Napolju ih je čekala mala sjajna kočija koja se kretala po jednoj šini, a sada je visila iznad jedne jedine trake crvenkastog metala pridržavana dijamagnetskim silama. Bajron nije nikada ranije video ništa slično, te zastade pre no što uđe.
<BR>&nbsp;&nbsp;&nbsp;&nbsp;&nbsp;Ta mala kočija u koju je moglo da se smesti najviše petoro do šestoro ljudi zanosila se na vetru, poput graciozne suze koja je odbijala sjaj rodijanskog zaslepljujućeg sunca. Ona jedina šina bila je vrlo tanka, tek nešto šira od običnog kabla i prolazila je ispod cele kočije ne dodirujući je. Bajron se izvi i ugleda plavo nebo između šine i kočije. Dok je gledao, na trenutak kovitlac vetra podiže kočiju tako da je sada lebdela čitav inč iznad šine, kao da nestrpljivo čeka kada će krenuti, te se željno otima nevidljivoj sili koja je sputava. Zatim stade da se ponovo vraća sve bliže šini, ali je ni u jednom trenutku nije dodirnula.
<BR>&nbsp;&nbsp;&nbsp;&nbsp;&nbsp;"Ulazi", dobaci mu nestrpljivo stražar iza njega i Bajron pređe na dva stepenika do kočije.
<BR>&nbsp;&nbsp;&nbsp;&nbsp;&nbsp;Stepenice su ostale izvučene još dovoljno dugo da se i stražar popne, a onda se brzo i glatko vratiše na mesto, koje se uopšte nije primećivalo na spoljašnjem delu kočije.
<BR>&nbsp;&nbsp;&nbsp;&nbsp;&nbsp;Bajron shvati da je spoljašnja neprovidnost kočije samo iluzija. Kada se našao unutra uvideo je da sedi u prozirnoj kugli. Čim je jedna mala poluga bila pokrenuta, kočija je počela da se diže. Lako je dobijala na visini, probijajući se kroz atmosferu koja je zviždala pored nje. Na trenutak Bajron ugleda panoramu Palate sa najviše tačke luka.
<BR>&nbsp;&nbsp;&nbsp;&nbsp;&nbsp;Sva zdanja sačinjavala su veličanstvenu celinu (sigurno je ceo plan i bio smišljen na osnovu posmatranja iz vazduha) prošaranu sjajnim bakrenim nitima, zajedno sa jednom ili dve po kojima su klizile graciozno kugle kočije.
<BR>&nbsp;&nbsp;&nbsp;&nbsp;&nbsp;Osetio je kako ga nešto potiskuje napred i kočija se, lelujajući se, zaustavi. Cela vožnja trajala je nešto manje od dva minuta.
<BR>
<BR>&nbsp;&nbsp;&nbsp;&nbsp;&nbsp;Vrata pred njim se otvoriše. On uđe, i ona se za njim ponovo zatvoriše. U maloj i praznoj prostoriji nije bilo nikoga. Na trenutak nije bilo nikoga da ga gurka i požuruje, ali nije se zbog toga osećao prijatno. Nije se ni zavaravao. Još od one proklete noći, drugi su upravljali njegovim kretanjem.
<BR>&nbsp;&nbsp;&nbsp;&nbsp;&nbsp;Džonti ga beše smestio u brod. Tiranin-Kanov predstavnik ga je poslao ovamo. A sa svakim napravljenim korakom bio je sve očajnji.
<BR>&nbsp;&nbsp;&nbsp;&nbsp;&nbsp;Bajronu je bilo jasno da nije zavarao Tiranina. Suviše lako ga je pustio. Predstavnik je mogao nazvati zemaljskog konzula. Mogao je preko hipertalasa pozvati Zemlju, ili je mogao proveriti ustrojstvo njegove mrežnjače. To su sve bile rutinske stvari; sigurno nije došlo do slučajnog propusta.
<BR>&nbsp;&nbsp;&nbsp;&nbsp;&nbsp;Prisetio se Džontijevog razmatranja trenutnog stanja stvari. Nešto od toga je moglo važiti i sada. Tirani ga neće odmah pogubiti, kako ne bi stvorili još jednog mučenika. Hinrik je bio njihova marioneta, a on je, isto tako lako kao i oni, mogao da naloži da ga smaknu. I tako bi ga onda ubio jedan od njegovih, a Tirani bi izigravali samo prezrive posmatrače.
<BR>&nbsp;&nbsp;&nbsp;&nbsp;&nbsp;Bajron čvrsto stisnu pesnice. Bio je visok i snažan, ali nije bio naoružan. Ljudi koji će doći po njega imaće blastere i neuronske bičeve... Odjednom on shvati da se leđima oslonio o zid.
<BR>&nbsp;&nbsp;&nbsp;&nbsp;&nbsp;Hitro se okrenuo kada je začuo tihi zvuk otvaranja vrata sa svoje leve strane. Muškarac koji je ušao bio je naoružan i nosio je uniformu, ali sa njim je bila i jedna devojka. On malo odahnu. Sa njim je došla samo jedna devojka. Da je bilo drugo vreme podrobnije bi je osmotrio, jer je bila vredna toga, ali u ovom trenutku predstavljala je za njega jednu običnu devojku.
<BR>&nbsp;&nbsp;&nbsp;&nbsp;&nbsp;Prišli su mu zajedno, zaustavivši se na nekih šest stopa od njega. Nije skidao pogled sa stražarevog blastera.
<BR>&nbsp;&nbsp;&nbsp;&nbsp;&nbsp;"Najpre ću ja s njim porazgovarati, poručniče", dobaci devojka stražaru.
<BR>&nbsp;&nbsp;&nbsp;&nbsp;&nbsp;Kada se okrenula prema njemu između očiju joj se pojavila jedna mala vertikalna crta. "Jeste li vi taj čovek", upita ona, "koji tvrdi da zna pojedinosti o zaveri čiji je cilj ubistvo Direktora?"
<BR>&nbsp;&nbsp;&nbsp;&nbsp;&nbsp;"Rečeno mi je da ću se videti sa Direktorom", odgovori kratko Bajron.
<BR>&nbsp;&nbsp;&nbsp;&nbsp;&nbsp;"To nije moguće. Ako imate bilo šta da kažete, recite to meni. Ako je vaše obaveštenje tačno i korisno, s vama će se dobro postupati."
<BR>&nbsp;&nbsp;&nbsp;&nbsp;&nbsp;"Smem li upitati ko ste vi? Kako da znam da ste ovlašćeni da govorite u Direktorovo ime?"
<BR>&nbsp;&nbsp;&nbsp;&nbsp;&nbsp;Izgledalo je kao da je devojka besna. "Ja sam njegova kćerka. Molim vas, odgovorite na moja pitanja. Dolazite li iz drugog Sistema?"
<BR>&nbsp;&nbsp;&nbsp;&nbsp;&nbsp;"Sa Zemlje sam." Bajron zastade, a zatim dodade: "Vaša visosti."
<BR>&nbsp;&nbsp;&nbsp;&nbsp;&nbsp;Ovaj dodatak joj se dopao. "A gde je to?"
<BR>&nbsp;&nbsp;&nbsp;&nbsp;&nbsp;"To je jedna mala planeta u sektoru Sirijusa, vaša visosti."
<BR>&nbsp;&nbsp;&nbsp;&nbsp;&nbsp;"A kako se vi zovete?"
<BR>&nbsp;&nbsp;&nbsp;&nbsp;&nbsp;"Bajron Melejn, vaša visosti."
<BR>&nbsp;&nbsp;&nbsp;&nbsp;&nbsp;Zamišljeno je zurila u njega. "Kažete da ste sa Zemlje? A umete li da upravljate svemirskim brodom?"
<BR>&nbsp;&nbsp;&nbsp;&nbsp;&nbsp;Bajron se umalo nije nasmejao. Iskušavala ga je. Dobro je znala da je svemirska navigacija jedna od zabranjenih nauka na svetovima koje su kontrolisali Tirani.
<BR>&nbsp;&nbsp;&nbsp;&nbsp;&nbsp;"Da, vaša visosti", odgovori on. Mogao je to i da pokaže ako bude potrebe i ako mu dozvole da poživi toliko dugo. Na Zemlji svemirska navigacija nije bila zabranjena nauka, a za četiri godine se dosta toga moglo naučiti.
<BR>&nbsp;&nbsp;&nbsp;&nbsp;&nbsp;"Dobro. Da čujemo onda tu vašu priču."
<BR>&nbsp;&nbsp;&nbsp;&nbsp;&nbsp;On iznenada donese odluku. Da je bio prisutan samo stražar ne bi se na to odvažio. Ali ovo je bila samo jedna devojka, i ako nije lagala, ako je odista bila Direktorova kćerka, mogla je kasnije da bude na njegovoj strani.
<BR>&nbsp;&nbsp;&nbsp;&nbsp;&nbsp;"Ne postoji nikakva zavera koja ima za cilj ubistvo Direktora, vaša visosti."
<BR>&nbsp;&nbsp;&nbsp;&nbsp;&nbsp;Devojka je zaista bila zatečena. Nestrpljivo se okrenula svom pratiocu. "Da li biste vi preuzeli ispitivanje, poručniče? Naterajte ga da kaže istinu."
<BR>&nbsp;&nbsp;&nbsp;&nbsp;&nbsp;Bajron koraknu napred, ali pred njim se istog časa stvori hladna cev blastera. "Samo čas, vaša visosti", žurno reče on. "Saslušajte me! To je bio jedini način da se sretnem sa Direktorom. Zar ne zhvatate?"
<BR>&nbsp;&nbsp;&nbsp;&nbsp;&nbsp;On povisi glas i doviknu za njom dok se udaljavala. "Da li biste bar rekli njegovoj ekselenciji da sam ja Bajron Faril i da tražim utočište na koje imam pravo?"
<BR>&nbsp;&nbsp;&nbsp;&nbsp;&nbsp;Bila je to poslednja slamka za koju se mogao uhvatiti. Stari feudalni običaji gubili su na snazi već pokolenjima, čak i pre no što su došli Tirani. Sada su pripadali prošlosti. Ali ništa drugo mu nije preostalo. Ništa.
<BR>&nbsp;&nbsp;&nbsp;&nbsp;&nbsp;Ona se okrenu, podignutih obrva. "Sada tvrdite da ste aristokratskog porekla? Pre samo jednog trenutka zvali ste se Melejn."
<BR>&nbsp;&nbsp;&nbsp;&nbsp;&nbsp;Neočekivano se začu jedan novi glas. "Tako je, ali to je drugo, ispravno ime. Vi ste, nema sumnje, Bajron Farli, dobri moj gospodine. Razume se da jeste. Sličnost je očigledna." Na vratima je stajao jedan omanji, nasmejani čovek. Široko razmaknutim, sjajnim i pronicljivim očima obuhvatio je celog Bajrona, pri tom se vidno zabavljajući. On izvi svoje usko lice naviše odmerivši Bajronovu visinu i reče devojci: "Zar ga ne prepoznaješ, Artemisija?"
<BR>&nbsp;&nbsp;&nbsp;&nbsp;&nbsp;Artemisija pohita ka njemu i zabrinuto mu se obrati: "Ujače Gile, šta ćeš ovde?"
<BR>&nbsp;&nbsp;&nbsp;&nbsp;&nbsp;"Vodim računa o svojim interesima, Artemisija. Nemoj zaboraviti da sam ja, ako dođe do ubistva, najbliži od Hindrijada koji bi mogli da ga naslede." Gilbert od Hinrijada značajno namignu, te dodade: "Oh, reci poručniku da može da nas ostavi. Ne preti nam nikakva opasnost."
<BR>&nbsp;&nbsp;&nbsp;&nbsp;&nbsp;Ona ne obrati pažnju na ovu njegovu opasku i reče: "Opet si prisluškivao komunikator, zar ne?"
<BR>&nbsp;&nbsp;&nbsp;&nbsp;&nbsp;"Svakako. Zar želiš da me lišiš i te zabave? Tako je prijatno prisluškivati ih!"
<BR>&nbsp;&nbsp;&nbsp;&nbsp;&nbsp;"Neće biti ako te uhvate."
<BR>&nbsp;&nbsp;&nbsp;&nbsp;&nbsp;"Opasnost je deo igre, draga moja. I to zabavan deo. Konačno, Tirani ne oklevaju da prisluškuju Palatu. Malo toga možemo učiniti a da oni to odmah ne saznaju. Zašto im ne bismo vratili milo za drago? Zar me nećeš predstaviti?"
<BR>&nbsp;&nbsp;&nbsp;&nbsp;&nbsp;"Ne, neću", odvrati ona kratko. "Ovo te se ne tiče."
<BR>&nbsp;&nbsp;&nbsp;&nbsp;&nbsp;"Onda ću ja tebe predstaviti. Kada sam čuo njegovo ime, prekinuo sam slušanje i ušao." On prođe pored Artemisije i zaustavi se kod Bajrona. Trenutak-dva ga je proučavao uz sasvim bezličan osmeh, da bi na kraju rekao: "Ovo jeste Bajron Faril."
<BR>&nbsp;&nbsp;&nbsp;&nbsp;&nbsp;"To sam već i sam rekao", primeti Bajron. Veći deo pažnje usredsredio je na poručnika, koji je i dalje držao blaster na gotovs.
<BR>&nbsp;&nbsp;&nbsp;&nbsp;&nbsp;"Ali niste dodali da ste sin Rančera od Vajdemosa."
<BR>&nbsp;&nbsp;&nbsp;&nbsp;&nbsp;"Učinio bih i to, ali ste me prekinuli. U svakom slučaju, sada vam je valjda sve jasno. Jasno je da sam morao da umaknem Tiranima i to ne otkrivši im svoje pravo ime." Bajron malo sačeka. To je bilo to, osećao je. Ako ga u narednom trenutku ne uhapse, još je imao neku malu šansu.
<BR>&nbsp;&nbsp;&nbsp;&nbsp;&nbsp;"Shvatam", saglasi se Artemisija. "Ovu stvar mora rešiti Direktor lično. Znači, ubeđeni ste da ne postoji nikakva zavera?"
<BR>&nbsp;&nbsp;&nbsp;&nbsp;&nbsp;"Ubeđen sam, vaša visosti."
<BR>&nbsp;&nbsp;&nbsp;&nbsp;&nbsp;"U redu. Ujače Gile, hoćeš li ostati sa gospodinom Farilom? Poručniče, pođite sa mnom."
<BR>&nbsp;&nbsp;&nbsp;&nbsp;&nbsp;Bajron oseti kako ga obuzima slabost. Voleo bi da je mogao da sedne, ali Gilbert nije predložio ništa slično, iako ga je i dalje posmatrao sa gotovo ciničnim zanimanjem.
<BR>&nbsp;&nbsp;&nbsp;&nbsp;&nbsp;"Rančerov sin! Zabavno!"
<BR>&nbsp;&nbsp;&nbsp;&nbsp;&nbsp;Bajron spusti pogled prema njemu. Već su ga zamorile te jednosložne reči i plačljivo odabrane fraze koje su do tada upotrebljavane. "Da, Rančerov sin", iznenada se oglasi on. "Kako je to simpatično! Mogu li vam još nekako pomoći?"
<BR>&nbsp;&nbsp;&nbsp;&nbsp;&nbsp;Gilbert ničim ne pokaza da se uvredio. Bore na njegovom mršavom licu još se više produbiše kada usta razvuče u širok osmeh. "Možete zadovoljiti moju znatiželju. Stvarno ste došli da zatražite utočište? Ovde?"
<BR>&nbsp;&nbsp;&nbsp;&nbsp;&nbsp;"Više bih voleo, gospodine, da o tome porazgovaram sa Direktorom."
<BR>&nbsp;&nbsp;&nbsp;&nbsp;&nbsp;"Oh, manite se toga, mladiću. Uverićete se da se malo šta može postići sa Direktorom. Šta mislite, zašto ste malopre morali da razgovarate s njegovom kćeri? To je krajnje zabavna misao, ako samo malo porazmislite."
<BR>&nbsp;&nbsp;&nbsp;&nbsp;&nbsp;"Da li je vama sve zabavno?"
<BR>&nbsp;&nbsp;&nbsp;&nbsp;&nbsp;"Zašto da ne? Ako to prihvatite kao stav prema životu, onda je on zabavan. Jedino mu taj pridev odgovara. Posmatrajte Vaseljenu, mladiću. Ako u njoj ne možete da pronađete ništa zabavno, možete slobodno sebi prerezati grkljan, jer u njoj postoji prokleto malo dobra. Uzgred budi rečeno, nisam se predstavio. Ja sam Direktorov rođak."
<BR>&nbsp;&nbsp;&nbsp;&nbsp;&nbsp;"Čestitam!" dočeka ga Bajron hladno.
<BR>&nbsp;&nbsp;&nbsp;&nbsp;&nbsp;Gilbert slegnu ramenima. "U pravu ste. Nije baš bog zna šta. I izgleda da ću samo to doveka i ostati, pošto posle svega ipak ne treba očekivati nikakvo ubistvo."
<BR>&nbsp;&nbsp;&nbsp;&nbsp;&nbsp;"Sem ako sami ne naručite neko."
<BR>&nbsp;&nbsp;&nbsp;&nbsp;&nbsp;"Dragi gospodine, kakav smisao za humor! Moraćete se navići na činjenicu da me niko ozbiljno ne shvata. Moja primedba je predstavljala tek način da izrazim svoj cinizam. Ne mislite, valjda, da danas vredi biti Direktor? A siguran sam da takođe ne mislite kako je Hinrik oduvek bio ovakav? Nikada nije bio baš naročito bistar, ali svake godine postaje sve više nemoguć. Zaboravih! Još ga niste sreli. Ali hoćete! Eto, čujem ga kako dolazi. Dok vam se bude obraćao razmišljajte o tome da je on vladar najvećeg od svih Transmaglenih kraljevstava. Ta će vas misao zabaviti."
<BR>&nbsp;&nbsp;&nbsp;&nbsp;&nbsp;Hinrik je svoje dostojanstvo podnosio krajnje iskusno. Primio je k znanju Bajronov pažljiv ceremonijalan naklon s odgovarajućim stepenom ljubaznosti. A onda, pomalo naglo, primeti: "A kojim ste poslom došli kod nas, gospodine?"
<BR>&nbsp;&nbsp;&nbsp;&nbsp;&nbsp;Artemisija je stajala pored oca i Bajron je na svoje iznenađenje primetio da je bila dosta lepa. "Vaša ekselencijo, došao sam zbog očevog dobrog glasa. Mora da vam je poznato da je nepravedno pogubljen."
<BR>&nbsp;&nbsp;&nbsp;&nbsp;&nbsp;Hinrik skloni pogled. "Površno sam poznavao vašeg oca. Bio je na Rodiji jednom ili dvaput." Napravio je pauzu, a glas mu je malo zadrhtao. "Veoma ličite na njega. Veoma. Bilo mu je suđeno, znate. Bar, pretpostavljam da je bilo. I to po zakonu. Stvarno, pojedinosti mi nisu poznate."
<BR>&nbsp;&nbsp;&nbsp;&nbsp;&nbsp;"Tako je, vaša ekselencijo. Ali voleo bih da saznam te pojedinosti. Ubeđen sam, naime, da moj otac nije bio izdajnik."
<BR>&nbsp;&nbsp;&nbsp;&nbsp;&nbsp;Hinrik se žurno umeša. "Sasvim je razumljivo da ćete ga kao sin braniti, ali odista je teško sada raspravljati o tim državničkim stvarima. U stvari, to je protiv svih propisa. Zašto ne odete kod Aratapa?"
<BR>&nbsp;&nbsp;&nbsp;&nbsp;&nbsp;"Ne poznajem ga, ekselencijo."
<BR>&nbsp;&nbsp;&nbsp;&nbsp;&nbsp;"Aratapa! Predstavnika! Tiranina-Predstavnika!"
<BR>&nbsp;&nbsp;&nbsp;&nbsp;&nbsp;"Bio sam kod njega i on me je poslao ovamo. Svakako vam je jasno da ne smem dozvoliti Tiranima da..."
<BR>&nbsp;&nbsp;&nbsp;&nbsp;&nbsp;Ali Hinrik se sav ukoči. Ruka mu je odlutala do usana, kao da je time želeo da spreči njihovo podrhtavanje, a reči koje je potom izgovorio bile su prigušene. "Kažete da vas je Aratap poslao ovamo?"
<BR>&nbsp;&nbsp;&nbsp;&nbsp;&nbsp;"Smatrao sam neophodnim da mu kažem..."
<BR>&nbsp;&nbsp;&nbsp;&nbsp;&nbsp;"Nemojte ponavljati ono što ste mu rekli. Znam to", odvrati Hinrik. "Ne mogu ništa učiniti za vas, Rančeru... uh... gospodine Faril. Ne odlučujem sam. Izvršno veće... prestani da me cimaš, Arta. Kako da obratim pažnju na važne stvari kada mi je stalno odvlačiš na drugu stranu? ... Moram pitati za mišljenje. Gilberte! Hoćeš li se pobrinuti za gospodina Farila? Videću šta mogu da učinim. Da, posavetovaću se sa izvršnim većem. Takav je zakon, znate. To je vrlo važno. Vrlo važno!"
<BR>&nbsp;&nbsp;&nbsp;&nbsp;&nbsp;On se okrenu na peti, mrmljajući.
<BR>&nbsp;&nbsp;&nbsp;&nbsp;&nbsp;Artemisija se zadrža još koji trenutak i uhvati Bajrona za rukav. "Samo čas. Da li još stoji vaša tvrdnja da umete da upravljate svemirskim brodom?"
<BR>&nbsp;&nbsp;&nbsp;&nbsp;&nbsp;"Stoji", odvrati Bajron. On joj se osmehnu, i posle trenutnog oklevanja ona mu uzvrati jednim kratkim osmehom. "Gilberte", reče ona, "želim kasnije da porazgovaram s tobom."
<BR>&nbsp;&nbsp;&nbsp;&nbsp;&nbsp;I žurno se udalji. Bajron ostade da gleda za njom, dok ga Gilbert nije povukao za rukav.
<BR>&nbsp;&nbsp;&nbsp;&nbsp;&nbsp;"Pretpostavljam da ste gladni, možda žedni, ili biste možda želeli da se operete?" upita ga Gilbert. "Izgleda da svakodnevni život teče dalje?"
<BR>&nbsp;&nbsp;&nbsp;&nbsp;&nbsp;"Hvala vam", odvrati Bajron. Napetost ga je gotovo potpuno napustila. Na trenutak se osetio opuštenim i bio je u divnom raspoloženju. Bila je lepa. Veoma lepa.
<BR>&nbsp;&nbsp;&nbsp;&nbsp;&nbsp;Al Hinrik nije bio opušten. Našavši se u vlastitim odajama, misli mu se stadoše grozničavo kovitlati. Koliko god da se trudio, nije uspevao da izbegne zaključak koji mu se stalno nametao. Posredi je zamka! Aratap ga je poslao i u pitanju je zamka!
<BR>&nbsp;&nbsp;&nbsp;&nbsp;&nbsp;Zavukao je lice u šake ne bi li umirio i prekinuo tutnjavu, a onda mu odjednom sinu šta mora da učini.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
