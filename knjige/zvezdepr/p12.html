<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. AUTARH DOLAZI
<P>&nbsp;&nbsp;&nbsp;&nbsp;&nbsp;Autarh od Lingana razmišljao je o onome što je upravo čuo ali njegove hladne, dobro kontrolisane crte lica jedva da su to pokazivale.
<BR>&nbsp;&nbsp;&nbsp;&nbsp;&nbsp;"I čekali ste četrdeset osam časova da mi to kažete", ponovi on.
<BR>&nbsp;&nbsp;&nbsp;&nbsp;&nbsp;"Nije bilo razloga da vam to ranije kažem", odgovori hrabro Rizet. "Kada bismo vas bombardovali svime što se zbiva život bi vam postao prava mora. Sada vam saopštavamo tu vest, pošto ne znamo šta o njoj da mislimo. U najmanju ruku je čudna, a u položaju u kome se ovog časa nalazimo ne možemo sebi dozvoliti ništa čudno."
<BR>&nbsp;&nbsp;&nbsp;&nbsp;&nbsp;"Ponovite mi sve iz početka. Hoću da još jednom čujem sve pojedinosti."
<BR>&nbsp;&nbsp;&nbsp;&nbsp;&nbsp;Autarh prebaci nogu preko simsa bleštavog prozora i zamišljeno se zagleda napolje. Sam prozor predstavljao je možda najveću pojedinačnu neobičnost linganske arhitekture. Bio je srednje veličine i postavljen na kraju pet stopa dugačkog udubljenja koje se blago sužavalo idući prema njemu. Bio je krajnje jasan, neobično debeo i istančano zakrivljen; to je više bilo sočivo nego prozor, koje je poput levka uvlačilo unutra svetlost iz svih pravaca, tako da se predao, kada se gledalo prema spolja, video u minijaturi.
<BR>&nbsp;&nbsp;&nbsp;&nbsp;&nbsp;Sa bilo kog prozora u Autarhovom dvoru jednim pogledom moglo se obuhvatiti pola obzorja, od zenita do nadira. Na ivicama je dolazilo do preteranog umanjenja i iskrivljenosti, ali i to je samo po sebi davalo određenu aromu onome što je čovek video: umanjenu, spljoštenu vrevu grada; puzeći, zakrivljene orbite stratosferiksa u obliku polumeseca koje se uzdižu sa aerodroma. Čovek se vremenom u toj meri navikne na to da mu otvaranje prozora, kako bi unutra prodrla ravna, ukrućena stvarnost izgleda krajnje neprirodno. Kada se sunce nađe u takvom položaju da prozori u obliku sočiva postaju žiže nemoguće toplote i svetlosti, oni se automatski zatamnjuju, a ne otvaraju, postaju zamračeni zahvaljujući pomaku u karakteristikama polarizacije stakla.
<BR>&nbsp;&nbsp;&nbsp;&nbsp;&nbsp;A teorija koja kaže da arhitektura planete odslikava mesto te planete u Galaksiji, kao da je nastala zahvaljujući baš Linganu i njegovim prozorima.
<BR>&nbsp;&nbsp;&nbsp;&nbsp;&nbsp;I Lingan je bio mali, poput tih prozora, ali se oblikovao panoramskim pogledom. Bila je to 'država-planeta' u Galaksiji koja je, u to vreme, već bila prevazišla takvo stanje ekonomskog i političkog razvoja. Iako su gotovo sve političke jedinice predstavljale sastavni deo velikih zvezdanih sistema, Lingan je ostao ono što je već vekovima bio... usamljeni, naseljeni svet. To ga, međutim, nije sprečavalo da bude bogat. U stvari, postalo je gotovo nezamislivo da Lingan to ne bude.
<BR>&nbsp;&nbsp;&nbsp;&nbsp;&nbsp;Teško je unapred reći koji je svet tako smešten da ga mnogi putevi što se koriste za skokove mogu upotrebljavati kao središnju međutačku; ili da ga, čak, moraju upotrebljavati u interesu optimalne štednje. Velikim delom sve zavisi od ustrojstva razvoja te oblasti svemira. Postavlja se i pitanje raspodele prirodno naseljivih planeta; reda kojim će biti kolonizovane i kojom će se brzinom razvijati; tipova ekonomija zastupljenih na njima.
<BR>&nbsp;&nbsp;&nbsp;&nbsp;&nbsp;Lingan je rano otkrio svoje vlastite vrednosti, što je predstavljao veliku prekretnicu u njegovoj istoriji. Pored stvarno važnog strateškog položaja, važna je i sposobnost da se taj položaj ceni i iskoristi. Lingan je nastavio da zauzima male planetoide koji nisu posedovali niti izvore niti mogućnosti da sami izdržavaju nezavisno stanovništvo, samo zato da bi oni podržali linganski monopol u trgovini. Na tom stenju izgradili su servisne stanice. U njima se moglo naći sve što je jednom brodu moglo zatrebati, od hiperatomskih rezervnih delova do novih izdanja knjiga. Te stanice su vremenom prerasle u velike trgovačke postaje. Iz svih Magličastih Kraljevstava krzno, minerali, žito, govedina, drvena građa, slivali su se u njih; iz Unutrašnjih Kraljevstava pristizali su mašinerija, oruđe, lekovi; gotovi proizvodi svih vrsta pristizali su na sličan način.
<BR>&nbsp;&nbsp;&nbsp;&nbsp;&nbsp;Tako je Lingan, poput svojih prozora, čkiljeći nadzirao čitavu Galaksiju. Bila je to jedna jedina planeta kojoj je dobro išlo.
<BR>&nbsp;&nbsp;&nbsp;&nbsp;&nbsp;Autarh ponovo progovori, ne okrenuvši se od prozora: "Počni od poštanskog broda, Rizet. Kao prvo, gde se sreo sa tom krstaricom?"
<BR>&nbsp;&nbsp;&nbsp;&nbsp;&nbsp;"Na manje od stotinu hiljada milja od Lingana. Tačne koordinate nisu važne. Od tada ih stalno nadziremo. Stvar je u tome što se tiranska krstarica već tada nalazila u orbiti oko planete."
<BR>&nbsp;&nbsp;&nbsp;&nbsp;&nbsp;"Kao da ne namerava da se spusti, već čeka na nešto?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Nema načina da utvrdite koliko je dugo čekala?"
<BR>&nbsp;&nbsp;&nbsp;&nbsp;&nbsp;"Bojim se da je to nemoguće. Niko drugi ih nije video. Podrobno smo sve ispitali."
<BR>&nbsp;&nbsp;&nbsp;&nbsp;&nbsp;"Dobro", reče Autarh. "Ostavimo to na čas. Zaustavili su poštanski brod, što, razume se, predstavlja narušavanje naših dogovora vezanih za odnose sa Tiranom."
<BR>&nbsp;&nbsp;&nbsp;&nbsp;&nbsp;"Sumnjam da su Tirani. Njihovi nesigurni postupci pre ukazuju na begunce, na leteće zatvorenike."
<BR>&nbsp;&nbsp;&nbsp;&nbsp;&nbsp;"Misliš na ljude na toj tiranskoj krstarici? Možda, razume se, samo žele da mi u to poverujemo. U svakom slučaju, jedino što su javno zatražili bilo je da lično meni predaju jednu poruku?"
<BR>&nbsp;&nbsp;&nbsp;&nbsp;&nbsp;"Lično Autarhu, tako je."
<BR>&nbsp;&nbsp;&nbsp;&nbsp;&nbsp;"Ništa drugo?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Uopšte nisu stupili na poštanski brod?"
<BR>&nbsp;&nbsp;&nbsp;&nbsp;&nbsp;"Komunicirali su preko viziekrana. Poštanska kapsula bila je izbačena preko dve milje praznog prostora, a potom ju je uhvatila brodska mreža."
<BR>&nbsp;&nbsp;&nbsp;&nbsp;&nbsp;"Da li su komunicirali i slikom ili samo zvukom."
<BR>&nbsp;&nbsp;&nbsp;&nbsp;&nbsp;"I slikom i zvukom. U tome i jeste stvar. Nekolicina njih opisala je govornika kao mladića 'aristokratskog držanja' - šta god da to znači."
<BR>&nbsp;&nbsp;&nbsp;&nbsp;&nbsp;Autarh lagano stisnu pesnicu. "Stvarno? I niko se nije setio da napravi foto-utisak tog lica? to je bila greška."
<BR>&nbsp;&nbsp;&nbsp;&nbsp;&nbsp;"Na nesreću, kapetan poštanskog broda nija imao nikakvog razloga da pretpostavi da bi nešto takvo moglo biti važno. Ako je uopšte važno! Da li sve to vama nešto kazuje, gospodine?"
<BR>&nbsp;&nbsp;&nbsp;&nbsp;&nbsp;Autarh ne odgovori na pitanje. "I ovo je ta poruka?"
<BR>&nbsp;&nbsp;&nbsp;&nbsp;&nbsp;"Tako je. Silna poruka od jedne jedine reči, koju je trebalo da uručim lično vama; što mi, razume se, nismo učinili. To je na primer, mogla biti i fisijska kapsula. Ljudi su na taj način i ranije ubijani."
<BR>&nbsp;&nbsp;&nbsp;&nbsp;&nbsp;"Da, kao i Autarsi", primeti Autarh. "Samo jedna reč: "Gilbert." Jedna reč: "Gilbert."
<BR>&nbsp;&nbsp;&nbsp;&nbsp;&nbsp;Autarh je zadržao svoj ravnodušni mir, ali u njemu je već počela da se gomila određena nesigurnost - a on nije voleo da se oseća nesigurnim. Nije voleo ništa što ga je činilo svesnim ograničenja. Autarha nisu smela da sputavaju nikakva ograničenja, a na Linganu su ga sputavala jedino prirodna ograničenja.
<BR>&nbsp;&nbsp;&nbsp;&nbsp;&nbsp;Nisu oduvek Linganom vladali Autarsi. U ranim danima na vlasti su bile dinastije prinčeva-trgovaca. Porodice koje su prve uspostavile subplanetarne servisne stanice činile su državnu aristokratiju. Njihovo bogatstvo se nije sastojalo u zemlji, te se stoga u društvenom položaju nisu mogle meriti sa Rančerima ili Grendžerima obližnjih svetova. Ali u njihovim rukama bila je valuta za pogađanje, te su tako mogli kupiti i prodati iste te Rančere i Grendžere; što su ponekad i činili, zahvaljujući dobrom poznavanju finansija.
<BR>&nbsp;&nbsp;&nbsp;&nbsp;&nbsp;Tako je Lingan zadesila uobičajena sudbina planeta kojima se vlada (ili ne vlada) pod takvim okolnostima. Ravnoteža moći prelazila je sa jedne porodice na drugu. Razne grupe smenjivale su se u izgnanstvu. Intrige i revolucije u krugu Palate postale su hronične, te je stoga Lingan, nasuprot Direktorstvu na Rodiji, koje je predstavljalo najbolji primer stabilnosti i razvitka reda u Sektoru, bio primer nemira i nereda. Ljudi su imali običaj da kažu: "Prevrtljiv poput Lingana."
<BR>&nbsp;&nbsp;&nbsp;&nbsp;&nbsp;Ishod je bio neminovan, ako je suditi prema nagoveštajima. Kada su se susedne planete-države udružile u skupinu država i stekle moć, građanske borbe na Linganu postale su preskupe i opasne po planetu. Obično stanovništvo bilo je, na kraju, više nego voljno da bilo šta žrtvuje za opšti mir. I tako su zamenili plutokratiju za autokratiju, i pri tom izgubili nešto od slobode. Moć nekolicine koncentrisana je u jednom, ali taj jedan je, veoma često, bio namerno prijateljski raspoložen prema stanovništvu težeći da ga iskoristi kao protivtezu trgovcima koji se nikada nisu pomirili sa tom promenom.
<BR>&nbsp;&nbsp;&nbsp;&nbsp;&nbsp;Kao autokratija Lingan je uvećao bogatstvo i snagu. Čak su i Tirani, kada su ih napali pre trideset godina na vrhuncu njihove moći, bili primorani da stanu na mrtvoj tački. Nisu bili poraženi, ali bili su zaustavljeni. Od šoka koji su tada doživeli nikada se nisu oporavili. Od godine kada su napali Lingan Tirani nisu osvojili nijednu planetu.
<BR>&nbsp;&nbsp;&nbsp;&nbsp;&nbsp;Ostale planete Magličastih Kraljevstava bile su pravi vazali Tirana. Lingan je, međutim, predstavljao Udruženu državu, teorijski ravnopravnog 'saveznika' Tirana, sa pravima koja su štitili članovi Udruženja.
<BR>&nbsp;&nbsp;&nbsp;&nbsp;&nbsp;Autarh se, međutim, nije zavaravao postojećim stanjem stvari. Šovinisti na planeti mogli su sebi dozvolti da se smatraju slobodnima, ali Autarh je znao da je tiranska opasnost tokom ovog poslednjeg pokolenja držana na svega pedalj udaljenosti. Na samo toliko. Nimalo više.
<BR>&nbsp;&nbsp;&nbsp;&nbsp;&nbsp;I sada se možda brzo približavala da im nanese poslednji, dugo odlagani udarac. Nema sumnje da im je on pružio priliku na koju su dugo čekali. Organizacija koju je izgradio, mada još neaktivna, predstavljala je dovoljan razlog da krenu u kažnjeničku akciju bilo kakve vrste koju bi Tirani mogli smatrati odgovarajućom. Pravno gledano, Lingan ne bi bio u pravu.
<BR>&nbsp;&nbsp;&nbsp;&nbsp;&nbsp;Da li je krstarica predstavljala prvi nagoveštaj tog poslednjeg udarca?
<BR>&nbsp;&nbsp;&nbsp;&nbsp;&nbsp;"Da li je na taj brod upućen stražar?" upita Autarh.
<BR>&nbsp;&nbsp;&nbsp;&nbsp;&nbsp;"Rekoh da ih nadziremo. Naša dva teretna broda"... Rizet se osmehnu jednim krajem usana... "nalazi se u dometu masometra."
<BR>&nbsp;&nbsp;&nbsp;&nbsp;&nbsp;"I kakav zaključak izvlačiš iz svega ovoga?"
<BR>&nbsp;&nbsp;&nbsp;&nbsp;&nbsp;"Ne znam. Jedini Gilbert čije bi mi ime samo po sebi nešto značilo jeste Gilbret od Hinrijada, sa Rodije. Da li ste imali neka posla s njim?"
<BR>&nbsp;&nbsp;&nbsp;&nbsp;&nbsp;"Video sam ga prilikom svoje poslednje posete Rodiji", odgovori Autarh.
<BR>&nbsp;&nbsp;&nbsp;&nbsp;&nbsp;"Razume se, ništa mu niste rekli."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;Rizetove oči se suziše. "Pomislio sam da možda niste postali malo neoprezni; da su Tirani postali isto tako neoprezni, kada se oslanjaju na tog Gilbreta... Poznato je da Hinrijadi predstavljaju slabe karike ovih dana... i da ih možda koriste kao sredstvo kojim će vas uhvatiti u klopku i naterati da na kraju izdate sami sebe."
<BR>&nbsp;&nbsp;&nbsp;&nbsp;&nbsp;"Sumnjam. Cela ova stvar pada u čudno vreme. Nisam bio na Linganu više od godinu dana. Stigao sam prošle nedelje i trebalo bi da opet odem za nekoliko dana. A jedna ovakva poruka me zatiče upravo u trenutku kada sam ovde, pri ruci."
<BR>&nbsp;&nbsp;&nbsp;&nbsp;&nbsp;"Ne mislite valjda da je u pitanju slučajnost?"
<BR>&nbsp;&nbsp;&nbsp;&nbsp;&nbsp;"Ja ne verujem u slučajnost. I postoji samo jedan način kako da se sve to razjasni. Stoga ću posetiti taj brod. Sam."
<BR>&nbsp;&nbsp;&nbsp;&nbsp;&nbsp;"To je, gospodine, nemoguće." Rizet je bio zaprepašćen. Iznad desne slepoočnice imao je mali, neravan ožiljak, koji iznenada pocrvene.
<BR>&nbsp;&nbsp;&nbsp;&nbsp;&nbsp;"Zabranjuješ mi?" upita suvo Autarh.
<BR>&nbsp;&nbsp;&nbsp;&nbsp;&nbsp;Konačno, on je bio Autarh, tako da se Rizet snuždi i samo tiho reče: "Kako želite gospodine."
<BR>
<BR>&nbsp;&nbsp;&nbsp;&nbsp;&nbsp;Čekanje je na Okrutnome postajalo sve neprijatnije. Već dva dana nisu skrenuli sa orbite.
<BR>&nbsp;&nbsp;&nbsp;&nbsp;&nbsp;Gilbret je posmatrao kontrole sa istrajnom pažnjom. I u glasu mu se to očitavalo. "Zar ti se ne čini da se pomeraju?"
<BR>&nbsp;&nbsp;&nbsp;&nbsp;&nbsp;Bajron baci jedan kratak pogled. Brijao se, i krajnje pažljivo baratao tiranskim erozivnim sprejom.
<BR>&nbsp;&nbsp;&nbsp;&nbsp;&nbsp;"Ne", odvrati on, "ne pomeraju se. A i zašto bi? Posmatraju nas, i nastaviće da nas posmatraju."
<BR>&nbsp;&nbsp;&nbsp;&nbsp;&nbsp;Bajron je usredsredio svu svoju pažnju na osetljivu oblast iznad gornje usne, te se nestrpljivo namrštio kada oseti pomalo kiselkast ukus spreja na jeziku. Svaki Tiranin umeo je da barata sprejom krajnje graciozno i gotovo poetično. To je, bez sumnje, bio najbrži i najdelotvorniji način brijanja koji nije uklanjao malje zauvek - kada je sprej koristio kakav ekspert. U suštini, bilo je to krajnje dobro abrasivno sredstvo koje je skidalo dlake ne oštetivši kožu. Na koži se osećao tek neznatan pritisak nalik na vazdušno strujanje.
<BR>&nbsp;&nbsp;&nbsp;&nbsp;&nbsp;Međutim, Bajron se ipak neprijatno osećao. Bila mu je poznata legenda, priča ili činjenica (šta god da je to bilo), o tome da je među Tiranima rak lica rasprostranjeniji nego među ostalim kulturnim skupinama, tako da su neki to pripisivali tiranskom spreju za brijanje. Bajron se po prvi put zapitao ne bi li bilo bolje da potpuno depilira lice. To se i činilo u nekim delovima Galaksije. Međutim, on odmah odbaci tu pomisao. Depilacija je predstavljala trajan metod. A u modu su uvek mogli da se vrate brkovi ili nakovrčeni zulufi.
<BR>&nbsp;&nbsp;&nbsp;&nbsp;&nbsp;Bajron je posmatrao svoje lice u ogledalu, pitajući se kako bi izgledao sa zulufima koji se protežu do donjovilične kosti, kada se sa praga oglasi Artemisija: "Mislila sam da si otišao da malo odspavaš?"
<BR>&nbsp;&nbsp;&nbsp;&nbsp;&nbsp;"Jesam", odvrati on. "A onda sam se rasanio." On podiže pogled prema njoj i osmehnu se.
<BR>&nbsp;&nbsp;&nbsp;&nbsp;&nbsp;Ona ga potapša po obrazu, a zatim nežno pređe prstima preko njega. "Tako je gladak. Izgledaš kao da ti je tek osamnaest."
<BR>&nbsp;&nbsp;&nbsp;&nbsp;&nbsp;On prinese njenu šaku usnama. "Nemoj dozvolti da te to prevari", reče on.
<BR>&nbsp;&nbsp;&nbsp;&nbsp;&nbsp;"Da li nas još drže na oku?" upita ona.
<BR>&nbsp;&nbsp;&nbsp;&nbsp;&nbsp;"Drže. Nije li dosadna ova pauza u kojoj imaš vremena da sediš i razmišljaš?"
<BR>&nbsp;&nbsp;&nbsp;&nbsp;&nbsp;"Meni nije dosadno."
<BR>&nbsp;&nbsp;&nbsp;&nbsp;&nbsp;"Sada govoriš o drugim vidovima te stvari, Arta."
<BR>&nbsp;&nbsp;&nbsp;&nbsp;&nbsp;"Zašto ih ne pređemo i spustimo se na Lingan?" upita ona.
<BR>&nbsp;&nbsp;&nbsp;&nbsp;&nbsp;"Razmišljali smo o tome. Mislim da još nismo spremni na takav rizik. Možemo čekati sve dok nam se zaliha vode drastično ne smanji."
<BR>&nbsp;&nbsp;&nbsp;&nbsp;&nbsp;"Kažem vam da se kreću", povika odjednom Gilbret.
<BR>&nbsp;&nbsp;&nbsp;&nbsp;&nbsp;Bajron ode do kontrolne table i stade da očitava podatke na masometru. Zatim pogleda u Gilbreta i reče: "Možda si u pravu."
<BR>&nbsp;&nbsp;&nbsp;&nbsp;&nbsp;Potom svu pažnju usredsredi na računar, te trenutak ili dva provede zureći u njegove brojčanike.
<BR>&nbsp;&nbsp;&nbsp;&nbsp;&nbsp;"Ne, ta dva broda se ne kreću u odnosu na nas, Gilbrete. Promene na masometru potiču od trećeg broda, koji im se pridružio. Koliko mogu da procenim, udaljen je pet hiljada milja, otprilike 46 stepeni i 192 stepeni od linije koja spaja brod sa planetom, i to pod uslovom da sam dobro odredio efemeride. Ako nisam, vrednosti iznose 314 i 168 stepeni."
<BR>&nbsp;&nbsp;&nbsp;&nbsp;&nbsp;On načas zastade, kako bi obavio još jedno očitavanje. "Mislim da se približavaju. To je neki mali brod. Šta misliš, Gilbrete, da li bi mogao da stupiš u vezu s njima?"
<BR>&nbsp;&nbsp;&nbsp;&nbsp;&nbsp;"Mogu pokušati", odvrati Gilbret.
<BR>&nbsp;&nbsp;&nbsp;&nbsp;&nbsp;"U redu. Bez vizuelnog kontakta. Ostanimo samo na zvučnom, dok ne steknemo neku predstavu o tome šta nam se približava."
<BR>&nbsp;&nbsp;&nbsp;&nbsp;&nbsp;Bilo je prosto divno posmatrati Gilbreta kako barata kontrolama eteričkog radija. Nesumnjivo je posedovao prirodan dar za to. Stupiti u vezu sa kakvom osamljenom tačkom u svemiru pomoću gustog radio-snopa predstavlja, konačno, zadatak u kome brodska kontrolna tabla sa informacijama može tek neznatno da učestvuje. Znao je približnu udaljenost broda, koja je mogla da varira stotinu milja gore ili dole. Imao je dva ugla, od kojih je svaki, ili su, pak, oba, mogli biti pogrešni za pet do pedeset stepeni u bilo kom pravcu.
<BR>&nbsp;&nbsp;&nbsp;&nbsp;&nbsp;To je sve zajedno činilo zapreminu od otprilike deset miliona kubnih milja u kojoj se brod mogao nalaziti. Ostalo je bilo prepušteno čoveku-operatoru i radio-snopu koji je predstavljao pipajući prst koji u preseku nije imao ni pola milje i to na najširoj tački svog prijemnog dometa. Govorilo se da vešt operator može na osnovu pukog dodira kontrola odrediti za koliko je snop promašio metu. Naučno posmatrano ta je teorija, razume se, predstavljala čistu glupost, ali često je izgledalo da ne postoji nikakvo drugo objašnjenje.
<BR>&nbsp;&nbsp;&nbsp;&nbsp;&nbsp;Za manje od deset minuta igla mernog uređaja koji je utvrđivao aktivnost radio-aparata stala je da skače i Okrutni je počeo da prima i odašilje poruke.
<BR>&nbsp;&nbsp;&nbsp;&nbsp;&nbsp;Posle još deset minuta Bajron je mogao da se zavali na sedištu i kaže: "Poslaće ovamo nekog čoveka."
<BR>&nbsp;&nbsp;&nbsp;&nbsp;&nbsp;"Treba li da im to dozvolimo?" upita Artemisija.
<BR>&nbsp;&nbsp;&nbsp;&nbsp;&nbsp;"Zašto da ne? U pitanju je samo jedan čovek; a i naoružani smo."
<BR>&nbsp;&nbsp;&nbsp;&nbsp;&nbsp;"Ali ako ima dozvolimo da nam se suviše približe?"
<BR>&nbsp;&nbsp;&nbsp;&nbsp;&nbsp;"Ovo je tiranska krstarica, Arta. Tri do pet puta smo jači od njih, čak i ako je u pitanju najbolji linganški ratni brod. Njihove dragocene Odredbe o savezništu im ne dopuštaju baš mnogo, a pored toga, mi imamo i pet blastera velikog kalibra."
<BR>&nbsp;&nbsp;&nbsp;&nbsp;&nbsp;"Znaš li da rukuješ tiranskim blasterima?" upita Artemisija. "Nisam znala da umeš."
<BR>&nbsp;&nbsp;&nbsp;&nbsp;&nbsp;Bajronu baš nije bilo milo što će morati da je razočara, ali ipak reče: "Na nesreću, ne znam. Bar ne za sada. Ali oni na lingaškom brodu to ni ne pretpostavljaju, shvataš?"
<BR>
<BR>&nbsp;&nbsp;&nbsp;&nbsp;&nbsp;Pola sata kasnije na viziekranu se ukaza brod. Bila je to jedna mala zatupasta letelica, snabdevena sa dva niza od po četiri stabilizatora, što je moglo značiti da je često služila kao šatl za stratosferske letove.
<BR>&nbsp;&nbsp;&nbsp;&nbsp;&nbsp;Kada se brod prvi put pojavio na teleskopu, Gilbret oduševljeno uzviknu. "To je Autarhova jahta", povika on, i lice mu se nabra u osmeh. "To je njegova privatna jahta. Ubeđen sam u to. Nisam li vam kazao da je puko pominjanje moga imena najsigurniji način da se privuče njegova pažnja."
<BR>&nbsp;&nbsp;&nbsp;&nbsp;&nbsp;Usledilo je razdoblje usporavanja i podešavanja brzine linganškog broda, dok se nije sasvim umirio na viziekranu.
<BR>&nbsp;&nbsp;&nbsp;&nbsp;&nbsp;Iz prijemnika dopre slabašan glas. "Jeste li spremni za prebacivanje?"
<BR>&nbsp;&nbsp;&nbsp;&nbsp;&nbsp;"Jesmo!" odsečno odvrati Bajron. "Ne zaboravite, samo jedna osoba!"
<BR>&nbsp;&nbsp;&nbsp;&nbsp;&nbsp;Ličilo je na odmotavanje zmije. Zamršeni metalni konopac bio je bačen sa lingaškog broda u njihovom pravcu, poput kakvog harpuna. Na viziekranu je izgledao mnogo deblji no što je u stvarnosti bio, a namagnetisani cilindar na njegovom kraju postajao je sve veći što im se više približavao. Kada se našao sasvim blizu, uputio se ka ivici vidnog polja, da bi zatim potpuno iščezao.
<BR>&nbsp;&nbsp;&nbsp;&nbsp;&nbsp;Zvuk koji je proizveo pri kontaktu bio je šupalj i zvonak. Namagnetisani uteg se se zakačio, tako da je konopac sada prestavljao nit paučine koja se nije izvijala poput kakve normalne opterećene krive, već je zadržala sve čvorove i omče koje je imala i u trenutku dodira i koji su se lagano kretali napred, nalik na jedinice pod uticajem inercije.
<BR>&nbsp;&nbsp;&nbsp;&nbsp;&nbsp;Lagano i pažljivo, linganški brod je stao da se povlači dok se nit nije ispravila. Ostala je kao da visi zategnuta i čvrsta, stanjujući se s razdaljinom dok se nije pretvorila u neku gotovo nevidljivu stvar, što je neverovatno kićeno svetlucala na svetlosti linganškog sunca.
<BR>&nbsp;&nbsp;&nbsp;&nbsp;&nbsp;Bajron ubaci u teleskop neki dodatak koji smesta, prosto čudovišno uveća brod u vidnom polju, tako da su mogli videti odakle izlazi pola milje dugačak konopac za spajanje i sićušnu priliku koja je krenula, prebacujući se preko njega šaku pred šaku.
<BR>&nbsp;&nbsp;&nbsp;&nbsp;&nbsp;To baš nije predstavljalo uobičajeni prelazak s jednog broda na drugi. U normalnim prilikama oba broda bi manevrisala dok se gotovo ne bi spojila, tako da se njihove vazdušne komore mogu sresti i spojiti pod uticajem snažnih magnetskih polja. Tunel kroz svemir spojio bi brodove, pa bi se čovek mogao prebaciti s jednog na drugi odeven i zaštićen baš kao što je bio i na samom brodu. Razume se, ovaj oblik prelaska zahtevao je obostrano poverenje.
<BR>&nbsp;&nbsp;&nbsp;&nbsp;&nbsp;Prebacujući se pomoću konopca u svemiru, čovek je zavisio od skafandera. Linganac koji se približavao bio je sav ututkan u svoje odelo, te je izgledao poput kakve debele, vazduhom naduvane metalne stvari, čiji su se zglobovi mogli pokretati jedino velikim naporom mišića. Čak i sa udaljenosti na kojoj se nalazio Bajron je mogao da vidi kako mu se ruke savijaju oštrim trzajima kada god bi se zglobovi pomerili ili zaustavili na novoj brazdi.
<BR>&nbsp;&nbsp;&nbsp;&nbsp;&nbsp;Trebalo je pažljivo podesiti i međusobne brzine oba broda. Nepredviđeno ubrzavanje bilo koga od njih izizvalo bi oslobađanje konopca, usled čega bi putnik bio odbačen u svemir kroz koji bi počeo da se okreće usled slabe privlačne snage udaljenog sunca i početnog impulsa nastalog pri pucanju konopca... tako da ga ništa, ni trenje ni kakva prepreka ne bi mogli zaustaviti s ove strane večnosti.
<BR>&nbsp;&nbsp;&nbsp;&nbsp;&nbsp;Linganac koji se približavao kretao se samouvereno i brzo. Kada se približio moglo se videti da se njegovo prebacivanje nije sastojalo iz jednostavnog premetanja jedne šake preko druge. Svaki put kada bi savio ruku koja mu je bila ispružena i odbacio se napred, ispustio bi konopac tako da je lebdeo prema njima nekih desetak stopa pre no što bi ispružio drugu šaku da se ponovo uhvati za konopac.
<BR>&nbsp;&nbsp;&nbsp;&nbsp;&nbsp;Bilo je to pravo kretanje kroz svemir na rukama. Čovek u svemiru ličio je na kakvog sjajnog metalnog gibona.
<BR>&nbsp;&nbsp;&nbsp;&nbsp;&nbsp;"Šta ako promaši?" upita Artemisija.
<BR>&nbsp;&nbsp;&nbsp;&nbsp;&nbsp;"Izgleda mi suviše vešt da bi mu se to dogodilo", odvrati Bajron, "ali ako mu se to dogodi, ocrtavaće se naspram sunca. Mogli bismo da ga pokupimo."
<BR>&nbsp;&nbsp;&nbsp;&nbsp;&nbsp;Sada je Lingnac već bio blizu. Izišao je iz vidnog polja. Posle još pet sekundi začulo se tupkanje stopala po trupu broda.
<BR>&nbsp;&nbsp;&nbsp;&nbsp;&nbsp;Bajron povuče polugu kojom su se palile signalne lampice što su oivičavale brodsku vazdušnu komoru. Trenutak kasnije, u znak odgovora na niz odlučnih udara, spoljašnja vrata se otvoriše. Začuo se snažan udar neposredno iza praznine u zidu pilotske kabine. Spoljašnja vrata se zatvoriše, taj deo zida skliznu u stranu i kroz njega stupi unutra neki čovek.
<BR>&nbsp;&nbsp;&nbsp;&nbsp;&nbsp;Njegovo odelo se istog časa zaledi, tako da se debelo staklo na šlemu pretvori u beli humak. Od njega se širila hladnoća. Bajron pojača grejanje tako da oko njih odmah zastruja topao i suv vazduh. Jedan trenutak led na odelu mu je odolevao, a onda poče da se tanji i pretvara u rosu.
<BR>&nbsp;&nbsp;&nbsp;&nbsp;&nbsp;Zatupasti prsti Linganca borili su se sa kopčama na kacigi, kao da je bio nervozan što ništa ne vidi kroz staklo prekriveno snegom. Kaciga se skidala u jednom komadu, pri čemu se video unutrašnji debeo i mekan izolacioni materijal koji mu je razbarušio kosu.
<BR>&nbsp;&nbsp;&nbsp;&nbsp;&nbsp;"Vaša ekselencijo!" uzviknu Gilbret. A onda pobedonosno dodade: "Bajrone, ovo je Autarh glavom."
<BR>&nbsp;&nbsp;&nbsp;&nbsp;&nbsp;Ali Bajron uspe jedino da izgovori glasom koji se uzaludno borio protiv zaprepašćenja: "Džonti!"
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
