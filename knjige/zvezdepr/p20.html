<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. GDE?
<P>&nbsp;&nbsp;&nbsp;&nbsp;&nbsp;Simok Aratap pažljivo je procenjivao ličnosti onih koji su stajali pred njim, osećajući kako u njemu lagano raste uzbuđenje. Ovo će biti velika partija. Niti sheme uplitale su se u završnu šaru. Bio je zahvalan što major nije više bio s njim i što je tiranska krstarica otišla.
<BR>&nbsp;&nbsp;&nbsp;&nbsp;&nbsp;Ostao je sam sa svojim predvodničkim brodom, posadom i sobom. To će biti dovoljno. Mrzeo je glomaznost.
<BR>&nbsp;&nbsp;&nbsp;&nbsp;&nbsp;Prigovorio je blagim glasom. "Dozvolite da vas uputim u situaciju, gospo i gospodo. Na Autarhovom brodu nalazi se pobednička posada i on se upravo nalazi na putu ka Tiranu, u pratnji majora Androsa. Autarhovim ljudima biće suđeno po zakonu, i ako budu proglašeni krivim sleduje im kazna predviđena za izdaju. Oni su rutinski zaverenici i protiv njih će biti vođen rutinski postupak. Ali šta da radim sa vama?"
<BR>&nbsp;&nbsp;&nbsp;&nbsp;&nbsp;Pored njega sedeo je Hinrik od Rodije, sa izrazom krajnje bede na licu. "Uzmite u obzir da je moja kćerka veoma mlada", oglasi se on. "Ona je u ovo uvučena protiv svoje volje. Artemisija, kaži im da..."
<BR>&nbsp;&nbsp;&nbsp;&nbsp;&nbsp;"Vaša kćerka", prekide ga Aratap, "verovatno će biti oslobođena. Koliko mi je poznato, ona je buduća nevesta jednog tiranskog plemića na visokom položaju. A i to će biti uzeto u obzir."
<BR>&nbsp;&nbsp;&nbsp;&nbsp;&nbsp;"Udaću se za njega ako ostale pustite", reče Artemisija.
<BR>&nbsp;&nbsp;&nbsp;&nbsp;&nbsp;Bajron napola ustade, ali mu Aratap dade znak da sedne. Tiranski Predstavnik se blago osmehnu i reče: "Moja gospo, molim vas! Priznajem da imam ovlašćenja da se cenkam. Međutim, ja nisam Kan, već samo jedan od njegovih slugu. Na taj način će svaka pogodba koju sklopim morati da bude odobrena kod kuće. Da čujemo, onda šta nam vi to tačno nudite?"
<BR>&nbsp;&nbsp;&nbsp;&nbsp;&nbsp;"Svoj pristanak na brak!"
<BR>&nbsp;&nbsp;&nbsp;&nbsp;&nbsp;"Nije u vašoj moći da to nudite. Vaš otac je već dao pristanak, a to je dovoljno. Imate li još šta da ponudite?"
<BR>&nbsp;&nbsp;&nbsp;&nbsp;&nbsp;Aratap je čekao da se pokolebaju. Činjenica da nije uživao u svojoj ulozi nije ga sprečavala da je smatra uspešnom. Devojka je, na primer, u ovom trenutku mogla briznuti u plač, a to bi korisno delovalo na mladića. Bilo je očigledno da su zaljubljeni jedno u drugo. Zapitao se, stoga, da li bi je stari Pohang i dalje želeo pod ovim okolnostima; zaključio je, odmah, da verovatno bi. Pogodba će u svakom slučaju ići u korist starijeg muškarca.
<BR>&nbsp;&nbsp;&nbsp;&nbsp;&nbsp;Na trenutak je negde u dubini uma pomislio da je devojka veoma privlačna.
<BR>&nbsp;&nbsp;&nbsp;&nbsp;&nbsp;A i uspela je da ostane pribrana. Nije posustala. Odlično, pomisli Aratap. I ona je imala jaku volju. Pohang ipak neće uživati u svojoj pogodbi.
<BR>&nbsp;&nbsp;&nbsp;&nbsp;&nbsp;Napokon, on se obrati Hinriku. "Želite li da tražite milost i za svog rođaka?"
<BR>&nbsp;&nbsp;&nbsp;&nbsp;&nbsp;Hinrikove usne bešumno su se pomicale.
<BR>&nbsp;&nbsp;&nbsp;&nbsp;&nbsp;"Niko ne mora da moli za mene", povika Gilbret. "Ni od jednog Tiranina ne tražim baš ništa. Samo napred. Naredite da me ubiju!"
<BR>&nbsp;&nbsp;&nbsp;&nbsp;&nbsp;"Histerični ste", osmehnu se Aratap. "I sami znate da bez suđenja ne mogu narediti da vas ubiju."
<BR>&nbsp;&nbsp;&nbsp;&nbsp;&nbsp;"On mi je rođak", prošapta najzad Hinrik.
<BR>&nbsp;&nbsp;&nbsp;&nbsp;&nbsp;"I to će biti uzeto u obzir. Vi plemići ćete jednog dana morati naučiti da ne možete suviše računati na korist koju imamo od vas. Pitam se da li je vaš rođak već naučio tu lekciju?"
<BR>&nbsp;&nbsp;&nbsp;&nbsp;&nbsp;Bio je zadovoljan načinom na koji je Gilbret reagovao. Taj je momak, bar, iskreno priželjkivao smrt. Osujećenja koja mu je donosio život bila su preteška za njega. Znači, treba ga održati u životu što duže i to će ga samog po sebi slomiti.
<BR>&nbsp;&nbsp;&nbsp;&nbsp;&nbsp;Zamišljeno je zastao kada je na red došao Rizet. Bio je jedan od Autarhovih ljudi. Na tu pomisao Aratap oseti laku nelagodnost. Na početku potere, odbacio je Autarha kao mogući važan faktor na osnovu, kako je tada mislio, čvrste logike. Pa, zdravo je ponekad i promašiti. To pomaže čoveku da mu samopouzdanje ne pređe u aroganciju.
<BR>&nbsp;&nbsp;&nbsp;&nbsp;&nbsp;"Vi ste budala koja je služila izdajnika", započe on. "Bilo bi vam bolje sa nama."
<BR>&nbsp;&nbsp;&nbsp;&nbsp;&nbsp;Rizet pocrvene.
<BR>&nbsp;&nbsp;&nbsp;&nbsp;&nbsp;"Ako ste se trudili da izgradite izvestan vojnički ugled", nastavi Aratap, "bojim se da će ga ovo potpuno uništiti. Niste plemić, tako da u vašem slučaju nikakvu ulogu neće imati državnički razlozi. Sudiće vam se javno, tako da će svi saznati kako ste bili oruđe oruđa. A to je prilično loše."
<BR>&nbsp;&nbsp;&nbsp;&nbsp;&nbsp;"Ali vi ćete mi, pretpostavljam, predložiti da se nagodimo?" upade Rizet.
<BR>&nbsp;&nbsp;&nbsp;&nbsp;&nbsp;"Da se nagodimo?"
<BR>&nbsp;&nbsp;&nbsp;&nbsp;&nbsp;"Zar vam nije, na primer, poteban dokaz za Kana? Imate samo brodski tovar. Zar ne želite da saznate kako radi preostala mašinerija revolta?"
<BR>&nbsp;&nbsp;&nbsp;&nbsp;&nbsp;Aratap lagano odmahnu glavom. "Ne. Imamo Autarha. On će nam poslužiti kao izvor obaveštenja. Čak i bez toga, ono čime raspolažemo bilo bi dovoljno da stupimo u rat sa Linganom. Ubeđen sam da bi posle toga malo šta preostalo od te pobune. Dakle, nema ništa od neke takve pogodbe."
<BR>&nbsp;&nbsp;&nbsp;&nbsp;&nbsp;I tako je stigao do mladića. Aratap ga je namerno ostavio za kraj, budući da je dečko bio najpametniji u čitavoj skupini. Ali bio je mlad, a mladi ljubi obično nisu opasni. Po pravilu, nedostaje im strpljenje.
<BR>&nbsp;&nbsp;&nbsp;&nbsp;&nbsp;Bajron progovori prvi, upitavši: "Kako ste nas sledili? Je li on bio u dosluhu sa vama?"
<BR>&nbsp;&nbsp;&nbsp;&nbsp;&nbsp;"Autarh? Ovog puta nije. Čini mi se da je, jadnik, hteo da sedi na dve stolice, pa su mu se obe izmakle, kao što to obično biva, kada čovek nije vešt."
<BR>&nbsp;&nbsp;&nbsp;&nbsp;&nbsp;U tom trenutku umeša se Hinrik, s neprimerenom dečjom nestrpljivošću. "Tirani imaju neki izum kojim prate brodove kroz hipersvemir!"
<BR>&nbsp;&nbsp;&nbsp;&nbsp;&nbsp;Aratap se oštro okrenu. "Bio bih vam zahvalan, ekselencijo, ako biste se uzdržali od primedbi." Hinrik se, namah, sav zgrbi.
<BR>&nbsp;&nbsp;&nbsp;&nbsp;&nbsp;U stvari, nije ni bilo važno. Nijedno od ovo četvoro više neće biti opasno, ali on nipošto nije želeo ničim da umanji nesigurnost koju je mladić trenutno osećao.
<BR>&nbsp;&nbsp;&nbsp;&nbsp;&nbsp;Bajron počeka nekoliko trenutaka, a onda se ponovo oglasi.
<BR>&nbsp;&nbsp;&nbsp;&nbsp;&nbsp;"Hajde, onda, da razmotrimo činjenice - moramo li uopšte da razgovaramo? Ne držite nas ovde zato što nas volite. Zašto nas niste poslali nazad na Tiran, zajedno sa ostalima? Da nije možda razlog u tome što ne znate kako bi se gledalo na to da nas poubijate? Dvoje od nas su Hinrijadi. Ja sam Vajdemos. Rizet je poznati oficir linganške flote. A taj koji je u vašim rukama, vaš lični mezimac, kukavica i izdajnik, još je Autarh Lingana. Ne možete ubiti nijednog od nas, jer bi time Tiran okužio Kraljevstvo do same ivice Magline. Morate pokušati da se nekako nagodite sa nama; jer šta vam drugo preostaje?"
<BR>&nbsp;&nbsp;&nbsp;&nbsp;&nbsp;"U nekim stvarima ne grešite", odvrati Aratap. "Dopusite da vam predstavim jednu shemu. Pratili smo vas, mada nije važno kako. Mislim da ne bi trebalo da obraćate pažnju na Direktorovu previše bujnu maštu. Zastali ste u blizini tri zvezde, ali niste se spustili ni na jednu planetu. Onda ste stigli do četvrte i pronašli planetu na koju ste se spustili. Spustili smo se i mi, stali da osmatramo i čekamo. Smatrali smo da nam se čekanje može isplatiti - i isplatilo se. Posvađali ste se sa Autarhom, obojica ste emitovali bez prstanka. Znam da je to bilo udešeno zbog vaših vlastitih ciljeva, ali dobro je došlo i nama. Prisluškivali smo.
<BR>&nbsp;&nbsp;&nbsp;&nbsp;&nbsp;Autarh je pomenuo da je ostala samo jedna planeta unutar Magline koju niste proverili i da ona mora da je svet pobunjenika. Vidite, to je veoma zanimljivo. Svet pobunjenika. Znate, postao sam veoma znatiželjan. Gde bi mogla da se nalazi ta peta i poslednja planeta?"
<BR>&nbsp;&nbsp;&nbsp;&nbsp;&nbsp;Pustio je da tišina potraje. Seo je i posmatrao ih sasvim ravnodušno... jednog po jednog.
<BR>&nbsp;&nbsp;&nbsp;&nbsp;&nbsp;"Ne postoji nikakav svet pobunjenika", ponovo se oglasi Bajron.
<BR>&nbsp;&nbsp;&nbsp;&nbsp;&nbsp;"Znači, tragali ste uzalud?"
<BR>&nbsp;&nbsp;&nbsp;&nbsp;&nbsp;"Da, tragali smo uzalud!"
<BR>&nbsp;&nbsp;&nbsp;&nbsp;&nbsp;"Baš ste smešni."
<BR>&nbsp;&nbsp;&nbsp;&nbsp;&nbsp;Bajron umorno sleže ramenima. "I sami ste smešni ako očekujete neki potpuniji odgovor."
<BR>&nbsp;&nbsp;&nbsp;&nbsp;&nbsp;"Napominjem da taj svet pobunjenika mora da se nalazi u središtu hobotnice", navaljivaše Aratap. "Jedini razlog zbog koga sam vas ostavio u životu jeste moja želja da ga pronađem. Svako od vas ima ponešto da dobije. Gospo, vas mogu osloboditi neželjenog braka. Lorde Gilbrete, za vas možemo otvoriti laboratoriju i dozvoliti vam da neometano radite. Da, znamo o vama mnogo više no što mislite." (Aratap se žurno okrenu na drugu stranu. Lice tog čoveka bilo je tako izražajno. Mogao bi zaplakati, a to bi bilo veoma neprijatno!) "Pukovniče Rizet, poštedećemo vas poniženja vojnog suda i sugurne osude, te ismevanja i gubitka ugleda, što sve ide uz to. Vi, Bajrone Farile, postaćete ponovo Rančer od Vajdemosa. Kada ste vi u pitanju, možda bismo čak mogli i da izmenimo presudu izrečenu vašem ocu."
<BR>&nbsp;&nbsp;&nbsp;&nbsp;&nbsp;"I vratiti ga u život?"
<BR>&nbsp;&nbsp;&nbsp;&nbsp;&nbsp;"I vratiti mu čast."
<BR>&nbsp;&nbsp;&nbsp;&nbsp;&nbsp;"Njegova čast", poče Bajron, "počiva u samom delanju koje je dovelo do njegove osude i smrti. Nije u vašoj moći da joj bilo šta dodate ili oduzmete!"
<BR>&nbsp;&nbsp;&nbsp;&nbsp;&nbsp;"Jedno od vas četvoro", nastavi Aratap ne obazrevši se na Bajrona, "reći će mi gde da potražim taj svet za kojim ste i sami tragali. Jedno od vas biće razborito. Bez obzira na to ko to bude, dobiće ono što sam obećao. Ostali će, kako ko, biti ili udati, ili će se naći u zatvoru, ili će biti pogubljeni... sve ono što je po vas najgore. Upozoravam vas, ako moram umem da budem i sadista."
<BR>&nbsp;&nbsp;&nbsp;&nbsp;&nbsp;On sačeka nekoliko trenutaka. "Ko li će to od vas biti? Ako ne progovorite vi, progovoriće onaj do vas. Vi ćete izgubiti sve, a ja ću ipak dobiti obaveštenje koje želim!"
<BR>&nbsp;&nbsp;&nbsp;&nbsp;&nbsp;"Uzalud se trudite", ponovo se oglasi Bajron. "Toliko ste truda uložili u sve ovo, a opet za uzvrat ništa nećete dobiti! Ne postoji nikakav svet pobunjenika."
<BR>&nbsp;&nbsp;&nbsp;&nbsp;&nbsp;"Autarh kaže da postoji."
<BR>&nbsp;&nbsp;&nbsp;&nbsp;&nbsp;"Onda neka vam Autarh kaže gde se on nalazi."
<BR>&nbsp;&nbsp;&nbsp;&nbsp;&nbsp;Aratap se namršti. Ovaj mladić je rešio da nerazumno nastavi da blefira.
<BR>&nbsp;&nbsp;&nbsp;&nbsp;&nbsp;"Više bih voleo da postignem dogovor sa nekim od vas", reče on.
<BR>&nbsp;&nbsp;&nbsp;&nbsp;&nbsp;"U prošlosti ste sporazume sklapali sa Autarhom. Zašto to ponovo ne učinite? Ne možete nam ponuditi ništa što bismo bili voljni da kupimo." Bajron se osvrnu oko sebe. "Je li tako?"
<BR>&nbsp;&nbsp;&nbsp;&nbsp;&nbsp;Artemisija se dovuče bliže njemu i lagano ga uhvati pod ruku. Rizet kratko klimnu, a Gilbret samo promrmlja: "Tako je!" gotovo bez daha.
<BR>&nbsp;&nbsp;&nbsp;&nbsp;&nbsp;"Sami ste tako odlučili", zaključi Aratap i spusti prst na pravo dugme.
<BR>
<BR>&nbsp;&nbsp;&nbsp;&nbsp;&nbsp;Autarhov desni zglavak bio je učvršćen zavojem od lakog metala, koji je, magnetski, čvrsto prijanjao uz metalnu traku oko njegovog stomaka. Leva strana lica bila mu je naduvena i plava od modrica, osim iskrzanog, silom zaceljenog ožiljka koji se crveneo. Stajao je pred njima nepokretno, posle onog prvog trzaja kojim je oslobodio zdravu ruku za koju ga je čvrsto držao naoružani stražar što je stajao pored njega.
<BR>&nbsp;&nbsp;&nbsp;&nbsp;&nbsp;"Šta želite?"
<BR>&nbsp;&nbsp;&nbsp;&nbsp;&nbsp;"Odmah ću vam reći", odvrati Aratap. "Kao prvo, želim da osmotrite publiku. Vidite koga sve imamo ovde. Jednog mladića, na primer, koga ste planirali da ubijete, a koji je, međutim, poživeo dovoljno dugo da vas osakati i da upropasti sve vaše planove, iako ste vi bili Autarh a on begunac."
<BR>&nbsp;&nbsp;&nbsp;&nbsp;&nbsp;Teško je bilo reći da li je Autarh pocrveneo, budući da mu je lice bilo tako strašno izubijano.
<BR>&nbsp;&nbsp;&nbsp;&nbsp;&nbsp;Aratap, međutim, nije skrenuo pogled. Nastavio je mirno, gotovo bezosećajno. "Ovo je Gilbret od Hinrijada, koji je mladiću spasao život i doveo ga do vas. Ovo je gospa Artemisija, prema kojoj ste, koliko sam saznao, bili krajnje ljubazni a koja vas je ipak izdala, iz ljubavi prema onom mlađem. Ovo je pukovnik Rizet, vaš vojni pomoćnik u koga ste imali najviše poverenja, a koji vas je na kraju takođe izdao. Šta dugujete ovim ljudima, Autarše?"
<BR>&nbsp;&nbsp;&nbsp;&nbsp;&nbsp;"Šta želite?" ponovi Autarh.
<BR>&nbsp;&nbsp;&nbsp;&nbsp;&nbsp;"Obaveštenje. Ako mi ga date bićete ponovo Autarh. Vaše pređašnje pogodbe sklopljene sa nama ići će vam u korist na Kanovom dvoru. U protivnom.."
<BR>&nbsp;&nbsp;&nbsp;&nbsp;&nbsp;"U protivnom?"
<BR>&nbsp;&nbsp;&nbsp;&nbsp;&nbsp;"U protivnom ću obaveštenje dobiti od njih. Oni će se spasti, a vi ćete biti pogubljeni. Zato sam vas najpre pitao da li im išta dugujete, zbog čega biste možda mogli smatrati da im morate pružiti priliku da sebe spasu time što ćete vi do kraja ostati tvrdoglavi."
<BR>&nbsp;&nbsp;&nbsp;&nbsp;&nbsp;Autarh bolno iskrivi lice u osmeh. "Oni ne mogu da se spasu na moj račun. Oni ne znaju položaj sveta za kojim tragate. Ali ja ga znam!"
<BR>&nbsp;&nbsp;&nbsp;&nbsp;&nbsp;"Nisam pomenuo šta želim, Autarše."
<BR>&nbsp;&nbsp;&nbsp;&nbsp;&nbsp;"Postoji samo jedna stvar koju možete da želite." Glas mu je bio promukao... gotovo neprepoznatljiv. "Ako odlučim da progovorim, i dalje ću, kao što rekoste, ostati Autarh."
<BR>&nbsp;&nbsp;&nbsp;&nbsp;&nbsp;"Samo malo bolje čuvan, razume se", dodade ljubazno Aratap.
<BR>&nbsp;&nbsp;&nbsp;&nbsp;&nbsp;"Ako mu poverujete", povika odjednom Rizet, "samo ćete na jednu izdaju dobiti još jednu, i na kraju zbog toga biti i sami ubijeni!"
<BR>&nbsp;&nbsp;&nbsp;&nbsp;&nbsp;Stražar koraknu napred, ali ga Bajron primeti na vreme. On se baci prema Rizetu i stade ga vući nazad.
<BR>&nbsp;&nbsp;&nbsp;&nbsp;&nbsp;"Ne budi lud", promrmlja on. "Ne možeš ništa učiniti!"
<BR>&nbsp;&nbsp;&nbsp;&nbsp;&nbsp;"Uopšte mi nije stalo do moje Autarhije ili mene samog, Rizete", odvrati Autarh hladno. Zatim se okrenu ka Aratapu. "Hoće li ovi ovde biti pobijeni? Bar mi to morate obećati!" Njegovo užasno lice divljački se iskrivi. "A ovaj pre svih!" I on uperi prst u Bajrona.
<BR>&nbsp;&nbsp;&nbsp;&nbsp;&nbsp;"Ako je to cena koju tražite, dogovorili smo se!"
<BR>&nbsp;&nbsp;&nbsp;&nbsp;&nbsp;"Ako mi dozvolite da budem dželat, oslobađam vas svih vaših daljnih obaveza prema meni. Ako bih, pak, mogao sam da upravljam zrakom za pogubljenje, smatrao bih da ste me već samim tim delimično isplatili. Ali ako to ne može, bar ću vam reći ono što on nije želeo da doznate. Daću vam ro, teta i fi u parsecima, kao i u radijanima: 7352.43, 1.7836, 52112. Te tri tačke vam oređuju položaj dotičnog sveta u Galaksiji. Eto, dobili ste ih!"
<BR>&nbsp;&nbsp;&nbsp;&nbsp;&nbsp;"I jesam", odvrati Aratap, zapisujući.
<BR>&nbsp;&nbsp;&nbsp;&nbsp;&nbsp;Rizet se otrgnu, vičući: "Izdajniče! Izdajniče!"
<BR>&nbsp;&nbsp;&nbsp;&nbsp;&nbsp;Bajron izgubi ravnotežu, ispusti Linganca i pade na koleno. "Rizete", povika on uzaludno.
<BR>&nbsp;&nbsp;&nbsp;&nbsp;&nbsp;Rizet se iskrivljenog lica kratko borio sa stražarima. Nadirali su i ostali stražari, ali Rizet je sada već držao blaster. I rukama i nogama borio se protiv tiranskih vojnika. Probijajući se kroz gomilu tela, Bajron se pridruži tučnjavi. On dohvati Rizeta za gušu, stade da ga davi i vuče unazad.
<BR>&nbsp;&nbsp;&nbsp;&nbsp;&nbsp;"Izdajniče", dahtao je Rizet, boreći se da dobro nanišani, dok se Autarh očajnički trudio da izmakne u stranu. I Rizet opali! A potom ga razoružaše i oboriše na leđa.
<BR>&nbsp;&nbsp;&nbsp;&nbsp;&nbsp;Ipak je razneo Autarhu desno rame i pola grudnog koša. Nadlanica mu je groteskno visila iz namagnetisanog povoja. Prsti, zglavak i lakat završavali su se pocrnelim patrljkom. Jedan dugi trenutak činilo s da Autarhove oči svetlucaju dok mu je telo održavalo neku suludu ravnotežu, da bi potom postale staklaste; i on se sruči i ostade na podu.
<BR>&nbsp;&nbsp;&nbsp;&nbsp;&nbsp;Artemisija se zagrcnu i zagnjuri lice u Bajronove grudi. Bajron primora sebe da baci jedan odlučan pogled na telo ubice svoga oca i pri tom ne trepnu, a onda okrenu glavu na drugu stranu. U suprotnom uglu odaje Hinrik je nešto mrmljao i kikotao se sam za sebe.
<BR>&nbsp;&nbsp;&nbsp;&nbsp;&nbsp;Jedino je Aratap ostao miran. "Uklonite telo", naredi on mirno.
<BR>&nbsp;&nbsp;&nbsp;&nbsp;&nbsp;Stražari ga poslušaše, a zatim usmeriše na pod jedan blagi toplotni zrak, i to samo na nekoliko trenutaka kako bi uklonili krv. Na kraju je stalo samo nekoliko mestimičnih ugljenastih tragova.
<BR>&nbsp;&nbsp;&nbsp;&nbsp;&nbsp;Pomogoše, konačno, Rizetu da ustane. Branio se obema rukama, a zatim se besno okrenu prema Bajronu. "Šta si to pokušavao? Umalo da promašim to kopile!"
<BR>&nbsp;&nbsp;&nbsp;&nbsp;&nbsp;"Upao si u Aratapovu zamku, Rizete."
<BR>&nbsp;&nbsp;&nbsp;&nbsp;&nbsp;"Zamku? Ubio sam kopile, zar nisam?"
<BR>&nbsp;&nbsp;&nbsp;&nbsp;&nbsp;"U tome se sastojala zamka. Učinio si mu uslugu!"
<BR>&nbsp;&nbsp;&nbsp;&nbsp;&nbsp;Rizet ništa više ne reče, a Aratap nije želeo da se meša. Slušao ih je sa izvesnim zadovoljstvom. Mladićev mozak je odlično radio.
<BR>&nbsp;&nbsp;&nbsp;&nbsp;&nbsp;"Ako je Aratap prisluškivao", nastavi Bajron, "a tvrdi da jeste, onda je dakako znao da samo Džonti poseduje obaveštenje do koga mu je bilo stalo. Džonti je to jasno naglasio posle borbe. Bilo je jasno da nas Aratap ispituje samo da bi nas uzdrmao, te naterao da u određenom trenutku nepromišljeno postupimo. Ja sam spremno dočekao taj iracionalan impuls na koji je on računao. Ti nisi."
<BR>&nbsp;&nbsp;&nbsp;&nbsp;&nbsp;"Mislio sam", umeša se blagim glasom Aratap, "da ćete vi to obaviti."
<BR>&nbsp;&nbsp;&nbsp;&nbsp;&nbsp;"Ja bih", odvrati Bajron, "ciljao u vas!" On se ponovo okrenu ka Rizetu. "Zar ne shvataš da on nije želeo da Autarh ostane živ? Tirani su zmije. On je želeo da od Autarha dobije obaveštenje; ali nije želeo da za njega i plati; nije smeo da rizikuje da ga sam ubije. To si ti učinio umesto njega!"
<BR>&nbsp;&nbsp;&nbsp;&nbsp;&nbsp;"Tačno", reče Aratap, "a dobio sam i obaveštenje!"
<BR>&nbsp;&nbsp;&nbsp;&nbsp;&nbsp;Negde se odjednom začu zvonjava.
<BR>&nbsp;&nbsp;&nbsp;&nbsp;&nbsp;"U redu", prikloni se Rizet. "možda sam mu i učinio uslugu, ali učinio sam istovremeno i uslugu samom sebi."
<BR>&nbsp;&nbsp;&nbsp;&nbsp;&nbsp;"Pa i niste baš", odvrati Predstavnik, "jer naš mladi prijatelj nije dovršio svoje obrazloženje. Vidite, počinjen je novi zločin. Da je vaš jedini zločin bila izdaja Tirana, vaše uklanjanje predstavljalo bi politički delikatnu stvar. Ali sada, pošto je ubijen Autarh od Lingana, može vam se suditi, možete biti osuđeni i pogubljeni po linganškom zakonu, tako da Tiran uopšte ne mora da učestvuje u tome. To će biti pogodno za..."
<BR>&nbsp;&nbsp;&nbsp;&nbsp;&nbsp;A onda se namršti i zastade. Najzad je i on čuo zvonjavu i naglo skrenu ka vratima. Tu za časak zastade, a onda naglo otvori zasun.
<BR>&nbsp;&nbsp;&nbsp;&nbsp;&nbsp;"Šta se dešava?"
<BR>&nbsp;&nbsp;&nbsp;&nbsp;&nbsp;Vojnik mu salutira. "Opšta uzbuna, gospodine", uzviknu on. Skladišta!"
<BR>&nbsp;&nbsp;&nbsp;&nbsp;&nbsp;"Vatra?"
<BR>&nbsp;&nbsp;&nbsp;&nbsp;&nbsp;"Još se ne zna, gospodine!"
<BR>&nbsp;&nbsp;&nbsp;&nbsp;&nbsp;Aratap pomisli: Galaksije mu! i vrati se u odaju. "Gde je Gilbret?"
<BR>&nbsp;&nbsp;&nbsp;&nbsp;&nbsp;Do tada niko nije uopšte primetio da ovoga nema.
<BR>&nbsp;&nbsp;&nbsp;&nbsp;&nbsp;"Pronaći ćemo ga!" uzviknu Aratap.
<BR>
<BR>&nbsp;&nbsp;&nbsp;&nbsp;&nbsp;Pronašli su ga, najzad, kako se krije u strojarnici između divovskih postrojenja, te ga, napola noseći a napola vukući, vratiše u Predsednikovu odaju.
<BR>&nbsp;&nbsp;&nbsp;&nbsp;&nbsp;"Sa broda se ne može pobeći lorde", suvo primeti Predstavnik. "Ništa vam nije koristilo ni to što ste uključili znak za opštu uzbunu. Čak i u tom slučaju vreme meteža je ograničeno!
<BR>&nbsp;&nbsp;&nbsp;&nbsp;&nbsp;Mislim da je sada dosta", nastavi on posle kraće stanke. "Zadržali smo krstaricu koju ste ukrali, Farile, moju vlastitu krstaricu, i ona je ovde na brodu. Upotrebićemo je za istraživanje sveta pobunjenika. Krenućemo put kukavnih Autarhovih referenci čim budu završeni proračuni za skok. Biće to pustolovina kakve uglavnom nedostaju ovom našem pokolenju, koje je mahom naviklo na lagodan život."
<BR>&nbsp;&nbsp;&nbsp;&nbsp;&nbsp;Sasvim neočekivano pomislio je na svog oca, zapovednika divizije, koji je pokoravao svetove. Bilo mu je drago što je Andros otišao. Ova pustolovina biće samo njegova.
<BR>&nbsp;&nbsp;&nbsp;&nbsp;&nbsp;Posle toga su ih razdvojili. Artemisija je bila smeštena sa ocem, a Rizeta i Bajrona odvedoše u različitim pravcima. Gilbret se opirao i vrištao.
<BR>&nbsp;&nbsp;&nbsp;&nbsp;&nbsp;"Neću da ostanem sam. Neću u samicu!"
<BR>&nbsp;&nbsp;&nbsp;&nbsp;&nbsp;Aratap uzdahnu. Deda tog čoveka bio je veliki vladar, tako bar piše u istorijskim knjigama. Bilo je ponižavajuće posmatrati ovakvu jednu scenu. "Smestite lorda s nekim", naloži on gnušajući se.
<BR>&nbsp;&nbsp;&nbsp;&nbsp;&nbsp;I tako Gilbreta smestiše sa Bajronom. Nisu ni progovorili dok na brodu nije nastupila 'noć', a svetla postala nejasno ljubičasta. Bilo je mudro to što su ih stražari nadzirali putem tele-sistema za gledanje, a pri tom je bilo i dovoljno mračno da se moglo spavati.
<BR>&nbsp;&nbsp;&nbsp;&nbsp;&nbsp;Ali Gilbret nije spavao.
<BR>&nbsp;&nbsp;&nbsp;&nbsp;&nbsp;"Bajrone", prošapta on. "Bajrone!"
<BR>&nbsp;&nbsp;&nbsp;&nbsp;&nbsp;I Bajron se podiže iz poludremeža, te upita: "Šta želiš?"
<BR>&nbsp;&nbsp;&nbsp;&nbsp;&nbsp;"Bajrone, uspeo sam to da učinim. Sve je u redu, Bajrone!"
<BR>&nbsp;&nbsp;&nbsp;&nbsp;&nbsp;"Hajde spavaj, Gile", odvrati Bajron.
<BR>&nbsp;&nbsp;&nbsp;&nbsp;&nbsp;Ali Gilbret je bio uporan. "Učinio sam to, Bajrone. Možda je Aratap lukav, ali ja sam lukaviji. Nije li to zabavno? Nemoj ništa da brineš, Bajrone. Bajrone, ne brini! Sve sam sredio... " Ponovo je stao grozničavo da trese Bajrona.
<BR>&nbsp;&nbsp;&nbsp;&nbsp;&nbsp;Bajron sede. "Šta te je to spopalo?"
<BR>&nbsp;&nbsp;&nbsp;&nbsp;&nbsp;"Ništa. Ništa! Sve je u redu. Ipak sam sredio stvar!" Gilbret se osmehivao. Bio je to jedva primetan osmeh, osmeh dečaka koji je učinio nešto veoma pametno.
<BR>&nbsp;&nbsp;&nbsp;&nbsp;&nbsp;"Šta si to sredio?" Bajron je već bio na nogama. Ščepao je Gilbreta za ramena, te ga primorao da se uspravi. "Odgovori mi!"
<BR>&nbsp;&nbsp;&nbsp;&nbsp;&nbsp;"Pronašli su me u strojarnici!" Trebalo mu je izvlačiti reči. "Mislili su da se krijem. Ali nisam. Uključio sam znak za opštu uzbunu u skladištu, jer sam morao ostati sam makar svega nekoliko minuta... samo nekoliko minuta. Bajrone, skratio sam hiperatomike."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Bilo je lako. Bio mi je potreban svega minut. Oni neće ni znati. Izveo sam to pametno. Ništa neće primetiti dok ne pokušaju da izvedu skok, a onda će se svo gorivo pretvoriti u energiju u jednoj reakciji, a ovaj brod, Aratap i svi podanici u svetu pobunjenika pretvoriće se u razređenu železnu paru!"
<BR>&nbsp;&nbsp;&nbsp;&nbsp;&nbsp;Bajron stade da se povlači, širom otvorenih očiju. "Ti si to zaista učinio?"
<BR>&nbsp;&nbsp;&nbsp;&nbsp;&nbsp;"Jesam!" Gilbret pokri lice rukama i stade da se klati napred-nazad. "Umrećemo! Bajrone, ne plašim se smrti, ali ne želim da umrem sam. Ne sam. Moram biti s nekim. Drago mi je što sam s tobom. Želim da budem s nekim dok umirem. To neće ništa boleti; brzo će biti gotovo. Neće boleti. Neće... boleti."
<BR>&nbsp;&nbsp;&nbsp;&nbsp;&nbsp;"Budalo!" uzviknu Bajron. "Ludače! Mogli smo da se izvučemo, ali sada..."
<BR>&nbsp;&nbsp;&nbsp;&nbsp;&nbsp;Gilbret ga, međutim, nije čuo. Uši su mu bile pune vlastitih jadikovki. Bajronu je samo preostalo da se odvuče do vrata.
<BR>&nbsp;&nbsp;&nbsp;&nbsp;&nbsp;"Straža", povika on. "Straža!" Da li su im preostali časovi ili još svega nekoliko minuta.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
