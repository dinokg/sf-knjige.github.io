<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJA
<P>&nbsp;&nbsp;&nbsp;&nbsp;&nbsp;VAŠINGTON: Harvi Tod bio je dovoljno nizak da bi ga poredili sa Aleksandrom Hamiltonom. Kao i Hamilton, nikada u životu nije bio izabran na neki položaj. Imao je dečački prijatno lice, pažljivo podšišanu kosu boje peska, i važio je za dinamičnog i bezobzirnog. Nije imao ni trideset pet godina, a radio je za vladu još od fakulteta, kada je postao jedan od neumornih mladića koji su u Nju Džersiju od kreštave učiteljice načinili članicu kongresa.
<BR>&nbsp;&nbsp;&nbsp;&nbsp;&nbsp;Sada je ta članica Kongresa bila potpredsednica Sjedinjenih Država, a Harvi Tod joj je bio pomoćnik za nauku i tehnologiju. Već je dobar deo vremena provodio u pripremama za predizbore naredne godine.
<BR>&nbsp;&nbsp;&nbsp;&nbsp;&nbsp;Delovao je opušteno dok je sedeo za malim stolom preko puta Alberta Brumada. U Hotelu 'Džeferson' vladala je gužva za ručak, ali bilo je tiho, kao da je svaki sto bio pun ljudi koji su imali neke tajne, pa su zato šaputali, polusakriveni u foteljama sa visokim naslonom, tako da je bilo gotovo nemoguće videti ko s kim sedi.
<BR>&nbsp;&nbsp;&nbsp;&nbsp;&nbsp;Brumado je otpio malo portugalskog belog vina iz čaše u obliku lale. Jedva da je primetio ukus, toliko je napeto slušao ono što je Tod govorio.
<BR>&nbsp;&nbsp;&nbsp;&nbsp;&nbsp;"Doneo sam primerak govora." Potpredsedničin pomoćnik izvukao je iz unutrašnjeg džepa sakoa kompjutersku disketu i položio je na damastni stolnjak. "Mislim da ćete biti zadovoljni."
<BR>&nbsp;&nbsp;&nbsp;&nbsp;&nbsp;"Prihvata li potrebu za daljim misijama na Mars?" upitao je Brumado, malo se nagnuvši napred.
<BR>&nbsp;&nbsp;&nbsp;&nbsp;&nbsp;"Neporecivo."
<BR>&nbsp;&nbsp;&nbsp;&nbsp;&nbsp;"Divno." Brumado je pružio ruku ka disketi.
<BR>&nbsp;&nbsp;&nbsp;&nbsp;&nbsp;Tod ju je brzo pokrio dlanom. "Je li Indijanac napisao izjavu kojom podržava potpredsednicu?"
<BR>&nbsp;&nbsp;&nbsp;&nbsp;&nbsp;"Nije još. Bio je veoma zauzet."
<BR>&nbsp;&nbsp;&nbsp;&nbsp;&nbsp;Povukao je disketu ka sebi. "Pa, kada budete mogli da mi pokažete njegovu pismenu izjavu, onda ću moći da vam pokažem govor."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Predvideo sam da ga održi za godišnjicu NASA-e, kao što ste predložili. Vaš Indijanac nema još mnogo vremena da pošalje izjavu."
<BR>&nbsp;&nbsp;&nbsp;&nbsp;&nbsp;"Poslaće. Čim se vrati sa putovanja u Titonijumov Rascep."
<BR>&nbsp;&nbsp;&nbsp;&nbsp;&nbsp;"Odakle?"
<BR>&nbsp;&nbsp;&nbsp;&nbsp;&nbsp;"Marsov Veliki Kanjon."
<BR>&nbsp;&nbsp;&nbsp;&nbsp;&nbsp;"Oh, da, naravno. Naučni izrazi uvek me pomalo zbunjuju."
<BR>&nbsp;&nbsp;&nbsp;&nbsp;&nbsp;Brumado se nasmešio sa razumevanjem.
<BR>&nbsp;&nbsp;&nbsp;&nbsp;&nbsp;Na Todovom dečačkom licu blistale su prodorne, ispitivačke oči oportuniste. "Svesni ste, naravno, da ako se desi neka nesreća pre održavanja govora, svi dogovori se otkazuju. Ne mogu je terati da se kladi na mrtvog konja."
<BR>&nbsp;&nbsp;&nbsp;&nbsp;&nbsp;"Razumem", polako je odgovorio Brumado. "Nijedan političar ne želi da ga poistovete sa neuspehom."
<BR>&nbsp;&nbsp;&nbsp;&nbsp;&nbsp;"Sa druge strane, ako misija bude veoma uspešna... ako nađu tamo gore nešto živo, to bi zajemčilo podršku na svakom koraku."
<BR>&nbsp;&nbsp;&nbsp;&nbsp;&nbsp;"Oni u ovom trenutku tragaju za životom."
<BR>&nbsp;&nbsp;&nbsp;&nbsp;&nbsp;"Bilo bi dobro da nešto i nađu. Makar samo nagoveštaj, samo neka pošalju vest da su našli nešto zbog čega izgleda kako tamo gore postoji život. To bi bilo čak i bolje nego da nađu prave, žive Marsovce."
<BR>&nbsp;&nbsp;&nbsp;&nbsp;&nbsp;"Naći će ono što budu našli", rekao je Brumado.
<BR>&nbsp;&nbsp;&nbsp;&nbsp;&nbsp;Tod mu se iskezio. "Tako je. Oni su naučnici, zar ne? Oni nikada ne šminkaju izveštaje, zar ne?"
<BR>&nbsp;&nbsp;&nbsp;&nbsp;&nbsp;Brumadu se nije dopalo kako to zvuči, a još manje mu se dopao lukav izraz na mladićevom licu.
<BR>&nbsp;&nbsp;&nbsp;&nbsp;&nbsp;Tod se nagnuo bliže i spustio glas. "Znate, ako bi našli nešto spektakularno, neki drevni grad ili tome slično, vaš Indijanac mogao bi nešto i sam da preduzme."
<BR>&nbsp;&nbsp;&nbsp;&nbsp;&nbsp;"On želi potpredsedničinu podršku daljim misijama."
<BR>&nbsp;&nbsp;&nbsp;&nbsp;&nbsp;Tod je nestrpljivo odmahnuo rukom. "Nisam mislio na to. Hteo sam da kažem, mogao bi da radi sa mnom. Mogao bi čak i da se kandiduje."
<BR>&nbsp;&nbsp;&nbsp;&nbsp;&nbsp;"Siguran sam da mu to uopšte ne pada na pamet."
<BR>&nbsp;&nbsp;&nbsp;&nbsp;&nbsp;Tod se ponovo zavalio u fotelju. "Znate, potpredsednica neće automatski dobiti podršku svoje stranke. Moraće da se suoči sa ozbiljnom konkurencijom Mastersona i njegove koalicije."
<BR>&nbsp;&nbsp;&nbsp;&nbsp;&nbsp;"Nisam dobro upoznat sa američkom politikom", promrmljao je Brumado.
<BR>&nbsp;&nbsp;&nbsp;&nbsp;&nbsp;Mladić je govorio gotovo sanjarski. "Recite vašem Indijancu da, ako tamo gore nađe nešto zaista dobro, može da nešto i sam preduzme kada se vrati. Mogao bi da održi ravnotežu snaga na nacionalnom kongresu stranke, jeste li znali?"
<BR>&nbsp;&nbsp;&nbsp;&nbsp;&nbsp;Brumado nije bio siguran da ga je dobro čuo. "Kažete li vi to da biste napustili potpredsednicu ukoliko bude izgledalo probitačno?"
<BR>&nbsp;&nbsp;&nbsp;&nbsp;&nbsp;"Oh, ne, naravno da ne bih!" Tod se smešio kao kobra. "Ali na kraju krajeva, za stranku je najvažnije da kandiduje osobu koja može dobiti izbore u novembru. Zar ne?"
<BR>
<BR>&nbsp;&nbsp;&nbsp;&nbsp;&nbsp;Brumado nije odseo u hotelu 'Džeferson'. Bio je daleko preskup za njega. Tokom boravka u Vašingtonu stanovao je u Džordžtaunu, u kući prijatelja koji je državnim poslom bio u Južnoj Africi. Kuća je bila prijatna, u kolonijalnom stilu, divno nameštena, sa kuvarom i batlerom.
<BR>&nbsp;&nbsp;&nbsp;&nbsp;&nbsp;I Edit Elgin je tu stanovala. Gotovo.
<BR>&nbsp;&nbsp;&nbsp;&nbsp;&nbsp;Čim se pojavila u Vašingtonu, Brumadov unutrašnji sistem upozorenja počeo je da zvoni na uzbunu.
<BR>&nbsp;&nbsp;&nbsp;&nbsp;&nbsp;"Dr Votermen je odgovorio na vašu poruku, zar ne?" upitao je on Edit.
<BR>&nbsp;&nbsp;&nbsp;&nbsp;&nbsp;Našla ga je na zasedanju kongresnog komiteta i otpratila ga sa Kapitola duž avenije Merilend, ka štabu NASA-e. Drveće je još bilo zeleno i lisnato, Sunce je bilo toplo, a nebo plavo. Ipak, povetarac je bio prohladan, najavljujući prve jesenje hladnoće.
<BR>&nbsp;&nbsp;&nbsp;&nbsp;&nbsp;"Oh, da, svakako. No, poruka je bila nekako bezlična." Vedro se nasmejala. "Više je ličila na naučni izveštaj nego na poruku prijateljici."
<BR>&nbsp;&nbsp;&nbsp;&nbsp;&nbsp;Brumado ju je pažljivo zagledao. "Pretpostavljam da ste mu više od prijateljice."
<BR>&nbsp;&nbsp;&nbsp;&nbsp;&nbsp;Mirno mu je uzvratila pogled. "Da, bila sam. Ali oboje smo znali da će se to završiti kada pođe na Mars."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;Polako su šetali dalje. Prolaznicima su izgledali gotovo kao otac i kćer, mada su šetači oko Kapitola bili naviknuti da vide starije muškarce sa privlačnim mladim devojkama. Brumado je nosio konzervativno sivo odelo na sitne pruge, a Edit crnu suknju, belu bluzu i jarko crveni blejzer.
<BR>&nbsp;&nbsp;&nbsp;&nbsp;&nbsp;"Pitala sam se", rekla je Edit, "da li bih mogla da vas intervjuišem - o nekim stvarima koje mi je Džejmi rekao."
<BR>&nbsp;&nbsp;&nbsp;&nbsp;&nbsp;"Za vašu mrežu?" upitao je Brumado.
<BR>&nbsp;&nbsp;&nbsp;&nbsp;&nbsp;"To bi mi pomoglo da dobijem stalni posao."
<BR>&nbsp;&nbsp;&nbsp;&nbsp;&nbsp;Zaustavili su se na pešačkom prelazu, čekajući zeleno svetlo. Brumado je video poruku koju joj je Džejmi poslao. Sa Marsa nije bilo privatnih poruka; službenici projekta sve su nadgledali.
<BR>&nbsp;&nbsp;&nbsp;&nbsp;&nbsp;"Hoćete da napravite veliku priču od Votermenove želje da promeni plan misije i pođe na put do Velikog Kanjona", rekao je.
<BR>&nbsp;&nbsp;&nbsp;&nbsp;&nbsp;Odmah je priznala. "Mogu da upotrebim i samo Džejmijevu traku ako budem morala. Ali više bih volela da vi i možda neko iz uprave projekta ispričate i svoje viđenje stvari."
<BR>&nbsp;&nbsp;&nbsp;&nbsp;&nbsp;Upalilo se zeleno. Brumado je uhvatio Edit pod ruku dok su žurili preko ulice. Žurno je razmišljao. Ova žena mogla bi sve da uništi. Mogla bi da vrati potpredsednicu na ratnu stazu.
<BR>&nbsp;&nbsp;&nbsp;&nbsp;&nbsp;"Imam predlog za vas", rekao je kada su bezbedno stigli na drugu stranu raskrsnice.
<BR>&nbsp;&nbsp;&nbsp;&nbsp;&nbsp;"Predlog?" Edit se upitno nasmešila.
<BR>&nbsp;&nbsp;&nbsp;&nbsp;&nbsp;"Predlažem vam pogodbu", rekao je Brumado. "Možete ostati sa mnom i dobiti sve podatke o ekspediciji koje želite - ako obećate da nećete ništa emitovati dok se ekipa ne vrati na Zemlju."
<BR>&nbsp;&nbsp;&nbsp;&nbsp;&nbsp;Edit se zbunjano nasmešila. "Nisam sigurna da razumem..."
<BR>&nbsp;&nbsp;&nbsp;&nbsp;&nbsp;"Možete postati nezvanični istoričar misije na Mars. Ići ćete kuda i ja. Nijedna vrata vam neće biti zatvorena. Videćete sve i upoznati svakoga."
<BR>&nbsp;&nbsp;&nbsp;&nbsp;&nbsp;"Ali ne mogu ništa da objavim dok se misija ne završi. Je li tako?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Brumado je shvatio da je još drži pod ruku. Nije je pustio.
<BR>&nbsp;&nbsp;&nbsp;&nbsp;&nbsp;Edit je pomislila na Hauarda Frensisa u Nujorku. Polako je odgovorila. "Ne znam hoće li kompanija pristati na takav dogovor."
<BR>&nbsp;&nbsp;&nbsp;&nbsp;&nbsp;Brumao se nasmešio najtoplije što je umeo. "Imaju oni desetine reportera koji pokrivaju misiju. Ali svi se nalaze spolja i samo vire unutra. Ako pristanete da radite sa mnom, bićete iznutra - nijednom novinaru nije omogućena takva povlastica."
<BR>&nbsp;&nbsp;&nbsp;&nbsp;&nbsp;"Ali ne bih mogla da podnesem nijedan izveštaj..."
<BR>&nbsp;&nbsp;&nbsp;&nbsp;&nbsp;"Tek kada se misija završi. Tada ćete moći da ispričate čitavu priču, i to iznutra. Imaćete podatke i intervjue koje nijedan drugi novinar ne bi mogao da dobije."
<BR>&nbsp;&nbsp;&nbsp;&nbsp;&nbsp;Zamislila se. "Pitaću Njujork."
<BR>&nbsp;&nbsp;&nbsp;&nbsp;&nbsp;Njujork je to jedva dočekao, naravno. Hauard Frensis je smesta zamislio specijalne emisije vesti koje nijedna druga mreža neće moći da kopira. "A ako budemo morali", rekao je Editi, "uvek ih možemo uvrnuti i izaći u etar sa nečim stvarno velikim pre nego što svi ostali dopisnici uopšte saznaju šta se dešava!"
<BR>&nbsp;&nbsp;&nbsp;&nbsp;&nbsp;I tako je Brumado nedeljama praktično živeo sa Edit Elgin, predstavljajući je svuda kuda su išli kao nezvaničnog istoričara projekta. Ostale TV mreže su se žalile; novine su besnele. Ali Edit je ostala sa Brumadom. Putovali su zajedno, jeli su zajedno, provodili su svaki dan zajedno.
<BR>&nbsp;&nbsp;&nbsp;&nbsp;&nbsp;Osim onog ručka sa Harvijem Todom. Potpredsedničin pomoćnik zahtevao je da budu sasvim nasamo.
<BR>&nbsp;&nbsp;&nbsp;&nbsp;&nbsp;Vozeći se taksijem natrag u Dordžtaun, Brumado se pitao koliko dugo će moči da obuzdava Edit. Pogodba je u početku bila sasvim jednostavna. No, sada se situacija zapetljala. Jedna od komplikacija bila je i potpredsednica. Druga je bio Harvi Tod sa svojom ambicijom da podržava pobednika, uprkos prividnoj lojalnosti. A najveća komplikacija bila je sama Edit. Bila je mlada, ljupka, vrlo privlačna. Ipak, Brumado nije mogao da se odluči u vezi sa njom. Da li bi pošla sa njim u krevet ili bi ga odbila? Ako bi pokušao da vodi ljubav sa njom, da li bi je to čvršće vezalo za njega ili bi je oteralo?
<BR>&nbsp;&nbsp;&nbsp;&nbsp;&nbsp;Nasmešio se za sebe dok se taksi provlačio uskom, zakrčenom avenijom Viskonsin. Možda će otići ako ne budem pokušao da je zavedem. Možda očekuje da vodimo ljubav.
<BR>&nbsp;&nbsp;&nbsp;&nbsp;&nbsp;Odmahnuo je glavom. Ne. Ona je mnogo inteligentnija. I mnogo opasnija.
<BR>&nbsp;&nbsp;&nbsp;&nbsp;&nbsp;Taksi se zaustavio pred kućom u Džordžtaunu. Edit je imala sobu u obližnjem hotelu, sa otvorenim računom. Uglavnom je ona plaćala sve ručkove i sve svoje putne troškove.
<BR>&nbsp;&nbsp;&nbsp;&nbsp;&nbsp;Brumado se tiho zakikotao dok se penjao stepeništem i tragao po džepovima za kućnim ključem. Zašto ne bih spavao sa njom? Ionako svi misle da to radimo. Smatraju me za satira, zašto da ih razočaram?
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
