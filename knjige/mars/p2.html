<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>CRVENI I PLAVI SVET
<P>&nbsp;&nbsp;&nbsp;&nbsp;&nbsp;Poslušajte mudrost Drevnih:
<BR>&nbsp;&nbsp;&nbsp;&nbsp;&nbsp;Crveni i plavi svet su braća. Rođeni su zajedno u uzburkanom vrtlogu prašine i gasa koji se odvojio od srca ogromnog oblaka što je kasnije postao Otac Sunce.
<BR>&nbsp;&nbsp;&nbsp;&nbsp;&nbsp;Neizmerno dugo, oba sveta bila su opsednuta ogromnim silama. Čudovišta su urlikala sa neba, besomučno zasipajući svetove nizom užasnih eksplozija. Pod takvim strašnim bombardovanjem nije moglo postojati čvrsto tle: i same stene predstavljale su tečnu, ključalu magmu dok je plamena kiša sa neba trajala i trajala, zaklanjajući zračenje novorođenog Oca Sunca oblacima užarene pare koji su prekrivali oba sveta sa kraja na kraj.
<BR>&nbsp;&nbsp;&nbsp;&nbsp;&nbsp;Polako, božanskim strpljenjem samih zvezda, površine su se lagano hladile. Pojavilo se čvrsto tle, gole stene, tvrde, grube i beživotne. Gore od pustinje u kojoj Narod živi; mnogo gore. Nije bilo nijednog drveta, nijedne vlati trave, čak ni jedne jedine kapi vode.
<BR>&nbsp;&nbsp;&nbsp;&nbsp;&nbsp;Duboko ispod površine, oba sveta još su bila usijano tečna od energije koja ih je stvorila. Voda zarobljena pod zemljom proključala je i izišla iz dubina baš kao kapljice koje se pojave na tikvi usred najveće letnje vrućine. Voda je isparavala u tanki sloj atmosfere koja je opkoljavala oba novorođena sveta. Kiša je počela da hladi golo stenje, pretvarajući se u potočiće, potoke, divlje bujice koje su pomerale stenje što bi im se našlo na putu i dubile ogromne pukotine u tlu.
<BR>&nbsp;&nbsp;&nbsp;&nbsp;&nbsp;Na većem od dva sveta nastali su moćni okeani, ispunjavajući vodom duboka kamena udubljenja. Na manjem svetu pojavila su se prostrana, plitka jezera, ali postepeno su isparila u retku, hladnu atmosferu ili su potonula ispod površine tla.
<BR>&nbsp;&nbsp;&nbsp;&nbsp;&nbsp;Zbog blistavih, prostranih okeana veći svet zadobio je plavu boju. Manji svet postepeno je postao prašnjava, vetrovita pustinja, jer su njegove vode utonule u tle. Ispao je crven kao rđa.
<BR>&nbsp;&nbsp;&nbsp;&nbsp;&nbsp;Na plavom svetu pojavio se život, prvo u morima, a potom i na suvom. Džinovske zveri harale su šumama i močvarama, ali su ubrzo zauvek nestale. Konačno se na plavom svetu pojavio Narod - Prvi Muškarac i Prva Žena, stojeći visoki i ponosni pod sjajnim suncem. Njihova deca su se množila. Neki od njih počeli su da se pitaju o svetu na kome su živeli i o zvezdama koje su šarale noć.
<BR>&nbsp;&nbsp;&nbsp;&nbsp;&nbsp;Uperili su pametan pogled ka crvenom sjaju na nebu koji je označavao bratski svet i pitali se šta je to. Pažljivo su ga posmatrali, kao i druge zvezde, i pokušavali su da razumeju ustrojstvo nebesa.
<BR>&nbsp;&nbsp;&nbsp;&nbsp;&nbsp;Za Narod, zvezde su govorile o beskonačnim ciklusima godišnjih doba, o vremenu za sadnju, o vremenu kiša. Crveni svet im nije bio posebno zanimljiv. Zvali su ga naprosto 'Velika Zvezda'.
<BR>&nbsp;&nbsp;&nbsp;&nbsp;&nbsp;Ali Anglosi, obuzeti osvajanjem i ubijanjem, kad god bi uperili svoje blede oči ka crvenom sjaju na nebu što je označavao bratski svet, zadrhtali bi od pomisli na krv i smrt. Nazvali su crveni svet prema svom bogu rata.
<BR>&nbsp;&nbsp;&nbsp;&nbsp;&nbsp;Mars.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
