<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 2: VEČE
<P>&nbsp;&nbsp;&nbsp;&nbsp;&nbsp;"TO-šima", ispravio ga je Japanac. "Ne To-ŠI-ma."
<BR>&nbsp;&nbsp;&nbsp;&nbsp;&nbsp;Džejmi je nehotice pognuo glavu, prihvativši izgovor meteorologa. Tošimin glas bio je blag; govorio je smešeći se, ali bilo je jasno da mu je stalo da se njegovo ime izgovara na njegov način. Izgledao je krupan za Japanca; nešto viši od Džejmija, nabijen, sa okruglim i pljosnatim licem.
<BR>&nbsp;&nbsp;&nbsp;&nbsp;&nbsp;Trpezarija je bila gotovo prepuna kad su svih dvanaestoro sedeli u njoj. Sastavili su sva tri stola i, posle dugog dana istovara zaliha i opreme, slavili su za svečanom večerom.
<BR>&nbsp;&nbsp;&nbsp;&nbsp;&nbsp;Voznesenski i njegov sunarodnik, Mironov, sedeli su rame uz rame u čelu stola, nalik na dva hidranta u sivim odelima. Američki astronauti, Konors i Pol Abel, bili su levo od Rusa. Tri žene sedele su preko puta Amerikanaca, a ostali naučnici smestili su se duž stola.
<BR>&nbsp;&nbsp;&nbsp;&nbsp;&nbsp;Džejmi je proveo više od sata slobodnog vremena posle istovara drugog S/UV sastaljajući pismo za Hjuston. Upotrebio je Lijeve reči onoliko koliko je mogao da i ih se seti: "Obuzela su me osećanja prilikom stupanja na površinu Marsa, pa sam nehotice prešao na jezik svojih predaka." To bi trebalo da zadovolji one picajzle, pomislio je dok je slao izvinjenje u brod na orbiti.
<BR>&nbsp;&nbsp;&nbsp;&nbsp;&nbsp;Sada je sedeo za stolom između Seidžija Tošime i Tonija Rida.
<BR>&nbsp;&nbsp;&nbsp;&nbsp;&nbsp;"Pitam se zašto Japanci nisu imali predstavnika prilikom prvog spuštanja", govorio je Toni dok je jeo svoje odmrznute goveđe šnicle. "Na kraju krajeva, da nije japanskog doprinosa oko sredstava i elektronike, ne bismo ni stigli ovamo."
<BR>&nbsp;&nbsp;&nbsp;&nbsp;&nbsp;Tošima je podigao pogled sa tanjira punog pirinča i ribe. "Te odluke donose političari. Japan nije toliko preponosan da bi nam bio važan jedan dan. Dovoljno je što smo uključeni u ekspediciju."
<BR>&nbsp;&nbsp;&nbsp;&nbsp;&nbsp;Rid je namignuo Džejmiju i nastavio da podbada Japanca. "Da, ali ipak - čak i Izrael i Brazil dobili su mesto ispred Japana."
<BR>&nbsp;&nbsp;&nbsp;&nbsp;&nbsp;"Pa čak i Engleska", primetio je Tošima.
<BR>&nbsp;&nbsp;&nbsp;&nbsp;&nbsp;"Ah, ali Engleska predstavlja Evropsku zajednicu", brzo je odvratio Rid.
<BR>&nbsp;&nbsp;&nbsp;&nbsp;&nbsp;Tošima je blago klimnuo glavom.
<BR>&nbsp;&nbsp;&nbsp;&nbsp;&nbsp;"A onda, naravno", ljubazno je nastavio Rid, "tu je i narod Navahoa."
<BR>&nbsp;&nbsp;&nbsp;&nbsp;&nbsp;Džejmi je spustio plastičnu viljušku. "Toni, znaš jednako dobro kao i svi mi da je odluka ko će biti u kom brodu odredila redosled spuštanja. Zašto potežeš tu priču?"
<BR>&nbsp;&nbsp;&nbsp;&nbsp;&nbsp;"Zaista", rekao je Tošima, "Dovoljno je što smo ovde, bez obzira na to ko je nekoliko sati ranije spustio čizmu na tle."
<BR>&nbsp;&nbsp;&nbsp;&nbsp;&nbsp;Rid je ljupko klimnuo glavom i sklonio sa čela neposlušni pramen kose. "Prihvatam vašu veliku mudrost. Izvinite zbog moje engleske želje za takmičenjem."
<BR>&nbsp;&nbsp;&nbsp;&nbsp;&nbsp;Rid se upustio u razgovor sa leve strane, a i Tošima se obratio egipatskom geofizičaru koji mu je sedeo zdesna, tako da je Džejmi ostao sam, pun žaljenja što se pred njim na tacni iz mikrotalasne ne nalazi burito ili makar tako iz samoposluge. Nije okusio valjanu hranu još otkako je otišao iz Hjustona, pre više od deset meseci. Nutricionisti koji su planirali obroke za ekspediciju veoma su pazili na različlite ukuse raznih naroda - ili su barem tako mislili. Džejmi je jeo ono što su oni smatrali italijanskom hranom, jer bilo je pripremljeno za oca DiNarda: sojin žele koji bi trebalo da izgleda kao teletina; špageti koji su nekim čudom ispali suvi i raskuvani u isto vreme. I sve je bilo tako bljutavo! Prokleta žučna kesa oca DiNarda očito je zabranjivala začine. Eto šta se desi kada zauzmeš tuđe mesto, pomislio je Džejmi. Jedi DiNardovo jelo i budi zadovoljan što si tu, na njegovom mestu.
<BR>&nbsp;&nbsp;&nbsp;&nbsp;&nbsp;Pogledao je tri žene, koje su razgovarale među sobom. Ilonino otmeno lice je živnulo, smešila se dok je govorila uz mnogo pokreta rukama. Mala Žoana izgledala je gotovo žalosno, kao da je čula loše vesti. Treća, Monik Bone, klimala je glavom u ritmu sa Iloninim pokretima.
<BR>&nbsp;&nbsp;&nbsp;&nbsp;&nbsp;Boneova je bila sićušna, još niža od Žoane, ali punačka kao provansalska matrona. Bila je najstarija od njih tri; u gustoj crnoj kosi je imala pokoju sedu, a oko očiju bore. Lice joj je bilo okruglo, sa rumenim obrazima na kojima su se javljale jamice kad god bi se nasmešila. Mora da je bila lepotica dok je bila mlađa, pomislio je Džejmi. I mršavija...
<BR>&nbsp;&nbsp;&nbsp;&nbsp;&nbsp;Piće je bilo strogo zabranjeno, to su jasno govorila pravila misije. I zato je, naravno, svaki član ekspedicije poneo na brod par boca u ličnom prtljagu. Džejmi, ubačen u poslednji čas i neočekivano prebačen iz svog stana u Hjustonu na lansirnu rampu na Floridi, nije imao vremena da kupi, pozajmi ili ukrade makar konzervu piva.
<BR>&nbsp;&nbsp;&nbsp;&nbsp;&nbsp;Voznesenski je kucnuo prstima o sto, od čega je ovaj opasno zazvonio.
<BR>&nbsp;&nbsp;&nbsp;&nbsp;&nbsp;"Hoću da jedno bude jasno", rekao je, gotovo režeći, "da je ovo poslednja prilika u kojoj će piće biti dozvoljeno."
<BR>&nbsp;&nbsp;&nbsp;&nbsp;&nbsp;Duž stola se pronelo gunđanje i stenjanje.
<BR>&nbsp;&nbsp;&nbsp;&nbsp;&nbsp;"Imamo mnogo posla, a malo vremena. Piće je strogo zabranjeno; ono predstavlja opasnost po bezbednost."
<BR>&nbsp;&nbsp;&nbsp;&nbsp;&nbsp;Voznesenski je samo citirao pravila misije, ali svi su bili nesrećni.
<BR>&nbsp;&nbsp;&nbsp;&nbsp;&nbsp;"No, pošto je ovo naše prvo zajedničko veče na Marsu", nastavio je, ustajući, "želeo bih da nazdravim."
<BR>&nbsp;&nbsp;&nbsp;&nbsp;&nbsp;Duž stola su se začuli uzdasi olakšanja i pojavili su se osmesi. Sedam muškaraca i tri žene podigli su čaše sa viskijem, votkom, brendijem, vinom i sakeom. Džejmi je podigao svoju čašu vode i primetio da i Voznesenski u svojoj čaši ima nešto prozirno.
<BR>&nbsp;&nbsp;&nbsp;&nbsp;&nbsp;"Prošli smo kroz tešo razdoblje", rekao je Voznesenski, potpuno ozbiljnog lica. Pogledao je Ilonu Malater i nastavio. "Devet meseci u svemirskom brodu stvorilo je izvesne napetosti i izvesne probleme."
<BR>&nbsp;&nbsp;&nbsp;&nbsp;&nbsp;"Barem niko nije zatrudneo", šapnuo je Toni Rid dovoljno glasno da izazove kikot.
<BR>&nbsp;&nbsp;&nbsp;&nbsp;&nbsp;Voznesenski ga je prostrelio pogledom. "Sutra počinje naš pravi posao: osvajanje Marsa."
<BR>&nbsp;&nbsp;&nbsp;&nbsp;&nbsp;Osvajanje? Džejmiju su kroz glavu proletele slike belaca koji osvajaju Ameriku. Nismo zato došli ovamo. Mars niko neće osvojiti.
<BR>&nbsp;&nbsp;&nbsp;&nbsp;&nbsp;"Narednih sedam nedelja predstavljaće test", nastavljao je Voznesenski. "Nemojte se zavaravati. Svako od nas biće iskorišćen do same granice. Mars će nas sve testirati."
<BR>&nbsp;&nbsp;&nbsp;&nbsp;&nbsp;"Ruke počinju da nas bole, Mihaile Andrejeviču", prekinuo ga je Mironov, smešeći se. "Je li ovo zdravica ili govor?"
<BR>&nbsp;&nbsp;&nbsp;&nbsp;&nbsp;Voznesenski se nije nasmešio. Sasvim ozbiljno je još više podigao čašu. "Neka svako od nas nađe na Marsu ono što traži."
<BR>&nbsp;&nbsp;&nbsp;&nbsp;&nbsp;"Za vaše zdorovje!" uzviknuo je Mironov.
<BR>&nbsp;&nbsp;&nbsp;&nbsp;&nbsp;"Zdorovje", ponovio je Voznesenski.
<BR>&nbsp;&nbsp;&nbsp;&nbsp;&nbsp;Svi su ispili čaše. Džejmijeva voda bila je bezukusna, sterilna.
<BR>&nbsp;&nbsp;&nbsp;&nbsp;&nbsp;"Pitam se šta, zapravo, svako od nas traži", javio se Rid sa svog kraja stola.
<BR>&nbsp;&nbsp;&nbsp;&nbsp;&nbsp;"Dobro pitanje", rekao je Abel, američki astronaut, uz osmeh od uha do uha. Džejmiju je ličio na žabu: izbuljene oči, okrugli obrazi, široka iskežena usta. "Ja bih voleo da nađem neku lepu Marsovku koja nije videla muškarca nekih hiljadu godina."
<BR>&nbsp;&nbsp;&nbsp;&nbsp;&nbsp;Nekoliko naučnika blagonaklono se nasmejalo. Ilona ga je nadureno pogledala.
<BR>&nbsp;&nbsp;&nbsp;&nbsp;&nbsp;"Ne, ozbiljno", rekao je Rid. "Baš bih voleo da znam šta se svako od nas nada da će naći na Marsu."
<BR>&nbsp;&nbsp;&nbsp;&nbsp;&nbsp;Džejmi je jeknuo u sebi. Toni suviše ozbiljno shvata svoj posao psihologa ekipe.
<BR>&nbsp;&nbsp;&nbsp;&nbsp;&nbsp;"Ja lično", rekao je Voznesenski, polažući zdepastu šaku na grudi, "želim samo da usklađeno radimo i da niko ne bude povređen, pa da se srećno vratimo kući."
<BR>&nbsp;&nbsp;&nbsp;&nbsp;&nbsp;Mironov je dodao glasnim šapatom, "I da i dalje imaš samo trideset kilograma kada se vratimo na Zemlju!"
<BR>&nbsp;&nbsp;&nbsp;&nbsp;&nbsp;"Ja jedva čekam da letim lebdilicom", rekao je Konors svojim zvučnim, slatkastim glasom.
<BR>&nbsp;&nbsp;&nbsp;&nbsp;&nbsp;"Ja čeznem da vidim veliki Mons Olimpus sopstvenim očima", rekao je Ravavišnu Patel, geolog iz Indije.
<BR>&nbsp;&nbsp;&nbsp;&nbsp;&nbsp;"Planina Olimp, najveći vulkan u Sunčevom sistemu", složio se egipatski geofizičar, Abdul al-Nagib.
<BR>&nbsp;&nbsp;&nbsp;&nbsp;&nbsp;"Ja želim da dokažem da ispod površine tla postoji okean inja", rekla je Ilona Malater. "Teorija ga predviđa, ali želim da ga sama pronađem i da ga kartiram."
<BR>&nbsp;&nbsp;&nbsp;&nbsp;&nbsp;"Život."
<BR>&nbsp;&nbsp;&nbsp;&nbsp;&nbsp;Žoana Brumado izgovorila je samo jednu reč, i svi razgovori su prestali. Svi su se okrenuli ka njoj. Izgledalo je da joj je neprijatno. Njeno srcoliko lice blago je porumenelo.
<BR>&nbsp;&nbsp;&nbsp;&nbsp;&nbsp;"Život, naravno", rekla je Monik Bone, koja je sedela kraj nje. "Žoana je u pravu. Najfantastičnija stvar koju možemo naći na ovom svetu jeste upravo život."
<BR>&nbsp;&nbsp;&nbsp;&nbsp;&nbsp;Ne, pomislio je Džejmi. Najfantastičnija stvar koju ovde možemo naći je inteligentan život. Ili njegovi ostaci.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
