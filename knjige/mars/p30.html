<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NA PUTU: ATOMSKO SKLONIŠTE
<P>&nbsp;&nbsp;&nbsp;&nbsp;&nbsp;Na pola puta ka Marsu, Sunce je iznenada postalo smrtonosno.
<BR>&nbsp;&nbsp;&nbsp;&nbsp;&nbsp;Misija za Mars bila je planirana u periodu niske solarne aktivnosti. Ipak, postojali su sasvim mali izgledi da svemirski brodovi sa ljudskom posadom tokom devet meseci u međuplanetnom prostoru nalete na magnetnu oluju izazvanu solarnim bakljama.
<BR>&nbsp;&nbsp;&nbsp;&nbsp;&nbsp;I na Zemlji i na podzemnoj bazi na Mesecu, solarni meteorolozi posmatrali su Sunce iz pretrpanih radnih sobica prepunih kompjutera i video ekrana. Primetili su kako se niz mrlja stvara na blistavoj površini Sunca, a svaka je bila veća od čitave Zemlje. Instrumenti su registrovali slabe radio-emisije i eksplozije blagih rendgenskih zraka iz grupe pega. Potpuno normalno.
<BR>&nbsp;&nbsp;&nbsp;&nbsp;&nbsp;A onda je baklja blesnula. Ništa naročito, ako se gleda golim okom. Samo kratak blesak svetla. No, zračenje je raslo brzo i zlokobno, narastajući na stotinu, hiljadu, deset hiljada puta jače od normalnog, za svega nekoliko minuta. Detektori ultraljubičastog i rendgenskog zračenja na satelitima bili su preopterećeni. Nagli porast radio-buke krčao je u slušalicama astronoma širom Zemlje i zagušio radio-teleskop u lunarnoj bazi. Bila je to sasvim obična Sunčeva baklja, jedva moćnija od sto milijardi hidrogenskih bombi koje bi eksplodirale istovremeno. Njena ukupna energija bila je manja od četvrtine normalnog Sunčevog zračenja.
<BR>&nbsp;&nbsp;&nbsp;&nbsp;&nbsp;No, oblak subatomskih čestica koji je izbacila u svemir mogao je da za nekoliko sekundi ubije nezaštićene ljude.
<BR>&nbsp;&nbsp;&nbsp;&nbsp;&nbsp;Instrumenti za solarnu prognozu automatski su poslali upozorenje brodovima za Mars, udaljenim od Zemlje više od sedamdeset miliona kilometara. Elektromagnetno zračenje baklje, putujući brzinom svetlosti kao i radio-signali astronoma, stiglo je do brodova istog časa kad i upozorenje.
<BR>&nbsp;&nbsp;&nbsp;&nbsp;&nbsp;Duž oba broda odjeknuli su alarmi, trgavši muškarce i žene od poslova, probudivši najgorim mogućim buđenjem one koji su spavali. Posle prvog trenutka šoka sa porastom adrenalina, pojavila se reakcija usađena tokom godina obuke. Svaki muškarac i svaka žena na oba broda prenuli su se i jurnuli u zaklone od zračenja.
<BR>&nbsp;&nbsp;&nbsp;&nbsp;&nbsp;Prvi talas elektromagnetne energije baklje bio je samo prethodnica, blesak munje koji upozorava na nadolazeću oluju. Nekoliko minuta ili čak i nekoliko časova kasnije naići će ogroman oblak visokoenergetskih protona i elektrona, čestica koje mogu da prodru pravo kroz oklop broda i za par sekundi sprže ljudsko telo.
<BR>&nbsp;&nbsp;&nbsp;&nbsp;&nbsp;U niskim orbitama oko Zemlje, astronauti su zaštićeni od čestica Sunčevih erupcija Zemljinim magnetnim poljem, koje odbija visokoenergetske protone i elektrone izbačene sa Sunca i skreće ih ka magnetnim polovima. Spektakularna polarna svetlost ponekad boji nebo i po nekoliko noći zaredom posle velikih Sunčevih baklji. Geomagnetno polje biva izobličeno i izmenjeno zbog oluje nadolazećih čestica; danima vibrira i podrhtava kao žice na gitari. Radio-emisije se kvare. Čak i podzemne telefonske veze mogu da se poremete.
<BR>&nbsp;&nbsp;&nbsp;&nbsp;&nbsp;Na samoj Zemlji, atmosfera upija sve čestice koje se probiju kroz magnento polje, tako da ni najsnažnija Sunčeva baklja ne ugrožava život na površini planete. Na Mesecu, gde nema vazduha, a magnetno polje je slabačko, postoji samo jedna zaštita: poći pod tle i ostati tamo dok oluja ne prođe.
<BR>&nbsp;&nbsp;&nbsp;&nbsp;&nbsp;U međuplanetnom prostoru, jedina zaštita protiv magnetnih oluja jeste ona koju brod ponese sa sobom.
<BR>&nbsp;&nbsp;&nbsp;&nbsp;&nbsp;"Nemate brige", rekao je Pit Konors. "Svi smo znali da ionako ne bismo prošli, a da ne naletimo na barem jednu baklju." Pokušavao je da zvuči umirujuće, ali lice mu je bilo sasvim ozbiljno, kao kod lekara koji sa pacijentom razgovara o operaciji.
<BR>&nbsp;&nbsp;&nbsp;&nbsp;&nbsp;"Pre će biti da je baklja naletela na nas, zar ne?" popravio ga je Džordž O'Hara, australijski geolog.
<BR>&nbsp;&nbsp;&nbsp;&nbsp;&nbsp;Dvanaest pripadnika posade 'Marsa 1' čučalo je zbijeno na klupama duž zidova posebno zaklonjene komore za zaštitu od zračenja. Svi su je zvali 'atomsko sklonište'. U ovoj maloj prostoriji u krmi broda, kabasti rezervoari sa gorivom na spoljašnjoj strani obezbeđivali su dovoljnu zaštitu od smrtonosnog zračenja Sunčeve baklje.
<BR>&nbsp;&nbsp;&nbsp;&nbsp;&nbsp;Oba broda za Mars koristila su poluprazne rezervoare kako bi ovi upili deo visokoenergetskih čestica koje su stizale sa Sunca. Osim toga, atomska skloništa bila su obavijena vlaknima superprovodljive žice. Prva osoba koja je stigla do zaklona - desilo se da je to bio Pit Konors - pritisnula je prekidač na zidu kraj ulaza kako bi uključila zaštitni sistem.
<BR>&nbsp;&nbsp;&nbsp;&nbsp;&nbsp;Superprovodljiva žica stvarala je snažno magnetno polje oko atomskog skloništa, dovoljno jako da odbije lake elektrone iz oblaka čestica koje su se rojile oko broda. No, pravu opasnost predstavljali su teži protoni, a magnetno polje nije bilo ni izdaleka dovoljno snažno da ih skrene.
<BR>&nbsp;&nbsp;&nbsp;&nbsp;&nbsp;Zato su zaštitni sistemi broda uključivali i elektronske topove koji su dovodili spoljašnji oklop broda do napona od nekoliko miliona volti. Teorijski, svi naodlazeći protoni skrenuće zbog pozitivnog naelektrisanja, dok će brodsko magnetno polje sprečiti elektrone da stignu do broda i neutrališu pozitivni naboj.
<BR>&nbsp;&nbsp;&nbsp;&nbsp;&nbsp;Manja varijanta čitavog sistema bila je isprobana na satelitima izbačenim na orbitu oko Sunca. Satelitima bez ljudske posade.
<BR>&nbsp;&nbsp;&nbsp;&nbsp;&nbsp;"Koliko ćemo morati da ostanemo ovde?" upitala je Ilona Malater. Sedela je između Tonija Rida i grčkog biologa iz pomoćne ekipe, Denisa Ksenofanesa. Toliko je čvrsto stezala ivicu klupe da su joj dugački prsti potpuno pobeleli.
<BR>&nbsp;&nbsp;&nbsp;&nbsp;&nbsp;"Dvanaest časova, ako ne i više", odgovorio je Oli Ciman, američki astronaut, Konorsova rezerva. "Možda i dva dana."
<BR>&nbsp;&nbsp;&nbsp;&nbsp;&nbsp;"Pobogu!"
<BR>&nbsp;&nbsp;&nbsp;&nbsp;&nbsp;"Nemaš brige", odgovorio je Ciman, gotovo šaljivo. "Nivo zračenja ovde unutra gotovo je normalan."
<BR>&nbsp;&nbsp;&nbsp;&nbsp;&nbsp;Sklonište je već delovalo pretrpano i puno zadaha suzbijenog straha. Džejmi se naslonio na zid, pitajući se da li magnetno polje stvoreno u superprovodljivim navojima na svega nekoliko centimetara od njega zaista nema nikakvog uticaja na ljudski organizam. Ako je verovati konstruktorima, polje je tako uobličeno da ne zahvata atomsko sklonište; pružalo se napolje u svim pravcima, ali samo sklonište ostaje u sredini kao mehur.
<BR>&nbsp;&nbsp;&nbsp;&nbsp;&nbsp;Voznesenski i njegova rezerva, Dmitrij Ivšenko, stajali su kraj komunikacionog pulta ugrađenog u prednji deo skloništa, kraj ulaza. Mihail je navukao preko kovrdžave kose slušalice sa mikrofonom.
<BR>&nbsp;&nbsp;&nbsp;&nbsp;&nbsp;"Radio-emisije su otežane", glasno je objavio Voznesenski, iako im je bio okrenut leđima. "Koristićemo laserski sistem."
<BR>&nbsp;&nbsp;&nbsp;&nbsp;&nbsp;Magnetna oluja može da omete radio-talase, setio se Džejmi, ali ne bi trebalo da ima nikakvog uticaja na snop laserskog svetla. Osetio je stezanje u grudima, strepnju, iako su dobro uvežbavali ovakve situacije. Postoji gotovo beskonačan broj subatomskih čestica tamo napolju, i sve umiru od želje da prodru ovamo i ubiju nas svih dvanaest, pomislio je. Kao oblak duhova koji grebuckaju i zapevaju pred vratima.
<BR>&nbsp;&nbsp;&nbsp;&nbsp;&nbsp;"I 'Mars 2' je u redu", objavio je Voznesenski. "Svi su u atomskom skloništu i nema problema."
<BR>&nbsp;&nbsp;&nbsp;&nbsp;&nbsp;Oni imaju jednog više, pomislio je Džejmi. Sa dr Lijem, ima ih trinaestoro koji treba da se sabiju u u zaklon.
<BR>&nbsp;&nbsp;&nbsp;&nbsp;&nbsp;Pit Konors je ustao i otišao između Voznesenskog i Ivšenka. "Da li svi brodski sistemi funkcionišu normalno?" glasno je upitao.
<BR>&nbsp;&nbsp;&nbsp;&nbsp;&nbsp;"Da, da." Voznesenski je pokazao tablu sa svetlima koja su pokazivala stanje ostalog dela broda. Većina svetiljkica bila je zelena. "Oprema je predviđena da izdrži zračenje. Samo mi, krhka stvorenja od krvi i mesa, moramo da se sklanjamo."
<BR>&nbsp;&nbsp;&nbsp;&nbsp;&nbsp;Vedro, pomislio je Džejmi. Veoma vedro.
<BR>&nbsp;&nbsp;&nbsp;&nbsp;&nbsp;Četrnaest časova kasnije, zračenje oko zaklona još se nije značajnije smanjilo. Džejmi je malo odremao, zavaljen na klupi koja se protezala duž zida. Žoana i poljski biohemičar koji je bio Ilonina rezerva našli su dovoljno mesta na klupi preko puta da se sklupčaju i legnu. U zidovima su se nalazili smotani ležaji, ali niko se nije potrudio da ih uzme.
<BR>&nbsp;&nbsp;&nbsp;&nbsp;&nbsp;Dok se osvrtao, još zamagljenog pogleda, Džejmi je video da sva četvorica pilota sede kraj ulaza, gde se nalazio pult za komunikacije. Kontrolne ploče nalik na novogodišnju jelku i dalje su pokazivale uglavnom zelena svetla, mada je sada bilo nešto više crvenih. Toni Rid je prijateljski ćaskao sa Ilonom i australijskim geologom, O'Harom, na drugom kraju prostorije, gde su u zid bili ugrađeni automati za vodu i hranu.
<BR>&nbsp;&nbsp;&nbsp;&nbsp;&nbsp;Džejmi je ustao, ukočen i utrnuo. O'Hara je bio crvenokos, koščat, dovoljno visok da mora da se saginje kad god ne stoji tačno u sredini prostorije. Inače mu je glava dodirivala zakrivljenu tavanicu. Izgledao je kao prilično prijatan momak. Džejmi nije kod njega primetio ni nagoveštaj ljubomore što će ostati na brodu dok se Džejmi bude spuštao na površinu.
<BR>&nbsp;&nbsp;&nbsp;&nbsp;&nbsp;"...u Kuber Pediju rudari žive pod zemljon dobar deo godine", govorio je O'Hara. "Suviše je vrelo da bi se živelo na površini, pa su izgradili pravi grad dole, u rudniku. Imaju i bazene za plivanje i sve drugo."
<BR>&nbsp;&nbsp;&nbsp;&nbsp;&nbsp;Ilona nije bila zadivljena. "Koliko još moramo da ostanemo ovde?"
<BR>&nbsp;&nbsp;&nbsp;&nbsp;&nbsp;"Ne budi toliko nestrpljiva da iziđeš", odgovorio joj je Toni. "Ovo je trenutno najbolje mesto u Sunčevom sistemu na kome možeš biti."
<BR>&nbsp;&nbsp;&nbsp;&nbsp;&nbsp;"Izuzev Zemlje", ubacio je Džejmi.
<BR>&nbsp;&nbsp;&nbsp;&nbsp;&nbsp;"No, dobro", priznao je Rid, "ipak ne možeš imati sve što poželiš, zar ne?"
<BR>&nbsp;&nbsp;&nbsp;&nbsp;&nbsp;"Ovo me podseća na vreme kad sam jednom tako čučao u avionu", rekao je O'Hara i nasmešio se Iloni. "Sećam se, pre nekoliko godina na vašingtonskom aerodromu, portpali su nas u avion i onda smo čekali prokletih pet sati čučeći unutra dok nismo uspeli da poletimo; neki mehanički problem koji su sređivali natenane. Popili smo sve što se našlo u avionu, a još se nismo makli ni za metar. Kad smo konačno poleteli, avion je najviše ličio na zoološki vrt."
<BR>&nbsp;&nbsp;&nbsp;&nbsp;&nbsp;"Osećam se kao da sam sad u zoološkom vrtu", promrmljala je Ilona. "U kavezu."
<BR>&nbsp;&nbsp;&nbsp;&nbsp;&nbsp;"Samo mirno", rekao je Toni Rid svojim najboljim engleskim izrazom lica. No, Džejmiju se činilo da je i on napet, a da je osmeh izveštačen.
<BR>&nbsp;&nbsp;&nbsp;&nbsp;&nbsp;"Koliko će još ovo trajati?" začuo se otpozadi Žoanin sanjivi glas.
<BR>&nbsp;&nbsp;&nbsp;&nbsp;&nbsp;Pitanje je bilo retorsko. Provukla se između njih i otišla u kupatilo.
<BR>&nbsp;&nbsp;&nbsp;&nbsp;&nbsp;"Jeste li se ikada upitali zašto uvek ugrađuju klonju odmah do česme za vodu?" upitao je O'Hara nikog određenog.
<BR>&nbsp;&nbsp;&nbsp;&nbsp;&nbsp;"Zbog vodovoda", odgovorio je Džejmi.
<BR>&nbsp;&nbsp;&nbsp;&nbsp;&nbsp;"Ili zbog recikliranja?" predložio je Rid.
<BR>&nbsp;&nbsp;&nbsp;&nbsp;&nbsp;Džejmi je prošetao čitavom prostorijom, koliko da protegne noge i malo pokrene cirkulaciju, toliko i da priđe pilotima kraj pultova. Katrin Dils, fizičar iz Nemačke, bila je zadubljena u nekakav razgovor, napola zaklonjena slušalicama i mikrofonom.
<BR>&nbsp;&nbsp;&nbsp;&nbsp;&nbsp;"Kada je intenzitet dostigao maksimum?" upitala je u maleni mikrofon.
<BR>&nbsp;&nbsp;&nbsp;&nbsp;&nbsp;Džejmi se gotovo nasmešio napetosti na njenom prćastom, pegavom licu. Bila je nežne građe, beloputa i plavokosa kao manekeni na plakatima za Oktoberfest. Piloti su joj napravili mesta, pa je sedela na ivici klupe odakle je mogla da dohvati pult za komunikacije.
<BR>&nbsp;&nbsp;&nbsp;&nbsp;&nbsp;Smaknula je slušalice i naglo ustala.
<BR>&nbsp;&nbsp;&nbsp;&nbsp;&nbsp;"Dobre vesti za sve!" uzviknula je. "Lunarna opservatorija javlja da je kod njih intenzitet oluje prošao maksimum pre jednog sata."
<BR>&nbsp;&nbsp;&nbsp;&nbsp;&nbsp;Svi su se nasmešili. Klimali su glavom. Svi su zadovoljno mrmljali.
<BR>&nbsp;&nbsp;&nbsp;&nbsp;&nbsp;"Ako je verovati opservatorijama magnetosfere na orbiti", nastavila je ona, "oluja će se okončati za dvanaest do šesnaest časova."
<BR>&nbsp;&nbsp;&nbsp;&nbsp;&nbsp;Ječanje. "Još šesnaest časova ovde unutra?"
<BR>&nbsp;&nbsp;&nbsp;&nbsp;&nbsp;Toni Rid je podigao ruke da bi ih utišao. "Nemojte se sada žaliti. Dogod klonja radi, biće nam sasvim dobro."
<BR>&nbsp;&nbsp;&nbsp;&nbsp;&nbsp;Iloni nije bilo smešno. "Još šesnaest sati. Bljak!"
<BR>&nbsp;&nbsp;&nbsp;&nbsp;&nbsp;"Pokušaj da se opustiš", predložio joj je Rid. "Odremaj malo."
<BR>&nbsp;&nbsp;&nbsp;&nbsp;&nbsp;"Da li je neko za partiju bridža?" upitao je grčki biolog.
<BR>&nbsp;&nbsp;&nbsp;&nbsp;&nbsp;"Sa tobom ne", obrecnuo se O'Hara. "To je kao kupati se sa ajkulom."
<BR>&nbsp;&nbsp;&nbsp;&nbsp;&nbsp;Ksenofanes se nasmejao, ali Džejmiju je i to zvučalo napeto.
<BR>&nbsp;&nbsp;&nbsp;&nbsp;&nbsp;Ilona je, izgleda, zaustila da zajedljivo odgovori, ali Rid ju je prekinuo pre nego što je i počela.
<BR>&nbsp;&nbsp;&nbsp;&nbsp;&nbsp;"Šta biste nam vi predložili, Mihaile Andrejeviču?" upitao je.
<BR>&nbsp;&nbsp;&nbsp;&nbsp;&nbsp;"Radnički savet", odgovorio je Rus. "Svi smo tu. Niko nema važne poslove. Sada je trenutak za opštu samoanalizu."
<BR>&nbsp;&nbsp;&nbsp;&nbsp;&nbsp;"Meditacija, kao kod Japanaca?" upitao je Tadeuš Sliva, rezervni biohemičar.
<BR>&nbsp;&nbsp;&nbsp;&nbsp;&nbsp;"Pre kao samokritika", odgovorila je Ilona, "kao kod zatvorenika u Sibiru."
<BR>&nbsp;&nbsp;&nbsp;&nbsp;&nbsp;Voznesenski je na trenutak porumeneo, ali nije joj odgovorio. Ivšenko, vitak u licu i telu, tamnoput kao Mediteranac, odgovorio je umesto njega. "Samoanaliza može biti vrlo korisna za ispitivanje međuljudskih problema."
<BR>&nbsp;&nbsp;&nbsp;&nbsp;&nbsp;Bilo je malo protivljenja, ali Voznesenski je bio odlučan, a niko drugi nije imao ozbiljan protivpredlog. I zato je svih dvanaestoro posedalo na klupe, jedni preko puta drugih.
<BR>&nbsp;&nbsp;&nbsp;&nbsp;&nbsp;"Kako da počnemo?" upitao je Oli Ciman.
<BR>&nbsp;&nbsp;&nbsp;&nbsp;&nbsp;"Ja ću početi", rekao je Voznesenski. "Ovo je moja ideja, pa ću biti prvi dobrovoljac."
<BR>&nbsp;&nbsp;&nbsp;&nbsp;&nbsp;"Samo napred", javio se Toni Rid, koji je sedeo tačno preko puta njega.
<BR>&nbsp;&nbsp;&nbsp;&nbsp;&nbsp;Voznesenski je bacio pogled na Ilonu, a onda je redom pogledao sve muškarce i žene koji su sedeli na suprotnoj klupi. "Osećam da me neki od vas ne prihvataju. Ne prihvataju me kao komandanta. Možda zato što sam i Rus i komandant."
<BR>&nbsp;&nbsp;&nbsp;&nbsp;&nbsp;"To je prilično prirodno, zar ne?" upitala je Katrin Dils. "Normalno je da bude otpora prema svakom autoritetu."
<BR>&nbsp;&nbsp;&nbsp;&nbsp;&nbsp;To je pokrenulo diskusiju, koja je trajala i trajala. Džejmi je ćutke gledao, primetivši da Ilona ćuti naslonjena na zid kao mačka, usana blago povijenih u nešto što bi moglo da bude i osmeh. Ali nije izgovorila ni reč.
<BR>&nbsp;&nbsp;&nbsp;&nbsp;&nbsp;Kao sastanci studentskog veća, pomislio je Džejmi, setivši se svojih studija. Oni koji najviše pričaju jesu oni koji su ionako glavni. Oni kojima je najviše potrebno da govore uglavnom ćute, a gnev se i dalje kuva u njima.
<BR>&nbsp;&nbsp;&nbsp;&nbsp;&nbsp;Pošto je prošao skoro čitav sat, Džejmi se trgao na O'Harine reči. "Pa, ako već ogoljavamo duše i tome slično - meni se baš ne dopada činjenica da ću tokom čitavog boravka na Marsu čučati gore na orbiti, dok će moj ovde prisutni cenjeni kolega", upro je prst u Džejmija, "moći da provede dole na površini čitavih sedam nedelja. Mislim da je to nepravedno."
<BR>&nbsp;&nbsp;&nbsp;&nbsp;&nbsp;"Slažem se", odgovorio mu je Džejmi bez razmišljanja. "Nije pravedno." No, dodao je u sebi, tako je sačinjen plan misije i tako će se i desiti.
<BR>&nbsp;&nbsp;&nbsp;&nbsp;&nbsp;O'Harina upadica pokrenula je još jedan sat diskusije zbog čega je misija planirana upravo tako i mogu li se ili ne mogu obratiti dr Liju da promeni proceduru, tako da i rezervne ekipe provedu malo vremena na površini.
<BR>&nbsp;&nbsp;&nbsp;&nbsp;&nbsp;"Bilo bi beskorisno", mirno je rekao Voznesenski. "Sve procedure godinama su pažljivo ispitivane. Jedna ekipa boravi na površini a rezerva ostaje na orbiti. To se neće menjati. To sigurno znam."
<BR>&nbsp;&nbsp;&nbsp;&nbsp;&nbsp;"Slažem se sa Džordžom", gunđao je Oli Ciman. "Nije pravedno."
<BR>&nbsp;&nbsp;&nbsp;&nbsp;&nbsp;"Ali je efikasnije", uzvratio je Voznesenski, čvrstom odlučnošću čoveka koji je rešio da prekine tu temu.
<BR>&nbsp;&nbsp;&nbsp;&nbsp;&nbsp;"Zašto su baš Rusi vođe obe ekipe?" upitala je Ilona svojim grlenim, gotovo sanjivim glasom.
<BR>&nbsp;&nbsp;&nbsp;&nbsp;&nbsp;Svi su se okrenuli ka njoj.
<BR>&nbsp;&nbsp;&nbsp;&nbsp;&nbsp;"Hoću da kažem, imamo na brodovima pripadnike svih nacija. A ipak, sve četiri grupe imaju za komandante Ruse. I to muškarce."
<BR>&nbsp;&nbsp;&nbsp;&nbsp;&nbsp;Neko vreme je vladala potpuna tišina. Džejmi je čuo električno brujanje opreme na brodu i tiho zujanje ventilatora.
<BR>&nbsp;&nbsp;&nbsp;&nbsp;&nbsp;"To ja mogu da objasnim", rekao je Pit Konors.
<BR>&nbsp;&nbsp;&nbsp;&nbsp;&nbsp;"Molim te", rekla je Ilona.
<BR>&nbsp;&nbsp;&nbsp;&nbsp;&nbsp;Crni astronaut sedeo je kraj Voznesenskog, koji je bio između njega i Ivšenka. Konors im se kratko osmehnuo pre nego što se obratio Iloni.
<BR>&nbsp;&nbsp;&nbsp;&nbsp;&nbsp;"Prvo", podigao je dugački kažiprst, "komandant svake ekipe mora da bude pilot. Muškarac iz vojske, naviknut da izdaje naređenja i da mu se pokoravaju. Naviknut na primanje naređenja od pretpostavljenih i na njihovo izvršavanje. Bez discipline bismo lako izginuli. Ovo nije vikend izlet."
<BR>&nbsp;&nbsp;&nbsp;&nbsp;&nbsp;"Rekao si muškarac", prekinula ga je Katrin Dils. "Zašto ne žena?"
<BR>&nbsp;&nbsp;&nbsp;&nbsp;&nbsp;Konors je slegnuo ramenima. "Pretpostavljam da nisu mogli da nađu žene sa potrebnim kvalifikacijama."
<BR>&nbsp;&nbsp;&nbsp;&nbsp;&nbsp;Sve tri žene zafrktale su od besa. Čak se i većina muškaraca nasmejala.
<BR>&nbsp;&nbsp;&nbsp;&nbsp;&nbsp;Čim su se smirili, Konors je nastavio. "Drugo, Ruska Federacija obezbedila je pogon i sistem za održavanje života. Ruski kosmonauti imaju više iskustva sa letovima u svemiru od bilo koga na Zemlji; pobogu, pa išli su na dugotrajne misije na orbitalnim stanicama još od 1971!"
<BR>&nbsp;&nbsp;&nbsp;&nbsp;&nbsp;"Zato što ste vi, Amerikanci, čekali dvadeset pet godina pre nego što ste uspostavili prvu stalnu stanicu", odgovorio je Ksenofanes, dureći se.
<BR>&nbsp;&nbsp;&nbsp;&nbsp;&nbsp;"Da, to je tačno", složio se Konors. "I zato, kad smo počeli da planiramo misiju na Mars, američka vlada se složila da se vođe ekipa odaberu među vojnim pilotima koji imaju najviše iskustva u svemirskim letovima."
<BR>&nbsp;&nbsp;&nbsp;&nbsp;&nbsp;"Znači, među Rusima", rekao je Ksenofanes.
<BR>&nbsp;&nbsp;&nbsp;&nbsp;&nbsp;"Tako je ispalo."
<BR>&nbsp;&nbsp;&nbsp;&nbsp;&nbsp;Sliva je frknuo. "Rusi su vas nadmudrili na samom početku programa. Uvek su bili spretni u pregovorima."
<BR>&nbsp;&nbsp;&nbsp;&nbsp;&nbsp;"Ne verujem da ćete reći kako su Mihail ili Dmitrij ovde zato što je neki ruski političar nadmudrio američkog", pobunio se Konors.
<BR>&nbsp;&nbsp;&nbsp;&nbsp;&nbsp;Sliva je opustio ramena. Voznesenski ga je prostrelio pogledom.
<BR>&nbsp;&nbsp;&nbsp;&nbsp;&nbsp;Ivšenko je pogledao svog sunarodnika. "Ruska Federacija je podnela izvesne žrtve radi privilegije da obezbedi vođe. Nijedan ruski naučnik nije odabran za ekipu na tlu, mada imamo mnogo muškaraca - i žena - koji su visoko kvalifikovani u planetnim naukama."
<BR>&nbsp;&nbsp;&nbsp;&nbsp;&nbsp;"Isto je i sa Sjedinjenim Državama", dodao je Konors. "Imamo astronaute u sve četiri ekipe, ali nijednog naučnika na tlu osim Džejmija."
<BR>&nbsp;&nbsp;&nbsp;&nbsp;&nbsp;Svi su se okrenuli ka Džejmiju, koji je naterao sebe da oćuti. Dospeo sam ovamo sasvim slučajno, pomislio je. To svi znaju. A u SAD sam samo napola Amerikanac, ma s koje strane pogledali.
<BR>&nbsp;&nbsp;&nbsp;&nbsp;&nbsp;"Možda bismo mogli da promenimo temu", predložio je Rid. "Ova rasprava nikuda ne vodi."
<BR>&nbsp;&nbsp;&nbsp;&nbsp;&nbsp;Džejmi je došao u iskušenje da upita Rida kako može da ubaci lekove protiv potencije u hranu i piće. No, brzo se predomislio. Nema smisla počinjati pravu borbu, rekao je u sebi. I zato je ćutao dok su se ostali zgledali, ne mogući ili ne želeći da nađu novu temu za raspravu.
<BR>&nbsp;&nbsp;&nbsp;&nbsp;&nbsp;"U tom slučaju, možda bi trebalo da malo odspavamo", rekao je Rid.
<BR>&nbsp;&nbsp;&nbsp;&nbsp;&nbsp;Voznesenski je počeo da klima glavom. "Da. Dobra ideja. Za desetak sati zračenje će biti dovoljno nisko da napustimo sklonište. Onda ćemo morati da proverimo sve brodske sisteme i svu opremu, vrlo detaljno, i da procenimo kolika je šteta od oluje, a potom da je popravljamo. Sada bi trebalo da spavamo."
<BR>&nbsp;&nbsp;&nbsp;&nbsp;&nbsp;To je bilo naređenje, a ne predlog. Niko se nije usuprotivio, čak ni Ilona.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
