<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 14: POPODNE
<P>&nbsp;&nbsp;&nbsp;&nbsp;&nbsp;Džejmi je za ručkom bio neobično ćutljiv i neraspoložen, pomislio je Toni Rid. Čak i za našeg stoičkog crvenokošca deluje užasno zatvoreno i povučeno.
<BR>&nbsp;&nbsp;&nbsp;&nbsp;&nbsp;Rid je sedeo za stolom u svojoj ambulanti, mozgajući o Džejmijevom razgovoru sa Brumadom. Ima taj debelu kožu, mislio je, gotovo sa divljenjem. Kakvi god unutrašnji demoni da upravljaju njime, ima obraza da postavlja zahteve lično Brumadu. I potpredsednici Sjedinjenih Država.
<BR>&nbsp;&nbsp;&nbsp;&nbsp;&nbsp;Rid je počeo da se smeši za sebe. Ako budem imao imalo sreće, vratiće ga na orbitu i Žoana će ostati meni.
<BR>&nbsp;&nbsp;&nbsp;&nbsp;&nbsp;Poluglasno pevušeći, Rid je počeo da kucka po tastaturi kompjutera, prizvavši na ekran raspored za to popodne. Šestoro od sedam naučnika treba da nastavi sa obimnim poslom kartiranja dubine i obima podzemnog sloja permaslane. Sedmi, Tošima, ostaće pod kupolom i radiće sa svojim meteorološkim instrumentima. Rid nije bio zadužen za posao napolju; jedna od prednosti lekarskog posla, pomislio je.
<BR>&nbsp;&nbsp;&nbsp;&nbsp;&nbsp;Pozvao je na ekran svoj lični raspored posla i ustanovio da je vreme za sedmični inventar apoteke. Jedva se uzdržavši da ne zastenje od dosade, počeo je da proverava zalihe vitamina i lekova protiv bolova. Posle će doći red na sredstva za podizanje i spuštanje aktivnosti. Sa njima se mora biti naročito oprezan. Ne smemo dopustiti da svi počnu da zavise od lekova.
<BR>&nbsp;&nbsp;&nbsp;&nbsp;&nbsp;Pok!
<BR>&nbsp;&nbsp;&nbsp;&nbsp;&nbsp;Zvuk ga je trgao. Šta je to, pobogu? Rid je naćulio uši, ali čulo se samo uobičajeno brujanje mašinerije i udaljeni, prigušeni glasovi ostalih. Slegnuo je ramenima i ponovo se posvetio poslu.
<BR>&nbsp;&nbsp;&nbsp;&nbsp;&nbsp;Polako je prelazio kompjuterski spisak lekova protiv bolova. Mora se voditi računa o svakoj tableti aspirina. Niko ne sme samoinicijativno da uzme čak ni to; samo lekar ekipe može da deli pilule, a i on mora da strogo vodi evidenciju ko je šta primio.
<BR>&nbsp;&nbsp;&nbsp;&nbsp;&nbsp;Svi su uzimali vitamine, naravno. Rid je izvukao sa police kutiju sa bocama vitamina i spustio je na sto. Četiri velike boce sa po pet stotina pilula. Jedna jedina pilula obezbeđivala je sve dnevne potrebe u vitaminima neophodne odrasloj osobi; poneti dve hiljade komada na površinu bilo je preterivanje uobičajeno za misiju.
<BR>&nbsp;&nbsp;&nbsp;&nbsp;&nbsp;Rid je počeo da svetlosnom olovkom proverava šifre na poklopcima boca, kao blagajnica u samoposluzi koja naplaćuje bakaluk. Proklete gluposti, gunđao je u sebi. No, ako kompjuter ne prikaže detaljan trenutni inventar, Voznesenski će pobesneti. Svi zadaci misije moraju se izvršiti, po Rusovom mišljenju, bez obzira na to koliko su glupi ili dosadni.
<BR>&nbsp;&nbsp;&nbsp;&nbsp;&nbsp;U tom mu je sinula nova ideja. Ako ispadne po Džejmijevoj volji, pa bude mogao da se vrati u Veliki Kanjon, verovatno će povesti i Žoanu. Ona je ipak biolog u ekipi. Prokletstvo! Rid je frktao u sebi. Mora postojati način da indijanskog tvrdoglavka razdvoji od brazilske princeze. Nadajmo se da će ga pozvati nazad na orbitu.
<BR>&nbsp;&nbsp;&nbsp;&nbsp;&nbsp;Pok! Opet isti zvuk, samo sada nešto slabiji. Šta bi to moglo biti? Rid je razmišljao dok je otvarao prvu bocu vitamina. Kad su već napolju, bolje da ih prebacim u manje posude. I dalje je gunđao na račun stručnjaka za efikasnost koji su planirali detalje misije; prevideli su činjenicu da se ove ogromne boce ne uklapaju u police male apoteke. Moraće ručno da prebaci vitaminske kapsule u manje boce, koje će mu biti pri ruci. Potpuna glupost.
<BR>&nbsp;&nbsp;&nbsp;&nbsp;&nbsp;Pok! Pok!
<BR>&nbsp;&nbsp;&nbsp;&nbsp;&nbsp;Rid je skočio na noge, prevrnuvši otvorenu bocu. Vitaminske pilule su se rasule po stolu, otkotrljavši se i na pod.
<BR>&nbsp;&nbsp;&nbsp;&nbsp;&nbsp;"Svi u skafandre!" Kroz kupolu se prolomio glas Voznesenskog. "Smesta! U skafandre! Odmah!"
<BR>
<BR>&nbsp;&nbsp;&nbsp;&nbsp;&nbsp;Kosmonaut Leonid Tolbuhin bio je dežurni u komandnom centru na 'Marsu 2' kada ga je prvi zvuk udara naterao da se naglo uspravi u stolici. Gornja usna mu se smesta orosila ledenim znojem.
<BR>&nbsp;&nbsp;&nbsp;&nbsp;&nbsp;Bože, mora da je to zbog mene, pomislio je. Ja sam baksuz. Prvo Konoje, a sad ovo.
<BR>&nbsp;&nbsp;&nbsp;&nbsp;&nbsp;No, iako je nepovezano razmišljao, ruke su mu se brzo pokretale. Uključio je radarski ekran i skoro istog trena, brzinom refleksnog pokreta, pokrenuo alarm.
<BR>&nbsp;&nbsp;&nbsp;&nbsp;&nbsp;"Meteori! Ulećemo u meteorski roj!" povikao je u brodski interfon, toliko uzbuđen da je govorio ruski.
<BR>&nbsp;&nbsp;&nbsp;&nbsp;&nbsp;Vil Martin, američki geofizičar, slučajno je bio za komunikacionim pultom, zauzet kucanjem dugog izveštaja za Zemlju.
<BR>&nbsp;&nbsp;&nbsp;&nbsp;&nbsp;"Šta je bilo?" povikao je kroz zavijanje alarma. "Govori engleski, prokletstvo!"
<BR>&nbsp;&nbsp;&nbsp;&nbsp;&nbsp;"Meteori!" povikao je Tolbuhin. "Smesta obuci skafander!"
<BR>
<BR>&nbsp;&nbsp;&nbsp;&nbsp;&nbsp;Voznesenski je bio u komandnom centru pod kupolom, zauzet razgovorom sa Mironovim i Abelom oko plana predstojećeg putovanja na planinu Pavonis, istovremeno nadgledajući naučnike koji su bili napolju sa Pitom Konorsom. Nije čuo prve tihe zvuke upozorenja od meteorita koji su zagrebli oklop kupole.
<BR>&nbsp;&nbsp;&nbsp;&nbsp;&nbsp;I kupola i brodovi na orbiti imali su dvosturke zidove: brodovi od metala, kupola od plastike. Iako je Marsova atmosfera strašno retka po zemaljskim merilima, i dalje je pružala dovoljno otpora meteoritima, pa ih je većina izgorela daleko pre nego što bi stigli do tla.
<BR>&nbsp;&nbsp;&nbsp;&nbsp;&nbsp;Najveća opasnost, ako je verovati planerima misije, pretila je od meteorita koji bi stigli tačno odozgo: oni bi imali najviše energije i najverovatnije bi preživeli vrelinu prolaska kroz atmosferu, pa bi stigli do tla dovoljno krupni da nanesu štetu. Meteori koji pristižu pod oštrijim uglovima morali bi da prevale duži put kroz atmosferu, goreći čitavom putanjom. Stoga su dvostruki zidovi kupole bili u gornjoj polovini ispunjeni sunđerastim plastičnim materijalom koji bi upio energiju sudara.
<BR>&nbsp;&nbsp;&nbsp;&nbsp;&nbsp;Tolbuhinovo upozorenje prolomilo se kroz zvučnike, baš kao i kroz brodove na orbiti.
<BR>&nbsp;&nbsp;&nbsp;&nbsp;&nbsp;Voznesenski je prekinuo u pola reči. "Svi u skafandre! Smesta! U skafandre! Odmah!"
<BR>&nbsp;&nbsp;&nbsp;&nbsp;&nbsp;Tek pošto je potrčao ka skladištu skafandera kraj vazdušne komore, osetio je kako mu strah steže grudi kao ledena pesnica.
<BR>
<BR>&nbsp;&nbsp;&nbsp;&nbsp;&nbsp;Konors je prvi primetio sićušni oblak prašine kako se podiže sa tla, kao da je tu pogodio metak. Astronaut je žmirnuo, zagledan u prašinu koja se polako spuštala. Dobro je da nije pogodio nik...
<BR>&nbsp;&nbsp;&nbsp;&nbsp;&nbsp;Deset metara dalje digao se novi oblačić.
<BR>&nbsp;&nbsp;&nbsp;&nbsp;&nbsp;"Isuse Hriste!" proderao se u mikrofon pod kacigom. "Meteori! Svi nazad pod kupolu! Smesta!"
<BR>&nbsp;&nbsp;&nbsp;&nbsp;&nbsp;Svih šestoro geologa i biologa bili su rasuti preko nekoliko stotina metara stenjem prošarane ravnice, pokušavajući da detaljno ispitaju dubinu podzemnog sloja permaslane. Kartiranje je išlo sporo, jer su morali da rade pešice. Sva putovanja roverom bila su otkazana dok kontrola misije ne odluči kuda roveri smeju da idu.
<BR>&nbsp;&nbsp;&nbsp;&nbsp;&nbsp;Džejmi je držao motku za kopanje, čiji je nazubljeni kraj bušio kroz tle. Na Konorsov uzvik se trgao. Bušenje se zaustavilo čim je pustio prekidač, i šipka se nakrivila, vireći iz rupe u tlu.
<BR>&nbsp;&nbsp;&nbsp;&nbsp;&nbsp;Džejmi je brzim pogledom utvrdio gde se nalaze ostali naučnici. Konors mu je bio zdesna, na pola puta prema vazdušnoj komori kupole. Žoana je bila daleko, boreći se sa svojom bušilicom.
<BR>&nbsp;&nbsp;&nbsp;&nbsp;&nbsp;"Odmah! Brzo, brzo!" Konors je vikao toliko glasno da su Džejmija bolele uši. "Hajde! Pod kupolu!"
<BR>&nbsp;&nbsp;&nbsp;&nbsp;&nbsp;Džejmi je pošao ka Žoani, gledajući ostale prilike u skafandrima kako se trapavo kreću, nalik na krdo jarko obojenih nilskih konja. Kraj Žoane se pojavio oblačić prašine, ali ona ga, izgleda, nije primetila. Potrčao je ka njoj što je brže mogao, osećajući se kao kornjača u galopu dok je pokušavao da preko dugmića na zglavku nekako smanji jačinu Konorsovog glasa.
<BR>&nbsp;&nbsp;&nbsp;&nbsp;&nbsp;Stigao je do Žoane baš kad je ona konačno krenula ka kupoli. Kad je usporio do njene brzine, Džejmi je ustanovio da ne mogu da razgovaraju jer je Konors zagušio frekvenciju svojom vikom. Umseto toga, pružio je ruku da je potapše po ramenu. Nije mogao da joj vidi lice zbog zatamnjenog vizira kacige, pa nije primetio koliko je uplašena. Tek tada je shvatio da je prepadnut, da je obliven ledenim znojem, da mu se utroba grči.
<BR>&nbsp;&nbsp;&nbsp;&nbsp;&nbsp;Tlo je sada bilo prekriveno oblačićima prašine, kao da ih odred snajperista drži pod unakrsnom vatrom. Nešto mu je tresnulo po zadnjem delu kacige, zapravo samo je kucnulo, ali trgao se kao da je to bio metak. Podigao je pogled i primetio da se kupola ugiba na mestima gde su je pogađali meteoroidi. Oh, Bože, ako samo jedan prodre kroz...
<BR>&nbsp;&nbsp;&nbsp;&nbsp;&nbsp;Jedan je uspeo. Džejmi je video kako se prozirni materijal u donjem delu na trenutak nadima, a potom se u retkoj atmosferi pojavio mlaz vazduha, kao kad kit baca mlaz pare.
<BR>&nbsp;&nbsp;&nbsp;&nbsp;&nbsp;"Kupola je probušena!" vrisnuo je neko.
<BR>&nbsp;&nbsp;&nbsp;&nbsp;&nbsp;Rupa se proširila u poderotinu dok je vlažni vazduh šikljao u Marosvu atmosferu, a plastična kupola počela je primetno da splašnjava.
<BR>
<BR>&nbsp;&nbsp;&nbsp;&nbsp;&nbsp;Posle prvog trenutka vrlo nalik na paniku, Voznesenski je postao ledeno miran. Dok su ostali žurili ka skafandrima, on je skrenuo u stranu i obišao unutrašnju ivicu kupole, proveravajući da li su zakrpe postavljene na svoja mesta. Proverio ih je još kolilko juče, to je bio deo redovne inspekcije. No, sada ih je ponovo proverio, dok mu je nad glavom neprekidno odjekivalo pok, pok, gotovo prigušeno uplašenim glasovima Tošime i letača koji su žurili da obuku skafandre.
<BR>&nbsp;&nbsp;&nbsp;&nbsp;&nbsp;Uopšte nije primetio kada je kupola probušena. Meteoroid koji se probio kroz oba sloja plastike bio je gotovo mikroskopski sitno zrno prašine. No, Voznesenski je začuo drugačiji zvuk, nalik na naglo i grčevito udisanje, zvuk kakav ispušta čovek kada je uboden nožem u grudi.
<BR>&nbsp;&nbsp;&nbsp;&nbsp;&nbsp;Osetio je promaju kada je vazduh iz kupole jurnuo ka rupi. Knjige su se same razlistale; pojedinačni papiri su leteli po kupoli kao jato uplašenih ptica. Siktavi zvuk postajao je sve bučniji, kao ječanje, kao sve jači udar vetra.
<BR>&nbsp;&nbsp;&nbsp;&nbsp;&nbsp;Voznesenski se naglo okrenuo i ugledao desetine lakih zakrpa kako se podižu sa poda i prilepljuju za zid kupole. Tu bi se spljoštile, snažno lepršajući ivicama jer je vazduh jurio kraj njih da pobegne iz kupole. Plastični zidovi počeli su da mlitave između potpornih rebara. Površina se cepala brže nego što su zakrpe uspevale da je pokriju.
<BR>&nbsp;&nbsp;&nbsp;&nbsp;&nbsp;Osećajući sve brže bilo i pucketanje u ušima, Voznesenski je otrčao donde, sagnuo se da uzme još zakrpa i tresnuo ih preko sve šire rupe. Skliznule su, nisu htele da se zadrže. I dalje su lepršale, i Voznesenski je čuo kako vazduh iz kupole sada huji, izlazeći u spoljašnju atmosferu blisku vakuumu. Za nekoliko minuta sve će otići. Snaga vetra sada je vukla i njega, nastojeći da ga usisa kroz zid, napolje u smrtonosnu prazninu.
<BR>&nbsp;&nbsp;&nbsp;&nbsp;&nbsp;Bez reči, ne pozivajući nikoga, pribrao se i počeo da se probija natrag ka središtu kupole, pognut zbog vetra, teturajući se kao pijanac; polako se probijao kraj naučnih laboratorija, pa oko stolica u trpezariji koje su nemarno ostavljene rasute. Uši su ga strašno bolele, kao da mu neko zabija igle u njih.
<BR>&nbsp;&nbsp;&nbsp;&nbsp;&nbsp;Oprema za održanje života. Pumpe koje su usisavale suvi, hladni marsovki vazduh. Separatori koji su izdvajali ono malo azota i još manje kiseonika iz lokalne atmosfere. Druge pumpe koje su smešu azota i kiseonika činile dovoljno gustom da je ljudi udišu. Cilindri sa rezervnim kiseonikom, u slučaju preke potrebe.
<BR>&nbsp;&nbsp;&nbsp;&nbsp;&nbsp;Morao je da stigne do kiseonika. Voznesenski je prišao nizu zelenih rezervoara visine čoveka i počeo da im otvara ventile na maksimum, izlažući tako kupolu visokom parcijalnom pritisku kiseonika. Neka se ispuni kiseonikom; to će zameniti izgubljeni vazduh. Bila je to trka, a nije nameravao da izgubi. Što veći pritisak možda će pogurati zakrpe da čvršće prionu uz rupu. A svakako će im omogućiti nekoliko dodatnih minuta.
<BR>&nbsp;&nbsp;&nbsp;&nbsp;&nbsp;No, kroz šištanje kiseonika i dalje se čulo zlokobno pok, pok.
<BR>&nbsp;&nbsp;&nbsp;&nbsp;&nbsp;Ponovo je otpuzao do poderotine u zidu, kroz mećavu papira koji su se kovitlali po kupoli. No, dok je stigao do mesta udara meteoroida, Abel je već bio tamo u svom belom skafandru, prskajući epoksid preko zakrpa smireno kao moler koji obrađuje zid u dnevnoj sobi.
<BR>&nbsp;&nbsp;&nbsp;&nbsp;&nbsp;"Otvorio sam kiseonik", rekao je Voznesenski, gotovo bez daha, usplamtelih pluća.
<BR>&nbsp;&nbsp;&nbsp;&nbsp;&nbsp;"Dobro", odgovorio je Abel. To je bio normalan postupak u slučaju opasnosti.
<BR>&nbsp;&nbsp;&nbsp;&nbsp;&nbsp;Vetar je oslabio. Šištanje oslobođenog vazduha se stišalo. Voznesenski je dahtao, ali od straha i napora, a ne od nedostatka kiseonika.
<BR>&nbsp;&nbsp;&nbsp;&nbsp;&nbsp;"Jesu li svi u skafandrima?"
<BR>&nbsp;&nbsp;&nbsp;&nbsp;&nbsp;Abel se okrenuo ka njemu, nalik na bezličnog robota u zarđalom belom oklopu. "Aha. A trebalo bi i ti da ga uzmeš, Majk."
<BR>&nbsp;&nbsp;&nbsp;&nbsp;&nbsp;"Da, da." Voznesenski je primetio da zakrpe više ne lepršaju. Bile su sasvim prilepljene uz zakrivljeni zid. "A šta je sa ljudima napolju?"
<BR>&nbsp;&nbsp;&nbsp;&nbsp;&nbsp;"Upravo ulaze kroz vazdušnu komoru. Koliko znam, niko nije povređen."
<BR>&nbsp;&nbsp;&nbsp;&nbsp;&nbsp;"Dobro je. Ako nas sada ne pogodi još jedan..."
<BR>&nbsp;&nbsp;&nbsp;&nbsp;&nbsp;"Treba da uzmeš skafander", podsetio ga je Abel.
<BR>&nbsp;&nbsp;&nbsp;&nbsp;&nbsp;"Da. Naravno."
<BR>&nbsp;&nbsp;&nbsp;&nbsp;&nbsp;Do trenutka kad je Voznesenski bio potpuno upakovan, više se nije čuo zvuk udara meteoroida o kupolu. Nespretno se oteturao do komunikacionog pulta i na ekranu video da je Tolbuhin još na dužnosti na orbiti, još u kombinezonu. Pazusi su mu bili tamni od znoja.
<BR>
<BR>&nbsp;&nbsp;&nbsp;&nbsp;&nbsp;Dr Li je protegao dugačke noge što je više mogao, s obzirom na bol, i počeo da mrda bosim prstima sve dok grč u levom listu nije počeo da jenjava. Dva sata u skafandru, koji nikada nije valjano prekrojen za njegovo mršavo i dugačko telo, svakako je bilo previše za njega.
<BR>&nbsp;&nbsp;&nbsp;&nbsp;&nbsp;Uzdahnuo je i pokušao da se opusti u fotelji. Srknuo je malo čaja iz lomne porcelanske šoljice koju je poneo sa sobom i zagledao se u slike na svili na zidovima svoje sobe, čekajući da deluju svojom umirujućom magijom.
<BR>&nbsp;&nbsp;&nbsp;&nbsp;&nbsp;Niko nije povređen, ponovio je u sebi po stoti put. Svi postupci za slučaj opasnosti su izvršeni baš kao što je trebalo; sva potrebna oprema je radila kako treba. Preživeli smo meteorski pljusak čak i bez ikakve štete na opremi, osim jedne male rupe na kupoli koja je brzo zakrpljena i jednog pogotka u glavnu antenu 'Marsa 1', koju će astronuti izaći da poprave.
<BR>&nbsp;&nbsp;&nbsp;&nbsp;&nbsp;Na Zemlji su pažljivo proračunali verovatnoću udara meteoroida; izgledi su iznosili oko bilion prema jedan. A ovaj meteorski pljusak predstavljao je potpuno iznenađenje, nepoznat i neregistrovan sve dok ih nije iznenada zasuo. Barem ne treba više da strepimo za nekih narednih milion godina, pomislio je Li.
<BR>&nbsp;&nbsp;&nbsp;&nbsp;&nbsp;Umalo da se nasmeši, shvativši da može objaviti da je našao meteorski roj, toliko mali i beznačajan da ga sa Zemlje nikada nisu primetili. No, ovde nije bio ni mali ni beznačajan. Nimalo. Ovde smo veoma ranjivi, shvatio je dr Li. Izuzetno ranjivi.
<BR>&nbsp;&nbsp;&nbsp;&nbsp;&nbsp;Naredio je da se okolina pretražuje radarom dok budu obilazili Mars. Ne možemo da izbegnemo meteore, ali možemo da ih primetimo na vreme ako se približi novi pljusak. A možemo i da dobijemo podatke o gustini meteoroida u okolini Marsa; to će usrećiti astronome kod kuće.
<BR>&nbsp;&nbsp;&nbsp;&nbsp;&nbsp;Protrljao je vrat, još pokušavajući da se opusti posle dugog, strašnog, užasnog dana. Niko nije poginuo, ponovio je u sebi. Niko nije čak ni povređen, osim ovog prokletog grča u nozi. Nema oštećenja na opremi, osim antene. Ekipa na tlu preživela je bez problema, osim sasvim sitne rupe na kupoli i boce prosutih vitamina.
<BR>&nbsp;&nbsp;&nbsp;&nbsp;&nbsp;A sada da izvestim Kalinjingrad.
<BR>
<BR>&nbsp;&nbsp;&nbsp;&nbsp;&nbsp;Bili su potrebni sati da se raščisti haos pod kupolom. Mironov i Konors izišli su da zakrpe poderotinu u spoljašnjem zidu kupole, dok su Voznesenski i Abel proveravali svaki kvadratni centimetar unutrašnjeg zida. Nisu našli nikakva oštećenja.
<BR>&nbsp;&nbsp;&nbsp;&nbsp;&nbsp;Sada je svih dvanaest članova ekipe sedelo u trpezariji, fizički i emocionalno iscrpljeni posle porasta adrenalina tokom popodneva. Prema rasporedu, bilo je vreme za večeru, ali niko nije ni pomislio na hranu. Umesto toga, Voznesenski je iz svoje sobe doneo bocu votke koju nije ni dodirnuo od druge večeri na Marsu.
<BR>&nbsp;&nbsp;&nbsp;&nbsp;&nbsp;"Za medicinske svrhe", rekao je na upitno izvijene obrve Tonija Rida. Ostali su smesta požurili u svoje sobe da iskopaju vlastite sakrivene boce.
<BR>&nbsp;&nbsp;&nbsp;&nbsp;&nbsp;Prva zdravica bila je namenjena Voznesenskom.
<BR>&nbsp;&nbsp;&nbsp;&nbsp;&nbsp;"Za našeg neustrašivog vođu", rekao je Pol Abel, visoko podigavši čašu, "koji je zanemario sopstvenu bezbednost da bi otvorio kiseonik i sprečio pad kupole."
<BR>&nbsp;&nbsp;&nbsp;&nbsp;&nbsp;"Ugrozivši time sopstveni život", dodao je Tošima.
<BR>&nbsp;&nbsp;&nbsp;&nbsp;&nbsp;"A još više ugrozivši sopstvena pravila bezbednosti", našalio se Konors.
<BR>&nbsp;&nbsp;&nbsp;&nbsp;&nbsp;Voznesenski se malo namrštio. "Moramo prepraviti rezervoare sa kiseonikom tako da se ventili automatski otvaraju ako vazdušni pritisak padne ispod određene tačke."
<BR>&nbsp;&nbsp;&nbsp;&nbsp;&nbsp;"Mislim da nemamo opremu za takvu prepravku, čak ni improvizovanu", rekao je Konors.
<BR>&nbsp;&nbsp;&nbsp;&nbsp;&nbsp;"Proveriću inventar", ponudio se Mironov. "Možda među rezervnim delovima i ostacima gore u brodovima može da se skrpi nešto."
<BR>&nbsp;&nbsp;&nbsp;&nbsp;&nbsp;Voznesenski je zadovoljno klimnuo glavom. No, i dalje se mrštio.
<BR>&nbsp;&nbsp;&nbsp;&nbsp;&nbsp;"Da li vas još boli, Mihaile Andrejeviču?" upitao je Rid.
<BR>&nbsp;&nbsp;&nbsp;&nbsp;&nbsp;Rus se gotovo trgao. "Mene? Ne. Uši su mi odlično."
<BR>&nbsp;&nbsp;&nbsp;&nbsp;&nbsp;"Sigurni ste? Mislim da vam bubne opne nisu oštećene, ali možda bi trebalo da vas ponovo pregledam."
<BR>&nbsp;&nbsp;&nbsp;&nbsp;&nbsp;"Ne, dobro sam. Nemam bolove."
<BR>&nbsp;&nbsp;&nbsp;&nbsp;&nbsp;Umorno su sedeli za stolovima u trpezariji, polako se oporavljajući od straha izazvanog meteorima. Žoana je ponudila Džejmiju da podele njeno pola boce čileanskog vina. "Poslednja koju imam do povratka u brod", poverila mu je. "Sakrila sam još jednu bocu šampanjca za dan kad krenemo kući."
<BR>&nbsp;&nbsp;&nbsp;&nbsp;&nbsp;Džejmi je zahvalno srkutao vino. Spustio je kacigu na sto pred sobom. Na zakrivljenom zadnjem delu nalazila se dugačka, tanka ogrebotina, pocrnela kao da ju je načinio mali zalutali metak. Da je bio samo malo veći, pomislio je, samo malo jači, razneo bi mi glavu. Zurio je u oštećenu kacigu, zgrčene utrobe. Samo malo veći...
<BR>&nbsp;&nbsp;&nbsp;&nbsp;&nbsp;"Ti si srećan momak, Džejmi", obratio mu se Voznesenski sa drugog kraja stola. "Vrlo srećan momak."
<BR>&nbsp;&nbsp;&nbsp;&nbsp;&nbsp;"Pa, odela su napravljena tako da podnesu udare manjih meteorita", javio se Pit Konors. "Džejmi nije bio u ozbiljnoj opasnosti."
<BR>&nbsp;&nbsp;&nbsp;&nbsp;&nbsp;Voznesenski se nasmešio, redak prizor. "Nisam mislio na sreću što je preživeo. Srećan je što ga je pogodio! Znate li koliki su izgledi da neko bude pogođen meteoritom? Fantastično! Neverovatno! Čestitam, Džejmi."
<BR>&nbsp;&nbsp;&nbsp;&nbsp;&nbsp;Rus je ponovo podigao plastičnu čašu, a ostali su se blagonaklono smejali.
<BR>&nbsp;&nbsp;&nbsp;&nbsp;&nbsp;"Možda bi trebalo da se ubuduće posvetiš kladionicama", predložio je Rid.
<BR>&nbsp;&nbsp;&nbsp;&nbsp;&nbsp;Džejmi je odmahnuo glavom. "Ne, hvala. Jedan trenutak ovakve sreće bio mi je sasvim dovoljan."
<BR>&nbsp;&nbsp;&nbsp;&nbsp;&nbsp;"Pomisli samo koliki su izgledi", mrmljao je dalje Voznesenski.
<BR>&nbsp;&nbsp;&nbsp;&nbsp;&nbsp;"Ponekad je slučajnost čudna stvar", rekao je Mironov. "Šta biste rekli, koliki su izgledi da jedini slon u lenjingradskom zoološkom vrtu bude ubijen prvim topovskim zrnom koje su nacisti ispalili na grad tokom Velikog Otadžbinskog rata? A baš se to desilo."
<BR>&nbsp;&nbsp;&nbsp;&nbsp;&nbsp;"Ubili su slona?" upitala je Monik.
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"To je istorijska činjenica."
<BR>&nbsp;&nbsp;&nbsp;&nbsp;&nbsp;"Koliko ćemo morati da udišemo čisti kiseonik?" upitao je Nagib. "Mislim da od njega imam glavobolju. Bole me sinusi."
<BR>&nbsp;&nbsp;&nbsp;&nbsp;&nbsp;"Dan ili dva", odgovorio je Voznesenski. "Izgubili smo bukvalno sav azot. Moramo čekati dok pumpe sakupe dovoljno azota spolja da vrate smešu vazduha na normalu."
<BR>&nbsp;&nbsp;&nbsp;&nbsp;&nbsp;"Dajte da vas pregledam", predložio je Rid.
<BR>&nbsp;&nbsp;&nbsp;&nbsp;&nbsp;Nagib je iznenada počeo da se povlači. "Oh, ne, nije to ništa. Samo mala glavobolja. Najverovatnije od napetosti."
<BR>&nbsp;&nbsp;&nbsp;&nbsp;&nbsp;"Ipak", rekao je Rid, "ako vam bude trajala i sutra, biće bolje da vas pregledam."
<BR>&nbsp;&nbsp;&nbsp;&nbsp;&nbsp;Džejmi je opipavao ogrebotinu na kacigi. Nije bila duboka, ni izdaleka dovoljna da ugrozi kacigu. Mogao bi da je nosi i dalje ako bi morao. Ali umesto nje ipak će uzeti rezervnu. Katrin Dils je zahtevala da ovu ostavi po strani, kako bi mogla da je ispituje tokom putovanja kući. To su želeli i u kontroli misije, čim su čuli šta se desilo. Proizvođači skafandera želeće da prouče oštećenje, da vide koliko je kaciga zaštitila onog ko ju je nosio.
<BR>&nbsp;&nbsp;&nbsp;&nbsp;&nbsp;Postaćeš čuvena, rekao je Džejmi kacigi. Staviće te u muzej. Pomislio je kako bi unutrašnja strana kacige izgledala da je meteorit uspeo da je probije. I stresao se.
<BR>&nbsp;&nbsp;&nbsp;&nbsp;&nbsp;"Ali ja sam suviše bitan da bih radio-napolju", govorio je Toni Rid.
<BR>&nbsp;&nbsp;&nbsp;&nbsp;&nbsp;Džejmi je podigao pogled i utvrdio da Ilona zavitlava Engleza.
<BR>&nbsp;&nbsp;&nbsp;&nbsp;&nbsp;"Nisi bio van kupole od našeg drugog dana ovde, Toni", govorila je, prepredeno se smešeći. "Neko bi pomislio da se možda plašiš da iziđeš."
<BR>&nbsp;&nbsp;&nbsp;&nbsp;&nbsp;"Glupost!" obrecnuo se Rid. "Ja sam lekar ekipe. Potrebno je da budem ovde, u ambulanti."
<BR>&nbsp;&nbsp;&nbsp;&nbsp;&nbsp;"Bezbedno zaklonjen iza pilula i instrumenata", bocnula ga je Ilona. "A i pilule si prosuo, zar ne?"
<BR>&nbsp;&nbsp;&nbsp;&nbsp;&nbsp;"Samo jednu bocu", kruto je odgovorio Rid.
<BR>&nbsp;&nbsp;&nbsp;&nbsp;&nbsp;"Pet stotina vitaminskih kapsula, po čitavom podu."
<BR>&nbsp;&nbsp;&nbsp;&nbsp;&nbsp;"Samo nekoliko je palo na pod! Većina se zadržala na mom stolu, koji je dovoljno čist da se sa njega može jesti."
<BR>&nbsp;&nbsp;&nbsp;&nbsp;&nbsp;"Aha", odgovorila je Ilona. "Svakako. Samo pazi da nam ne daš te prljave."
<BR>&nbsp;&nbsp;&nbsp;&nbsp;&nbsp;Džejmi je video da se ostali smejulje. Svi su uživali u zabavi. Obično je Toni taj koji bocka. Strašno mu je neprijatno kada postane žrtva, a ne napadač.
<BR>&nbsp;&nbsp;&nbsp;&nbsp;&nbsp;Žoana je odgurnula stolicu i ustala. "Mislim da ću se sada malo ispružiti."
<BR>&nbsp;&nbsp;&nbsp;&nbsp;&nbsp;Srećan što može da pobegne ispod Iloninog skalpela, Rid ju je brzo pogledao. "Da li se dobro osećaš?"
<BR>&nbsp;&nbsp;&nbsp;&nbsp;&nbsp;"Oh, samo sam umorna", odgovorila je Žoana. "Pokušaću da zaspim."
<BR>&nbsp;&nbsp;&nbsp;&nbsp;&nbsp;"Bez večere?" upitao je Voznesenski sa čela stola.
<BR>&nbsp;&nbsp;&nbsp;&nbsp;&nbsp;"Mislim da sada ne bih mogla ništa da pojedem. Možda kasnije."
<BR>&nbsp;&nbsp;&nbsp;&nbsp;&nbsp;Rus je pogledao Rida, ali nije rekao više ništa.
<BR>&nbsp;&nbsp;&nbsp;&nbsp;&nbsp;Kada je Žoana otila, Rid se obratio Džejmiju. "Mislim da bi ovaj meteorski roj trebalo nazvati po našem Džejmiju. Očito je da ih privlači. Meteorski roj Džejmsa F. Votermena."
<BR>&nbsp;&nbsp;&nbsp;&nbsp;&nbsp;Rava Patel je ovo ozbiljno shvatio. "Dr Dils i dr Li pokušavaju da mu utvrde orbitu. Roj je očito ostatak neke drevne komete."
<BR>&nbsp;&nbsp;&nbsp;&nbsp;&nbsp;"Očito", rekao je Rid.
<BR>&nbsp;&nbsp;&nbsp;&nbsp;&nbsp;"No, to će teško ići", nastavio je Patel, "uz ovako malo podataka. Roj je toliko mali da ne odbija dobro radarske signale."
<BR>&nbsp;&nbsp;&nbsp;&nbsp;&nbsp;Ridu se vratilo dobro raspoloženje. "Možda treba da ponovo postavimo Džejmija napolju. Meteori ga, izgleda, vole. Možda će se vratiti ako on bude stajao na otvorenom, kao gromobran."
<BR>&nbsp;&nbsp;&nbsp;&nbsp;&nbsp;"A mogao bi i ti da iziđeš", rekla je Ilona.
<BR>&nbsp;&nbsp;&nbsp;&nbsp;&nbsp;"A ne, ne ja", odgovorio je Rid. "Neka to Džejmi obavi. To bi bio prvi doprinos američkih Indijanaca astronomiji."
<BR>&nbsp;&nbsp;&nbsp;&nbsp;&nbsp;"Ne bi bio prvi", odgovorio je Džejmi.
<BR>&nbsp;&nbsp;&nbsp;&nbsp;&nbsp;"Oh? Stvarno?"
<BR>&nbsp;&nbsp;&nbsp;&nbsp;&nbsp;"Acteci i Inke bili su dobri astronomi. Gradili su opservatorije..."
<BR>&nbsp;&nbsp;&nbsp;&nbsp;&nbsp;"Nisam mislio na njih", prekinuo ga je Rid. "Oni su bili civilizovani, bar donekle. Mislio sam na tvoj narod, Džejmi. Na divljake iz Severne Amerike."
<BR>&nbsp;&nbsp;&nbsp;&nbsp;&nbsp;Sve oči su se uperile u njega. Toni je izvukao jednu iglu iz svoje kože i sad cilja na mene.
<BR>&nbsp;&nbsp;&nbsp;&nbsp;&nbsp;"Moji preci su posmatrali zvezde", rekao je, pažljivo odmeravajući svaku reč.
<BR>&nbsp;&nbsp;&nbsp;&nbsp;&nbsp;"Naravno", rekao je Rid. "U pustinji gde su živeli, šta su drugo i mogli da rade kada bi Sunce zašlo? Ali šta su postigli, osim nekih plemenskih praznoverica?"
<BR>&nbsp;&nbsp;&nbsp;&nbsp;&nbsp;Džejmi je samo malo oklevao pre nego što je odgovorio. "Primetili su veliku supernovu 1054, na primer. Uklesali su datum u petroglife. Čak su ukrašavali i grnčariju preciznim crtežima mesta i vremena kada se supernova pojavila."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Stvarno." Džejmi se obratio ostalima. "Supernova iz 1504. jeste ona koja je stvorila maglinu Rak; i danas se može videti teleskopom. Jedini astronomi koji su je takođe primetili bili su Kinezi."
<BR>&nbsp;&nbsp;&nbsp;&nbsp;&nbsp;"I Japanci", dodao je Tošima.
<BR>&nbsp;&nbsp;&nbsp;&nbsp;&nbsp;Džejmi mu se ozbiljno naklonio. "I Japanci. Očito, niko u Evropi nije obraćao pažnju."
<BR>&nbsp;&nbsp;&nbsp;&nbsp;&nbsp;"To veče je verovatno bilo suviše oblačno", rekao je Rid.
<BR>&nbsp;&nbsp;&nbsp;&nbsp;&nbsp;"Supernova se videla golim okom dvadeset tri dana", uzvratio je Džejmi. "To se vidi iz kineskih zapisa. I iz crteža mojih predaka. Čak i u Engleskoj nebo je moralo biti vedro bar delom tog vremena, ali niko se nije potrudio da podigne pogled. Ili to, ili su bili suviše neupućeni u zvezde da bi primetili kako svake noći blista jedna nova."
<BR>&nbsp;&nbsp;&nbsp;&nbsp;&nbsp;Ilona je tiho zazviždala. Nagib se smejuljio. Ostali su se smešili i klimali glavom.
<BR>&nbsp;&nbsp;&nbsp;&nbsp;&nbsp;Toni Rid je polako ustao i lako se naklonio Džejmiju. "TouchQ", rekao je. "A sada, ako se niko ne protivi, mislim da ću se postarati za svoju večeru."
<BR>&nbsp;&nbsp;&nbsp;&nbsp;&nbsp;I ostali su polako ustali i počeli da pripremaju jelo. Džejmi je ostao sam za stolom, zureći u svoju oštećenu kacigu i pitajući se zašto ljudska bića moraju da nanose bol jedna drugima kako bi stekla poštovanje.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
