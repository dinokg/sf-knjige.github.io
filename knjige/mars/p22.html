<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POLAZAK
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Osoblje odabrano za misiju na Mars prebačeno je šatlom na orbitalnu stanicu na jedva tri stotine kilometara iznad površine Zemlje. Na toj visini je planeta, ogromna i divna, ispunjavala nebo, zapljuskujući čula prostranim površinama plavih okeana prošaranih blistavo belim oblacima, svet bogat i prebogat životom koji je sijao na hladnoj, crnoj praznini svemira.
<BR>&nbsp;&nbsp;&nbsp;&nbsp;&nbsp;Mars je predstavljao daleku tačkicu u toj tami, mirni crvenkasti svetionik koji svetli preko ponora što razdvaja svetove.
<BR>&nbsp;&nbsp;&nbsp;&nbsp;&nbsp;Orbitalna stanica bila je montažno stanište, sastavljeno od ruske orbitalne stanice 'Mir' i dodatnog rezervoara za gorivo od američkog svemirskog šatla, koji je bio veći od kuće sa dvadeset soba. Dva elementa bila su povezana na sredini dugačkog, zakrivljenog boka rezervoara, pa je 'Mir' izgledao kao sićušna zelena gondola na velikom, tamnom mehuru. Ruski deo imao je tri priključka za šatlove ili manje orbitalne tegljače.
<BR>&nbsp;&nbsp;&nbsp;&nbsp;&nbsp;Ovde će šesnaest odabranih naučnika živeti i raditi više od mesec dana pre polaska na Mars, kako bi se navikli jedni na druge i na komandatna ekspedicije, dr Lija. A i na osam astronauta i kosmonauta koji će upravljati svemirskim brodom za Mars i komandovati ekipama na tlu.
<BR>&nbsp;&nbsp;&nbsp;&nbsp;&nbsp;Viseći u crnoj praznini na nekoliko stotina metara od postaje, nalazila su se dva dugačka, uzana svemirska broda, blistajući pod snažnim Sunčevim svetlom, opkoljena rojevima orbitalnih tegljača i masivnih šatlova, dok su sićušne prilike u skafandrima lebdele oko njih, naizgled veličine mrava, neprekidno se muvajući tamo-amo, prenoseći opremu i zalihe svakog trenutka u svakom danu. U poređenju sa ogromnim crnozelenim obličjem orbitalne stanice, svemirski brodovi izgledali su kao vitka trkačka kola.
<BR>&nbsp;&nbsp;&nbsp;&nbsp;&nbsp;Sve naprave i ljudi bili su na orbiti na nultoj gravitaciji. Džejmi je osetio da mu se utroba grči istog trenutka kad su se motori šatla zaustavili. Unutrašnje uho govorilo mu je da pada, da beskonačno pada. Ipak, dobro je video da je čvrsto privezan za sedište u tesnom putničkom odeljku šatla, zajedno sa pet tehničara koji su pošli na sedmodnevnu smenu. Njihova odeća bila je umazana i izgužvana od duge upotrebe; Džejmijeva je bila toliko nova da su se još videla mesta gde su rukavi bili presavijeni u paketu.
<BR>&nbsp;&nbsp;&nbsp;&nbsp;&nbsp;Svi kandidati za naučnike u ekspediciji proveli su barem nekoliko dana na orbiti tokom višegodišnje obuke. Džejmi je osim toga tri puta leteo na Rigoletu, velikom mlaznom transportnom avionu koji je simulirao bestežinsko stanje tako što je ponirao sa velike visine, a onda se izvlačio u dugu paraboličnu putanju koja je davala oko pola minuta osećanja nulte gravitacije. Znao je šta treba da očekuje i nije se uspaničio. Ipak je osećao da mu se želudac grči i da mu se vrti u glavi.
<BR>&nbsp;&nbsp;&nbsp;&nbsp;&nbsp;Znao je da su to tipični simptomi sindroma svemirske adaptacije, pa je pošao za tehničarima, koji su svakako bili veterani, prema izlazu iz šatla, kroz tesne metalne odaje 'Mira', u nešto prostraniji ulazni deo velikog rezervoara. Nije baš ličilo na morsku bolest. Glava kao da mu je bila puna vate, a telesne tečnosti premeštale su se u njemu, oslobođene pritiska sile teže. Osećao je blagu mučninu, dezorijentaciju i pomalo vrtoglavicu. Kao da je dobio ozbiljan grip.
<BR>&nbsp;&nbsp;&nbsp;&nbsp;&nbsp;Medicinsko osoblje ga je preuzelo, bukvalno, i posle rutinskog pregleda bio je proglašen za normalnog. Dali su mu flaster koji će polako oslobađati lekove, rekli mu da ga zalepi iza uha i obavestili ga da se svi naučnici za Mars nalaze u prostoru odvojenom za sastanke. Džejmi je počeo da klima glavom, ustanovio da ga od tog pokreta hvata potreba za podrigivanjem, pa je umesto toga samo zamolio da mu kažu kako će naći to mesto.
<BR>&nbsp;&nbsp;&nbsp;&nbsp;&nbsp;Bio je dovoljno upućen da bi polako pošao prolazom, prevlačeći se rukama između lestvica koje su se nalazile na sva četiri zida, kao ronilac koji se kreće duž potopljenog broda. Bilo je teško misliti na tavanicu i pod kada 'gore' i 'dole' nemaju određeno značenje. Džejmi je počeo da razmišlja o prolazu kao o dubokom bunaru sa metalnim zidovima kroz koji treba da se popne, lebdeći u nultoj gravitaciji dok je polako napredovao ka vrhu.
<BR>&nbsp;&nbsp;&nbsp;&nbsp;&nbsp;"Ah, dakle, tu si! Uspeo si!"
<BR>&nbsp;&nbsp;&nbsp;&nbsp;&nbsp;Džejmi se okrenuo prema glasu i smesta požalio, jer mu se želudac opet zgrčio.
<BR>&nbsp;&nbsp;&nbsp;&nbsp;&nbsp;Iza njega se nalazio Toni Rid, smešeći se kao da je rođen u bestežinskom stanju i lako lebdeći kroz prolaz kao kakav veseli delfin.
<BR>&nbsp;&nbsp;&nbsp;&nbsp;&nbsp;Džejmi je pokušao da se nasmeši.
<BR>&nbsp;&nbsp;&nbsp;&nbsp;&nbsp;"Milo mi je što te vidim", rekao je Rid i pružio ruku kada je sustigao Džejmija, "mada mi izgledaš malo zelenkasto."
<BR>&nbsp;&nbsp;&nbsp;&nbsp;&nbsp;"Navići ću se", odgovorio je Džejmi, držeći se za jednu prečagu lestvica dok su mu noge slobodno landarale.
<BR>&nbsp;&nbsp;&nbsp;&nbsp;&nbsp;"Naravno. Svi smo oduševljeni što je Brumado nagovorio moćnike da ti daju mesto geologa."
<BR>&nbsp;&nbsp;&nbsp;&nbsp;&nbsp;Rid je krenuo dalje kroz hodnik i Džejmi je pokušao da ga prati. "I dalje sam malo ošamućen... sve se tako brzo desilo."
<BR>&nbsp;&nbsp;&nbsp;&nbsp;&nbsp;Rid je odgovorio sa onim svojim sarkastičnim osmehom. "Za to treba da zahvališ Žoani. Ona je vodila pobunu protiv Hofmana."
<BR>&nbsp;&nbsp;&nbsp;&nbsp;&nbsp;"Žoana?"
<BR>&nbsp;&nbsp;&nbsp;&nbsp;&nbsp;"Da. Zapravo, naterala je oca da nas podrži. Ona može da bude pravi mali jaguar ako poželi."
<BR>&nbsp;&nbsp;&nbsp;&nbsp;&nbsp;Na drugom kraju dugačkog prolaz bilo je još ljudi. A novi su dolazili iza (ili ispod?) njih.
<BR>&nbsp;&nbsp;&nbsp;&nbsp;&nbsp;Džejmi je spustio glas. "Hoćeš da kažeš da je Žoana izbacila Hofmana?"
<BR>&nbsp;&nbsp;&nbsp;&nbsp;&nbsp;"Ona je bila vođa pobune. Svi smo pomalo učestvovali u tome. Kad je jednom postalo jasno da DiNardo ne ide, iznenada smo shvatili da smo suočeni sa dve godine robije sa onim austrijskim narednikom."
<BR>&nbsp;&nbsp;&nbsp;&nbsp;&nbsp;"Nije on tako gadan", promrmljao je Džejmi.
<BR>&nbsp;&nbsp;&nbsp;&nbsp;&nbsp;"Većina nas misli da jeste. A Žoana je očito više od ostalih želela da ga makne." Ridovo lice je postalo prepredeno. "Ili je možda želela da ti budeš sa nama. Prilično sam ljubomoran, samo da znaš."
<BR>&nbsp;&nbsp;&nbsp;&nbsp;&nbsp;Džejmi se uzdržao od odgovora. Bili su preblizu ostalima da bi nastavili razgovor. Upitao se koliko istine ima u Ridovim rečima, a koliko je samo šaljivo preterivanje.
<BR>&nbsp;&nbsp;&nbsp;&nbsp;&nbsp;Od naučnika se nije očekivalo da tokom prvih dana na orbiti obavljaju bilo kakav posao; planeri misije očekivali su da će u početku biti izmučeni i beskorisni. Ali mogli su da prisustvuju sastancima. Psiholozi su čak tvrdili da aktivnosti koje zahtevaju umno naprezanje, umesto fizičkog, mogu da im skrenu pažnju sa nelagodnosti.
<BR>&nbsp;&nbsp;&nbsp;&nbsp;&nbsp;Džejmi je pošao za Ridom kroz vrata na kraju dugačkog prolaza. Našao se u velikom otvorenom prostoru, podižući se kao mehurić ka praznoj odaji pri vrhu nekadašnjeg rezerovara za gorivo. Unutrašnjost sale za sastanke bila je obojena u crno-bele pruge koje su se stapale u nosu rezervoara. Džejmi je lebdeo u praznini, malo žmirkao, a onda je shvatio da je 'zid' kroz koji je ušao sada 'pod' sale za sastanke.
<BR>&nbsp;&nbsp;&nbsp;&nbsp;&nbsp;Ravna površina bila je prošarana plastičnim prstenovima za stopala, što je samo potvrđivalo da je u pitanju pod. Crno-bele pruge olakšavale su vertikalnu orijentaciju. Pošto je 'gore' i 'dole' bilo jasno označeno, Džejmiju je bilo nešto bolje. Pružio je ruku kad se približio zakrivljenom zidu i lako se odgurnuo ka podu. Na nultoj gravitaciji svako može da bude akrobata, pomislio je. Ili balerina.
<BR>&nbsp;&nbsp;&nbsp;&nbsp;&nbsp;Šesnaest ošamućenih, zelenkastih naučnika polako se sakupljalo na tom podu, kačeći se stopalima za alke, sa telima lako pognutim napred što se zvalo 'položaj nultog g', a ruke su im landarale u visini grudi. Kao polipi pričvršćeni za morsko dno, pomislio je Džejmi, koji se njišu tamo-amo pod strujanjem vode.
<BR>&nbsp;&nbsp;&nbsp;&nbsp;&nbsp;Dr Li, obučen u otvoreno plavi kombinezon sa krutom kragnom, stajao je na blago uzdignutoj platformi uz jedan od zidova kružnog prostora. Mada mu, zbog visine, platforma i nije trebala. U poređenju sa njim, većina astronauta i kosmonauta oko njega bila je prilično niska; bez obzira na to da li su Amerikanci ili Rusi, shvatio je Džejmi, većina letača niska je i nabijena, kao piloti borbenih aviona.
<BR>&nbsp;&nbsp;&nbsp;&nbsp;&nbsp;I Li je bio prilično zelenkast u licu. Komandant ekspedicije čekao je nekoliko trenutaka da se okupljeni naučnici utišaju. Potom je počeo svojim tankim, visokim glasom: "Verovali ili ne, sada prolazimo kroz najteži deo misije."
<BR>&nbsp;&nbsp;&nbsp;&nbsp;&nbsp;"Ja verujem!" promrmljao je neko dovoljno glasno da bi svi čuli i nasmejali se.
<BR>&nbsp;&nbsp;&nbsp;&nbsp;&nbsp;"Za nekoliko dana navići ćemo se na mikrogravitaciju. Nekoliko nedelja potom preći ćemo u svemirske brodove za Mars, koji će početi da se okreću kako bi simulirali Zemljinu gravitaciju - a potom će, kako se budemo približavali Marsu, stati da se okreću sporije kako bismo se privikli na gravitaciju Marsa."
<BR>&nbsp;&nbsp;&nbsp;&nbsp;&nbsp;Li je izgledao izmučeno. Ipak, lice mu je bilo punije nego na Zemlji, a oči su mu izgledale još uže. Džejmi je shvatio da bi, kad bi celim putem do Marsa ostali u bestežinskom stanju, mogli da uštede tone hrane; niko ne bi imao apetita. No, kada stignemo tamo, ne bismo bili u stanju da radimo.
<BR>&nbsp;&nbsp;&nbsp;&nbsp;&nbsp;"Uskoro ću vam predstaviti naše astronaute i kosmonaute. Potom ćemo se razbiti u manje grupe kako bismo se bolje upoznali. Ipak, prvo bih želeo da vas podsetim na nešto vrlo osetljivo i veoma važno, na predmet o kome je svako od vas zasebno razgovarao sa lekarima i psiholozima. Pomenuto je, mada samo ovlaš, u knjigama sa pravilima misije koje ste svi dobili."
<BR>&nbsp;&nbsp;&nbsp;&nbsp;&nbsp;Li je duboko udahnuo. "Reč je o seksu."
<BR>&nbsp;&nbsp;&nbsp;&nbsp;&nbsp;Svi su uzdahnuli, gotovo u glas. Džejmi nije mogao da vidi lica ostalih naučnika bez okretanja glave - što mu je moglo doneti talas mučnine. No, astronauti i kosmonauti gledali su u naučnike, i Džejmi je video da se oni uglavnom smeše, mada se jedan i mrštio.
<BR>&nbsp;&nbsp;&nbsp;&nbsp;&nbsp;"Svi smo odrasli ljudi", rekao je dr Li. "Svi imamo zdravu potrebu za seksom. Živećemo zajedno skoro dve godine. Kao vaš komandnt ekspedicije, očekujem da se ponašate kao odrasli ljudi. Odrasla ljudska bića, a ne detinjasti majmuni."
<BR>&nbsp;&nbsp;&nbsp;&nbsp;&nbsp;Niko nije ništa rekao. Nije bilo smeha, ni kikota, čak ni nakašljavanja.
<BR>&nbsp;&nbsp;&nbsp;&nbsp;&nbsp;"Odnos muškaraca i žena u ekspediciji je četiri prema jedan. Očekujem od muškaraca da se razumno ponašaju i da im ciljevi ekspedicije uvek budu važniji od ličnih želja. Dr Rid i dr Jang, naši lekari, imaju lekove koji suzbijaju potrebu za seksom. Možete im se obratiti u potpunoj diskreciji ako vam ustrebaju."
<BR>&nbsp;&nbsp;&nbsp;&nbsp;&nbsp;Džejmi se upitao koliko diskrecije može postojati između dvadeset petoro ljudi zaključanih u dva svemirska broda gotovo dve godine.
<BR>&nbsp;&nbsp;&nbsp;&nbsp;&nbsp;Li je pogledao okupljene članove ekipe i nastavio. "Želim da vam bude jasno: ni ja ni komanda misije nećemo dozvoliti da seksualni problemi ugroze ekspediciju. Ako neko od vas ne može da kontorliše potrebu za seksom, biće mu naređeno da uzme lek. Je li to jasno?"
<BR>&nbsp;&nbsp;&nbsp;&nbsp;&nbsp;A šta je sa ženama, poželeo je da upita Džejmi. Ali uzdržao se. Umom mu je proleteo Editin lik, ali ipak je uhvatio sebe kako postepeno okreće glavu da bi pogledao Žoanu, koja je stajala samo malo levo i ispred njega.
<BR>&nbsp;&nbsp;&nbsp;&nbsp;&nbsp;"Vrlo dobro. Sada ću vas upoznati sa onima koji će upravljati našim svemirskim brodovima i komandovati našim ekipama kada stignemo na Mars."
<BR>&nbsp;&nbsp;&nbsp;&nbsp;&nbsp;Kada je Li počeo da predstavlja astronaute i kosmonaute, Džejmi se upitao šta bi se desilo ako bi neko počeo da pravi probleme, a onda odbio da uzme lek po naređenju. Šta bi mogli da mu urade na udaljenosti od milion kilometara u svemiru?
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Posle predstavljanja, podelili su se u manje grupe. Džejmi se pridružio kolegama naučnicima i dvojici muškaraca koji su im predstavljeni kao piloti i komandanti. Okupili su se kraj zakrivljenog zida nedaleko od platforme na kojoj je ostao dr Li.
<BR>&nbsp;&nbsp;&nbsp;&nbsp;&nbsp;Naučnici su se oprezno kretali po podu prošaranom alkama, kao u snu, ili kao pijanci koji pokušavaju da zadrže dostojanstvo i samokontrolu. Džejmi je video da se astronauti i kosmonauti lako odbijaju od zidova ili poda kako bi bez napora odlebdeli ka grupicama naučnika koje su se okupljale da razgovaraju sa njima. Drska lakoća, pomislio je Džejmi. To je bio citat iz priče koju je pročitao još davno, kao brucoš. Jedan od Rusa mu je prolebdeo iznad glave, prepredeno se smešeći dok je gledao dole na pogrbljene, teturave naučnike. Drska lakoća.
<BR>&nbsp;&nbsp;&nbsp;&nbsp;&nbsp;Džejmi je pokušao da stigne do Žoane. Uspeo je da joj se približi i dodirne je po ramenu. Trgla se od iznenađenja, a onda je upadljivo pobledela i stavila dlan na usta.
<BR>&nbsp;&nbsp;&nbsp;&nbsp;&nbsp;"Izvini", tiho je rekao Džejmi. "Nisam hteo da te prepadnem."
<BR>&nbsp;&nbsp;&nbsp;&nbsp;&nbsp;Žoana je progutala knedlu, a u očima su joj se pojavile suze. "Samo trenutak... biće mi dobro..."
<BR>&nbsp;&nbsp;&nbsp;&nbsp;&nbsp;"Samo sam hteo da ti se zahvalim na tome što si mi pomogla da dospem ovamo. Veoma sam ti zahvalan."
<BR>&nbsp;&nbsp;&nbsp;&nbsp;&nbsp;I dalje je bila bleda. "Bilo je neophodno ukloniti profesora Hofmana", odgovorila je. "On bi bio nemoguć."
<BR>&nbsp;&nbsp;&nbsp;&nbsp;&nbsp;"Veoma mi je drago što sam ovde", ponovio je Džejmi. "Muchas gracias za ulogu koju si odigrala u tome."
<BR>&nbsp;&nbsp;&nbsp;&nbsp;&nbsp;Nasmešila mu se, bledo, i odgovorila na portugalskom. "Por que?"
<BR>&nbsp;&nbsp;&nbsp;&nbsp;&nbsp;Potom mu je okrenula leđa i prišla Iloni Malater, visokoj i otmenoj čak i u običnom kombinezonu boje kože. Naučnici su gurali stopala u alke na podu sa trapavom opreznošću novajlija. Ruski kosmonaut i američki astronaut, obojica u pantalonama i majicama, bezbrižno su lebdeli iznad njih.
<BR>&nbsp;&nbsp;&nbsp;&nbsp;&nbsp;Četvoro naučnika - geolog, mikrobiolog, biohemičar i lekar - konačno su se zakačili za pod i uperili poglede u astronauta i kosmonauta koji će im biti komandanti.
<BR>&nbsp;&nbsp;&nbsp;&nbsp;&nbsp;"Zovem se Mihail Andrejevič Voznesenski", predstavio se kosmonaut. "Ja sam komandant i pilot ekipe koja će se prva spuštati." Govorio je savršen engleski, bez ikakvog naglaska, dubokim glasom, gotovo basom.
<BR>&nbsp;&nbsp;&nbsp;&nbsp;&nbsp;Džejmiju je izgledao kao holivudska verzija Rusa. Onizak, nabijenog trupa i teških udova, sa tamnom crvekasto-smeđom kosom i ravnim licem sa toliko bledom kožom da je izgledala bukvalno ružičasta. Džejmiju je više ličio na karakternog glumca nego na veštog međuzvezdanog jahača. Moraću da pogledam negovu biografiju, pomislio je Džejmi. Mada su oči Voznesenskog bile blistavo plave kao letnje nebo, nedužne, gotovo detinjaste, izraz na njegovom mesnatom licu bio je mračan i preteći.
<BR>&nbsp;&nbsp;&nbsp;&nbsp;&nbsp;"A ja sam T. Piter Konors", rekao je crni Amerikanac, astronaut, uz dobroćudan osmeh. "Moja zvanična dužnost je: pilot, službenik bezbednosti, zamenik komandanta."
<BR>&nbsp;&nbsp;&nbsp;&nbsp;&nbsp;Konorsov osmeh bio je šarmantan, ali oči oivičene crvenilom delovale su nekako žalosno i oprezno. Bio je možda jedan centimetar viši od Rusa, ali mnogo vitkiji i gipkiji. U poređenju sa Voznesenskim izgledao je gotovo mršavo. Kao punokrvni trkački konj kraj zaprežnog. Glas mu nije bio tako dubok kao kod Voznesenskog, ali delovao je bogatije, zvučnije, kao da je pevač.
<BR>&nbsp;&nbsp;&nbsp;&nbsp;&nbsp;"Hoću da odmah na početku razjasnimo nešto", obratio se Voznesenski naučnicima, gotovo režeći. "Nisam ovde da bih vam bio prijatelj. Komandovaću vašom grupom od trenutka kada uđemo u svemirski brod 'Mars 1' ovde, na orbiti oko Zemlje, pa do trenutka kada iziđemo iz njega, opet na Zemljinoj orbiti. Pogotovo tokom boravka na površini Marsa, moja glavna odgovornost biće da se misija odvija prema planu i da niko ne bude povređen. Očekujem da se moja naređenja izvršavaju bez odlaganja i bez rasprave. Mars nije studentski dom. Sve vreme ćemo imati gvozdenu, vojnu disciplinu. Je li to jasno?"
<BR>&nbsp;&nbsp;&nbsp;&nbsp;&nbsp;"Savim jasno", odgovorio je Toni Rid.
<BR>&nbsp;&nbsp;&nbsp;&nbsp;&nbsp;"Ima li pitanja?"
<BR>&nbsp;&nbsp;&nbsp;&nbsp;&nbsp;Niko nije odgovorio. Niko se nije čak ni pomerio dok su stajali zakačeni za alke na podu.
<BR>&nbsp;&nbsp;&nbsp;&nbsp;&nbsp;"Dobro", rekao je Voznesenski.
<BR>&nbsp;&nbsp;&nbsp;&nbsp;&nbsp;"Ako imate ikakvih problema", dodao je Konors, "uvek možemo da razgovaramo o tome. Putovaćemo više od devet meseci. To je dovoljno vremena da se plan misije vrlo detaljno prouči, pa možemo da ubacimo izmene koje budete želeli."
<BR>&nbsp;&nbsp;&nbsp;&nbsp;&nbsp;Znači, ova dvojica su zlica i dobričina, pomislio je Džejmi. Pitam se jesu li to isplanirali ili su po prirodi takvi.
<BR>&nbsp;&nbsp;&nbsp;&nbsp;&nbsp;Četvoro naučnika se zgledalo sa nelagodnošću. Voznesenski je dao znak Konorsu, pa su obojica odlebdela ka izlazu.
<BR>&nbsp;&nbsp;&nbsp;&nbsp;&nbsp;"Pa", javio se Rid kada su se dovoljno udaljili, "izgleda da smo se otarasili Hofmana, ali nam je zapala ruska verzija narednika za obuku."
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Džejmi se iznenadio koliko je bilo teško privići se na drugi način razmišljanja. Njegovo telo se za nekoliko dana naviklo na bestežinsko stanje. No, i dalje mu je bilo teško da ubedi sebe da će stvarno poći na Mars, da će zaista biti član prve ekipe.
<BR>&nbsp;&nbsp;&nbsp;&nbsp;&nbsp;Nimalo mu nije pomoglo kada su svi članovi misije za Mars počeli da kijaju i kašlju, a za to su optužili njega.
<BR>&nbsp;&nbsp;&nbsp;&nbsp;&nbsp;"Mi ostali smo bili zajedno više od dve nedelje u Zvezdanom Gradu", objasnio mu je Toni Rid, gotovo šaljivo. "Ti si zmija u našem vrtu; doneo si neke nove viruse prehlade, na koje se još nismo navikli."
<BR>&nbsp;&nbsp;&nbsp;&nbsp;&nbsp;Džejmi se osećao bedno, više zbog optužujućih pogleda koje su mu prehlađeni saputnici upućivali kad god bi kinuli nego zbog toga što je i sam kijao i kašljao bez prestanka.
<BR>&nbsp;&nbsp;&nbsp;&nbsp;&nbsp;Kao prva nedelja u školi, pomislio je. Svi se zaraze svime. No, ipak se više nego ikada osećao kao stranac. Čak i pošto su prehlade minule i svi se lepo oporavili, Džejmi je ostao povučen, usamljen i nesrećan - dok se ne bi setio da će ići na Mars.
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Prostor i vreme su dva oblika iste stvari, dimenzije Vaseljene. U prostorvremenu postoji ključaonica, ili, kako su rekli inženjeri misije, prozor. Dve letelice za Mars moraju se lansirati sa Zemlje kroz tu ključaonicu, kroz taj prozor, u određeno vreme i u pravom pravcu sa preciznim ubrzanjem, ako treba da stignu do pokretne tačkice svetlosti koja im je odredište.
<BR>&nbsp;&nbsp;&nbsp;&nbsp;&nbsp;Dvadeset četvoro muškaraca i žena odabranih za misiju, plus komandant, dr Li, dvadeset tri dana su ponovo i ponovo proveravali svaki delić opreme utovaren u dugačke, vitke svemirske brodove. Dok su se bavili time, specijalne ekipe tehničara i robota pričvršćivale su kabaste ovalne rezervoare sa gorivom na rep obe letelice. Sada su izgledale kao tanke bele olovke okružene grozdovima sivkastih bombona tamo gde bi trebalo da stoji gumica.
<BR>&nbsp;&nbsp;&nbsp;&nbsp;&nbsp;Gorivo je proizvedeno na Mesecu i lansirano sa bezvazdušne površine u susret brodovima koji su čekali na orbiti oko Zemlje. Za misiju na Mars nisu bile dovoljne sirovine Zemlje, nego i rudnici i postrojenja sa Meseca.
<BR>&nbsp;&nbsp;&nbsp;&nbsp;&nbsp;Dvadeset četvrtog dana putnici za Mars zauvek su napustili orbitalnu stanicu i preneli ličnu opremu u svemirske brodove. Dvanaestoro ih se uselilo u stambeni deo 'Marsa 1', a dvanaestoro plus dr Li na 'Mars 2'. Niko nije ni pomenuo činjenicu da će ih na 'Marsu 2' biti trinaestoro. Niko od naučnika i pilota nije hto da prizna da je sujeveran; ipak, niko nije ni izgovorio reč 'trinaest'.
<BR>&nbsp;&nbsp;&nbsp;&nbsp;&nbsp;Tehničari u skafandrima povezali su kablovima dva broda. Proizvedeni u mikrogravitacionim uslovima na orbitalnoj stanici, kablovi imali čvrstinu mnogo jaču od svakog materijala koji bi se mogao načiniti na Zemlji.
<BR>&nbsp;&nbsp;&nbsp;&nbsp;&nbsp;Kada se nađu na putu ka Marsu, mali potisni motori na hladni gas uključivaće se precizno programiranim redosledom i brodovi će početi da se postojano okreću oko zajedničke ose. Kablovi će se istegnuti do pune dužine od pet kilometara, a unutar povezanih brodova vratiće se osećanje normalne Zemljine teže, dok će okolni svemir početi polako da promiče pred njihovim prozorima.
<BR>&nbsp;&nbsp;&nbsp;&nbsp;&nbsp;Grupa astronomskih teleskopa i senzora za visokoenergetsko zračenje bila je pažljivo postavljena na sredinu dugačkih kablova, tamo gde neće imati nikakvu težinu, pa će zadržati dovoljnu preciznost za astronome koji će njima upravljati sa Zemlje.
<BR>&nbsp;&nbsp;&nbsp;&nbsp;&nbsp;Drugi motori kasnije će usporiti okretanje brodova, kako bi se ovi našli u uslovima Marsove gravitacije. Do trenutka dolaska na Mars, istraživači će se potpuno navići na nisku Marsovu silu teže. Tokom devet meseci leta u povratku, brodovi će ponovo ubrzati okretanje kako bi dostigli gravitaciju Zemlje.
<BR>&nbsp;&nbsp;&nbsp;&nbsp;&nbsp;Unutrašnjost stambenog dela bila je ista kao i na svim brodovima na kojima je Džejmi dotad bio: središnji hodnik okružen ili zatvorenim vratima ličnih odaja ili otvorenim prostorijama sa opremom i radnim stolovima.
<BR>&nbsp;&nbsp;&nbsp;&nbsp;&nbsp;Sasvim napred nalazilo se komandno odeljenje iz koga će pilot, Rus, i kopilot, Amerikanac, upravljati brodovima. Odmah iza njih nalazilo se putničko odeljenje sa dovoljno sedišta za svo osoblje, koje će takođe služiti kao salon za okupljanje i kao sala za sastanke.
<BR>&nbsp;&nbsp;&nbsp;&nbsp;&nbsp;Nije bilo potrebe za ležajima za ubrzavanje. Rakete koje će ih poslati ka Marsu davale su vrlo slabi potisak; osetiće ubrzanje slabo koliko i prilikom poletanja običnog aviona. Podizanje sa Zemlje i odlazak na orbitu zahtevaju jak potisak, nekoliko minuta na tri g ili više. To su obavili svemirski šatlovi i rakete bez ljudske posade koje su prenele teret. No, kad su se jednom našli na orbiti, ostatak Sunčevog sistema mogao se lako dosegnuti.
<BR>&nbsp;&nbsp;&nbsp;&nbsp;&nbsp;Jedan deo stambenog odeljka bio je drugačiji. Deo kod repa bio je odvojen za ovalni prozor načinjen od debelog kvarca. Kada stignu na Mars, ova osmatračnica biće ispunjena kamerama i raznim senzorima. No, za sada je bila lep salon za posmatranje.
<BR>&nbsp;&nbsp;&nbsp;&nbsp;&nbsp;Na sat pre predviđenog poletanja Džejmi se našao u osmatračnici, lako lebdeći u nultoj gravitaciji, sa nogama koje su landarale na nekoliko centimetara iznad alki na metalnom podu. Video je kako promiče Zemlja, ogromna i masivna polulopta, tamnoplava, a potom tamnije zeleno i smeđe kopno i tamnosivi nabori planinskih lanaca, prošarani prstima belog snega. Pojavio se još jedan okean, sa ogromnim kovitlacem tropske oluje koja je stvarala veliki zarez iznad vode.
<BR>&nbsp;&nbsp;&nbsp;&nbsp;&nbsp;"To su Andi."
<BR>&nbsp;&nbsp;&nbsp;&nbsp;&nbsp;Žoana se pojavila iza njega, bešumno lebdeći. Nije je primetio, toliko je bio zagledan u planetu.
<BR>&nbsp;&nbsp;&nbsp;&nbsp;&nbsp;"Došla si da se oprostiš sa majkom Zemljom?" upitao je Džejmi.
<BR>&nbsp;&nbsp;&nbsp;&nbsp;&nbsp;"Ne da se oprostim", šapnula je. "Vratićemo se."
<BR>&nbsp;&nbsp;&nbsp;&nbsp;&nbsp;"Znači, adios."
<BR>&nbsp;&nbsp;&nbsp;&nbsp;&nbsp;Odsutno je klimnula glavom dok je kačila stopalo za alku na podu, očiju uperenih u svet koji su se spremali da napuste.
<BR>&nbsp;&nbsp;&nbsp;&nbsp;&nbsp;"I dalje ne mogu da poverujem da sam ovde", rekao je Džejmi. "Ovo je sve kao san."
<BR>&nbsp;&nbsp;&nbsp;&nbsp;&nbsp;Žoana ga je brzo pogledala. "Pred nama je dugo i teško putovanje. Ne liči baš na san."
<BR>&nbsp;&nbsp;&nbsp;&nbsp;&nbsp;"Za mene liči."
<BR>&nbsp;&nbsp;&nbsp;&nbsp;&nbsp;Gotovo se nasmešila. "Romantičan si."
<BR>&nbsp;&nbsp;&nbsp;&nbsp;&nbsp;" Ti nisi?"
<BR>&nbsp;&nbsp;&nbsp;&nbsp;&nbsp;"Ne", odgovorila je. "Žene moraju da budu praktične. Muškarci mogu da budu romantični. Žene moraju da misle na posledice."
<BR>&nbsp;&nbsp;&nbsp;&nbsp;&nbsp;"Polazak za tri minuta", začuo se iz zvučnika na tavanici glas sa ruskim naglaskom. "Molimo da zauzmete svoja sedišta u salonu."
<BR>&nbsp;&nbsp;&nbsp;&nbsp;&nbsp;Džejmi je uhvatio Žoanu za ramena i poljubio joj usne, brzo i blago.
<BR>&nbsp;&nbsp;&nbsp;&nbsp;&nbsp;"Za sreću", rekao je.
<BR>&nbsp;&nbsp;&nbsp;&nbsp;&nbsp;Žoana se otrgla i odlebdela od njega, ukočenog lica, bez osmeha, očiju raširenih i uplašenih. Bez reči se okrenula i zgrabila ivicu ulaza za uporište, a onda se odbacila kroz prolaz ka prednjem salonu.
<BR>&nbsp;&nbsp;&nbsp;&nbsp;&nbsp;Džejmi je malo sačekao, a onda je pošao za njom, krećući se bez žurbe. Primetio je Tonija Rida kako lebdi na vratima svoje sobe, sa sarkastičnim osmehom na pristalom licu.
<BR>&nbsp;&nbsp;&nbsp;&nbsp;&nbsp;"Čini mi se da sa malom Žoanom direktan pristup nije upešan", rekao je Rid.
<BR>&nbsp;&nbsp;&nbsp;&nbsp;&nbsp;Džejmi nije odgovorio. Prošao je pored Rida i pošao dalje napred.
<BR>&nbsp;&nbsp;&nbsp;&nbsp;&nbsp;Englez se uputio za njim. "Možda sam ti suviše rekao o našoj maloj zaveri da se oslobodimo Hofmana. Zapamti, nestrpljivi moj prijatelju, da je ona možda želela da ti pođeš u ekspediciju, ali je svakako želela da Hofman ne ide sa nama."
<BR>&nbsp;&nbsp;&nbsp;&nbsp;&nbsp;Džejmi se osvrnuo preko ramena. "Beli čovek govori račvastim jezikom."
<BR>&nbsp;&nbsp;&nbsp;&nbsp;&nbsp;Rid se smejao čitavim putem do prednjeg salona.
<BR>&nbsp;&nbsp;&nbsp;&nbsp;&nbsp;Tu nije bilo prozora. Ako zatreba, čitav prednji deo broda može se otkačiti, kako bi ga piloti upravili prema okeanu za prinudno spuštanje, zapravo gnjuranje. Taj postupak bio je predviđen samo za slučaj opasnosti; plan misije je predviđao da se brodovi vrate na orbitu oko Zemlje, gde će osoblje preći u šatlove koji će ih vratiti na Zemlju. No, spuštanje u vodu bilo je moguće, ukoliko se ukaže potreba.
<BR>&nbsp;&nbsp;&nbsp;&nbsp;&nbsp;Džejmi je jedva prošao kroz kurs plivanja koji se zahtevao od svakog kandidata za misiju. Pitao se kako bi se ostalo sedmoro naučnika oko njega ponašalo u slučaju takve opasnosti. A i četvorica astronauta i kosmonauta u kabini. Bilo bi vrlo ironično preći put do Marsa i nazad, a onda se udaviti.
<BR>&nbsp;&nbsp;&nbsp;&nbsp;&nbsp;"Polazak za trideset sekundi", začuo se iz kabine glas Voznesenskog. "Prebacujem na glavni ekran sliku sa spoljašnje kamere."
<BR>&nbsp;&nbsp;&nbsp;&nbsp;&nbsp;Salon je imao mali ekran ugrađen u prednji zid. Kratko je blesnuo, a onda je prikazao zakrivljenu površinu plavo-bele Zemlje kako prolazi kraj njih. Džejmi je zauzeo poslednje slobodno mesto i zakopčao sigurnosni pojas preko krila kako ne bi odlebdeo iz stolice. Rid je seo kraj Žoane.
<BR>&nbsp;&nbsp;&nbsp;&nbsp;&nbsp;"Pet sekundi... četiri, tri, dva, jedan - paljenje."
<BR>&nbsp;&nbsp;&nbsp;&nbsp;&nbsp;Rusov glas bio je potpuno hladan. Džejmi je osetio porast pritiska kako ga gura u naslon stolice. Ništa strašno; vozio je sportska kola koja su jače ubrzavala. Slika Zemlje na ekranu nije se primetno promenila.
<BR>&nbsp;&nbsp;&nbsp;&nbsp;&nbsp;No, začuo se glas Voznesenskog. "Poleteli smo, prema planu. Paljenje potisnika 'Marsa 2' je isto bilo na vreme."
<BR>&nbsp;&nbsp;&nbsp;&nbsp;&nbsp;Prekinuo ga je upadljivo američki glas. "Pošli smo na Mars!"
<BR>&nbsp;&nbsp;&nbsp;&nbsp;&nbsp;Niko od naučnika nije se oglasio. Džejmi je poželeo da vikne, ali bilo mu je neprijatno. U umu mu se pojavila Edit, sa onim neobično tužnim osmehom kojim ga je poslednji put pozdravila. Ne, ne poslednji put, pomislio je. Vratiću se ja. Videću je natrag.
<BR>&nbsp;&nbsp;&nbsp;&nbsp;&nbsp;Nije primetio da Toni Rid zuri u njega. Ja sam se oslobodio onog uobraženog Hofmana, mislio je Rid, a ni naš Navaho geolog ni lepa Žoana nisu mi se ni zahvalili zbog toga. Možda sam pogrešio. Nju zanima ovaj crvenokožac. Dok je on sa nama, Žoana me neće ni pogledati.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
