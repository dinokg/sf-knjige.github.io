<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 37: POPODNE
<P>&nbsp;&nbsp;&nbsp;&nbsp;&nbsp;Prikovani.
<BR>&nbsp;&nbsp;&nbsp;&nbsp;&nbsp;Džejmi se osećao kao grešni tinejdžer koga su kaznili roditelji. Rover je bio u savršenom stanju, i mada je on bio slab i sa glavoboljom, činilo mu se da nema razloga zašto ne bi išli dalje, prema 'selu' koje je video.
<BR>&nbsp;&nbsp;&nbsp;&nbsp;&nbsp;Tamo treba da odemo, ponavljao je u sebi. Možda čak mogu i da se popnem tamo, kad stignemo u podnožje litice gde se nalazi pukotina. Ili postoje usečene stepenice.
<BR>&nbsp;&nbsp;&nbsp;&nbsp;&nbsp;Vreme je napolju bilo potpuno mirno, uprkos Tošiminim tvrdnjama da peščana oluja besni duž kanjona i da će ih uskoro zahvatiti.
<BR>&nbsp;&nbsp;&nbsp;&nbsp;&nbsp;Rano jutros čak je bilo i magle; nežno sivo pramenje izmaglice lebdelo je na jutarnjem mrazu i sporo isparavalo kako je Sunce dopiralo dublje u kanjon. Kao duhovi koji iščezavaju kad ih zahvati svetlo, pomislio je Džejmi.
<BR>&nbsp;&nbsp;&nbsp;&nbsp;&nbsp;Ako magle isparavaju, a potom se narednog jutra opet stvaraju, mozgao je, ili vlaga ostaje unutar kanjona ili se obnavlja iz nekog podzemnog izvora vodene pare. Ili je izvor unutar litica.
<BR>&nbsp;&nbsp;&nbsp;&nbsp;&nbsp;Isuse! Toliko toga treba istražiti, a nas drže zatvorene u ovoj aluminijumskoj konzervi!
<BR>&nbsp;&nbsp;&nbsp;&nbsp;&nbsp;Po četrdeseti put tog jutra prošao je čitavom dužinom prednjeg dela rovera, od pilotske kabine, kraj male kuhinje, duž uskog prolaza između sklopljenih ležaja i pored polica sa opremom, sve do vazdušne komore u zadnjem delu.
<BR>&nbsp;&nbsp;&nbsp;&nbsp;&nbsp;Konors se javio iz kabine. "Mislim da počinje."
<BR>&nbsp;&nbsp;&nbsp;&nbsp;&nbsp;Džejmi je žurno načinio devet koraka potrebnih da se pređe čitav put i nagnuo se prema prozoru. Kanjon napolju izgledao je isto kao i kad ga je poslednji put pogledao.
<BR>&nbsp;&nbsp;&nbsp;&nbsp;&nbsp;Konors ga je očekivao. "Pogledaj malo nebo."
<BR>&nbsp;&nbsp;&nbsp;&nbsp;&nbsp;Džejmi je seo na prazno suvozačko sedište kraj astronauta, kako bi mogao da pogleda uvis. Ružičasto nebo delovalo je normalno - gotovo.
<BR>&nbsp;&nbsp;&nbsp;&nbsp;&nbsp;"Postalo je tamnije za deset procenata tokom poslednjih pet minuta", rekao je Konors, držeći karticu za poređenje boja.
<BR>&nbsp;&nbsp;&nbsp;&nbsp;&nbsp;"Zaista će biti oluje."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Bolje da odem i kažem ostalima."
<BR>&nbsp;&nbsp;&nbsp;&nbsp;&nbsp;"Najbolje. Ionako nemamo drugog posla." Konors je namestio slušalice i pružio ruku da uključi radio.
<BR>&nbsp;&nbsp;&nbsp;&nbsp;&nbsp;Žoana i Ilona sedele su u laboratoriji, toliko blizu jedna drugoj da su im se ramena gotovo dodirivala. Osvetljenje je bilo slabo, više svetla dopiralo je sa kompjuterskih ekrana nego sa tavanice.
<BR>&nbsp;&nbsp;&nbsp;&nbsp;&nbsp;Nijedna nije podigla pogled kada je Džejmi ušao kroz vazdušnu komoru. Obe su bile pognute nad nečim na radnom stolu.
<BR>&nbsp;&nbsp;&nbsp;&nbsp;&nbsp;"Počinje oluja", rekao je Džejmi.
<BR>&nbsp;&nbsp;&nbsp;&nbsp;&nbsp;Žoana je okrenula glavu koliko da ga pogleda preko ramena. U polumraku nije mogao da joj razabere izraz lica; video je samo da je veoma bleda.
<BR>&nbsp;&nbsp;&nbsp;&nbsp;&nbsp;"Vrednosti iz uzoraka vide se na ovom ekranu", rekla je, potapšavši kompjuter koji je brujao kraj nje.
<BR>&nbsp;&nbsp;&nbsp;&nbsp;&nbsp;"Ima li nešto zanimljivo?"
<BR>&nbsp;&nbsp;&nbsp;&nbsp;&nbsp;"Pogledaj sam", rekla je i ponovo se udubila u posao.
<BR>&nbsp;&nbsp;&nbsp;&nbsp;&nbsp;Džejmi se malo namrštio zbog ove grubosti. Nagnuo se, pošto u laboratoriji nije bilo treće stolice, i pogledao brojeve na ekranu.
<BR>&nbsp;&nbsp;&nbsp;&nbsp;&nbsp;Ne razlikuju se mnogo od vrednosti dobijenih iz ostalih bušenja, ustanovio je. Osim što nema leda, znači nema permaslane.
<BR>&nbsp;&nbsp;&nbsp;&nbsp;&nbsp;Pa odakle onda potiče voda, upitao se.
<BR>&nbsp;&nbsp;&nbsp;&nbsp;&nbsp;Prizvao je na ekran paralelni prikaz rezultata analize uzoraka blizu kupole i ovih ovde. Sitne razlike, mnogo manje nego što je očekivao. Osim vode. Ovde ima manje vode nego u ravnici. Manje! To nema nikakvog smisla.
<BR>&nbsp;&nbsp;&nbsp;&nbsp;&nbsp;Vetar je napolju jačao. Džejmi se ispravio i osetio da mu leđa krckaju. Bio je nagnut duže nego što je mislio. Vetar se sad ozbiljno čuo. U laboratoriji nije bilo prozora, pa nije mogao da vidi šta se dešava napolju.
<BR>&nbsp;&nbsp;&nbsp;&nbsp;&nbsp;Žoana i Ilona još su bile nagnute nad poslom. Dijamantska testera kratko je zazujala, a onda zazvečala kad se zarila u kamen.
<BR>&nbsp;&nbsp;&nbsp;&nbsp;&nbsp;"Idem napred da vidim kako izgleda oluja", rekao je.
<BR>&nbsp;&nbsp;&nbsp;&nbsp;&nbsp;"Dobro", odgovorila je Žoana, ne podižući glavu.
<BR>&nbsp;&nbsp;&nbsp;&nbsp;&nbsp;Nije mogao da izdrži radoznalost. "Šta to tako zanimljivo radite?"
<BR>&nbsp;&nbsp;&nbsp;&nbsp;&nbsp;"Idi napred, Džejmi, i ostavi nas na miru. Pozvaćemo te kad budemo spremne za razgovor."
<BR>&nbsp;&nbsp;&nbsp;&nbsp;&nbsp;Bezobraznica, gunđao je Džejmi u sebi. A onda se setio kako je Žoana postala sebična kada su našli onaj zelenkasti kamen.
<BR>&nbsp;&nbsp;&nbsp;&nbsp;&nbsp;Napola zbunjen, napola ljut, vratio se u prednji odeljak. Konors je i dalje bio u kabini, žvaćući čokoladu. Sušalica mu je još bila u uhu, ali mikrofon je sklonio sa usta.
<BR>&nbsp;&nbsp;&nbsp;&nbsp;&nbsp;"Tošima kaže da će ovo potrajati ceo dan", mračno je objavio.
<BR>&nbsp;&nbsp;&nbsp;&nbsp;&nbsp;Džejmi je zurio u prizor napolju. Vetar je zavijao kao razmaženo dete, piskavo i uporno. Sasvim se smračilo, nekakva jeziva, tečna tama, ne baš kao noću, mada je nivo osvetljenja bio baš kao odmah posle zalaska sunca. Sve je bilo u senci, kao da ti je neko prebacio ćebe preko glave. Preteće, na neki način, izaziva strepnju duboko u utrobi. Džejmi je jedva video liticu, koja je bila na manje od pedeset metara od prednjeg dela rovera. Nebo je bilo zaklonjeno tamom.
<BR>&nbsp;&nbsp;&nbsp;&nbsp;&nbsp;Seo je na suvozačko sedište i pogledao glavni ekran na kontrolnoj ploči. Konors je na njega namestio satelitsku sliku područja. Džejmi je jasno video sam kanjon, ali unutrašnjost izuvijanog lavirinta bila je do ivice ispunjena gustim oblacima crvenosive prašine. Izgledaju meko i udobno, kao talasi na okeanu, dovoljno gusti da te puste da plivaš, samo ako se odvažiš da skočiš u njih.
<BR>&nbsp;&nbsp;&nbsp;&nbsp;&nbsp;"Voznesenski je besan što nemamo štitnik za prozor", rekao je Konors. "Boji se da će prašina izgrebati plastiku toliko da nećemo moći da gledamo napolje."
<BR>&nbsp;&nbsp;&nbsp;&nbsp;&nbsp;"I? Da li grebe?"
<BR>&nbsp;&nbsp;&nbsp;&nbsp;&nbsp;Konors je polako odmahnuo glavom. "Teško je reći, zasad. Ne čujem ništa nalik na grebanje, a ti?"
<BR>&nbsp;&nbsp;&nbsp;&nbsp;&nbsp;"Čestice prašine su mikroskopske veličine."
<BR>&nbsp;&nbsp;&nbsp;&nbsp;&nbsp;"Da, ali su oštre."
<BR>&nbsp;&nbsp;&nbsp;&nbsp;&nbsp;"Možemo samo da čekamo", rekao je Džejmi.
<BR>&nbsp;&nbsp;&nbsp;&nbsp;&nbsp;"Kako ide tamo pozadi?"
<BR>&nbsp;&nbsp;&nbsp;&nbsp;&nbsp;Džejmi je huknuo. "Toliko su zauzete da ih nije briga ni za oluju."
<BR>&nbsp;&nbsp;&nbsp;&nbsp;&nbsp;"Propustiće predstavu."
<BR>&nbsp;&nbsp;&nbsp;&nbsp;&nbsp;Džejmi se ponovo zamislio nad nedostatkom vode u uzorcima tla. Mora da nešto ne valja. Nešto smo propustili.
<BR>&nbsp;&nbsp;&nbsp;&nbsp;&nbsp;"Da smo pokrili prozor, ne bismo videli ovo", rekao je Konors. Glas mu je zvučao umorno.
<BR>&nbsp;&nbsp;&nbsp;&nbsp;&nbsp;"Šta je sa kamerama?"
<BR>&nbsp;&nbsp;&nbsp;&nbsp;&nbsp;"Sve su automatske. Imaćemo potpun snimak oluje, osim ako pesak suviše ne izgrebe sočiva."
<BR>&nbsp;&nbsp;&nbsp;&nbsp;&nbsp;"Imamo rezervna sočiva u skladištu, zar ne?"
<BR>&nbsp;&nbsp;&nbsp;&nbsp;&nbsp;"Naravno." Konors je umorno uzdahnuo. "Ionako ne bih imao snage da stavljam štitnik."
<BR>&nbsp;&nbsp;&nbsp;&nbsp;&nbsp;"Još ti je loše?"
<BR>&nbsp;&nbsp;&nbsp;&nbsp;&nbsp;"I gore. A tebi?"
<BR>&nbsp;&nbsp;&nbsp;&nbsp;&nbsp;"I meni."
<BR>&nbsp;&nbsp;&nbsp;&nbsp;&nbsp;"Misliš da treba da ponovo pozovemo Rida?"
<BR>&nbsp;&nbsp;&nbsp;&nbsp;&nbsp;"Da ima išta da nam kaže, već bi se javio", odgovorio je Džejmi.
<BR>&nbsp;&nbsp;&nbsp;&nbsp;&nbsp;"Aha. Valjda."
<BR>&nbsp;&nbsp;&nbsp;&nbsp;&nbsp;Džejmi se zavalio i zagledao se u oluju koja je narastala napolju, umoran i oznojen, mada čitav dan ništa nije radio. Brojčanici na kontrolnoj ploči govorili su da vetar duva stalnom brzinom od dvesta dvadeset pet kilometara na sat, sa udarima od gotovo dvesta devedeset. Čuo je zavijanje vetra. No, rover se nije ljuljao; nije ni zadrhtao. Džejmi je znao da redak vazduh na Marsu ne prenosi mnogo pritiska. Vetar od gotovo trista kilometara na sat imao je snagu zemaljskog povetarca od tridesetak kilometara.
<BR>&nbsp;&nbsp;&nbsp;&nbsp;&nbsp;Javio se Tošima i upitao za temperaturu izvan rovera.
<BR>&nbsp;&nbsp;&nbsp;&nbsp;&nbsp;"Raste", iznenađeno je odgovorio Konors. "Dostigla je gotovo deset stepeni."
<BR>&nbsp;&nbsp;&nbsp;&nbsp;&nbsp;Tošima je na ekranu prikazao sve zube u osmehu. "Trenje čestica prašine zagreva atmosferu. Može biti i munja."
<BR>&nbsp;&nbsp;&nbsp;&nbsp;&nbsp;"Munja?"
<BR>&nbsp;&nbsp;&nbsp;&nbsp;&nbsp;"Moguće je. Proverite je li sva oprema zaštićena."
<BR>&nbsp;&nbsp;&nbsp;&nbsp;&nbsp;Konors je opet uzdahnuo. "Sve je privezano, samo radio-antena stoji napolju na vetru kao gromobran."
<BR>&nbsp;&nbsp;&nbsp;&nbsp;&nbsp;"Je li uzemljena?"
<BR>&nbsp;&nbsp;&nbsp;&nbsp;&nbsp;"Jeste, ali koliko ampera će nositi munje?"
<BR>&nbsp;&nbsp;&nbsp;&nbsp;&nbsp;Tošima ga je belo pogledao. Džejmi je shvatio da Japanac, ako ne zna odgovor, uopšte ne odgovara.
<BR>&nbsp;&nbsp;&nbsp;&nbsp;&nbsp;"U redu", rekao je Konors, "uvlačiću antenu između razgovora." Pogledao je digitalni sat. "Javiću se kroz četrdeset osam minuta, tačno u petnaest-nula-nula."
<BR>&nbsp;&nbsp;&nbsp;&nbsp;&nbsp;Meteorolog je klimnuo glavom.
<BR>&nbsp;&nbsp;&nbsp;&nbsp;&nbsp;"Ako bude trebalo da nas hitno pozovete, javite se preko kompjuterske veze. Te antene su ugrađene u krov. Ako budemo morali, razgovaraćemo preko modema."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;Konors je prekinuo vezu, a onda se okrenuo ka nizu prekidača sa leve strane. Kroz urlik vetra Džejmi je čuo tiho 'kvrc' prekidača, a onda zujanje električnog motora.
<BR>&nbsp;&nbsp;&nbsp;&nbsp;&nbsp;"Antena je tačno nad nama. Ako privuče munju, ova će nas spržiti."
<BR>&nbsp;&nbsp;&nbsp;&nbsp;&nbsp;Zujanje električnog motora pretvorilo se u bolno stenjanje.
<BR>&nbsp;&nbsp;&nbsp;&nbsp;&nbsp;"Auh! Zaglavila se. Prokleta prašina mora da je prodrla u zglobove." Konors je nekoliko puta uključio i isključio prekidač, a njegova uobičajena opuštenost pretvorila se u napad besa. Motor je stenjao i ječao. Konors je odmahnuo glavom. "Zaglavila se na pola puta. Ne dopire više do satelita, a i dalje privlači munje. Prokleto, beskorisno smeće!" Lupio je pesnicom o ploču.
<BR>&nbsp;&nbsp;&nbsp;&nbsp;&nbsp;"Ali i dalje je uzemljena?" upitao je Džejmi.
<BR>&nbsp;&nbsp;&nbsp;&nbsp;&nbsp;"Da, ali ko zna koliko struje nose marsovske munje?"
<BR>&nbsp;&nbsp;&nbsp;&nbsp;&nbsp;Džejmi se zagledao u mrak napolju. "Nadajmo se da nećemo saznati", promrmljao je.
<BR>&nbsp;&nbsp;&nbsp;&nbsp;&nbsp;"Pitam se šta će nam još prašina pokvariti."
<BR>&nbsp;&nbsp;&nbsp;&nbsp;&nbsp;Džejmi je podigao obrve.
<BR>&nbsp;&nbsp;&nbsp;&nbsp;&nbsp;"Točkove, recimo", gunđao je Konors. "Možda ćemo morati peške nazad u kupolu."
<BR>&nbsp;&nbsp;&nbsp;&nbsp;&nbsp;Džejmi je pažljivije pogledao crnog astronauta. Nije ličilo na Konorsa da toliko kuka. Lice mu je bilo obliveno znojem. Obrazi su mu upali, a oči su bile podlivene krvlju.
<BR>&nbsp;&nbsp;&nbsp;&nbsp;&nbsp;"Možda bi trebalo da uzmemo još jednu dozu onog antibiotika", predložio je Džejmi.
<BR>&nbsp;&nbsp;&nbsp;&nbsp;&nbsp;Konors je pogledao na sat. "Tek u sedamnaest časova. Lekarsko naređenje."
<BR>&nbsp;&nbsp;&nbsp;&nbsp;&nbsp;Obojica su istog časa začula korake i okrenula se. Žoana je gotovo trčala ka njima. Njeno srcoliko lice bilo je izmoždeno, ali smešila se šire nego što ju je Džejmi ikada video.
<BR>&nbsp;&nbsp;&nbsp;&nbsp;&nbsp;"Imamo ih!" rekla je, gotovo bez daha. "Živi organizmi! U stenju!"
<BR>&nbsp;&nbsp;&nbsp;&nbsp;&nbsp;Ma koliko Konors imao uvežbane reflekse, Džejmi je prvi ustao sa sedišta. Grlo mu se toliko steglo da nije mogao da kaže ni reč, ali je potrčao kroz odeljak za Žoanom i požurio kroz vazdušnu komoru. Konors mu je bio za petama.
<BR>&nbsp;&nbsp;&nbsp;&nbsp;&nbsp;Ilona je bila napola skljokana nad optičkim mikroskopom, čije je svetlo bilo jedino u laboratoriji. Njen profil delovao je potpuno izmoždeno i iscrpljeno, kao kod žene koja se upravo porodila.
<BR>&nbsp;&nbsp;&nbsp;&nbsp;&nbsp;Nasmešila se Džejmiju. Bledo.
<BR>&nbsp;&nbsp;&nbsp;&nbsp;&nbsp;"U stenju", govorila je Žoana žurnim šapatom. "Baš kao što si rekao u MekMardu..."
<BR>&nbsp;&nbsp;&nbsp;&nbsp;&nbsp;Džejmi je i dalje piljio u Ilonu. Izgledala je užasno slabo.
<BR>&nbsp;&nbsp;&nbsp;&nbsp;&nbsp;"Pomalo liči na zemaljske lišaje", objašnjavala je Žoana, ne obraćajući pažnju na koleginicu."
<BR>&nbsp;&nbsp;&nbsp;&nbsp;&nbsp;"Imaju čvrstu silikatnu ljusku da ih štiti od hladnoće, ali ta ljuska je propustljiva za vodu. A imaju i prozorčiće koji propuštaju Sunčevo svetlo." Nezaustavljivo je govorila dalje. "Mislimo da su prozorčići prozirni uglavnom za infracrveno svetlo, ali očito propuštaju i vidljivi deo spektra, u izvesnoj meri. Unutrašnja voda je, izgleda, vezana u neki oblik alkohola, što je prirodni antifriz. Mora da preko noći zapadaju u hibernaciju, kao i kad god temperatura padne toliko nisko da im se natifriz kristališe, a onda ponovo postaju aktivni kad se temperatura podigne i antifriz se otopi. To je jasno! To je stvarno! Pogledaj i sam!"
<BR>&nbsp;&nbsp;&nbsp;&nbsp;&nbsp;Ilona je uspela da malo pomeri stolicu, kako bi Džejmi mogao da se nagne nad mikroskop. Ugledao je smešu boja, purpurne kružne oblike prepletene sa svetloplavim nitima.
<BR>&nbsp;&nbsp;&nbsp;&nbsp;&nbsp;"Mislio sam da su narandžasti."
<BR>&nbsp;&nbsp;&nbsp;&nbsp;&nbsp;"I jesu", tiho je rekla Ilona. "Obojile smo ih za mikroskop."
<BR>&nbsp;&nbsp;&nbsp;&nbsp;&nbsp;"Primaju boje isto kao i zemaljska tkiva!" Žoana je još bila uzbuđena. "Polarizuju svetlost isto kao zemaljski organizmi! Mora da se sastoje od istih nukleinskih kiselina i proteina!"
<BR>&nbsp;&nbsp;&nbsp;&nbsp;&nbsp;"Prerano je da se to kaže", šapatom ju je ispravila Ilona.
<BR>&nbsp;&nbsp;&nbsp;&nbsp;&nbsp;Džejmi je još piljio u mikroskop. Marsovski organizmi. Živa bića na Marsu.
<BR>&nbsp;&nbsp;&nbsp;&nbsp;&nbsp;"Baš kao korasti talusi na Antarktiku", čuo je Žoanin glas. "Vidiš li spoljašnji korteks, a ispod njega nakupine algi?"
<BR>&nbsp;&nbsp;&nbsp;&nbsp;&nbsp;"Ono crveno?"
<BR>&nbsp;&nbsp;&nbsp;&nbsp;&nbsp;"Da", čak se i drhtavo nasmejala. "Ono crveno. To je živo, Džejmi."
<BR>&nbsp;&nbsp;&nbsp;&nbsp;&nbsp;Ispravio se kako bi dao Konorsu priliku da zaviri u mikroskop.
<BR>&nbsp;&nbsp;&nbsp;&nbsp;&nbsp;"To je život, Džejmi", govorila je Žoana, umorno, ali trijumfalno. "Doduše, samo lišaj koji je skoro uvek u hibernaciji. Ali živ je i raste na Marsu."
<BR>&nbsp;&nbsp;&nbsp;&nbsp;&nbsp;"Uspeli smo!" Uprkos zamoru, i u Iloninom glasu osećala se radost. "Našli smo život na Marsu."
<BR>&nbsp;&nbsp;&nbsp;&nbsp;&nbsp;"Izgleda da jeste", rekao je Džejmi. Utroba mu je drhtala. Bio je opčinjen otkrićem.
<BR>&nbsp;&nbsp;&nbsp;&nbsp;&nbsp;Konors se iskezio ženama. "Za ovo vam sleduje Nobelova nagrada."
<BR>&nbsp;&nbsp;&nbsp;&nbsp;&nbsp;"Da, da", odgovorila je Žoana. "Verovatno ćemo je dobiti. Ali zar je to važno? Sada ništa nije važno. Našli smo ono zbog čega smo došli! Šta god da se sada desi, više nije važno."
<BR>&nbsp;&nbsp;&nbsp;&nbsp;&nbsp;Ilona se iznenada svom težinom oslonila o Džejmijevo rame. Osetio je kako se opustila i skljokala. Napolju se čulo kako peščana oluja peva svoju pesmu.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
