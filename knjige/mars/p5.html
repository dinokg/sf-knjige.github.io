<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BANKA PODATAKA
<P>&nbsp;&nbsp;&nbsp;&nbsp;&nbsp;Mars.
<BR>&nbsp;&nbsp;&nbsp;&nbsp;&nbsp;Zamislite Dolinu Smrti u najgorem izdanju. Ogoljena pustinja. Ništa osim stenja i peska. Uklonite svaki trag života: otarasite se svakog kaktusa, poslednjeg žbuna, svih guštera i insekata, izbeljenih kostiju i svega što makar izgleda kao da je možda nekada moglo biti živo.
<BR>&nbsp;&nbsp;&nbsp;&nbsp;&nbsp;Sada isušite i zamrznite čitav predeo. Izložite ga temperaturi od preko sto ispod nule. I isisajte vazduh sve dok ga ne ostane ni toliko koliko biste na Zemlji našli na trideset kilometara iznad tla.
<BR>&nbsp;&nbsp;&nbsp;&nbsp;&nbsp;Tako otprilike izgleda Mars.
<BR>&nbsp;&nbsp;&nbsp;&nbsp;&nbsp;Četvrta planeta koja kruži oko Sunca, Mars se nikada ne približava Zemlji na više od pedeset miliona kilometara. To je mali svet, prečnika otprilike kao polovina našeg, sa površinskom silom teže trostruko manjom od Zemljine. Sto kilograma na Zemlji, na Marsu teži svega trideset osam kilograma.
<BR>&nbsp;&nbsp;&nbsp;&nbsp;&nbsp;Mars je poznat kao crvena planeta zato što mu se površina uglavnom sastoji od pustinje, suve kao barut, od peščanih gvozdenih oksida: zarđala gvozdena prašina.
<BR>&nbsp;&nbsp;&nbsp;&nbsp;&nbsp;Ipak, na Marsu ima i vode. Planeta ima jasne polarne kape, sastavljene barem delimično od zamrznute vode - pokrivene većim delom godine zamrznutim ugljen-dioksidom, suvim ledom.
<BR>&nbsp;&nbsp;&nbsp;&nbsp;&nbsp;Jer Mars je hladan svet. Kruži oko Sunca otprilike na jedan i po put većoj udaljenosti od Zemlje. Njegova atmosfera suviše je retka da bi zadržala Sunčevu toplotu. Tokom vedrog dana usred leta, na Marsovom polutaru najviša popodnevna temperatura iznosi dvadeset jedan stepen Celzijusa; no, već naredne noći pašće na minus sedamdeset ili i niže.
<BR>&nbsp;&nbsp;&nbsp;&nbsp;&nbsp;Marsova atmosfera suviše je retka za disanje, čak i kad bi se sastojala od čistog kiseonika. Što nije slučaj. Više od devedeset pet odsto Marsovog 'vazduha' predstavlja ugljen-dioksid; gotovo tri odsto je azot. Postoji mala količina kiseonika i još manje vodene pare. Ostatak atmosfere sastoji se od inertnih gasova kao što su argon, neon i tome slično, malo ugljen-monoksida i ozona u tragovima.
<BR>&nbsp;&nbsp;&nbsp;&nbsp;&nbsp;Ipak, Mars od svih planeta u Sunčevom sistemu najviše liči na Zemlju. Na Marsu postoje godišnja doba - proleće, leto, jesen i zima. Kako mu je orbita udaljenija od Sunca, Marsova godina je gotovo dvostruko duža od Zemljine (koji minut manje od 689 zemaljskih dana), pa su i godišnja doba srazmerno duža od zemaljskih.
<BR>&nbsp;&nbsp;&nbsp;&nbsp;&nbsp;Mars se okreće oko svoje ose otprilike jednako brzo kao i Zemlja. Dan na Zemlji traje 23 časa, 56 minuta i 4,09 sekundi. Dan na Marsu je samo nešto duži: 24 časa, 37 minuta i 22,7 sekundi.
<BR>&nbsp;&nbsp;&nbsp;&nbsp;&nbsp;Da bi se izbegla zabuna, svemirski istraživači su Marsov dan nazvali 'sol'. U jednoj Marsovoj godini ima 669 sola, plus četrnaest časova, četrdeset šest minuta i dvanaest sekundi.
<BR>&nbsp;&nbsp;&nbsp;&nbsp;&nbsp;Ima li na Marsu života?
<BR>&nbsp;&nbsp;&nbsp;&nbsp;&nbsp;To pitanje stolećima je opsedalo ljudski um. To je glavna sila koja leži iza naše potrebe da dosegnemo crvenu planetu. Želimo da se sami uverimo može li tamo postojati život.
<BR>&nbsp;&nbsp;&nbsp;&nbsp;&nbsp;Ili je nekada postojao.
<BR>&nbsp;&nbsp;&nbsp;&nbsp;&nbsp;Ili ga ima i sada.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
