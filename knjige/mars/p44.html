<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RIM
<P>&nbsp;&nbsp;&nbsp;&nbsp;&nbsp;Sastanak je bio pun galame, gotovo haotičan. Sedamdeset vrhunskih svetskih naučnika iz oblasti geologije, biologije, fizike, hemije i astronomije ponašali su se kao sedamdesetoro nevaspitane dece.
<BR>&nbsp;&nbsp;&nbsp;&nbsp;&nbsp;Otac DiNardo prevukao je dlanom preko obrijanog temena dok je pokušavao da isključi iz uma povišene glasove. Hitan sastanak, nije-nego, pomislio je. Ovaj sastanak sam po sebi će postati hitan slučaj. Čak ni Brumado ne može da unese red u ovu gomilu.
<BR>&nbsp;&nbsp;&nbsp;&nbsp;&nbsp;Sastanak se održavao u amfiteatru koji je 'Projektu Mars' ljubazno pozajmio italijanski Institut za aeronautiku. Preko prozora velike odaje bile su navučene teške zavese, ali DiNardo je tako dobro poznavao Rim da je naprosto mogao da vidi kroz njih. Preko puta Vije Pretorijani nalazi se železnička stanica, a iza tog spomenika arhitekure devetnaestog stoleća prostire se sedam brežuljaka, starih i umornih, sa drevnim Forumom i Koloseumom kao uspomenama na nekadašnju slavu Rima. Vatikan je bio na sasvim drugom kraju ogromnog grada, onoliko daleko od Instituta za aeronautiku koliko se uopšte moglo.
<BR>&nbsp;&nbsp;&nbsp;&nbsp;&nbsp;DiNardo je čeznuo za tišinom Vatikana. Čak i sa rekom turista u bazilici, tamo bi bilo mnogo tiše i mirnije nego u ovoj gužvi. No, većina ovih muškaraca i žena prekinuli su svoje redovne poslove kako bi požurili u Večni Grad. DiNardo se pitao kako bi on bio raspoložen da je bio iznenada pozvan na hitan sastanak, zbog koga bi proveo devet ili deset sati u avionu, pa onda još koji sat napora da se prođe kroz carinu...
<BR>&nbsp;&nbsp;&nbsp;&nbsp;&nbsp;Jeknuo je u sebi kada je rumeni muškarac, sa bedžom na kome se videlo da je geolog iz Kanade, pokušao da nadviče mršavog mladog astronoma iz Čilea koji ga je prekinuo.
<BR>&nbsp;&nbsp;&nbsp;&nbsp;&nbsp;Alberto Brumado, koji je stajao oko sredine dugačkog stola postavljenog na podijum pred auditorijumom, iznenada je tresnuo pesnicom o sto, toliko snažno da je svih šestoro muškaraca i žena, koji su zajedno sa njim predstavljali radno predsedništvo, poskočilo od šoka.
<BR>&nbsp;&nbsp;&nbsp;&nbsp;&nbsp;"Obojica sedite", povikao je Brumado u mikrofon. "Sedite. Smesta!"
<BR>&nbsp;&nbsp;&nbsp;&nbsp;&nbsp;U odaji je zavladala iznenadna tišina. Čileanski astronom se skljokao u stolicu. Rumeni geolog na trenutak ga je besno gledao, a onda je i sam seo.
<BR>&nbsp;&nbsp;&nbsp;&nbsp;&nbsp;Brumado je provukao prstima kroz raščupanu kosu. "Izgleda da polako zaboravljamo zašto smo ovde", rekao je nešto normalnijim glasom. "Sada ćemo napraviti pauzu od petnaest minuta. Kada se vratimo, predlažem da pokušamo da zapamtimo da smo naučnici, a ne političari ili ulični razbojnici. Očekujem normalan razgovor, uz strogo poštovanje normalnih pravila reda i učtivosti."
<BR>&nbsp;&nbsp;&nbsp;&nbsp;&nbsp;Naučnici su pohrlili iz velike sale kao nadureni, izgrđeni studenti. Vodeći u svojim oblasitma, svi do jednog, pomislio je DiNardo. Istraživači svetske klase. Ovde je prisutno bar četvoro dobitnika Nobelove nagrade, koliko je sveštenik znao. Najbolji od najboljih.
<BR>&nbsp;&nbsp;&nbsp;&nbsp;&nbsp;Uputio se ka toaletu, sprat niže. Morao je da se progura kroz gužvu oko stolova sa zakuskom, nesvesno zapažajući koje nacije staju u red za kafu, a koje za čaj. Amerikanci su uglavnom želeli osvežavajuća pića. Sa ledom.
<BR>&nbsp;&nbsp;&nbsp;&nbsp;&nbsp;Naravno, Valentin Grečko već je bio tu. Za ruskog fizičara znalo se da neprekidno pije čaj i onda juri u toalet. DiNardo se pretvarao da je obavio posao kada je Grečko krenuo ka lavaboima, zakopčavajući pantalone.
<BR>&nbsp;&nbsp;&nbsp;&nbsp;&nbsp;Kada je video DiNarda, Grečko mu se nasmešio zubima tamnim od čaja. Obojica su se pognula da operu ruke. Sveštenik je u ogledalu primetio da je trebalo da se obrije pre dolaska na sastanak. Na obrazima i temenu nikla mu je tamna strnjika. Potom je pogledao Grečka.
<BR>&nbsp;&nbsp;&nbsp;&nbsp;&nbsp;Direktor ruskog Instituta za svemirska istraživanja bio je zašao u šezdesete, kose retke i potpuno sede. Sako tamnog odela visio je na njemu, kao da je nedavno smršao. Je li bolestan, upitao se DiNardo. Grečkovljev večiti zagonetni smešak još je bio tu; izgledalo je da ga svet neprekidno zabavlja. No, probio se na vrh ruske naučne hijerarhije, bio je član akademije i šef instituta koji je upravljao svim svemirskim poduhvatima.
<BR>&nbsp;&nbsp;&nbsp;&nbsp;&nbsp;Dok su se probijali iz toaleta, Grečko mu se obratio. "Jeste li se sasvim oporavili od operacije?"
<BR>&nbsp;&nbsp;&nbsp;&nbsp;&nbsp;"Oh, da", rekao je DiNardo, nesvesno prevukavši dlanom preko boka. "U odličnom sam stanju, pod uslovom da pazim na ishranu."
<BR>&nbsp;&nbsp;&nbsp;&nbsp;&nbsp;Rus je klimnuo glavom. DiNardo je primetio da su im odela gotovo iste boje. Ako ne računamo moju kragnu, mogli smo ih kupiti na istom mestu, pomislio je.
<BR>&nbsp;&nbsp;&nbsp;&nbsp;&nbsp;"Od ovakvih sastanaka dobiću čir", promrmljao je Grečko, stajući u red za čaj. "Čak ni Brumado ne može da održi red."
<BR>&nbsp;&nbsp;&nbsp;&nbsp;&nbsp;"Moramo da načinimo ogromnu odluku, da li da dozvolimo još jedno putovanje u Veliki Kanjon ili ne. Ako dozvolimo, to će skratiti sva ostala putovanja."
<BR>&nbsp;&nbsp;&nbsp;&nbsp;&nbsp;"Ili ih potpuno onemogućiti."
<BR>&nbsp;&nbsp;&nbsp;&nbsp;&nbsp;"Šta vi mislite o tome?" upitao je DiNardo.
<BR>&nbsp;&nbsp;&nbsp;&nbsp;&nbsp;"Nemam čvrsto mišljenje, naučno govoreći", rekao je fizičar. Spustio je glas toliko da je DiNardo morao da se nagne kako bi ga čuo u opštem žamoru. "Ali mogu vam reći da su naši direktori misije već ubedili političare da puste Amerikanca nazad u Titonijum."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;Grečko je klimnuo glavom, a umesto večitog osmejka na licu mu je sada bilo nešto nalik na mrštenje.
<BR>&nbsp;&nbsp;&nbsp;&nbsp;&nbsp;"Pitam se šta Amerikanci misle o tome", rekao je DiNardo.
<BR>&nbsp;&nbsp;&nbsp;&nbsp;&nbsp;"Eno Braunstina, da pitamo njega."
<BR>&nbsp;&nbsp;&nbsp;&nbsp;&nbsp;Marej Braunstin je bio viši od italijanskog sveštenika i ruskog fizičara za desetak centimetara, ali bio je toliko pogrbljen da je delovao sićušno, onisko u sivom sakou i belim pantalonama. Lice mu je bilo kalifornijski preplanulo, a nekada zlatasta kosa sada je bila toliko seda i retka da ju je češljao prema napred kako bi prikrio što veći deo visokog čela. Dok je DiNardo izgledao kao ostareli rvač, a Grečko kao prijatno zbunjen starčić, Braunstin je izgledao večito nezadovoljan, kao da mu svet nikada ne ugađa.
<BR>&nbsp;&nbsp;&nbsp;&nbsp;&nbsp;Primetio je Grečka i DiNarda kako mu se približavaju i smesta im je pokazao pogledom ka praznom uglu niže niz hodnik. Sve trojica su bez reči pošla dalje od gužve oko zakuske; Grečko je nosio čašu čaja, Braunstin konzervu dijet-kole, a DiNardo je bio praznih šaka.
<BR>&nbsp;&nbsp;&nbsp;&nbsp;&nbsp;"Šta mislite o svemu ovom?" prvi je progovorio Braunstin čim su stigli do ugla. Glas mu je bio dubok i napet, kao kod zaverenika koji se boji da ga prisluškuju.
<BR>&nbsp;&nbsp;&nbsp;&nbsp;&nbsp;DiNardo je napravio tipičan italijanski pokret. "Brumado je dao našim kolegama priliku da istutnje bes, ali sad je čak i on na kraju nerava."
<BR>&nbsp;&nbsp;&nbsp;&nbsp;&nbsp;"Ovo je užasno traćenje vremena", gorko je rekao Braunstin. "Naša vlada je već donela odluku."
<BR>&nbsp;&nbsp;&nbsp;&nbsp;&nbsp;"Niste zadovoljni?" upitao je Grečko.
<BR>&nbsp;&nbsp;&nbsp;&nbsp;&nbsp;"Ne volim kada se naučne odluke donose u Vašingtonu, a onda nameću meni."
<BR>&nbsp;&nbsp;&nbsp;&nbsp;&nbsp;"Ali možda je odluka dobra", primetio jeDiNardo. "Na kraju krajeva, kanjon je izizetno zanimljiva sredina. Da je bilo po mome, ekipe bi se spustile upravo tamo."
<BR>&nbsp;&nbsp;&nbsp;&nbsp;&nbsp;"Suviše rizično za prvu misiju", glatko je rekao Grečko.
<BR>&nbsp;&nbsp;&nbsp;&nbsp;&nbsp;"Nisam se s tim slagao tada, a ne slažem se ni sad", rekao je DiNardo bez ikakvog jeda.
<BR>&nbsp;&nbsp;&nbsp;&nbsp;&nbsp;"Nauka je možda u redu", rekao je Braunstin. "Od politike dobijam ospice. Ako pustimo političare da preinačuju naše odluke..."
<BR>&nbsp;&nbsp;&nbsp;&nbsp;&nbsp;DiNardo ga je prekinuo. "Ali zato je ovaj sastanak i sazvan. Da mi, naučnici, donesemo odluku i da obavestimo političare o tome."
<BR>&nbsp;&nbsp;&nbsp;&nbsp;&nbsp;"Nije bitno šta ćemo odlučiti. Onaj prokleti Indijanac ići će u Titonijum, voleli mi to ili ne."
<BR>&nbsp;&nbsp;&nbsp;&nbsp;&nbsp;"Mislite na dr Votermena."
<BR>&nbsp;&nbsp;&nbsp;&nbsp;&nbsp;"Da, tako je. Votermen."
<BR>&nbsp;&nbsp;&nbsp;&nbsp;&nbsp;"Ali ako se ovaj skup suprotstavi izmeni plana misije", rekao je Grečko, "to će naterati političare da razmisle."
<BR>&nbsp;&nbsp;&nbsp;&nbsp;&nbsp;"Ne, neće. Japanci se slažu sa novim planom."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;Braunstin je mračno klimnuo glavom. "Tanaka je bio u istom avionu sa mnom. Slučajno je bio u KalTehu kada je sazvan sastanak. Rekao mi je da se Tokio složio sa Vašingtonom da odobre odlazak u Titonijum."
<BR>&nbsp;&nbsp;&nbsp;&nbsp;&nbsp;"Ne konsultujući se sa svojim naučnicima ili direktorima misije?" Grečko je delovao šokirano.
<BR>&nbsp;&nbsp;&nbsp;&nbsp;&nbsp;"Stvar je gotova", rekao je Braunstin. "Ovo ovde je potpuno uzaludno."
<BR>&nbsp;&nbsp;&nbsp;&nbsp;&nbsp;DiNardo je malo podigao obrve.
<BR>&nbsp;&nbsp;&nbsp;&nbsp;&nbsp;"Osim", dodao je Braunstin, "ako odlučimo da povedemo bitku."
<BR>&nbsp;&nbsp;&nbsp;&nbsp;&nbsp;"Ne", rekao je sveštenik.
<BR>&nbsp;&nbsp;&nbsp;&nbsp;&nbsp;Ostala dvojica su se zagledala u njega. Braunstin je gotovo frknuo. "Spremni ste da pustite da neka glupa gomila političara određuje šta ćemo raditi?"
<BR>&nbsp;&nbsp;&nbsp;&nbsp;&nbsp;"U ovom slučaju, da."
<BR>&nbsp;&nbsp;&nbsp;&nbsp;&nbsp;Braunstin je odmahnuo glavom, više ljutito nego žalosno. "Zašto?" upitao je Grečko.
<BR>&nbsp;&nbsp;&nbsp;&nbsp;&nbsp;"Postoje barem dva jaka razloga da se ne protivimo ovoj odluci."
<BR>&nbsp;&nbsp;&nbsp;&nbsp;&nbsp;"Proklet bio ako vidim ijedan", odgovorio je Braunstin. "Ako pustimo političare da sada pobede, ubrzo će nam naređivati kako da vezujemo proklete cipele!"
<BR>&nbsp;&nbsp;&nbsp;&nbsp;&nbsp;"Kao geolog", počeo je DiNardo, jedva se trgavši na Amerikančev rečnik, "slažem se sa Votermenom. Kanjon je najbolje mesto kuda se može otići, imajući u vidu ograničeno vreme, opremu i zalihe za misiju."
<BR>&nbsp;&nbsp;&nbsp;&nbsp;&nbsp;"I da potpuno preskočimo vulkane?" upitao je Grečko. Njegov osmejak je, izgleda, nervirao Braunstina.
<BR>&nbsp;&nbsp;&nbsp;&nbsp;&nbsp;"Ako smo primorani da odaberemo jedno, ja kažem da, preskočimo vulkane. Ipak, verujem da možemo udesiti makar preliminarni obilazak planine Pavonis. Barem nekoliko dana."
<BR>&nbsp;&nbsp;&nbsp;&nbsp;&nbsp;"Je li to vaše stručno mišljenje?" upitao je Braunstin.
<BR>&nbsp;&nbsp;&nbsp;&nbsp;&nbsp;"Da. Kao geolog, slažem se sa političarima."
<BR>&nbsp;&nbsp;&nbsp;&nbsp;&nbsp;"Rekli ste da postoje dva razloga", podsetio ga je Grečko.
<BR>&nbsp;&nbsp;&nbsp;&nbsp;&nbsp;"Drugi razlog je politički. Zapravo", sveštenik se osmehnuo Braunstinu, "to je smeša nauke i politike."
<BR>&nbsp;&nbsp;&nbsp;&nbsp;&nbsp;Oklevao je sve dok Braunstin nije postao nestrpljiv. "Pa, da čujemo."
<BR>&nbsp;&nbsp;&nbsp;&nbsp;&nbsp;"Mislim da nije mudro pokušavati da se borimo protiv političara kada su doneli odluku koja je u osnovi ispravna, naučno gledajući."
<BR>&nbsp;&nbsp;&nbsp;&nbsp;&nbsp;Pre nego što je iko stigao da kaže i reč, DiNardo je nastavio. "Osim toga, najverovatnije mesto na kome bi ekipa mogla da otkrije tragove života jeste upravo kanjon. Spreman sam da se kladim da će naći nešto tamo. Nešto što će naterati političare da pristanu na nove misije."
<BR>&nbsp;&nbsp;&nbsp;&nbsp;&nbsp;Braunstin je počeo da trese glavom, ali Grečko je mislio drugačije. "Svakako izgleda da je kanjon bolja sredina za život nego vulkani. To je kao da poredite brazilske džungle sa planinama Tibeta."
<BR>&nbsp;&nbsp;&nbsp;&nbsp;&nbsp;"Kad je reč o Marsu, da", složio se DiNardo.
<BR>&nbsp;&nbsp;&nbsp;&nbsp;&nbsp;"Meni se to i dalje ne dopada", mrmljao je Braunstin. "Ako ovde popustimo političarima, otvorićemo Pandorinu kutiju i uništiti sve ostalo, na duge staze."
<BR>&nbsp;&nbsp;&nbsp;&nbsp;&nbsp;"Onda ne sme izgledati da popuštamo političarima", rekao je DiNardo. "Moramo ubediti naše kolege da insistiraju na putu do Titonijuma - uz što veće moguće pridržavanje ranijeg plana."
<BR>&nbsp;&nbsp;&nbsp;&nbsp;&nbsp;Braunstin je iskrivio lice. "To je ozbiljan posao."
<BR>&nbsp;&nbsp;&nbsp;&nbsp;&nbsp;"Može se obaviti", tiho je rekao DiNardo. "Siguran sam da će Brumado pristati."
<BR>&nbsp;&nbsp;&nbsp;&nbsp;&nbsp;Grečkov osmeh se primetno raširio. "Onda vi možete probati da ubedite ostale."
<BR>&nbsp;&nbsp;&nbsp;&nbsp;&nbsp;DiNardo mu je uzvratio osmehom. "Oh, ne. Ubediću Brumada. Onda će on ubediti sve ostale."
<BR>&nbsp;&nbsp;&nbsp;&nbsp;&nbsp;"Govorite kao pravi jezuita", rekao je Grečko.
<BR>&nbsp;&nbsp;&nbsp;&nbsp;&nbsp;Braunstin je frknuo, ali nije rekao ništa.
<BR>&nbsp;&nbsp;&nbsp;&nbsp;&nbsp;Gužva je počela da se razređuje prema gornjem spratu. I njih trojica pošla su ka sali.
<BR>&nbsp;&nbsp;&nbsp;&nbsp;&nbsp;Bože, daj mi snage da uspem, rekao je DiNardo u sebi. Potom je dodao. I podari Džejmsu Votermenu dobar lov na Marsu.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
