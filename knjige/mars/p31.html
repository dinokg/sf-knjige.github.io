<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 8: VEČE
<P>&nbsp;&nbsp;&nbsp;&nbsp;&nbsp;Džejmi i Voznesenski krenuli su čim je Sunce ujutro osvetlilo tle pred njima. Čitavog prethodnog dana smenjivali su se za volanom rovera, vozeći vratolomnom brzinom po neravnom, izrovanom, erodiranom tlu, uputivši se na severoistok, daleko od kanjona Noktis Labirintusa, još dalje od osnovne baze. Vratolomna brzina, što se rovera tiče, nije dostizala četrdeset kilometara na sat - gotovo maksimalna dozvoljena u centru grada.
<BR>&nbsp;&nbsp;&nbsp;&nbsp;&nbsp;Ipak, bili su iscrpljeni do časa kada je Sunce konačno zašlo za neravni horizont iza njihovih leđa, a vozilo im prekrile tamne, hladne senke. Puna dva dana neprekidne vožnje, sa mnogo zaobilazaka oko stenja suviše strmog za penjanje i pukotina suviše dubokih za silazak, iscrplo ih je i fizički i emocionalno. Večerali su u mračnom ćutanju; potom se Voznesenski javio dr Liju i bazi. U bazi je sve išlo glatko, a na Džejmijevo stalno iznenađenje i oduševljenje, dr Li im još nije naredio da se okrenu i vrate pod kupolu.
<BR>&nbsp;&nbsp;&nbsp;&nbsp;&nbsp;"Kontrola misije nije zabranila naš izlet", rekao je, naslonjen na klupu koju će kasnije rasklopiti da bi dobio ležaj. Voznesenski je sedeo preko puta njega, sa druge strane uzanog stola na sklapanje.
<BR>&nbsp;&nbsp;&nbsp;&nbsp;&nbsp;"Zasad", rekao je kosmonaut, glasom čoveka koji čeka da se sekira spusti.
<BR>&nbsp;&nbsp;&nbsp;&nbsp;&nbsp;"Žao mi je što sam morao da te preskočim zbog ovog", rekao je Džejmi, osećajući nešto između stida i krivice. Voznesenski je slegnuo širokim ramenima. "Imao si pravo na to." Pogledao je Džejmija u oči. "Moja odgovornost jeste da se držim plana misije sve dok neko odozgo ne promeni plan. Samo sam vršio svoju dužnost. Nisam se protivio iz nekih ličnih razloga."
<BR>&nbsp;&nbsp;&nbsp;&nbsp;&nbsp;Džejmi je osetio nagoveštaj olakšanja. "Znači da nisi ljut?"
<BR>&nbsp;&nbsp;&nbsp;&nbsp;&nbsp;"Zašto bih bio? Zar misliš da samo vi, naučnici, imate pravo na radoznalost?"
<BR>&nbsp;&nbsp;&nbsp;&nbsp;&nbsp;Džejmi se široko nasmešio. "Sjajno! Bojao sam se da sam te uvredio."
<BR>&nbsp;&nbsp;&nbsp;&nbsp;&nbsp;Rus mu je uzvratio osmeh. "Nimalo. Čim je dr Li preuzeo odgovornost, dozvolivši izmenu plana, moje protivljenje je nestalo. I ja bih voleo da vidim taj Veliki Kanjon."
<BR>&nbsp;&nbsp;&nbsp;&nbsp;&nbsp;Džejmi je te noći čvrsto spavao i sanjao je Mesu Verde i svog dedu.
<BR>&nbsp;&nbsp;&nbsp;&nbsp;&nbsp;Posle treće noći provedene u roveru, probudili su se u cik zore, tek što se na bliskom istočnom horizontu pojavio prvi nagoveštaj ružičaste boje. Džejmi je navukao kombinezon, rasklopio stočić između ležaja i ubacio smrznuti doručak u mikrotalasnu pećnicu dok je Voznesenski bio u kupatilu. Rus je, u svom kombinezonu i debelim čarapama, slistio svoju kašu dok je Džejmi bio u kupatilu.
<BR>&nbsp;&nbsp;&nbsp;&nbsp;&nbsp;Tek je završavao umivanje kada je čuo glas Voznesenskog. "Džejmi!" vikao je. "Pogledaj ovo!"
<BR>&nbsp;&nbsp;&nbsp;&nbsp;&nbsp;Provirio je iz tesnog kupatila i video da je Voznesenski u pilotskoj kabini. Provukao se kraj stočića i požurio tamo.
<BR>&nbsp;&nbsp;&nbsp;&nbsp;&nbsp;Voznesenski je sklonio termalni štit. Mehur od plastistakla svetlucao je od sićušnih kapljica koje su se pojavljivale i nestajale kao mušice. Džejmiju je zastao dah.
<BR>&nbsp;&nbsp;&nbsp;&nbsp;&nbsp;"Kapi rose", rekao je Voznesenski. "Jutarnja rosa."
<BR>&nbsp;&nbsp;&nbsp;&nbsp;&nbsp;"Kondenzuje se na staklu." Džejmi je pružio ruku da dodirne staklo. Iznutra je bilo hladno, ali suvo. Nove kapljice pojavljivale su se i nestajale pred njegovim očima, toliko brzo da nijednu ne bi primetio da se nisu stalno pojavljivale nove i nove. Kao sićušni dijamanti, svetlucale bi delić sekunde i odmah nestajale. Posle nekoliko minuta potpuno su nestale. Džejmi je shvatio da nikada ne bi ni pomislio da ih je uopšte bilo da ih nije video sopstvenim očima. Mihail ih je uhvatio u pravom trenutku.
<BR>&nbsp;&nbsp;&nbsp;&nbsp;&nbsp;"Ovde u vazduhu ima vlage", rekao je Rus. "Barem malo."
<BR>&nbsp;&nbsp;&nbsp;&nbsp;&nbsp;"Slana", prormjao je Džejmi. "Mora da se preko noći stvara led u vazduhu. Sada se topi na toploj površini..."
<BR>&nbsp;&nbsp;&nbsp;&nbsp;&nbsp;"I smesta isparava."
<BR>&nbsp;&nbsp;&nbsp;&nbsp;&nbsp;"Odakle potiče vlaga?" upitao je Džejmi. Obratio se Rusu. "Mihaile, koliko smo daleko od kanjona?"
<BR>&nbsp;&nbsp;&nbsp;&nbsp;&nbsp;"Oko jedan sat vožnje, možda nešto više." Voznesenski je seo na vozačko mesto i prizvao mapu na glavni ekran kontrolne ploče. "Da, oko jedan sat."
<BR>&nbsp;&nbsp;&nbsp;&nbsp;&nbsp;"Hajdemo! Odmah! Ja ću voziti."
<BR>&nbsp;&nbsp;&nbsp;&nbsp;&nbsp;"Ja ću voziti", odlučno je rekao Voznesenski. "Ti si suviše uzbuđen. Vozio bi kao kauboj, a ne kao Indijanac." Grleno se nasmejao sopstvenoj šali.
<BR>&nbsp;&nbsp;&nbsp;&nbsp;&nbsp;Džejmi ga je zapanjeno gledao. Mihail se šali? To je još ređe nego jutarnja rosa na Marsu.
<BR>&nbsp;&nbsp;&nbsp;&nbsp;&nbsp;Sada se rover klizao i ljuljao dok se Voznesenski provlačio između stenja i preko jaruga, potpuno usmeren na vožnju. Vozio je pod punim gasom i člankovito vozilo kretalo se punom brzinom preko zarđale pustinje. Džejmiju, koji je sedeo pored Voznesenskog, rover je ličio na veliku metalnu gusenicu koja puzi preko marsovskog predela. Prašnjavo crveno tle bilo je prošarano kamenjem, kao i svuda, iako je izgledalo da kratera ima manje nego na zapadu. Tu i tamo bilo je stena velikih kao kuća, a Džejmija je sve svrbelo od želje da iziđe i ispita ih.
<BR>&nbsp;&nbsp;&nbsp;&nbsp;&nbsp;No, ostali su u roveru, gde im je bilo udobno u kombinezonima, i uporno su jurili malom brzinom ka Velikom Marsovom Kanjonu. Džejmi je opipavao kamenu amajliju u džepu. Ujutro ima vlage u vazduhu, ponavljao je u sebi. Mora da potiče iz kanjona. Mora.
<BR>&nbsp;&nbsp;&nbsp;&nbsp;&nbsp;Duboko u sebi, brinuo se da će dozvolu dr Lija opozvati neko odozgo, sa Zemlje. Želeo je da stignu na odredište kada dođe takva poruka - ili toliko blizu da mogu da obave malo istraživanja pre nego što budu morali da se pokore naređenju da se vrate u bazu. Mihail je, izgleda, želeo isto to. On je na svoj način, pomislio je Džejmi, uzbuđen koliko i ja.
<BR>&nbsp;&nbsp;&nbsp;&nbsp;&nbsp;"Nikada ranije nisam upoznao nekog Indijanca", iznenada je rekao Voznesenski, ne skrećući pogled sa puta.
<BR>&nbsp;&nbsp;&nbsp;&nbsp;&nbsp;"Ja nisam neki Indijanac", odgovorio je Džejmi. "Vaspitavali su me kao belca."
<BR>&nbsp;&nbsp;&nbsp;&nbsp;&nbsp;"Ali ipak nisi belac."
<BR>&nbsp;&nbsp;&nbsp;&nbsp;&nbsp;"Pa, nisam sasvim." Rover je poskočio preko omanje pukotine, protresavši Džejmija u sedištu. "U Sjedinjenim Državama imamo ljude iz svih krajeva sveta - sve nacije Evrope, Azijate, Afrikance..."
<BR>&nbsp;&nbsp;&nbsp;&nbsp;&nbsp;"Slušao sam o problemima sa Crncima. Učili smo u školi kako ih sputava vaš rasistički sistem."
<BR>&nbsp;&nbsp;&nbsp;&nbsp;&nbsp;Džejmi je osetio da se naježio. "Pa zašto je onda jedini Crnac na Marsu baš Amerikanac? Zašto se afričke države nisu pridružile projektu?"
<BR>&nbsp;&nbsp;&nbsp;&nbsp;&nbsp;"Zato što su siromašne", odgovorio je Rus, vešto skrećući rover oko naizlged novog kratera veličine bazena za plivanje. "Ne mogu da dozvole sebi luksuz istraživanja svemira. Jedva mogu da nahrane svoj narod."
<BR>&nbsp;&nbsp;&nbsp;&nbsp;&nbsp;"Je li ovo zaista luksuz, Mihaile? Zar misliš da je posezanje za svemirom traćenje novca?"
<BR>&nbsp;&nbsp;&nbsp;&nbsp;&nbsp;"Ne." Odgovor Voznesenskog bio je brz i odučan, daleko od svakog prizvuka sumnje.
<BR>&nbsp;&nbsp;&nbsp;&nbsp;&nbsp;Džejmi se setio ofucanih puebla i zapuštenih kuća u Novom Meksiku. "Pitam se. Ponekad mislim da bi bilo bolje upotrebiti taj novac za pomoć siromašnima."
<BR>&nbsp;&nbsp;&nbsp;&nbsp;&nbsp;Rus ga je brzo pogledao, a onda se opet usmerio na vožnju. Neko vreme nije progovarao i Džejmi je ćutke posmatrao kako promiče prašnjavo crveni predeo, stenje, stare jaruge, krateri, niske dine. Daleko ka horizontu video je kovitlanje prašine, crveno kao pakao, kako se spiralno uzdiže u ružičasto jutarnje nebo.
<BR>&nbsp;&nbsp;&nbsp;&nbsp;&nbsp;"Ovo što radimo pomaže siromašnima", rekao je konačno Voznesenski. "Ne otimamo im hleb od usta. Proširujemo stanište ljudske vrste. Istorija je pokazala da svako proširenje ljudskih staništa donosi povećanje bogatstva i porast životnog standarda. To je objektivna činjenica."
<BR>&nbsp;&nbsp;&nbsp;&nbsp;&nbsp;"Ali i dalje imamo siromahe", rekao je Džejmi.
<BR>&nbsp;&nbsp;&nbsp;&nbsp;&nbsp;U Rusovom glasu osetio se prizvuk ogorčenja. "Samo je Ruska Federacija potrošila bilione za pomoć siromašnim državama. Sjedinjene Države čak i više. Ova ekspedicija na Mars neće nauditi siromašnima. Ovo što trošimo ovde jeste sitnica u odnosu na sve što su do sada primili. A koliko im je to koristilo? Samo su napravili još više beba, novo pokolenje sirotinje. Veće pokolenje. To nema kraja."
<BR>&nbsp;&nbsp;&nbsp;&nbsp;&nbsp;"Znači, oni neće gladovati zato što smo došli na Mars."
<BR>&nbsp;&nbsp;&nbsp;&nbsp;&nbsp;"Svakako neće. Nedostaje im disciplina, to je glavni problem. Mi, u Ruskoj Federaciji, uzdigli smo se od zaostalog poljoprivrednog uređenja do moćne industrijske nacije za svega jedno pokolenje."
<BR>&nbsp;&nbsp;&nbsp;&nbsp;&nbsp;Da, odgovorio mu je Džejmi u sebi, sa Staljinom za upravljačem. Njemu nije bilo važno koliko miliona ljudi je poumiralo od gladi dok je gradio svoje fabrike i elektrane.
<BR>&nbsp;&nbsp;&nbsp;&nbsp;&nbsp;"Ali, reci mi, kako je izgledalo odrastati u Novom Meksiku? Je li to blizu Teksasa?"
<BR>&nbsp;&nbsp;&nbsp;&nbsp;&nbsp;"Da", odgovorio je Džejmi. "Između Arizone i Teksasa."
<BR>&nbsp;&nbsp;&nbsp;&nbsp;&nbsp;"Bio sam tamo. U Hjustonu."
<BR>&nbsp;&nbsp;&nbsp;&nbsp;&nbsp;"Novi Meksiko uopšte ne liči na Hjuston." Džejmi se nasmejao. "Zapravo, ja sam uglavnom odrastao u Kaliforniji. U Berkliju. Tamo moji roditelji predaju na fakultetu. Bio sam dete kad smo se preselili tamo. Ali većinu leta provodio sam u Santa Feu, sa dedom."
<BR>
<BR>&nbsp;&nbsp;&nbsp;&nbsp;&nbsp;Dan je bio zamoran. Džejmiju je bilo gotovo sedamnaest godina, upravo je maturirao, i priredio je ogromno razočarenje roditeljima zato što nije imao jasnu predstavu o tome šta želi da studira.
<BR>&nbsp;&nbsp;&nbsp;&nbsp;&nbsp;Roditelji su doleteli sa njime u Santa Fe, gde je trebalo da provede leto. Deda je upravo objavio da je pronašao Džejmiju dobru stipendiju na univerzitetu u Albukerkiju - ukoliko je Džejmi želi.
<BR>&nbsp;&nbsp;&nbsp;&nbsp;&nbsp;Sedeli su u trpezariji u Alovoj kući, u brdima severno od Santa Fea. Večera je odavno bila gotova, i sada su sedeli i razgovarali preko velikog hrastovog stola prekrivenog ostacima kozjeg pečenja.
<BR>&nbsp;&nbsp;&nbsp;&nbsp;&nbsp;Trpezarija je bila prostrana i sveža, sa zakošenom tavanicom sa gredama visoko iznad poda od lakirane bukove lamperije. Kroz veliki prozor Džejmi je mogao da vidi niske porodične kuće na padinama koje su se spuštale ka gradu. Većina je bila Alovo vlasništvo; zimi ih je iznajmljivao skijašima, a preko cele godine turistima željnim kupovine pravih indijanskih rukotvorina. Sunce se spuštalo ka sve tamnijim planinama. Uskoro će nebo prošarati još jedan spektakularni, novomeksički zalazak Sunca.
<BR>&nbsp;&nbsp;&nbsp;&nbsp;&nbsp;Džejmi je počistio svaki komadić kabrita do koga je došao, uživajući u začinima koje je Alov kuvar neštedimice koristio. Njegova majka, koja je mogla bez problema da jede zečetinu, pa čak i žablje batake, jedva da je dodirnula jelo. Otac je lako pojeo svoju porciju, ali sada je nesvesno trljao grudi, kao da su mu začini smetali.
<BR>&nbsp;&nbsp;&nbsp;&nbsp;&nbsp;"Sigurna sam da si mislio najbolje, Ale", govorila je Lusila uz svoj najljupkiji osmeh male devojčice, "ali mi smo smatrali da će Džejmi ostati kod kuće i upisati se na Berkli."
<BR>&nbsp;&nbsp;&nbsp;&nbsp;&nbsp;"Dečaku će dobro činiti da pogleda stvari iz drugog ugla", odgovorio je Al, izvlačeći iz džepa na košulji kutiju tankih, tamnih cigarilosa. "Školovanje bi trebalo upravo tome da služi, zar ne: da se dobije obrazovanje. To znači nešto više od knjiga i sedenja u učionici, zar ne?"
<BR>&nbsp;&nbsp;&nbsp;&nbsp;&nbsp;Lusila se namrštila na svekra dok je ovaj palio cigarilos i duvao prvi oblak plavičastog dima ka gredama na tavanici. Oštro je pogledala svog muža.
<BR>&nbsp;&nbsp;&nbsp;&nbsp;&nbsp;Džerom Votermen se malo nakašljao. "Tata, dečko se još nije odlučio ni šta želi da studira, a kamoli gde će se upisati na fakultet."
<BR>&nbsp;&nbsp;&nbsp;&nbsp;&nbsp;Razgovaraju kao da ću ja donositi odluku, pomislio je Džejmi. A nisu me uopšte pitali šta mislim.
<BR>&nbsp;&nbsp;&nbsp;&nbsp;&nbsp;Otac je nastavio. "S obzirom na ocene koje ima i na rezultate testa za profesionalnu orijentaciju..."
<BR>&nbsp;&nbsp;&nbsp;&nbsp;&nbsp;"Oh, mani to sranje!" obrecnuo se Al. Potom je uputio svoj najljubazniji osmeh snaji. "Izvini na izrazu, Lusila. Ali mislio sam da ti psiholozi ne bi umeli da nađu ni tvora u sopstvenom ormaru, a kamoli da pomognu sedamnaestogodišnjaku da shvati kuda želi da se uputi u životu."
<BR>&nbsp;&nbsp;&nbsp;&nbsp;&nbsp;"Ne želim da se Džejmi pretvori u Indijanca", odlučno je rekla Lusila.
<BR>&nbsp;&nbsp;&nbsp;&nbsp;&nbsp;Al se zagrcnuo, što je Džejmi često viđao da čini u radnji, kada bi mu trebao na trenutak da razmisli šta dalje da kaže.
<BR>&nbsp;&nbsp;&nbsp;&nbsp;&nbsp;"Kako to misliš, Lusi? Misliš da hoću da mi radi u prodavnici, da uslužuje turiste sa Beverli Hilsa ili iz Njujorka? Misliš da želim da protraći život u nekom ukletom pueblu, gajeći oce i pijući pivo do kraja života?"
<BR>&nbsp;&nbsp;&nbsp;&nbsp;&nbsp;"Pokazao je sklonost ka nauci", rekao je Džeri.
<BR>&nbsp;&nbsp;&nbsp;&nbsp;&nbsp;"Pa, onda, neka studira nauku! U Albukerkiju imaju dobre naučnike. Razne geologe i tome slično."
<BR>&nbsp;&nbsp;&nbsp;&nbsp;&nbsp;Geologija. Džejmi je proveo mnoge sate skupljajući kamenje po isušenim bregovima i jarugama. Al ga je odveo u Kolorado da vidi kuće na litici u Mesa Verde, i u Arizonu do Velikog Kanjona i ogromnog meteorskog kratera.
<BR>&nbsp;&nbsp;&nbsp;&nbsp;&nbsp;"U Berkliju se nalaze neki od najboljih naučnika na svetu", kruto je odvratila Lusila. "Samo na odeljenju za fiziku..."
<BR>&nbsp;&nbsp;&nbsp;&nbsp;&nbsp;Al ju je prekinuo. "Prokletstvo, sedimo i pričamo o dečkovoj budućnosti kao da on uopšte nije ovde. Džejmi! Šta ti misliš o svemu ovome? Šta imaš da kažeš?"
<BR>&nbsp;&nbsp;&nbsp;&nbsp;&nbsp;Džejmi se setio Velikog Kanjona. Ponor urezan u Zemlju. Boje raznih slojeva stenja, sloj za slojem. Čitava istorija sveta ucrtana u stenje, istorija koja se proteže neverovatno daleko u odnosu na vreme postojanja ljudskih bića.
<BR>&nbsp;&nbsp;&nbsp;&nbsp;&nbsp;"Geologija mi se dopada", rekao je. "Mislim da bih voleo da studiram geologiju."
<BR>
<BR>&nbsp;&nbsp;&nbsp;&nbsp;&nbsp;Prošlo je više od sata otkako su pošli. Džejmi je opipavao amajliju u džepu dok se rover penjao strminom grebena, polako napredujući uz sve veći nagib prošaran kamenjem i šljunkom. Crveno tle je delovalo peskovito i neravno. Džejmi je čuo električne motore svakog točka kako zuje od napora.
<BR>&nbsp;&nbsp;&nbsp;&nbsp;&nbsp;Voznesenski je sasvim usporio. Gledajući napred, Džejmi je video samo sve bliži vrh prevoja i ružičasto nebo iza njega. Ni oblačka na nebu. Bilo je vedro i prazno kao duboka plava nebesa kakva je gledao u Novom Meksiku.
<BR>&nbsp;&nbsp;&nbsp;&nbsp;&nbsp;"Zar ne možemo brže?" nestrpljivo je upitao. "Vlaga će potpuno ispariti iz vazduha dok ne stignemo..."
<BR>&nbsp;&nbsp;&nbsp;&nbsp;&nbsp;Voznesenski je naglo nagazio kočnice. Džejmi je poleteo napred, refleksno pruživši ruke ka kontrolnoj ploči. Zaustio je da se pobuni, a onda je zinuo pred prizorom sa druge strane plastičnog mehura.
<BR>&nbsp;&nbsp;&nbsp;&nbsp;&nbsp;"Tu smo", rekao je Voznesenski.
<BR>&nbsp;&nbsp;&nbsp;&nbsp;&nbsp;Ono što je Džejmi mislio da je greben bila je, zapravo, ivica kanjona. Iza nje se pružala ogromna, prazna, zjapeća praznina. Nalazili su se na ivici litice koja se obrušavala kilometrima u dubinu. Još koji metar, i rover bi se preturio preko ivice i zauvek nestao.
<BR>&nbsp;&nbsp;&nbsp;&nbsp;&nbsp;"Isuse Hriste", jeknuo je Džejmi.
<BR>&nbsp;&nbsp;&nbsp;&nbsp;&nbsp;Voznesenski je odgovorio gunđanjem.
<BR>&nbsp;&nbsp;&nbsp;&nbsp;&nbsp;Džejmi se uspravio u sedištu da bi zavirio što dublje u beskraj ogromnog Titonijumovog Rascepa. Osetio je vrtoglavicu, a znao je da je to samo jedan ogranak Valis Marinerisa, da se sistem dolina proteže više od tri hiljade kilometara ka istoku, od čega mu se još više zavrtelo u glavi.
<BR>&nbsp;&nbsp;&nbsp;&nbsp;&nbsp;A onda je osetio da mu se srce steže u grudima. "Mihaile - tu je. Izmaglica..."
<BR>&nbsp;&nbsp;&nbsp;&nbsp;&nbsp;Krhko sivo pramenje izmaglice lebdelo je daleko dole u ogromnom kanjonu, kao utvarna reka koja nemo teče pred njihovim očima.
<BR>&nbsp;&nbsp;&nbsp;&nbsp;&nbsp;"Sunce još nije doprlo toliko duboko u kanjon", rekao je Voznesenski.
<BR>&nbsp;&nbsp;&nbsp;&nbsp;&nbsp;"Da." Džejmi je sasvim ustao i pošao ka vazdušnoj komori i skafandrima. "Hodi, moramo da snimimo ovo pre nego što oblaci ispare. Tamo dole ima vlage, Mihaile! Ima vode!"
<BR>&nbsp;&nbsp;&nbsp;&nbsp;&nbsp;"Čestice leda", rekao je Rus. Pošao je za Džejmijem ka skafandrima.
<BR>&nbsp;&nbsp;&nbsp;&nbsp;&nbsp;"Topi se u tečnu vodu."
<BR>&nbsp;&nbsp;&nbsp;&nbsp;&nbsp;"I isparava."
<BR>&nbsp;&nbsp;&nbsp;&nbsp;&nbsp;"I ponovo se stvara sledeće noći." Džejmi se brzo uvlačio u donji deo skafandra. "Vlaga ne nestaje. Ostaje u dolini - barem neko vreme."
<BR>&nbsp;&nbsp;&nbsp;&nbsp;&nbsp;Nikada nije toliko brzo obukao skafander. Posle donjeg dela, navukao je čizme (tako je mnogo brže išlo), a onda gornji deo, pa na kraju kacigu. Voznesenski mu je pomogao oko ranca i proverio sve spojeve dok je Džejmi podrhtavao kao lovački pas na tragu.
<BR>&nbsp;&nbsp;&nbsp;&nbsp;&nbsp;Kad je posegao za video kamerom, Voznesenski se strogo oglasio. "Rukavice! Misli pre nego što iziđeš. Pređi čitav spisak provera bez obzira na to koliko si uzbuđen."
<BR>&nbsp;&nbsp;&nbsp;&nbsp;&nbsp;"Hvala", postiđeno je rekao Džejmi.
<BR>&nbsp;&nbsp;&nbsp;&nbsp;&nbsp;"Zapravo", nastavio je Voznesenski, stavljajući kacigu i pričvršćujući je oko vrata, "što si uzbuđeniji, tim više moraš primorati sebe da se zaustaviš i pređeš listu provere tačku po tačku."
<BR>&nbsp;&nbsp;&nbsp;&nbsp;&nbsp;"U pravu si", nestrpljivo je rekao Džejmi.
<BR>&nbsp;&nbsp;&nbsp;&nbsp;&nbsp;Rus mu se nasmešio, pri čemu je izgledao kao zdepasti medved koji reži. "Ako pogineš ovde, imaću grdnih problema sa dr Lijem i kontrolom u Kalinjingradu."
<BR>&nbsp;&nbsp;&nbsp;&nbsp;&nbsp;Džejmi mu je uzvratio osmehom. "Ne bih voleo da te uvalim u nevolje, Mihaile."
<BR>&nbsp;&nbsp;&nbsp;&nbsp;&nbsp;"Dobro. Sada smo spremni da iziđemo napolje."
<BR>&nbsp;&nbsp;&nbsp;&nbsp;&nbsp;Nije bilo pravedno zvati ga kanjonom. Džejmi nije mogao da vidi drugu stranu, nalazila se iza horizonta. Ambis nazvan Titonijumov Rascep bio je toliko ogroman, toliko zapanjujući, da je u prvi mah Džejmi samo zurio u njega kroz vizir, obamro od uzbuđenja i neizbežnog strahopoštovanja.
<BR>&nbsp;&nbsp;&nbsp;&nbsp;&nbsp;Iznenada su mu se u umu pojavile reči iz davno zaboravljenog detinjstva:
<BR>&nbsp;&nbsp;&nbsp;&nbsp;&nbsp;Ovo su reči Žene Promena,
<BR>&nbsp;&nbsp;&nbsp;&nbsp;&nbsp;mudrost koju je predala Svetom Narodu: Jedini
<BR>&nbsp;&nbsp;&nbsp;&nbsp;&nbsp;cilj čoveka jeste lepota, a lepota se može
<BR>&nbsp;&nbsp;&nbsp;&nbsp;&nbsp;naći samo u skladu.
<BR>&nbsp;&nbsp;&nbsp;&nbsp;&nbsp;"Kamera", začuo je preko slušalica Voznesenskog. "Sunce počinje da rastapa izmaglicu."
<BR>&nbsp;&nbsp;&nbsp;&nbsp;&nbsp;Džejmi se stresao u skafandru i dao se na posao. Prešao je kamerom duž cele doline, pa onda od ivice na kojoj su stajali do zamagljenog horizonta. Gde god ih je Sunce doticalo, oblaci su se rastapali i nestajali. Kao stari mitovi o duhovima koji nestaju kada iziđe Sunce, pomislio je Džejmi.
<BR>&nbsp;&nbsp;&nbsp;&nbsp;&nbsp;"Nije u redu zvati ovo dolinom", mrmljao je dok je snimao. "To je kao kad bismo Tihi okean zvali barom."
<BR>&nbsp;&nbsp;&nbsp;&nbsp;&nbsp;"Ako ćeš imati ovde posla još neko vreme", javio se Voznesenski, "ja ću postaviti sondu."
<BR>&nbsp;&nbsp;&nbsp;&nbsp;&nbsp;"U redu", odgovorio je Džejmi. "Biće mi dobro ovde."
<BR>&nbsp;&nbsp;&nbsp;&nbsp;&nbsp;Satima je gledao kako se magla rastapa dok je Sunce izlazilo sve više na bledo ružičastom nebu. U najdubljim pukotinama stenja sigurno ima mesta gde se magla zadržava, gde Sunce ne dopire, mislio je Džejmi. Male oaze gde postoje kapi tečne vode i toplota Sunca koje zagreva stenje. Mali džepovi u dubini gde se život može održati.
<BR>&nbsp;&nbsp;&nbsp;&nbsp;&nbsp;Do podneva je snimio tri video kasete i upravo je u kameru ubacivao četvrtu. Magla je gotovo sasvim nestala i sada je video kamene oblike kako stoje kao ponosni drevni grudobrani, pružajući se u oba pravca od mesta gde je stajao. Dno kanjona bilo je tako duboko da je video samo delić, blizu zakrivljenog horizonta. Maglovite senke još su se zadržavale oko stenja.
<BR>&nbsp;&nbsp;&nbsp;&nbsp;&nbsp;"Diferencirano je, Mihaile", rekao je u mikrofon. "Stene su slojevite. Ovde je nekada postojao okean, ili možda ogromna reka. Pogledaj te slojeve."
<BR>&nbsp;&nbsp;&nbsp;&nbsp;&nbsp;Voznesenski je opet bio kraj njega. "Sve stenje mi izgleda crveno."
<BR>&nbsp;&nbsp;&nbsp;&nbsp;&nbsp;Džejmi se nasmejao. "A na Zemlji sve drveće izgleda zeleno. Ali postoje različite nijanse, Mihaile."
<BR>&nbsp;&nbsp;&nbsp;&nbsp;&nbsp;Pokazao mu je liticu. "Pogledaj tamo. Vidiš, ovaj gornji sloj je vertikalno ispucao i prilično je izlokan. Ali sloj pod njim je glatkiji i mnogo je tamniji."
<BR>&nbsp;&nbsp;&nbsp;&nbsp;&nbsp;"A, da", rekao je Voznesenski. "Sada vidim."
<BR>&nbsp;&nbsp;&nbsp;&nbsp;&nbsp;"A sloj dalje je prošaran žućkastim elementima. Možda je to boksit, ili nešto nalik. Ovo područje mora da je nekada bilo mnogo toplije, nekad davno."
<BR>&nbsp;&nbsp;&nbsp;&nbsp;&nbsp;"Misliš? Zašto?"
<BR>&nbsp;&nbsp;&nbsp;&nbsp;&nbsp;Džejmi je zaustio da odgovori, a onda je shvatio da se bavi dokonim mozganjem. "Dobro pitanje. Još ćemo od tebe napraviti naučnika."
<BR>&nbsp;&nbsp;&nbsp;&nbsp;&nbsp;Rus mu je odgovorio dubokim smehom. "Teško."
<BR>&nbsp;&nbsp;&nbsp;&nbsp;&nbsp;Džejmi je začkiljio prema suncu. "Hajde da postavimo čekrk. Hoću da..."
<BR>&nbsp;&nbsp;&nbsp;&nbsp;&nbsp;"Ne tamo dole!"
<BR>&nbsp;&nbsp;&nbsp;&nbsp;&nbsp;"Samo prva tri sloja", odgovorio je Džejmi. "Znam da ne možemo dopreti ni blizu dna. Ali barem mogu da stignem do tog sloja prošaranog žutim. Hajde, Sunce počinje da osvetljava ovu stranu."
<BR>&nbsp;&nbsp;&nbsp;&nbsp;&nbsp;"A ručak?"
<BR>&nbsp;&nbsp;&nbsp;&nbsp;&nbsp;"Ti možeš da ručaš pošto postavimo čekrk. Ja sam suviše uzbuđen da bih jeo."
<BR>&nbsp;&nbsp;&nbsp;&nbsp;&nbsp;Voznesenski je tvrdoglavo zahtevao da obojica jedu pre nego što montiraju čekrk i planinarske vezove.
<BR>&nbsp;&nbsp;&nbsp;&nbsp;&nbsp;"Ishrana je važna", tvrdio je. "Mnoge greške čine se zbog gladi."
<BR>&nbsp;&nbsp;&nbsp;&nbsp;&nbsp;Džejmi je morao da se nasmeši. "Zvučiš kao reklama za kornflejk, Mihaile."
<BR>&nbsp;&nbsp;&nbsp;&nbsp;&nbsp;U roveru su skinuli samo kacige i rukavice. Ručali su u skafandrima, ovlaš oslonjeni o napola sklopljene krevete. Voznesenski je izneo bocu vitaminskih pilula iz male apoteke.
<BR>&nbsp;&nbsp;&nbsp;&nbsp;&nbsp;"Zaboravili smo za doručkom", rekao je dok je dodavao bocu Džejmiju.
<BR>&nbsp;&nbsp;&nbsp;&nbsp;&nbsp;"Tačno." Džejmi je istresao jednu narandžastu pilulu. "Ne bih voleo da propustim porodicu Kremenko."
<BR>&nbsp;&nbsp;&nbsp;&nbsp;&nbsp;Voznesenski se zbunjeno nasmešio. "To nije šala. U našoj ishrani nedostaju vitamini; naša koža nije izložena suncu. Moramo uzimati vitamine."
<BR>&nbsp;&nbsp;&nbsp;&nbsp;&nbsp;"Osim toga", zavitlavao se Džejmi, "tako je zapisano u pravilima misije."
<BR>&nbsp;&nbsp;&nbsp;&nbsp;&nbsp;Ubacio je pilulu u usta i progutao je sa ostatkom kafe. Bože, šta bih dao za jednu pravu kafu umesto ovog instant sranja!
<BR>&nbsp;&nbsp;&nbsp;&nbsp;&nbsp;Primetio je da je Sunce doprlo u kabinu.
<BR>&nbsp;&nbsp;&nbsp;&nbsp;&nbsp;"Hajde, Mihaile, traćimo vreme."
<BR>&nbsp;&nbsp;&nbsp;&nbsp;&nbsp;Imali su pune ruke posla dok su namestili Džejmiju vezove i pričvrstili ih za čekrk. Rus je ostao na straži kraj čekrka, a Džejmi je počeo da se spušta niz strmu liticu. Daleko, daleko dole među stenjem još je zaostao poneki pramen magle, utvarno siv, polako narastajući i smanjujući se kao dugački okeanski talasi ili kao dah usnulog diva.
<BR>&nbsp;&nbsp;&nbsp;&nbsp;&nbsp;Suprotni zid kanjona nije se video, bio je suviše daleko iza horizonta. Umesto osećanja zatvorenosti koje ga je plašilo u Noktis Labirintusu, Džejmi je sada imao utisak da se spušta niz neku mesu kod kuće u Novom Meksiku. Najveća mesa koju je iko ikada video, pomislio je dok je gledao između stopala ka dnu, kilometrima udaljenom. Da je ovo u Novom Meksiku, drugi zid kanjona bio bi na Njufaundlendu.
<BR>&nbsp;&nbsp;&nbsp;&nbsp;&nbsp;Jedva je primorao sebe da usmeri pažnju na uzimanje uzoraka stenja. Ipak, dok je počinjao posao, viseći u vezovima, pitao se kako izgleda svet na dnu najvećeg kanjona u Sunčevom sistemu. Nismo očekivali izmaglicu usred leta, nismo mislili da će u vazduhu biti dovoljno vlage za to. Možda u bazenu Helasa. Ali ovde je nismo očekivali. Voleo bih da sam mogao da uzmem uzorke magle. Možda su to kristali leda. Ali ne izgleda kao ledena magla. A kako da se uverim? Ovde su pravila drugačija; uslovi svakako jesu. Dole, na dnu kanjona, ekosistem je svakako potpuno drugačiji od onog koji smo videli na površini. Možda je tamo vazduh gušći. Vlažniji. Topliji. Možda tamo dole postoji život, skriven u toplim malim nišama, kao što su naši preci živeli u pećinama.
<BR>&nbsp;&nbsp;&nbsp;&nbsp;&nbsp;Trebalo je da ovde postavimo bazu, a ne tamo na onoj praznoj ravnici. Tada bismo mogli da natenane ispitujemo kanjon. Ova stara pukotina u tlu može nam ispričati više od bilo kog mesta na Marsu.
<BR>&nbsp;&nbsp;&nbsp;&nbsp;&nbsp;Viseći u vezovima, na nekoliko metara ispod ivice kanjona i mnogo kilometara iznad maglovitog dna, Džejmi je utvrdio da su litice ovde sasvim drugačije nego u Noktis Labirintusu. Tamo su jednolične, od gvožđa crvenkaste stene. Ovde su slojevite, pruga za prugom, izlokane i istrošene kao mese kod kuće, bogate stranice okamenjene knjige koja pripoveda čitavu istoriju ovog sveta onima koji imaju znanja i strpljenja da je pročitaju.
<BR>&nbsp;&nbsp;&nbsp;&nbsp;&nbsp;Najviši sloj litice, odmah pod ivicom, bio je gotovo mek; kamen je bio mrvljiv i lako se lomio. Na Zemlji bi ga u geološkom trenu odneli vetrovi i kiše. Ali ovde, na blagom, mirnom, suvom Marsu, ostaće takav eonima, nedirnut osim spore erozije od Sunčeve toplote i noćne hladnoće od koje je i ispucao. No, bio je spreman da se opkladi da u ovom sloju nema vlage. Čak ni permaslane. Da je nekada i bilo, širenje i skupljanje vode tokom dnevno-noćnog ciklusa začas bi izmrvilo ovako meki kamen.
<BR>&nbsp;&nbsp;&nbsp;&nbsp;&nbsp;Naredni sloj bio je od mnogo čvršćeg kamena, tamnije crvenog. Više gvožđa, pretpostavio je Džejmi. Šerogit, kao meteor koji sam našao na Antarktiku.
<BR>&nbsp;&nbsp;&nbsp;&nbsp;&nbsp;Džejmi se dobro oznojio sa cepinom dok nije u slobodnoj ruci imao nekoliko komadića stene. Mnogi delići, veliki i mali, padali su dole, odzvanjajući, nestajući iz dometa oka i uha i putujući ka dalekom dnu. Dok je ubacivao uzorke u kesicu, Džejmi je shvatio da je natopljen znojem od napora. Ventilatori u skafandru su brujali, zvučeći gotovo ljutito što su toliko opterećeni. Duboko je udahnuo konzervisani vazduh i pažljivo zakačio cepin za pojas pre nego što je izvukao hemijsku olovku (garantovano funkcioniše i u bestežinskom stanju) i tačno označio uzorak: datum, vreme, tačno rastojanje od ivice. Dubinu je saznao tako što je Voznesenski očitao oznake na zupčaniku čekrka.
<BR>&nbsp;&nbsp;&nbsp;&nbsp;&nbsp;"Nije ostalo još mnogo dnevnog svetla." Glas Voznesenskog zvučao je daleko i bezosećajno kao glas kompjutera.
<BR>&nbsp;&nbsp;&nbsp;&nbsp;&nbsp;Džejmi je podigao pogled, a onda oslonio čizmu o stenu kako bi se okrenuo u vezovima. Osetio je milion vrelih uboda u nozi. Dok je visio u vezovima, obe noge su mu utrnule. Džejmi je gunđao i psovao u sebi dok je mahao nogama i mrdao prstima da bi ponovo pokrenuo cirkulaciju. Činilo mu se da mu čitava kolonija mrava gricka noge.
<BR>&nbsp;&nbsp;&nbsp;&nbsp;&nbsp;"Šta je bilo?" Voznesenski je sada zvučao uznemireno. "Je li ti dobro?"
<BR>&nbsp;&nbsp;&nbsp;&nbsp;&nbsp;"Noge su mi utrnule", odgovorio je Džejmi.
<BR>&nbsp;&nbsp;&nbsp;&nbsp;&nbsp;"Izvući ću te."
<BR>&nbsp;&nbsp;&nbsp;&nbsp;&nbsp;"Ne... biće mi dobro za koji minut. Hoću da siđem i do trećeg sloja, tamo gde je prošaran žutim."
<BR>&nbsp;&nbsp;&nbsp;&nbsp;&nbsp;"Vreme odmiče."
<BR>&nbsp;&nbsp;&nbsp;&nbsp;&nbsp;"Kao i uvek, zar ne?" Džejmi je pogledao preko prostranog ponora i primetio da senke pužu prema njemu. "Imamo još barem čitav sat."
<BR>&nbsp;&nbsp;&nbsp;&nbsp;&nbsp;"Jedan sat", odlučno je rekao Voznesenski.
<BR>&nbsp;&nbsp;&nbsp;&nbsp;&nbsp;"Dobro. Važi."
<BR>&nbsp;&nbsp;&nbsp;&nbsp;&nbsp;Džejmi je ugurao kesu sa uzorcima u džep na desnoj butini, odmah kraj amajlije, a onda pružio ruku ka dugmićima na grudima koji su upravljali čekrkom. I sledio se.
<BR>&nbsp;&nbsp;&nbsp;&nbsp;&nbsp;Zakačio je pogledom tamnu pukotinu u litici na oko kilometar levo, horizontalnu pukotinu sa ravnim dnom i blago ispupčenim kamenom odozgo. Kao pukotine u Mesa Verde gde su Drevni sagradili svoje selo od osušenih cigli od blata.
<BR>&nbsp;&nbsp;&nbsp;&nbsp;&nbsp;A u pukotini su stajale građevine.
<BR>&nbsp;&nbsp;&nbsp;&nbsp;&nbsp;Džejmi je osetio da ostaje bez daha, da mu se utroba grči, kao da ga je neko iznenada gurnuo sa vrha najviše planine u Vaseljeni.
<BR>&nbsp;&nbsp;&nbsp;&nbsp;&nbsp;Ne mogu biti zgrade, pomislio je. No, dok je zurio, jasno je razabirao pravougaone oblike, zidove, kule. Nije bilo izmaglice da mu ometa vid; na ovoj visini vazduh je bio jasan kao uglačano ogledalo.
<BR>&nbsp;&nbsp;&nbsp;&nbsp;&nbsp;Pipajući po pojasu i ne skidajući pogled sa prizora, Džejmi je našao zakačenu video kameru i istrgao je jednim pokretom. Zveknuo je njome o vizir, iznenađeno trgao glavu, a onda ju je umirio i podesio teleskopska sočiva.
<BR>&nbsp;&nbsp;&nbsp;&nbsp;&nbsp;Ruke su mu se toliko tresle da je isprva video samo nejasnu, razmazanu sliku. Ljutito, režeći u sebi, nagnao je sebe na očajmičku smirenost, kao uplašen čovek koji zna da mora tačno naciljati pištoljem inače će poginuti.
<BR>&nbsp;&nbsp;&nbsp;&nbsp;&nbsp;Tamna pukotina u steni se umirila i izoštrila. Duboko u njoj, prilično zaklonjene senkama od stene odozgo, videle su se ravne površine i nazupčani obrisi beličastog kamena.
<BR>&nbsp;&nbsp;&nbsp;&nbsp;&nbsp;Sada je bio ledeno miran. Ovo je kamenje, rekao je u sebi. Nisu zgrade. Samo formacija stenja koja pomalo liči na zidove i kule kakve bi načinila inteligentna stvorenja.
<BR>&nbsp;&nbsp;&nbsp;&nbsp;&nbsp;Pa ipak.
<BR>&nbsp;&nbsp;&nbsp;&nbsp;&nbsp;Prebacio je sočiva na najveće uvećanje, a onda stegao okidač kamere sve dok tiho pištanje nije označilo da je stigao do kraja kasete. Tek tada je spustio kameru sa očiju.
<BR>&nbsp;&nbsp;&nbsp;&nbsp;&nbsp;"Idem gore", rekao je, vičući iako mu je mikrofon pod kacigom bio na jedva koji centimetar od usana.
<BR>&nbsp;&nbsp;&nbsp;&nbsp;&nbsp;Voznesenski je delovao iznenađeno. "Nešto ne valja?"
<BR>&nbsp;&nbsp;&nbsp;&nbsp;&nbsp;"Ne, Mihaile, naprotiv. Nešto jako dobro."
<BR>&nbsp;&nbsp;&nbsp;&nbsp;&nbsp;"Šta? Šta si rekao?"
<BR>&nbsp;&nbsp;&nbsp;&nbsp;&nbsp;Čekrku je trebalo više od petnaest minuta da ga izvuče na ivicu kanjona. Džejmi nije bio svestan da se toliko spustio. Proveo je vreme uglavnom pokušavajući da zaviri u pukotinu, da obuzda maštu, da ostane miran i ne počne da blebeće čim se nađe gore, sa Rusom.
<BR>&nbsp;&nbsp;&nbsp;&nbsp;&nbsp;Pukotina se nije videla sa ivice. Žurno se oslobađao vezova dok je govorio Voznesenskom. "Uskači u vezove, Mihaile. Brzo! Dole ima nešto što moraš da vidiš."
<BR>&nbsp;&nbsp;&nbsp;&nbsp;&nbsp;"Ja? Zašto..."
<BR>&nbsp;&nbsp;&nbsp;&nbsp;&nbsp;"Nema vremena za raspravu", požurivao ga je Džejmi dok mu je navlačio vezove preko crvenog ranca i zakopčavao ih preko grudi.
<BR>&nbsp;&nbsp;&nbsp;&nbsp;&nbsp;Zbunjen i neodlučan, Voznesenski je ipak zategao vezove oko butina i prikačio ih za skafander dok je Džejmi ubacivao novu kasetu u kameru.
<BR>&nbsp;&nbsp;&nbsp;&nbsp;&nbsp;"Šta je bilo?" pitao je. "Šta si našao?"
<BR>&nbsp;&nbsp;&nbsp;&nbsp;&nbsp;"Fatamorganu, verovatno", rekao je Džejmi. "Ali možda..."
<BR>&nbsp;&nbsp;&nbsp;&nbsp;&nbsp;Brzo je opisao pukotinu i oblike u njoj. Voznesenski nije odgovorio dok se približavao ivici i počinjao da se spušta.
<BR>&nbsp;&nbsp;&nbsp;&nbsp;&nbsp;"Čekaj!" povikao je Džejmi. Gurnuo je Voznesenskom kameru u ruke i zakačio je za kopču na pojasu. "Koristi je kao teleskop. Ali ispucaj čitavu kasetu. Snimaj sve dok je ne iskoristiš čitavu."
<BR>&nbsp;&nbsp;&nbsp;&nbsp;&nbsp;"Kuda da gledam?" upitao je Voznesenski dok se spuštao. Džejmiju je izgledao kao starinski ronilac koji se spušta u dubine.
<BR>&nbsp;&nbsp;&nbsp;&nbsp;&nbsp;Džejmi ga je zasipao uputstvima dok je motor čekrka blago zujao i spuštao Voznesenskog sve niže.
<BR>&nbsp;&nbsp;&nbsp;&nbsp;&nbsp;"Vidim je!" Prvi put otkako ga je Džejmi upoznao, Rus je zvučao uzbuđeno. "Da, unutra su zanimljive formacije kamena..." naglo je zaćutao.
<BR>&nbsp;&nbsp;&nbsp;&nbsp;&nbsp;"Šta misliš?" upitao je Džejmi.
<BR>&nbsp;&nbsp;&nbsp;&nbsp;&nbsp;Dugo je vladalo ćutanje. "Ne može biti grad", konačno je odgovorio Voznesenski. "Izgleda kao prirodna formacija."
<BR>&nbsp;&nbsp;&nbsp;&nbsp;&nbsp;"Da." Džejmi je nervozno šetkao duž ivice kanjona. Rus u dubini je ćutao.
<BR>&nbsp;&nbsp;&nbsp;&nbsp;&nbsp;"Ispucao sam traku", javio je malo kasnije. "Dolazim gore."
<BR>&nbsp;&nbsp;&nbsp;&nbsp;&nbsp;"Je li to stvarno?" upitao je Džejmi dok je čekrk zujao.
<BR>&nbsp;&nbsp;&nbsp;&nbsp;&nbsp;"Jeste, stvarno je. Ali nije veštačko. Ne može biti."
<BR>&nbsp;&nbsp;&nbsp;&nbsp;&nbsp;"Nije bitno šta može, a šta ne može biti. Šta je to?"
<BR>&nbsp;&nbsp;&nbsp;&nbsp;&nbsp;"Neobična formacija stene. Ali prirodna, a ne delo ljudskih ruku."
<BR>&nbsp;&nbsp;&nbsp;&nbsp;&nbsp;"Ruku Marsovaca."
<BR>&nbsp;&nbsp;&nbsp;&nbsp;&nbsp;"Nije ni to."
<BR>&nbsp;&nbsp;&nbsp;&nbsp;&nbsp;Džejmi je znao da bi trebalo da se složi. To nije moglo biti veštačko. Nije moglo biti selo koje su sagradili inteligentni Marsovci. Nisu mogli biti preci njegovih predaka, prethodnica Mesa Verde i ostalih staništa po liticama Anasazija. Znao je da ne može.
<BR>&nbsp;&nbsp;&nbsp;&nbsp;&nbsp;No, do trenutka kad se Voznesenski ponovo našao kraj njega, oslobađajući se vezova, Džejmi je već počeo da blebeće. "Treba da dovedemo rover do tog mesta na ivici, baš iznad pukotine, pa da se spustimo i lično pogledamo unutra. Suviše smo daleko da bismo mogli biti sigurni, a ako ima izgleda, ikakvih izgleda da smo našli ostatke inteligentnog života, blagi Bože, Mihaile, to je najveće otkriće u istoriji sveta!"
<BR>&nbsp;&nbsp;&nbsp;&nbsp;&nbsp;Voznesenski je bio neobično ćutljiv, kao strogi učitelj koji je navikao na izlive oduševljenja svojih đaka. Džejmi je nastavljao da priča, a Rus je ostao nem dok su rastavljali čekrk, pakovali ga u rover i penjali se u vazdušnu komoru.
<BR>&nbsp;&nbsp;&nbsp;&nbsp;&nbsp;Kad su se našli u prednjem delu, skinuli su kacige. Džejmi je primetio da je Voznesenski neobično ozbiljan, kao da ga muči bol. Brada mu je bila pokrivena višednevnom strnjikom, od čega je izgledao još mračnije nego obično.
<BR>&nbsp;&nbsp;&nbsp;&nbsp;&nbsp;Shvatio je da je zaista preterao sa pričom. "Pa, možemo da se odvezemo tamo ujutro, čim svane. Važi?"
<BR>&nbsp;&nbsp;&nbsp;&nbsp;&nbsp;Rus je odmahnuo glavom. "Ne važi. Naredili su nam da se vratimo u bazu."
<BR>&nbsp;&nbsp;&nbsp;&nbsp;&nbsp;"Naredili? Ko? Kada?"
<BR>&nbsp;&nbsp;&nbsp;&nbsp;&nbsp;"Sad, po podne, dok si ti visio u vezovima. Naređenje je došlo preko komandne frekvencije; čuo sam ga u skafandru. Dr Li nam je lično naredio da se vratimo u bazu. Desila se nesreća."
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
