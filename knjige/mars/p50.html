<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 35: VEČE
<P>&nbsp;&nbsp;&nbsp;&nbsp;&nbsp;"Ko bi pomislio", žalila se Ilona, "da se možeš toliko umoriti iako po čitav dan samo sediš?"
<BR>&nbsp;&nbsp;&nbsp;&nbsp;&nbsp;Dugačke, tamno crvene senke protezale su se preko golog peska napolju. Džejmi je video da će Sunce zaći za oko sat.
<BR>&nbsp;&nbsp;&nbsp;&nbsp;&nbsp;"Ne raditi ništa može da bude zamornije nego fizički rad", složila se Žoana.
<BR>&nbsp;&nbsp;&nbsp;&nbsp;&nbsp;Dve žene su čitavog dana ili sedele na klupama ili stajale iza muškaraca u kabini, dok je rover napredovao preko stenovite divljine Titonijumovog Rascepa. Džejmi je vozio na smenu sa Pitom Konorsom. Glava ga je bolela od stalne napetosti; i kad je bio na suvozačkom mestu naginjao se napred u napetoj koncentraciji, sa strepnjom pazeći na stenje suviše veliko da bi ga pregazili ili kratere suviše duboke da bi ih prešli.
<BR>&nbsp;&nbsp;&nbsp;&nbsp;&nbsp;Teren kojim su putovali bio je neravan, zarđao crveni sklop niskih, zaravnjenih bregova, sa iskrzanim planinskim lancem u daljini. Baš kao Činl u Arizoni, pomislio je Džejmi, odmahujući glavom i čudeći se sličnostima između dva sveta. U onom crvenom stenju kod kuće nađene su kosti dinosaurusa, setio se.
<BR>&nbsp;&nbsp;&nbsp;&nbsp;&nbsp;"Nešto ne valja?" upitao je Konors.
<BR>&nbsp;&nbsp;&nbsp;&nbsp;&nbsp;Iznenađen, Džejmi se trgao iz razmišljanja. Astronaut mu se dobroćudno smeškao.
<BR>&nbsp;&nbsp;&nbsp;&nbsp;&nbsp;"Mrštio si se kao da te žulje cipele", rekao je Konors.
<BR>&nbsp;&nbsp;&nbsp;&nbsp;&nbsp;"Samo sam razmišljao o geologiji", odgovorio je Džejmi.
<BR>&nbsp;&nbsp;&nbsp;&nbsp;&nbsp;"Zar to boli?"
<BR>&nbsp;&nbsp;&nbsp;&nbsp;&nbsp;Džejmi se nasmejao i odmahnuo glavom.
<BR>&nbsp;&nbsp;&nbsp;&nbsp;&nbsp;Nekoliko minuta kasnije setio se da upita: "Pite, šta ti znači ono 'T'? Zašto ne koristiš prvo ime?"
<BR>&nbsp;&nbsp;&nbsp;&nbsp;&nbsp;Konorsovo izduženo lice se namrštilo. "Tajron", promrmljao je.
<BR>&nbsp;&nbsp;&nbsp;&nbsp;&nbsp;"Tajron?"
<BR>&nbsp;&nbsp;&nbsp;&nbsp;&nbsp;"Nemoj nikom reći."
<BR>&nbsp;&nbsp;&nbsp;&nbsp;&nbsp;"Zašto? To je lepo, staro irsko ime."
<BR>&nbsp;&nbsp;&nbsp;&nbsp;&nbsp;Konors se sada ponovo smešio, ali nekako tužno. "Bela deca u Nebraski nisu tako mislila. Bezbroj puta sam se tukao zbog toga. Svešteničkom sinu ne pristoji da stalno ima odrane šake. 'Pit' je mnogo lakše da se podnese."
<BR>&nbsp;&nbsp;&nbsp;&nbsp;&nbsp;Pitam se koliko je još puta morao da se bije u avijaciji, pomislio je Džejmi. I u NASA-i.
<BR>&nbsp;&nbsp;&nbsp;&nbsp;&nbsp;Nastavili su da voze dok je daleko, bledo Sunce zapadalo ka horizontu. Konors je često mrmljao u mikrofon koji mu je stajao sa slušalicama preko kratko podšišane kose. Džejmi nije nosio slušalice, ali znao je da astronaut proverava položaj na satelitskim mapama i prenosi ga Voznesenskom u bazu.
<BR>&nbsp;&nbsp;&nbsp;&nbsp;&nbsp;Sudeći po slici na ekranu u središtu kontrolne ploče, nalazili su se na manje od pet kilometara od kanjona. Džejmi je pogledao na sat; ostajalo je još petnaestak minuta dnevnog svetla.
<BR>&nbsp;&nbsp;&nbsp;&nbsp;&nbsp;Konors je zaokrenuo rover pod uglom od devedeset stepeni i zaustavio ga. Električni generator koji je pokretao motore sada je jedva primetno brujao.
<BR>&nbsp;&nbsp;&nbsp;&nbsp;&nbsp;"Dosta za danas", rekao je.
<BR>&nbsp;&nbsp;&nbsp;&nbsp;&nbsp;Pre nego što je Džejmi stigao da upita zašto su skrenuli sa kursa, Konors se preko ramena obratio ženama. "Hodite da gledamo zalazak sunca!"
<BR>&nbsp;&nbsp;&nbsp;&nbsp;&nbsp;Svi su se sabili u kabini i ćutke gledali kako neobično malo Sunce zalazi iza planinskog lanca. Nebo je od ružičastog postalo plameno crveno, a onda je sasvim pocrnelo. Džejmi je napinjao pogled, tražeći polarnu svetlost, ali ili je bila suviše slaba da bi se videla kroz zatamnjeni prozor, ili je uopšte nije bilo. Možda se javlja samo dok je Sunce aktivno, pomislio je.
<BR>&nbsp;&nbsp;&nbsp;&nbsp;&nbsp;Niko se nije pomerio. Niko nije rekao ni reč. Džejmi je osećao hladnoću marsovske noći kako se probija u kabinu kroz plastični mehur kokpita. Polako, kako su im se oči prilagođavale, nekoliko najsjajnijih zvezda je zasijalo kroz zatamnjenu plastiku.
<BR>&nbsp;&nbsp;&nbsp;&nbsp;&nbsp;"Ono mora da je Zemlja", promrmljala je Ilona svojim promuklim glasom.
<BR>&nbsp;&nbsp;&nbsp;&nbsp;&nbsp;"Ne, to je Sirijus", ispravio ju je Konors. "Ako je verovati efemeridama, Zemlja je već ispod horizonta."
<BR>&nbsp;&nbsp;&nbsp;&nbsp;&nbsp;"Nećemo je uopšte videti?" upitala je Žoana.
<BR>&nbsp;&nbsp;&nbsp;&nbsp;&nbsp;"Tek kada postane jutarnja zvezda. A dotle ćemo već biti na putu kući."
<BR>&nbsp;&nbsp;&nbsp;&nbsp;&nbsp;Džejmi je zurio u tamno nebo. Mogao je da vidi tek poneku zvezdu. Nebo je izgledalo prazno i napušteno.
<BR>&nbsp;&nbsp;&nbsp;&nbsp;&nbsp;Konors je pružio ruku da uključi termalni štitnik. "Možete li me propustiti da prođem?" upitao je žene. "Moram da nađem aspirin."
<BR>&nbsp;&nbsp;&nbsp;&nbsp;&nbsp;"Glavobolja?" upitala je Ilona.
<BR>&nbsp;&nbsp;&nbsp;&nbsp;&nbsp;"Aha. Predugo sam vozio. Mnogo je lakše upravljati avionom."
<BR>&nbsp;&nbsp;&nbsp;&nbsp;&nbsp;"I mene boli", rekla je Ilona. "Pridružiću ti se kod bočice aspirina."
<BR>&nbsp;&nbsp;&nbsp;&nbsp;&nbsp;Džejmi se pitao hoće li Ilona pokušati svoju igru i sa astronautom. Ovde neće, zaključio je. Suviše je tesno, suviše je opasno. A onda je shvatio da i njemu slepoočnice pulsiraju od bola. Dan je bio naporan, jer su stalno vozili.
<BR>&nbsp;&nbsp;&nbsp;&nbsp;&nbsp;No, kad su završili večeru, izgleda da je svima bilo bolje. Konors ih je uveseljavao pričama o doživljajima dok je bio 'prirepak' u akrobatskoj ekipi avijacije SAD.
<BR>&nbsp;&nbsp;&nbsp;&nbsp;&nbsp;"...i izvukli smo se iz petlje, gotovo se dodirujući krilima, a moj poklopac kabine samo otpadne, plop!, iz čista mira. Letimo sa četiri g i približavamo se brzini zvuka, a ja sedim usred pravog uragana, i to u svojoj rođenoj kabini!"
<BR>&nbsp;&nbsp;&nbsp;&nbsp;&nbsp;Tamnoputo lice bilo mu je živahno i razmahao se rukama da bi pokazao položaj aviona. Obe žene su napeto slušale, uperivši u Konorsa raširene oči. Džejmi je slušao na pola uva, razmišljajući o poslu koji ih čeka ujutro: da nađu bezbednu putanju niz klizište do dna kanjona. Hoće li tle biti dovoljno čvrsto da ih izdrži? Hoće li biti suviše stenovito za točkove rovera?
<BR>&nbsp;&nbsp;&nbsp;&nbsp;&nbsp;Lijeva ekipa, gore na orbiti, utrošila je poslednje četiri geološke sonde na kanjon. Potpuno automatizovane, sonde su odbacile atmosferske štitnike od vreline kad su se približile tlu, a onda su se lagano spustile na belim padobranima. Samo je jedna zaista zarila sidro sa insturmentima baš u samo klizište. Ostale tri su ga promašile, od desetak metara do čitavog kilometra.
<BR>&nbsp;&nbsp;&nbsp;&nbsp;&nbsp;Instrumenti sa te jedne sonde izvestili su da je klizište dovoljno čvrsto da rover putuje njime. Ali to je bila samo jedna tačka na klizištu. Šta ako postoje džepovi mekog, prašinastog tla? Šta ako se zaglave na pola puta naniže? Da dođu ovako blizu, a onda da budu primorani na povratak, bilo bi grozno...
<BR>&nbsp;&nbsp;&nbsp;&nbsp;&nbsp;Shvatio je da je Konors završio priču i da je otišao u kabinu na poslednji razgovor sa kupolom pre odlaska na spavanje. Ilona je pošla sa njim i sada je sedela na sedištu koje je Džejmi zauzimao čitavog dana.
<BR>&nbsp;&nbsp;&nbsp;&nbsp;&nbsp;Žoana je smeštala sto ispod donjeg ležaja, preko puta Džejmija.
<BR>&nbsp;&nbsp;&nbsp;&nbsp;&nbsp;"Jesi li dobro?" upitala je.
<BR>&nbsp;&nbsp;&nbsp;&nbsp;&nbsp;"A? Da, naravno. Dobro sam."
<BR>&nbsp;&nbsp;&nbsp;&nbsp;&nbsp;"Izgledao si zamišljeno."
<BR>&nbsp;&nbsp;&nbsp;&nbsp;&nbsp;"Razmišljao sam."
<BR>&nbsp;&nbsp;&nbsp;&nbsp;&nbsp;Blago se nasmešila. "Nije loše za naučnika da se i time bavi - povremeno."
<BR>&nbsp;&nbsp;&nbsp;&nbsp;&nbsp;"Kako si ti?" upitao je.
<BR>&nbsp;&nbsp;&nbsp;&nbsp;&nbsp;"Oh... umorna sam. I zabrinuta, valjda."
<BR>&nbsp;&nbsp;&nbsp;&nbsp;&nbsp;"Zabrinuta? Zbog čega?"
<BR>&nbsp;&nbsp;&nbsp;&nbsp;&nbsp;Sela je kraj njega i odgovorila šapatom. "Zamisli da pređemo sav ovaj put, da stignemo na dno kanjona - i da tamo ne nađemo ništa. Nikakav život."
<BR>&nbsp;&nbsp;&nbsp;&nbsp;&nbsp;Džejmi je slegnuo ramenima. "Zato smo i došli čak ovamo: da ustanovimo ima li dole života ili nema."
<BR>&nbsp;&nbsp;&nbsp;&nbsp;&nbsp;"Ali šta ako ga ne nađemo?" U njenim očima bilo je nečega što Džejmi nije mogao da dokuči, nečeg dubljeg od strepnje, dubljeg od naučničke zabrinutosti zbog ishoda istraživanja.
<BR>&nbsp;&nbsp;&nbsp;&nbsp;&nbsp;"Ako dole ne nađemo nikakav život", polako je odgovorio Džejmi, "i to će samo po sebi biti važno otkriće. Moraćemo onda da ga tražimo negde drugde."
<BR>&nbsp;&nbsp;&nbsp;&nbsp;&nbsp;Žoana je odmahnula glavom. "Ako nema života ispod magle, šta onda da očekujemo od ostatka ove smrznute pustinje? Ako ga ne nađemo ovde, Džejmi, propali smo. Neće biti druge ekspedicije na Mars."
<BR>&nbsp;&nbsp;&nbsp;&nbsp;&nbsp;"Hej, nemoj da si tako utučena", rekao je i nežno je uhvatio za rame. "Ako Mars i jeste beživotan, to nije tvoja krivica."
<BR>&nbsp;&nbsp;&nbsp;&nbsp;&nbsp;"Ali prešli smo sav ovaj put nizišta."
<BR>&nbsp;&nbsp;&nbsp;&nbsp;&nbsp;"Ne. Ne nizišta. Došli smo ovamo da naučimo sve čemu Mars može da nas nauči. To je svrha nauke, Žoana. To nije igra u kojoj se broje poeni. Negativni rezultati su jednako važni kao i pozitivni. Možda i važniji."
<BR>&nbsp;&nbsp;&nbsp;&nbsp;&nbsp;Ona je i dalje izgledala utučeno.
<BR>&nbsp;&nbsp;&nbsp;&nbsp;&nbsp;"Došli smo da tragamo za istinom", nastavio je Džejmi žurnim šapatom, "a ne da se plašimo onoga što ćemo naći, ma šta da je to."
<BR>&nbsp;&nbsp;&nbsp;&nbsp;&nbsp;Žoana nije odgovorila.
<BR>&nbsp;&nbsp;&nbsp;&nbsp;&nbsp;"Nemamo ćega da se plašimo", ponovio je. "Ma šta budemo našli - ili ne budemo našli."
<BR>&nbsp;&nbsp;&nbsp;&nbsp;&nbsp;Okrenula je glavu, ustala i požurila ka kupatilu. Džejmi je shvatio da se rasplakala. Bilo mu je žao. A bio je i zbunjen.
<BR>
<BR>&nbsp;&nbsp;&nbsp;&nbsp;&nbsp;Dok je ležao nauznak u zatamnjenom roveru, osluškujući blagi marsovki vetar sa druge strane zida, Džejmi se pitao zašto se Žoana toliko brine šta će naći na dnu kanjona.
<BR>&nbsp;&nbsp;&nbsp;&nbsp;&nbsp;Ona je biolog, govorio je sebi. Ako nađe život na Marsu, njeno ime ući će u istoriju. Ali ako ga ne nađe, uvek će se pitati nije li nešto propustila. Čitav svet će se pitati da li možda život ipak postoji, samo ona nije izvršila prave testove ili nije otišla na pravo mesto.
<BR>&nbsp;&nbsp;&nbsp;&nbsp;&nbsp;Ja sam je naveo da dođe u kanjon. Možda je trebalo da pokušamo da stignemo do ivice polarne kape. Tamo ima mnogo vodene pare, to je sigurno. Ali spustili smo se suviše daleko odatle. To će morati da sačeka naredne misije.
<BR>&nbsp;&nbsp;&nbsp;&nbsp;&nbsp;Konors je hrkao, na ležaju udaljenom deset centimetara. Na nekoliko centimetara odozgo nalazio se Žoanin ležaj. Mogao je da oseti da je budna, napeta, zabrinuta i uplašena.
<BR>&nbsp;&nbsp;&nbsp;&nbsp;&nbsp;Uplašena.
<BR>&nbsp;&nbsp;&nbsp;&nbsp;&nbsp;Džejmi je zatvorio oči u tami i setio se kada je prvi put video Žoanu Brumado. I onda je bila uplašena.
<BR>&nbsp;&nbsp;&nbsp;&nbsp;&nbsp;Svi kandidati morali su da prođu test preživljavanja na okeanu. "Postoje mali ali realni izgledi da ćete pri povratku na Zemlju morati da se spustite u okean", rekao je sedi oficir za obuku koga su pozajmili od marinaca. Iako je bilo planirano da se let u povratku završi na orbitalnoj stanici na niskoj orbiti oko Zemlje, ako nešto pođe napako, komandni deo broda se može odvojiti i usmeriti u Zemljinu atmosferu kako bi pljusnuo u okean, baš kao stari brodovi iz programa 'Apolo'.
<BR>&nbsp;&nbsp;&nbsp;&nbsp;&nbsp;"Mogli biste provesti na splavu nekoliko sati ili čak nekoliko dana", vedro je govorio oficir. "Moj posao je da vas pripremim za tu mogućnost."
<BR>&nbsp;&nbsp;&nbsp;&nbsp;&nbsp;I tako su proveli tri dana na splavu, desetak kilomatara od obale glavnog havajskog ostrva. Osmoro muškaraca i žena, uključujući i preplanulog, izboranog oficira. Žoana je bila jedna od njih.
<BR>&nbsp;&nbsp;&nbsp;&nbsp;&nbsp;Džejmi se sada sećao kako je sve vreme bila bolesna i uplašena, potpuno bleda, pesnica toliko stegnutih da su joj se nokti urezali u dlanove.
<BR>&nbsp;&nbsp;&nbsp;&nbsp;&nbsp;I on je patio od morske bolesti prvih nekoliko sati, jer su se neprekidno njihali na tamnim, ogromnim talasima. Videli su samo duboku plavu vodu i bledo nebo. Kad bi se podigli na vrh talasa, horizont se neprijatno naginjao i njihao.
<BR>&nbsp;&nbsp;&nbsp;&nbsp;&nbsp;Svako je nosio naduvani prsluk za spasavanje, u kome je danju bilo pretoplo, a noću nije grejao. Oficir im je zabranio da zavrnu rukave i nogavice. Morali su da nose i šešire sa oborenim obodom. "Sunčani udar", značajno je rekao oficir. Niko se nije bunio.
<BR>&nbsp;&nbsp;&nbsp;&nbsp;&nbsp;"Baš bi bilo sjajno otići čak na Mars, a onda se udaviti na povratku kući", rekao je jedan od kandidata, nasmešeni plavušan iz Kalifornije, građen kao dizač tegova.
<BR>&nbsp;&nbsp;&nbsp;&nbsp;&nbsp;"U ovom času", odgovorila je jedna od žena, "ne bi mi smetalo da se udavim. Bilo bi to olakšanje."
<BR>&nbsp;&nbsp;&nbsp;&nbsp;&nbsp;Oficir je naterao svakog da sklizne preko oble ivice splava i provede u vodi po jedan sat. "Nećete potonuti, jer imate prsluke. Jedino što treba da vas brine jesu ajkule."
<BR>&nbsp;&nbsp;&nbsp;&nbsp;&nbsp;Džejmi je čitav svoj sat u vodi proveo brinući zbog ajkula, dok je oficir objašnjavao kako treba osmatrati vodu u potrazi za njihovim perajima. "Naravno, ako neka dođe pravo iz dubine, nećemo je videti sve dok ne bude kasno. Tu se ništa ne može."
<BR>&nbsp;&nbsp;&nbsp;&nbsp;&nbsp;Voda je isprva delovala toplo, ali kako su minuti proticali Džejmi je osetio da mu isisava toplotu iz tela. Podižem temperaturu Tihog okeana, pomislio je. Nadam se da će ajkule to ceniti.
<BR>&nbsp;&nbsp;&nbsp;&nbsp;&nbsp;Na Žoanu je došao red pred zalazak sunca. Izgledala je ukočena od užasa, ali uspela je da prebaci noge preko klizave ivice i da gotovo bešumno sklizne u more. Ležala je u vodi gotovo kao leš, nepokretnih nogu, napeto raširenih ruku, iskolačenih očiju, čvrsto stegnutih usana.
<BR>&nbsp;&nbsp;&nbsp;&nbsp;&nbsp;Stalno se pomalo udaljavala od splava, ne čineći ni najmanji pokušaj da se vrati. Oficir je vikao i besneo na nju, ali svaki put bi se završilo tako što je morao da je privuče užetom.
<BR>&nbsp;&nbsp;&nbsp;&nbsp;&nbsp;Dok je Džejmi ležao u zatamnjenom roveru, osluškujući marsovski vetar, ponovo je video Žoanu samu u hladnom, crnom moru, užasnutu, kako trpi oficirovo očajno dranje i postiđenu pažnju ostalih kandidata, sve dok je oficir konačno nije izvukao nazad na splav. Drhteći, Žoana se umotala u ćebe i povukla se u ugao splava. Tamo se sklupčala kao fetus, ne uputivši nikome ni reč.
<BR>&nbsp;&nbsp;&nbsp;&nbsp;&nbsp;Zašto je otrpela toliki strah, pitao se Džejmi. Zašto je terala sebe da prođe sve napore obuke i da dođe ovamo na Mars?
<BR>&nbsp;&nbsp;&nbsp;&nbsp;&nbsp;A onda se setio puta na glečer, u bazi MekMardo, i konačno je shvatio čega se Žoana, zapravo, boji.
<BR>&nbsp;&nbsp;&nbsp;&nbsp;&nbsp;Boji se svog oca! Boji se da će ga razočarati. Više se boji Brumada nego smrzavanja ili ajkula ili smrti na milion kilometara od kuće. Ne boji se ona svog neuspeha. Boji se da će njega razočarati.
<BR>&nbsp;&nbsp;&nbsp;&nbsp;&nbsp;On joj je zaista opseo dušu. Ispunjava joj čitav život. Šta će raditi kada se vrati na Zemlju? Pogotovo ako ne nađemo nikakve dokaze o životu da ih pokažemo njenom starom?
<BR>&nbsp;&nbsp;&nbsp;&nbsp;&nbsp;Okrenuo se i zapao u nemiran san. Sanjao je golu marsovsku pustinju prošaranu kolibama Navahosa i raskošno odevene bogove kako silaze sa nebesa na stubovima vatre. Najveličanstveniji od svih bogova izgledao je baš kao Alberto Brumado i prostrelio je Džejmija ljutitim, blistavim pogledom orla.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
