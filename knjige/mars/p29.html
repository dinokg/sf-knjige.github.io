<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJA
<P>&nbsp;&nbsp;&nbsp;&nbsp;&nbsp;KALINJINGRAD: Na početku sovjetskog svemirskog programa, kada je opreznost zbog hladnog rata upravljala svime, lokacija svemirskih baza držana je u najvećoj mogućoj tajnosti. Za glavnu sovjetsku svemirsku bazu, na primer, tvrdilo se da se nalazi u Bajkonuru, gradu usred Kazaške repubike, području gde su nekada jahale mongolske horde i divlji konjanici Tamerlana.
<BR>&nbsp;&nbsp;&nbsp;&nbsp;&nbsp;Svemirski centar se, zapravo, nalazio kraj grada Tjuratama, više od tri stotine kilometara jugozapadno od Bajkonura, na glavnoj železničkoj pruzi Moskva-Taškent.
<BR>&nbsp;&nbsp;&nbsp;&nbsp;&nbsp;U ta vremena sumnjičavosti, Kalinjingrad se uopšte nije pominjao u javnosti, pravi kontrolni centar odakle se upravljalo najranijim letovima sa ljudskom posadom. Gagarinov pionirski let oko Zemlje, hiljade sati leta na desetak svemirskih stanica, i konačno prva ekspedicija na Mars - svime se upravljalo iz centra u Kalinjingradu, oko šest kilometara severoistočno od spoljašnjeg kružnog auto puta koji okružuje moskovsku metropolu.
<BR>&nbsp;&nbsp;&nbsp;&nbsp;&nbsp;Protokol upravljanja misijom na Mars sačinjen je davno pre nego što su svemirski brodovi i počeli da se sklapaju na orbiti oko Zemlje. Znajući da će postojati komunikacioni razmak od deset ili više minuta između Marsa i Zemlje, planeri misije poverili su punu vlast komandantu ekspedicije, dr Li Čengduu.
<BR>&nbsp;&nbsp;&nbsp;&nbsp;&nbsp;Nije bilo potrebe da dr Li kontaktira sa komandom misije u Kalinjingradu pre nego što donese odluku. Svakodnevne operacije ekipa na orbiti oko Marsa i na površini planete bile su njegova odgovornost.
<BR>&nbsp;&nbsp;&nbsp;&nbsp;&nbsp;To, ipak, nije značilo da iko može preskočiti njega.
<BR>&nbsp;&nbsp;&nbsp;&nbsp;&nbsp;Pošto je odobrio Voznesenskom i Votermenu nepredviđeni izlet do Titonijumovog Rascepa, dr Li je rutinski izvestio Kalinjingrad o promeni plana putovanja. Rutinski, u ovom slučaju, značilo je da je sačekao kraj dana pre nego što je, kao i obično, podneo izveštaj. Skretanje rovera ka Titonijumu bilo je navedeno kao tačka sedamnaest u uobičajenom dnevnom izveštaju. Sedamnaest od dvadeset dva.
<BR>&nbsp;&nbsp;&nbsp;&nbsp;&nbsp;I tako je u Rusiji bilo nešto posle četiri ujutro kada je stigao njegov izveštaj. Kontrola misije radila je u tri smene, naravno, ali glavni upravljači - oni koji donose prave odluke - duboko su spavali kada je Lijev izveštaj počeo da se pojavljuje na ekranu glavnog kontrolora u smeni.
<BR>&nbsp;&nbsp;&nbsp;&nbsp;&nbsp;To je bio Rus koji je ozbiljno shvatao svoje dužnosti. Kraj njega je pred pultom sedela i koleginica, Amerikanka, nagizdana riđokosa žena iz Laboratorije za mlazni pogon na Kaltehu. Sedeći rame uz rame, čitali su izveštaj komandanta ekspedicije sa ekrana, pri čemu je Amerikanka bila pomalo nestrpljiva zbog kolege koji je sporije čitao engleski. Kontrolni centar misije u to doba bio je miran i tih. Iako je za svim pultovima bilo ljudi, bilo je malo posla i još manje razgovora.
<BR>&nbsp;&nbsp;&nbsp;&nbsp;&nbsp;Sve dok Amerikanka nije uzviknula: "Odobrio im je! A nije proverio sa nama?"
<BR>&nbsp;&nbsp;&nbsp;&nbsp;&nbsp;Sve oči su se raširile i sve glave su se okrenule ka njima.
<BR>&nbsp;&nbsp;&nbsp;&nbsp;&nbsp;"Dr Li postupa u granicama svojih ovlašćenja..." počeo je Rus.
<BR>&nbsp;&nbsp;&nbsp;&nbsp;&nbsp;"Nije-nego", prekinula ga je Amerikanka. Njene zelene oči plamtele su od besa. "Protokol jasno kaže da se sve veće promene u rasporedu rada moraju prvo proveriti sa kontrolom misije!"
<BR>&nbsp;&nbsp;&nbsp;&nbsp;&nbsp;"Veće promene", blago je rekao Rus.
<BR>&nbsp;&nbsp;&nbsp;&nbsp;&nbsp;"A vi mislite da skretanje rovera za šest stotina kilometara nije veća promena?" Izvukla je telefon ispod pulta i počela da ukucava broj. "Koliko, uostalom, ima goriva u tom roveru? Zar ne dovode sebe u opasnost da se negde zaglave?"
<BR>&nbsp;&nbsp;&nbsp;&nbsp;&nbsp;Rus se pozabavio tastaturom, i umesto Lijevog izveštaja na ekranu su se pojavile specifikacije marsovskog rovera.
<BR>&nbsp;&nbsp;&nbsp;&nbsp;&nbsp;"Ima radijus kretanja od hiljadu kilometara", rekao je. "Više od polovine ukupne mase čini gorivo. Ogroman faktor sigurnosti."
<BR>&nbsp;&nbsp;&nbsp;&nbsp;&nbsp;"E, ako pođu na dodatnih hiljadu dvesta kilometara puta, onda se faktor smanjuje."
<BR>&nbsp;&nbsp;&nbsp;&nbsp;&nbsp;"Zovete glavnog upravnika misije u ovo doba?"
<BR>&nbsp;&nbsp;&nbsp;&nbsp;&nbsp;"Pobogu, ne, nisam toliko luda", odgovorila je Amerikanka, nasmešivši se uprkos besu. "Zovem Hjuston."
<BR>&nbsp;&nbsp;&nbsp;&nbsp;&nbsp;Rus joj je uzvratio osmehom. "Ah - a oni će probuditi šefa."
<BR>&nbsp;&nbsp;&nbsp;&nbsp;&nbsp;"Tako je. Ja se možda lako naljutim, ali nisam glupa."
<BR>
<BR>&nbsp;&nbsp;&nbsp;&nbsp;&nbsp;HJUSTON: Lanac komande na Zemlji bio je podeljen, kao i sve drugo u vezi sa misijom na Mars, u dva kanala. Dok je kontrola misije bila u Kalinjingradu, postojala je 'siva' kontrola u starom centru NASA-e, na Klir Lejku, blizu Hjustona.
<BR>&nbsp;&nbsp;&nbsp;&nbsp;&nbsp;Centar je sagrađen početkom šezdesetih godina dvadesetog veka, kao politički poen za Teksas. Prvobitno predviđen kao Svemirski centar za letove sa ljudskom posadom, kasnije je postao dom astronautima, mesto gde su se planirale i odakle su se izvodile sve aktivnosti sa ljudskom posadom. Dobio je ime po Lindonu B. Džonsonu. Kao potpredsednik, Džonson je predsedavao Svemirskim većem Džona F. Kenedija i uporno gurao hrabar plan da se Amerikanci spuste na Mesec pre kraja šezdesetih.
<BR>&nbsp;&nbsp;&nbsp;&nbsp;&nbsp;No, ma koliko inženjeri brzo radili, plime istorije bile su brže. Kada su prvi astronauti stupili na Mesec, Kenedi je već bio mrtav a njegov naslednik, Džonson, izgubio je na izborima. Američki svemirski program, naizgled na vrhuncu uspeha, bio je ugušen i bukvalno ubijen, kao žrtva vijetnamskog rata koji je Džonson produbio.
<BR>&nbsp;&nbsp;&nbsp;&nbsp;&nbsp;No, Džonsonov svemirski centar je opstao, pa je čak i rastao. Kao osovina svih svemirskih aktivnosti sa ljudskom posadom, postao je štab za stotine astronauta regrutovanih da lete svemirskim šatlom i njegovim naslednicima. Svi su obučavani ovde pre nego što bi im bilo dozvoljeno da odlete na američku orbitalnu stanicu 'Sloboda' ili na neku od stranih (pa čak i privatnih) orbitalnih stanica koje su kružile oko Zemlje.
<BR>&nbsp;&nbsp;&nbsp;&nbsp;&nbsp;Na prvi pogled, Džonsonov svemirski centar najviše je ličio na univerzitet. Moderne staklene zgrade i negovani travnjaci, opuštena atmosfera, mladi muškarci i žene koji šetaju između zgrada ili se voze duž širokih, drvećem oivičenih ulica. No, na glavnom ulazu počivala je mamutska raketa 'Saturn V', fosil iz razdoblja 'Apola', izvaljena na bok kao nasukani kit. A iza visokih tornjeva od čelika i stakla nalazile su se manje zgrade, bez prozora, koje su zujale od električne energije i tutnjave pumpi i motora.
<BR>&nbsp;&nbsp;&nbsp;&nbsp;&nbsp;U jednoj od takvih zgrada nalazio se 'sivi' centar kontrole misije. Bilo je nešto posle osam, u toplo, mirno teksaško veče, kada je stigao poziv iz Kalinjingrada.
<BR>&nbsp;&nbsp;&nbsp;&nbsp;&nbsp;I ovde su oni koji donose glavne odluke već otišli kućama u predgrađu. Za pisaćim stolovima i pultovima sedela je tek šačica muškaraca i žena, uglavnom vrlo mladih i nenaviknutih na odgovornosti.
<BR>&nbsp;&nbsp;&nbsp;&nbsp;&nbsp;Glavni dežurni, sredovečni analitičar sistema, žvakao je čips od tortilje, sa ukusom sira, iz papirne kese kada mu je zazvonio 'crveni' telefon. Kada je posegnuo za slušalicom, na licu mu se nalazio izraz pomešane ljutnje i zbunjenosti.
<BR>&nbsp;&nbsp;&nbsp;&nbsp;&nbsp;Bila je čista sreća što je lično poznavao Amerikanku iz Kalinjingrada. Studirali su zajedno nekoliko semestara na Kaltehu.
<BR>&nbsp;&nbsp;&nbsp;&nbsp;&nbsp;"Džosi, kako si mi ti?" obratio se napetom licu koje se pojavilo na ekranu. "Jesu li Ruje fini sa tobom?"
<BR>&nbsp;&nbsp;&nbsp;&nbsp;&nbsp;U trenu kraćem od otkucaja srca, koliko da se signal odbije od komunikacionog satelita, stigao je i njen odgovor.
<BR>&nbsp;&nbsp;&nbsp;&nbsp;&nbsp;"Seme, imamo problem."
<BR>&nbsp;&nbsp;&nbsp;&nbsp;&nbsp;Sem se nagnuo u stolici. "Šta bi?"
<BR>&nbsp;&nbsp;&nbsp;&nbsp;&nbsp;"Dr Li je odobrio produženje putovanja roverom, a da nije prvo proverio sa kontrolom misije."
<BR>&nbsp;&nbsp;&nbsp;&nbsp;&nbsp;"Isuse Hriste!" Položio je punačku šaku na široke grudi. "A ja mislio neka ozbiljna nevolja. Nemoj me tako prepadati, Džo!"
<BR>&nbsp;&nbsp;&nbsp;&nbsp;&nbsp;"Ovo jeste nevolja - to je narušavanje propisa o redosledu komande."
<BR>&nbsp;&nbsp;&nbsp;&nbsp;&nbsp;"Oh, sranje. Da se prokleti rover pokvario, pa da su zaglavili tamo dole, to bi bila nevolja. Ovo je samo birokratisanje."
<BR>&nbsp;&nbsp;&nbsp;&nbsp;&nbsp;Ona nije odustajala. "Moraš naći telefonom Maksvela i Goldsmita. Moraju odmah saznati za ovo."
<BR>&nbsp;&nbsp;&nbsp;&nbsp;&nbsp;"Nije-nego."
<BR>&nbsp;&nbsp;&nbsp;&nbsp;&nbsp;"Jeste, moraju! Ili ih pozovi ili ću ja pozvati njihove ruske parnjake ovde, u Kalinjingradu."
<BR>&nbsp;&nbsp;&nbsp;&nbsp;&nbsp;Sem je bacio pogled na zidni sat. "Isuse, tamo je oko četiri ujutro."
<BR>&nbsp;&nbsp;&nbsp;&nbsp;&nbsp;"Ovo je važno, Rosko."
<BR>&nbsp;&nbsp;&nbsp;&nbsp;&nbsp;"Nemoj me zvati Rosko!"
<BR>&nbsp;&nbsp;&nbsp;&nbsp;&nbsp;"Zovi Maksvela i Goldsmita. I to odmah, pre nego što odu nekuda."
<BR>&nbsp;&nbsp;&nbsp;&nbsp;&nbsp;"Verovatno sede za večerom."
<BR>&nbsp;&nbsp;&nbsp;&nbsp;&nbsp;"Šta bi više voleo: da ih prekineš za večerom ili da sutra saznaju da se dva člana ekipe na tlu nalaze na neodobrenom izletu zato što ih ti nisi obavestio na vreme da to spreče?"
<BR>
<BR>&nbsp;&nbsp;&nbsp;&nbsp;&nbsp;VAŠINGTON: Nije bilo slučajno što se Alberto Brumado našao na zvaničnoj večeri na kojoj je gđa potpredsednik bila počasni gost. Brumado je znao da je ona u ozbiljnoj prilici da postane sledeći predsednik Sjedinjenih Država, a njeno mišljenje će najverovatnije odlučiti kada će - pa čak i da li će - biti upućena druga ekspedicija na Mars.
<BR>&nbsp;&nbsp;&nbsp;&nbsp;&nbsp;Brumado ju je već često sretao, i mada su imali bitno različita mišljenja o važnosti istraživanja svemira, postali su prijatelji na učtiv, uzdržan način koji je političkim protivnicima često neophodan. Društveni život se u Vašingtonu, doduše, odvijao u suviše uskom krugu da bi se vodile bitke na koktelima i prijemima. Bolje je nasmešiti se i priznati da se ne slažete - barem u društvenim prilikama.
<BR>&nbsp;&nbsp;&nbsp;&nbsp;&nbsp;Zato Brumado uopšte nije nameravao da potpredsednici pomene Mars. Ovo je bio društveni događaj, kada treba biti šarmantan, duhovit i izgraditi prijateljski stav koji će možda izgladiti lične razlike ujutro, kada se pređe na politiku.
<BR>&nbsp;&nbsp;&nbsp;&nbsp;&nbsp;Potpredsedničin govor posle večere prestavljao je jasan znak da ona želi da je njena stranka kandiduje. Govorila je o veličini Amerike, o rastu nacionalne ekonomije, o svojim naporima kao vođe pokreta za revitalizaciju gradova, o njihovom menjanju od obale do obale.
<BR>&nbsp;&nbsp;&nbsp;&nbsp;&nbsp;"A ključ za sve to", rekla je publici koja se sastojala od muškaraca u smokinzima i žena u večernjim haljinama i sa draguljima, "ključ je sinergija, način na koji smo spojili ljude iz različitih sredina i naveli ih da rade zajedno, da stapaju svoje energije kako bi zbir njihovog uspeha postao veći od običnog zbira njihovih pojedinačnih napora. Sinergija uspeva! A ova vlada namerava da korišćenjem sinergije rešava probleme koji nas i dalje muče..."
<BR>&nbsp;&nbsp;&nbsp;&nbsp;&nbsp;Brumado je pažljivo slušao, sedeći za jednim od šezdeset okrugih stolova sa još devet nepoznatih osoba. Govorila je o tome kako visoka tehnologija koristi ekonomiji, čak je istakla uspešnu proizvodnju na orbitalnim pogonima, ali uopšte nije pomenula ni Mars ni istraživanje svemira. No, znao je da će, kada se istraživači vrate sa Marsa, ona biti tamo da ih pozdravi pred očima svih novinara sveta.
<BR>&nbsp;&nbsp;&nbsp;&nbsp;&nbsp;I zato se iznenadio kada se jedan pod pomoćnika potpredsednice pojavio kraj njega i šapatom mu se obratio. "Gospođa potpredsednik bi želela da privatno razgovara sa vama kada završi govor. Da li biste pošli za mnom, molim vas?"
<BR>&nbsp;&nbsp;&nbsp;&nbsp;&nbsp;Brumado je uredno presavio salvetu i ostavio je kraj polupopijene šoljice kafe. Nečujno se izvinio ostalima za stolom, ustao i brzo se odšunjao kraj ostalih stolova u zamračenoj trpezariji hotela, za pomoćnikom u tamnom odelu, pravo u kuhinju.
<BR>&nbsp;&nbsp;&nbsp;&nbsp;&nbsp;Moć se iskazuje u sitnicama, shvatio je kad je ušao. Kuhinjsko osoblje normalno bi imalo pune ruke posla oko pranja šest stotina kompleta posuđa za večeru, lupalo bi escajgom i loncima, a govornik sa druge strane pokretnih vrata bi se nadvikivao sa njihovom bukom. No, zbog potpredsednice su sedeli i čekali da se govor završi. Brumado im se nasmešio dok su šaputali među sobom i pogledavali na ručne časovnike. Prekovremeno se posebno plaća. Da li im je to dovoljna naknada za dodatni sat daleko od kuće?
<BR>&nbsp;&nbsp;&nbsp;&nbsp;&nbsp;Potpredsednica je konačno završila i publika je počela gromoglasno da pljeska. Taman na vreme da novinari stignu sa snimkom do vesti u jedanaest.
<BR>&nbsp;&nbsp;&nbsp;&nbsp;&nbsp;Pojavila se na vratima, okružena agentima službe obezbeđenja, toliko puna autoriteta da je kuhinjsko osoblje nagonski poustajalo.
<BR>&nbsp;&nbsp;&nbsp;&nbsp;&nbsp;A ipak je bila sićušna, jedva viša od metar i po, i videlo se da ulaže velike napore da se ne ugoji. No, dominirala je svakom prostorijom u koju bi ušla. Lice joj je zračilo energijom, sa očima toliko tamnoplavim da su izgledale gotovo ljubičaste; njihov laserski pogled mogao bi da zguli kožu sa nosoroga. Kosa joj je bila pepeljasto plava, što je nijansa koja dobro sakriva sede, lepa i gusta, pa ipak dovoljno kratko ošišana da svaka žena koja je pogleda shvati da gospođa potpredsednik nema vremena za viklere i friziranje.
<BR>&nbsp;&nbsp;&nbsp;&nbsp;&nbsp;"Tu ste", rekla je kad je ugledala Brumada koji je stajao kraj dugačkog stola pretrpanog prljavim posuđem.
<BR>&nbsp;&nbsp;&nbsp;&nbsp;&nbsp;Pridružio joj se, pa su zajedno pošli ka zadnjem delu kuhinje i vratima koja su se otvarala ka teretnom prilazu.
<BR>&nbsp;&nbsp;&nbsp;&nbsp;&nbsp;"Taman usred večere", rekla je potpredsednica, mašući listom tankog papira, "iz Hjustona je stiglo ovo."
<BR>&nbsp;&nbsp;&nbsp;&nbsp;&nbsp;Brumado je preuzeo papir, ne prekidajući hod, i brzo ga pogledao.
<BR>&nbsp;&nbsp;&nbsp;&nbsp;&nbsp;Potom je pogledao potpredsednicu. "Izgleda da se dr Li nije mnogo dvoumio oko odobravanja produžetka putovanja roverom..."
<BR>&nbsp;&nbsp;&nbsp;&nbsp;&nbsp;"To je onaj prokleti Indijanac!" Potpredsenica je zastala pred vratima, zajedno sa čitavom pratnjom, uključujući i Brumada. Osim trojice agenata koji su promakli kraj njih kao utvare da provere situaciju napolju.
<BR>&nbsp;&nbsp;&nbsp;&nbsp;&nbsp;"Mislite na dr Votermena."
<BR>&nbsp;&nbsp;&nbsp;&nbsp;&nbsp;"On je pravio nevolje od prvog trenutka kad su se spustili! Zašto hoće da promeni plan misije? Šta hoće da postigne?"
<BR>&nbsp;&nbsp;&nbsp;&nbsp;&nbsp;"Siguran sam da ima valjane naučne razloge", blago je rekao Brumado. "Ako..."
<BR>&nbsp;&nbsp;&nbsp;&nbsp;&nbsp;No, potpredsednica je već ljutito odmahivala glavom. "Pokušava da istisne sve ostale. Hoće svu slavu za sebe. Misli da će biti heroj kad se vrati."
<BR>&nbsp;&nbsp;&nbsp;&nbsp;&nbsp;"Video sam snimak koji niste predali novinarima", rekao je Brumado, sada znatno čvršćim glasom. "Ne čini mi se da ga politika imalo zanima."
<BR>&nbsp;&nbsp;&nbsp;&nbsp;&nbsp;"Nije-nego! Kad se bude vratio, smesta će ga kandidovati za Senat. Bilo je toga i pre. I u Novom Meksiku."
<BR>&nbsp;&nbsp;&nbsp;&nbsp;&nbsp;"Brinete se da bi mogao da se upusti u politiku - protiv vas?"
<BR>&nbsp;&nbsp;&nbsp;&nbsp;&nbsp;"Brinem se da će se moji neprijatelji povezati sa njim i iskoristiti ga protiv mene, baš kao što su liberalni republikanci iskoristili Ajzenhauera protiv Tafta."
<BR>&nbsp;&nbsp;&nbsp;&nbsp;&nbsp;Brumado je blago naklonio glavu, žurno razmišljajući. Ako ova žena postane sledeći predsednik, svakako će biti protiv daljih ekspedicija na Mars. Naročito ako bude verovala da jednog od naših naučnika koriste njeni protivnici.
<BR>&nbsp;&nbsp;&nbsp;&nbsp;&nbsp;"Nemate pojma kolika je pometnja nastala oko tog Indijanca", rekla je potpredsednica, glasom nalik na struganje noktiju po školskoj tabli. "Nisu to samo borci za indijanska prava. To su i svi naučnici. Stvaraju savezništva sa hispanoamerikancima i crncima. Opet ona Dugina koalicija, plus naučnici, sa pravim, dozlaboga poštenim indijanskim naučnikom, herojem, na čelu!"
<BR>&nbsp;&nbsp;&nbsp;&nbsp;&nbsp;Brumado je osećao težinu zbog koje je vrlo polako odgovorio. "Pretpostavimo... pretpostavimo... da navedem Votermena da da izjavu kojom bi... kojom bi podržao vašu kandidaturu?"
<BR>&nbsp;&nbsp;&nbsp;&nbsp;&nbsp;Oči su joj blesnule, a onda su postale proračunate. "Zašto bi me podržao?"
<BR>&nbsp;&nbsp;&nbsp;&nbsp;&nbsp;"Zato", Brumado je sa naporom izgovarao reči, "što ćete vi zvanično podržavati dalje misije na Mars."
<BR>&nbsp;&nbsp;&nbsp;&nbsp;&nbsp;"To ne mogu", obrecnula se.
<BR>&nbsp;&nbsp;&nbsp;&nbsp;&nbsp;"Kada se prva ekspedicija vrati, svi će biti heroji. Pažnja javnosti biće ogromna. A nema vijetnamskog rata da skrene pozornost sa njihovog uspeha."
<BR>&nbsp;&nbsp;&nbsp;&nbsp;&nbsp;"Vratiće se taman na vreme za predizbore", promrmljala je potpredsednica.
<BR>&nbsp;&nbsp;&nbsp;&nbsp;&nbsp;"Mogli biste da dobijete dosta poena od njihovog uspeha."
<BR>&nbsp;&nbsp;&nbsp;&nbsp;&nbsp;"Možete navesti Votermena da da saopštenje u kome me podržava?"
<BR>&nbsp;&nbsp;&nbsp;&nbsp;&nbsp;"Čim vi zvanično podržite dalje misije na Mars."
<BR>&nbsp;&nbsp;&nbsp;&nbsp;&nbsp;Potpredsednica se dovoljno dugo bavila politikom da bi razumela kako je najvažnije biti izabran, a način na koji se to postiže jeste da uklonite neprijatelje sa puta. Ponekad je to značilo promeniti neke stavove - barem privremeno.
<BR>&nbsp;&nbsp;&nbsp;&nbsp;&nbsp;Takođe je znala da bi bilo glupo smesta se obavezati. "Moram da razmislim o tome. Čini mi se da bi moglo uspeti."
<BR>&nbsp;&nbsp;&nbsp;&nbsp;&nbsp;"Tako Mars neće biti pominjan tokom vaše kampanje", dodao je Brumado.
<BR>&nbsp;&nbsp;&nbsp;&nbsp;&nbsp;Oštro je klimnula glavom. "Javiću vam se."
<BR>&nbsp;&nbsp;&nbsp;&nbsp;&nbsp;Pošla je ka vratima, koja je jedan agent držao otvorena. Pre nego što su se zatvorila za njom, Brumado je ugledao kolonu limuzina tamo gde se inače parkiraju kamioni sa robom.
<BR>&nbsp;&nbsp;&nbsp;&nbsp;&nbsp;Potom su se vrata zatvorila i ostao je sam u kuhinji sa bučnim osobljem koje je vikalo, lupalo i raščišćavalo haos.
<BR>&nbsp;&nbsp;&nbsp;&nbsp;&nbsp;Nasmešio se. No, osmeh je izbledeo kada je shvatio da je upravo obećao da će 'isporučiti' Džejmsa Votermena za potpredsedničinu izbornu kampanju.
<BR>&nbsp;&nbsp;&nbsp;&nbsp;&nbsp;To neće biti nimalo lak zadatak, shvatio je.
<BR>
<BR>&nbsp;&nbsp;&nbsp;&nbsp;&nbsp;NJUJORK: "Ali to nema nikakvog smisla!" tvrdila je Edit. "Džejmi nije tip koji bi odbio novinare. On ne bi odbio intervju."
<BR>&nbsp;&nbsp;&nbsp;&nbsp;&nbsp;"Znači, mislite da ga je vlada sprečila da razgovara sa nama? Da ga kriju?"
<BR>&nbsp;&nbsp;&nbsp;&nbsp;&nbsp;"Da! Sigurna sam!"
<BR>&nbsp;&nbsp;&nbsp;&nbsp;&nbsp;Bilo je skoro jedanaest uveče. Edit je tri dana čekala da vidi Hauarda Frensisa. Kao potpredsednik TV mreže, imao je moć odlučivanja, a ona je bila rešena da ga navede da odluči u njenu korist. Vreme provedeno u Njujorku probudilo je u njoj divlju energiju. Više nije bila srećno osmehnuta nekadašnja navijačica, mis lepote, spikerka na lokalnoj TV stanici u Hjustonu. Sada je bila u Njujorku i borila se svim sredstvima da dobije posao kod velike mreže vesti.
<BR>&nbsp;&nbsp;&nbsp;&nbsp;&nbsp;Kancelarija Hauarda Frensisa nalazila se toliko visoko iznad ulice da je Edit očekivala da vidi oblake kako promiču kraj prozora iza njegovog velikog, blistavog pisaćeg stola. Zidovi su bili puni fotografija Hauarda Frensisa sa najvećim i gotovo najvećim političarima, menadžerima i novinarima: smešio se, rukovao, predavao nagrade, primao nagrade. Čovek iza stola bio je mlad gotovo koliko i Edit. Odelo mu je koštalo više nego što iznosi njena nedeljna plata u Teksasu. Kravatu je nosio pomodno olabavljenu preko otkopčanog gornjeg dugmeta košulje. Imao je oštar pogled glodara, krupne zube, pa čak i tik kad god bi se uzbudio. Edit je primetila da mu se čitava strana lica grči.
<BR>&nbsp;&nbsp;&nbsp;&nbsp;&nbsp;Frensis je naslonio mršave podlaktice na sto i obratio joj se. "Slušajte - vrlo je kasno, a ja još nisam večerao. U problemima sam do guše, a sutra u devet ujutro imam sastanak sa tipovima iz korporacije. Možete li da dokažete to što govorite?"
<BR>&nbsp;&nbsp;&nbsp;&nbsp;&nbsp;Naterala je sebe da mu se nasmeši uprkos mučnini koja joj se nakupljala u želucu. "Pa... niko iz NASA-e to ne bi javno priznao."
<BR>&nbsp;&nbsp;&nbsp;&nbsp;&nbsp;"A nezvanično?"
<BR>&nbsp;&nbsp;&nbsp;&nbsp;&nbsp;"Imam dosta prijatelja u Džonsonovom svemirskom centru", odgovorila je.
<BR>&nbsp;&nbsp;&nbsp;&nbsp;&nbsp;"Slušajte", rekao je on. "Imam gomilu dopisnika u Hjustonu i Vašingtonu, kao i svugde drugde, uostalom. Šta vi možete da mi pružite što oni ne mogu?"
<BR>&nbsp;&nbsp;&nbsp;&nbsp;&nbsp;"Šta je sa Džejmijevim roditeljima?" odvratila je. "I njegovim dedom u Santa Feu? On je pravi Navaho."
<BR>&nbsp;&nbsp;&nbsp;&nbsp;&nbsp;Frensis je odmahnuo glavom. "Roditelji su dosadni. Možda deda, ako je zaista Indijanac. To bi moglo da bude nešto. Ali kasnije. Prvo morate da mi dokažete da je vlada sakrila vašeg Indijanca. To bi bila vest."
<BR>&nbsp;&nbsp;&nbsp;&nbsp;&nbsp;Edit se i dalje blistavo smešila. Nosila je svoju najlepšu svilenu bluzu, krem-belu, sa otkopčana gornja četiri dugmeta. Suknja joj je bila dovoljno kratka da pokaže kolena dok je sedela pred njegovim pisaćim stolom.
<BR>&nbsp;&nbsp;&nbsp;&nbsp;&nbsp;"Vašington", rekao je potpredsednik mreže iza svog velikog stola. "Tamo se desila zavera - ako zavere uopšte ima."
<BR>&nbsp;&nbsp;&nbsp;&nbsp;&nbsp;"Možda mogu doći do nekoga u Svemirskom veću", predložila je Edit.
<BR>&nbsp;&nbsp;&nbsp;&nbsp;&nbsp;"Potpredsednica? Teško, teško."
<BR>&nbsp;&nbsp;&nbsp;&nbsp;&nbsp;"Ne, nisam mislila na nju. Ali neke moje veze u Hjustonu prilično su bliske sa nekim ljudima u Svemirskom veću. Mislim da bih mogla navesti ponekog da razgovara sa mnom - mada najverovatnije nezvanično."
<BR>&nbsp;&nbsp;&nbsp;&nbsp;&nbsp;"To bi bio nekakav početak."
<BR>&nbsp;&nbsp;&nbsp;&nbsp;&nbsp;"Pustite me da pokušam. Ako ne uspem, otići ću u Santa Fe da pričam sa Džejmijevim dedom."
<BR>&nbsp;&nbsp;&nbsp;&nbsp;&nbsp;Frensis je klimnuo glavom, zagledan u njenu bluzu.
<BR>&nbsp;&nbsp;&nbsp;&nbsp;&nbsp;Edit je odlučila da odigra aduta. "I uvek mogu lično da razgovaram sa Džejmijem. Kontrola misije dozvoljava lične pozive, i sigurna sam da će Džejmi moj poziv primiti. Zvaničnici ne moraju znati da sam novinar."
<BR>&nbsp;&nbsp;&nbsp;&nbsp;&nbsp;"Lični pozivi su poverljivi."
<BR>&nbsp;&nbsp;&nbsp;&nbsp;&nbsp;"Ne ako ih ja snimim", rekla je Edit, lukavo se smešeći.
<BR>&nbsp;&nbsp;&nbsp;&nbsp;&nbsp;Potpredsednik je grickao donju usnu, a lice mu se grčilo sve više. Konačno je naglo ustao i pružio ruku preko stola.
<BR>&nbsp;&nbsp;&nbsp;&nbsp;&nbsp;"U redu. Uradite tako."
<BR>&nbsp;&nbsp;&nbsp;&nbsp;&nbsp;"Dobila sam posao?"
<BR>&nbsp;&nbsp;&nbsp;&nbsp;&nbsp;"Kao savetnik. Honorar i troškovi. Ako ovo uspe, dobićete posao. Pošteno?"
<BR>&nbsp;&nbsp;&nbsp;&nbsp;&nbsp;Edit je takođe ustala i prihvatila pruženu ruku. "Nećete požaliti", rekla je.
<BR>&nbsp;&nbsp;&nbsp;&nbsp;&nbsp;Hauard Frensis joj se nasmešio. "Bolje za vas. Hajde, idemo da pojedemo nešto."
<BR>&nbsp;&nbsp;&nbsp;&nbsp;&nbsp;Edit se složila klimanjem glave, setivši se stare dosetke kako ne treba verovati čoveku za koga ne znaš šta mu je ime, a šta prezime.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
