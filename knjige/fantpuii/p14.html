<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ĆELIJA
<P>&nbsp;&nbsp;&nbsp;&nbsp;&nbsp;Barijera koja kaže 'dobrodošao, uljezu!'još ne postoji.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dežnjev senior.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;55.
<BR>&nbsp;&nbsp;&nbsp;&nbsp;&nbsp;Boranova raširi nozdrve i izvi svoje tamne obrve, no glas joj ostade miran.
<BR>&nbsp;&nbsp;&nbsp;&nbsp;&nbsp;"Arkadije", naloži ona, "vozićeš unapred, pravo, što je moguće više u pravoj liniji. Zaokreći što manje možeš, a ako već moraš, onda naizmenično levo, pa desno. I naravno, gore pa dole, pošto smo u trodimenzionalnom prostoru."
<BR>&nbsp;&nbsp;&nbsp;&nbsp;&nbsp;"To može da me zbuni, Nataša", usprotivi se Dežnjev.
<BR>&nbsp;&nbsp;&nbsp;&nbsp;&nbsp;"Naravno, ali trudićeš se. Možda nećemo moći da se krećemo pravo, kao strela, ali bar nećemo ići u krug, ili spiralno, ili heliksalno. Ranije ili kasnije, dospećemo do ćelije."
<BR>&nbsp;&nbsp;&nbsp;&nbsp;&nbsp;"Možda", poče Dežnjev, "ako deminijaturizuješ brod, samo malo..."
<BR>&nbsp;&nbsp;&nbsp;&nbsp;&nbsp;"Ne", odgovori Boranova.
<BR>&nbsp;&nbsp;&nbsp;&nbsp;&nbsp;"Čekaj, Nataša. Razmisli. Ako se malčice uvećamo oko nas će biti manje slobodnog prostora. Što smo veći prostor između krvnog suda i neurona postaje manji." Dok je govorio žustro je gestikulirao. "Shvataš?"
<BR>&nbsp;&nbsp;&nbsp;&nbsp;&nbsp;"Shvatam. Ali Arkadije, što smo veći teže će nam biti da se probijemo kroz vlakna. Neuroni mozga su dobro zaštićeni. Mozak je jedini organ u ljudskom organizmu koji je obložen kostima sa svih strana, a sami neuroni su dobro obloženi međućelijskom materijom. Pogledaj i sam. Samo ukoliko smo veličine molekula glukoze možemo ići napred kroz kolagen, a da ne dođe do značajnijih oštećenja mozga."
<BR>&nbsp;&nbsp;&nbsp;&nbsp;&nbsp;U tom trenutku Konjev učini nešto neobično: okrenu se u sedištu, i njegov pogled okrznu Kalinjinu pre no što se zadrža na Boranovoj.
<BR>&nbsp;&nbsp;&nbsp;&nbsp;&nbsp;"Mislim", reče on, "da ne moramo da napredujemo baš sasvim kao guske u magli, potpuno nasumice."
<BR>&nbsp;&nbsp;&nbsp;&nbsp;&nbsp;"Kako to misliš, Jurij?" upita Boranova.
<BR>&nbsp;&nbsp;&nbsp;&nbsp;&nbsp;"Neuroni će se, ipak, nekako, odati. Svaki od njih prenosi nervne impulse, periodično, u veoma kratkim intervalima. Možda možemo da ih otkrijemo."
<BR>&nbsp;&nbsp;&nbsp;&nbsp;&nbsp;Morison se namršti.
<BR>&nbsp;&nbsp;&nbsp;&nbsp;&nbsp;"Neuroni su dobro izolovani."
<BR>&nbsp;&nbsp;&nbsp;&nbsp;&nbsp;"Aksoni, da. Ali ne i ćelijska tela."
<BR>&nbsp;&nbsp;&nbsp;&nbsp;&nbsp;"Ali nervni impulsi najači su upravo u aksomima."
<BR>&nbsp;&nbsp;&nbsp;&nbsp;&nbsp;"Ne, nego u sinapsama. A ni one nisu izolovane. Međutim, sinapse se sve vreme iskre i stoga bi trebalo da je moguće da ih otkriješ."
<BR>&nbsp;&nbsp;&nbsp;&nbsp;&nbsp;"U kapilaru nismo mogli."
<BR>&nbsp;&nbsp;&nbsp;&nbsp;&nbsp;"Bili smo sa druge strane kapilarnog zida. Slušaj, Alberte, zašto se, uopšte, raspravljamo? Od tebe tražim da odrediš položaj moždanih talasa. Zbog toga i jesi ovde, zar ne?"
<BR>&nbsp;&nbsp;&nbsp;&nbsp;&nbsp;"Oteli ste me", odvrati Morison s neprikrivenom žestinom. "Zbog toga sam ovde."
<BR>&nbsp;&nbsp;&nbsp;&nbsp;&nbsp;Boranova se naže unapred.
<BR>&nbsp;&nbsp;&nbsp;&nbsp;&nbsp;"Alberte, šta god da je razlog, ti jesi ovde, a Jurijev predlog zvuči sasvim razumno. A ti, Jurij, ne moraš baš uvek biti tako grub."
<BR>&nbsp;&nbsp;&nbsp;&nbsp;&nbsp;Morison za trenutak oseti kako sav drhti, ne znajući tome razlog. Konjevljev predlog zbilja je bio razuman.
<BR>&nbsp;&nbsp;&nbsp;&nbsp;&nbsp;A onda shvati: njegove teorije nalazile su se sada neposredno pred proverom, pod uslovima koji više nisu pružali nikakvu odstupnicu. Bio je na samoj ivici moždane ćelije, koja je u značajnom meri uvećana da bi mu olakšala posao. Sledeće što će od njega tražiti biće da proveri svoje teorije iznutra, unutar same ćelije. A ako podbaci, kakvi li će ga argumenti spasti činjenice da je sve ove godine uzalud traćio vreme, da je grešio, i to oduvek?
<BR>&nbsp;&nbsp;&nbsp;&nbsp;&nbsp;Još je više besneo zbog činjenice da su ga u takav nezavidan položaj dovele okolnosti, a ne Konjev lično.
<BR>&nbsp;&nbsp;&nbsp;&nbsp;&nbsp;Bio je svestan da Boranova očekuje njegov odgovor, kao i da Konjev ne skida svoj užareni pogled sa njegovog lica.
<BR>&nbsp;&nbsp;&nbsp;&nbsp;&nbsp;"Ako otkrijem signale", reče napokon Morison, "primaću ih sa svih strana. Izuzev iz pravca odakle smo došli, dakle od kapilara, sa svih strana smo okruženi ogromnim brojem neurona."
<BR>&nbsp;&nbsp;&nbsp;&nbsp;&nbsp;"Ali, nisu svi podjednako udaljeni", upozori ga Konjev. "Jedan ili dva su verovatno bliži od ostalih. Možeš li da odrediš jačinu signala iz određenih pravaca? Možemo se uputiti prema najjačoj emisiji."
<BR>&nbsp;&nbsp;&nbsp;&nbsp;&nbsp;"Moja oprema mi ne omogućava prostorno detektovanje."
<BR>&nbsp;&nbsp;&nbsp;&nbsp;&nbsp;"Tako! Onda i Amerikanci boluju od toga da konstruišu nedovoljno primenljivu opremu! Znači, nisu samo Sovjeti..."
<BR>&nbsp;&nbsp;&nbsp;&nbsp;&nbsp;"Jurij!" uzviknu Boranova oštro.
<BR>&nbsp;&nbsp;&nbsp;&nbsp;&nbsp;Konjev proguta knedlu.
<BR>&nbsp;&nbsp;&nbsp;&nbsp;&nbsp;"Pretpostavljam da ćeš mi opet reći da sam grub. U tom slučaju, Nataša, ti mu reci da porazmisli na koji će način konstruisati dovoljno upotrebljive uređaje, ili konkretno, pokušati da odredi odakle signali dolaze."
<BR>&nbsp;&nbsp;&nbsp;&nbsp;&nbsp;"Molim te, Alberte, probaj", obrati se Boranova Morisonu. "Ako ne uspeš, jedino što nam preostaje jeste da nastavimo da lutamo kroz ovu džunglu i da se nadamo da ćemo naleteti na nešto, pre no što bude prekasno."
<BR>&nbsp;&nbsp;&nbsp;&nbsp;&nbsp;"I dalje lutamo, čak i u ovom trenutku", dobaci Dežnjev, gotovo veselim glasom, "ali ja još ne vidim ništa."
<BR>&nbsp;&nbsp;&nbsp;&nbsp;&nbsp;I dalje ljut, Morison pokrenu svoj kompjuter i pozva program prijemnika moždanih talasa. Ekran zasvetluca, ali to je bio tek šum i to slabiji nego dok su bili unutar kapilara.
<BR>&nbsp;&nbsp;&nbsp;&nbsp;&nbsp;Do sada je uvek upotrebljavao vodove koji su se koristili mikropozicioniranjem, unutar nerva. Gde da ih sada usmeri? Nije bilo nerva ili tačnije, bio je u samom mozgu, što je samo po sebi iskrivljavalo sliku. Možda ako bi usmerio vodove naviše, u vazduh, i raširio ih, kao krake antene, možda bi se pokazali korisnim. No, pri ovoj veličini, bili bi vrlo kratki i domet bi im bio slab, i...
<BR>&nbsp;&nbsp;&nbsp;&nbsp;&nbsp;Pripremao je vodove, odmotavao ih kao brodsku užad, i postavljao u položaj veoma sličan pipcima insekta i njegovim receptorima. Onda pokuša da izoštri prijem što je moguće više, i odjednom se svetlucanje na ekranu pretvori u duboke, tanke krivulje, ali samo na tren. On nehotice ispusti krik.
<BR>&nbsp;&nbsp;&nbsp;&nbsp;&nbsp;"Šta se desilo?" upita Boranova, preneražena.
<BR>&nbsp;&nbsp;&nbsp;&nbsp;&nbsp;"Uhvatio sam nešto. Samo drhtaj. Ali nestao je."
<BR>&nbsp;&nbsp;&nbsp;&nbsp;&nbsp;"Pokušaj ponovo."
<BR>&nbsp;&nbsp;&nbsp;&nbsp;&nbsp;Morison pogleda naviše.
<BR>&nbsp;&nbsp;&nbsp;&nbsp;&nbsp;"Slušajte svi. Tišina. Teško mi je da radim sa ovim i najviše ću postići ako uspem da se sasvim koncentrišem. Jasno? Ni glasa. Ništa."
<BR>&nbsp;&nbsp;&nbsp;&nbsp;&nbsp;"Šta si to bio uhvatio?" upita Konjev tiho.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Kao drhtaj. Rekao si 'kao drhtaj'. Šta je to bilo?"
<BR>&nbsp;&nbsp;&nbsp;&nbsp;&nbsp;"Ne znam šta sam uhvatio. Pusti me da osluškujem. On se obazre preko svog levog ramena. Natalija, ja ne izdajem naređenja, ali ne želim da budem uznemiravan. Naročito ne od Jurija."
<BR>&nbsp;&nbsp;&nbsp;&nbsp;&nbsp;"Bićemo mirni", reče Boranova. "Nastavi, Alberte. Jurij, ni reči više."
<BR>&nbsp;&nbsp;&nbsp;&nbsp;&nbsp;Morison se trže i pogleda ulevo, jer je osetio mek dodir na svojoj ruci. Kalinjina ga je nežno gledala, s blagim osmehom. Mrmljala je, šapatom, pomalo preterujući:
<BR>&nbsp;&nbsp;&nbsp;&nbsp;&nbsp;"Ne obraćaj pažnju na njega. Pokaži mu! Pokaži mu!"
<BR>&nbsp;&nbsp;&nbsp;&nbsp;&nbsp;Oči su joj blistale. Morison ne odoli a da se ne nasmeje, široko. Možda ju je gonila smo želja za osvetom, osvetom prema čoveku koji ju je napustio; ipak, prijao mu je taj pogled koji mu je ulivao veru i sigurnost.
<BR>&nbsp;&nbsp;&nbsp;&nbsp;&nbsp;(Koliko je, uopšte, vremena prošlo otkako ga je neko žensko biće pogledalo s ponosom i poverenjem u očima? Pre koliko vremena je Brenda prestala da ga posmatra na taj način?)
<BR>&nbsp;&nbsp;&nbsp;&nbsp;&nbsp;On oseti samosažaljenje i za trenutak se izgubi u mislima.
<BR>&nbsp;&nbsp;&nbsp;&nbsp;&nbsp;A onda prionu na posao. Pokušao je da iz svesti odstrani svoju okolinu, stanje u kome se nalazio i da se usredsredi isključivo na kompjuter; samo na tanana strujanja u elektromagnetnom polju, pobuđena međudejstvom natrijumovih i kalijumovih jona kroz neuronsku membranu. Ekran ponovo blesnu, a onda se slika umiri i pretopi u sled slabih bregova i dolja. Pažljivo, prosto se bojeći da dodirne tastaturu, Morison uveća sliku. Bregovi i dolje se izdužiše, a njihovi završeci nestadoše negde van ekrana. Sinusoida je bila prekrivena nejasnim, minijaturnim titrajima.
<BR>&nbsp;&nbsp;&nbsp;&nbsp;&nbsp;Hvatam talase, pomisli on, plašeći se da to izgovori glasno, plašeći se čak i da misli na to, kao da će bilo kakav fizički ili mentalni napor biti dovoljan da titraje netragom odnese u nepovrat.
<BR>&nbsp;&nbsp;&nbsp;&nbsp;&nbsp;Slabi titraji, skeptični talasi, kako ih je nazivao, neprestano su iskakali iz žiže i vraćali se u nju, ne izoštravajući se.
<BR>&nbsp;&nbsp;&nbsp;&nbsp;&nbsp;Morison nije bio iznenađen. Moguće je da prima emisije iz polja određenog broja ćelija čije se dužine nisu sasvim poklapale. Tu je, ipak, bio i brod, tačnije njegova školjka, kao prepreka talasima. I opsesivno Braunovo kretanje. Možda, čak, prijem ometaju i naboji grupisanih atoma van minijaturizovanog polja.
<BR>&nbsp;&nbsp;&nbsp;&nbsp;&nbsp;Čudo je uopšte što je uhvatio bilo šta.
<BR>&nbsp;&nbsp;&nbsp;&nbsp;&nbsp;On lagano prstima dodirnu vodove-antene, i stade njima da klizi gore i dole, prvo jednom rukom, zatim drugom, pa obema, pa onda obema u suprotnim naizmeničnim pravcima. Onda savi antene, lagano, na jednu, pa na drugu stranu. Skeptični talasi su se izoštravali i ponovo mutili; no, nije mogao da ustanovi šta bi morao da učini pa da napokon dođe do potpunog izoštravanja.
<BR>&nbsp;&nbsp;&nbsp;&nbsp;&nbsp;A onda se, donekle, maleni talasi izoštriše i ostadoše u tom stanju. Za trenutak se opet izgubiše, pošto je pomerio antenu, ali sada je konačno uhvatio pravac u kom treba da usmeri prijemnike. On pokuša da smiri svoje drhtave ruke.
<BR>&nbsp;&nbsp;&nbsp;&nbsp;&nbsp;"Arkadije", pozva on.
<BR>&nbsp;&nbsp;&nbsp;&nbsp;&nbsp;"Kaži, čarobnjače moj američki."
<BR>&nbsp;&nbsp;&nbsp;&nbsp;&nbsp;"Zaokreni nalevo i sasvim malo naviše. Neću mnogo da ti govorim."
<BR>&nbsp;&nbsp;&nbsp;&nbsp;&nbsp;"Moraću da zaobilazim vlakna."
<BR>&nbsp;&nbsp;&nbsp;&nbsp;&nbsp;"Zaobilazi ih sasvim lagano. U suprotnom, izgubiću prijem."
<BR>&nbsp;&nbsp;&nbsp;&nbsp;&nbsp;Morison se borio sa potrebom da baci pogled ulevo, ka Kalinjinoj. Samo jedan hitri pogled, i osećaj ljupkosti kojim je odisala bio bi dovoljan da sasvim iskoči iz žiže. Čak i pomisao da bi mogao odvratiti pažnju od svog posla bila je dovoljno uznemirujuća.
<BR>&nbsp;&nbsp;&nbsp;&nbsp;&nbsp;Dežnjev je okretao brod, u blagom luku, koristeći mogućnosti svojih novih rešenja (u vezi sa motorima) što je više mogao. Morison je, istovremeno, pažljivo pomerao antene. Povremeno bi mrmljao, odsečno komandujući:
<BR>&nbsp;&nbsp;&nbsp;&nbsp;&nbsp;"Gore, udesno. Dole. Malo ulevo." Napokon izusti: "Pravo napred."
<BR>&nbsp;&nbsp;&nbsp;&nbsp;&nbsp;Trebalo bi da mu bude sve lakše da održava pravac, što se više budu približavali ćeliji; ali znao je da se neće smiriti dok je ne bude ugledao. Mračna kologenska šuma i dalje je bila svuda oko njih.
<BR>&nbsp;&nbsp;&nbsp;&nbsp;&nbsp;Tako usredsređen na jednu jedinu stvar, bio je poput mišića u grču. Morao je dati sebi makar malo oduška. Morao je misliti na nešto drugo, ali na nešto neutralno, na nešto što bi mu pomoglo da se makar na tren opusti. I on se priseti svoje rasturene porodice, kao i toliko puta ranije, što je i dovelo do toga da mu to sećanje izbledi i postane neutralno, da izgubi svaki smisao. Bila je to fotografija što se sparušivala i žutela, i od te misli bi sa lakoćom mogao pobeći i vratiti se svom poslu.
<BR>&nbsp;&nbsp;&nbsp;&nbsp;&nbsp;A onda, bez upozorenja jedna potpuno nova misao zaokupi njegov um. Jasna prikaza Sofije Kalinjine, mlađe, zgodnije, srećnije nego što je ikada bila za to kratko vreme koliko ju je poznavao. A sa tom prikazom stiže i osećanje ljubavi, osujećenosti i ljubomore koja ga je činila slabim.
<BR>&nbsp;&nbsp;&nbsp;&nbsp;&nbsp;Nije bio sasvim svestan nijednog od tih osećanja, ali ko zna kakve se podsvesne emocije i primisli motaju u njegovim moždanim ćelijama? Kalinjina. Nije li to bilo upravo ono što je osećao pri pomisli na nju? Tako brzo? Ili je to bila posledica abnormalnog pritiska i napetosti koji su pratili ovo fantastično putovanje?
<BR>&nbsp;&nbsp;&nbsp;&nbsp;&nbsp;I upravo u tom trenutku primeti da se ekran zamutio. Taman je hteo da vikne, da kaže Dežnjevu da zaustavi brod, kako bi on imao vremena da ponovo podesi antene, kada se zaori Dežnjevljev glas:
<BR>&nbsp;&nbsp;&nbsp;&nbsp;&nbsp;"Eto ga, Alberte! Doveo si nas do ćelije kao pas-tragač! Čestitam!"
<BR>&nbsp;&nbsp;&nbsp;&nbsp;&nbsp;"Štaviše", dodade Boranova, "čestitke i Juriju na ideji i doprinosu uspehu."
<BR>&nbsp;&nbsp;&nbsp;&nbsp;&nbsp;Konjevljevo lice se opusti, i Dežnjev upita:
<BR>&nbsp;&nbsp;&nbsp;&nbsp;&nbsp;"Kako da uđemo unutra?"
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;56.
<BR>&nbsp;&nbsp;&nbsp;&nbsp;&nbsp;Morison je sa zanimanjem posmatrao prizor pred sobom. Mogao je da uoči ogroman, grbavi zid što se protezao gore i dole, levo i desno, koliko god je svetlost sa broda dopuštala vidljivost. Same grbe bile su izdeljene u polja, i ako bi se izbliza pogledalo, mogao se steći utisak da je zid, zapravo, velika šahovska tabla, čiji je svaki kvadrat hrlio napolje. Nekakvi dronjci virili su između izbočina, kao debeli, kratki i razgranati konopci, dajući zidu izgled velike maljave poderotine. Morisonu bi potrebno nekoliko trenutaka da se priseti svog minijaturizovanog stanja i da shvati da su izbočine zapravo završeci molekula (ili, pretpostavljao je, fosfolipida), od kojih je ćelijska membrana bila sačinjena. Isto tako, tek sada je mogao da shvati šta znači biti veličine molekula glukoze; ćelija je sada predstavljala džinovsko telo. U poređenju sa trenutnom veličnom broda, protezala se kilometrima unapred.
<BR>&nbsp;&nbsp;&nbsp;&nbsp;&nbsp;I Konjev se zagledao u membranu, ali kao da se već bio pribrao.
<BR>&nbsp;&nbsp;&nbsp;&nbsp;&nbsp;"Nisam siguran", reče on, "da je ovo ćelija mozga, ili u najmanju ruku, da je ovo neuron."
<BR>&nbsp;&nbsp;&nbsp;&nbsp;&nbsp;"Šta bi drugo moglo biti?" upita Dežnjev. "U mozgu smo, a ovo je ćelija."
<BR>&nbsp;&nbsp;&nbsp;&nbsp;&nbsp;Konjev ga pogleda sa neskrivenom odvratnošću i reče:
<BR>&nbsp;&nbsp;&nbsp;&nbsp;&nbsp;"Postoji više od jedne vrste nervnih ćelija. Neuron je, međutim, najvažnija ćelija, zapovednik uma. U mozgu ih ima deset milijardi. A deset je puta više raznovrsnih drugih ćelija, koje obavljaju sekundarne funkcije i osetno su manje od neurona. Znači, izgledi da je ovo neuron, a ne obična ćelija iznose jedan prema deset. Moždani talasi nalaze se u neuronima."
<BR>&nbsp;&nbsp;&nbsp;&nbsp;&nbsp;"Ne možemo, Jurij, da računamo sa dobrom srećom", umeša se Boranova. "Možeš li, na bilo koji način da odrediš da li je ovo neuron, ili nije, bez statističkih podataka?"
<BR>&nbsp;&nbsp;&nbsp;&nbsp;&nbsp;"Ne, tek tako ne mogu. Iz ove perspektive mogu da vidim samo sićušni deo membrane, a pri tom sve ćelije liče jedna na drugu. Morali bismo da se uvećamo, da bih mogao da bolje obuhvatim čitav prizor. Pretpostavljam da sada možemo da se uvećamo, Natalija. Na kraju krajeva, izišli smo iz područja koje ti zoveš kolagenom džunglom."
<BR>&nbsp;&nbsp;&nbsp;&nbsp;&nbsp;"Možemo da se deminijaturizujemo, ako je to baš neophodno", slože se Boranova. "Ali proces je mnogo naporniji i rizičniji nego minijaturizacija. Svako povećanje znači oslobađanje toplote, te se sve mora raditi strašno polako. Ima li nekog drugog rešenja?"
<BR>&nbsp;&nbsp;&nbsp;&nbsp;&nbsp;"Možemo da probamo ponovo sa Albertovim instrumentima", odgovori Konjev zajedljivo. "Alberte, možeš li nam reći da li skeptični talasi koje primaš dolaze spreda, ili iz nekog drugog, tek malo izmenjenog pravca?"
<BR>&nbsp;&nbsp;&nbsp;&nbsp;&nbsp;Morison je oklevao. Pre no što mu se ekran zamutio i pre no što se zid pojavio na vidiku, imao je jasnu Sofijinu viziju i nije želeo da se ona vrati. Bila je suviše potresna, suviše uznemirujuća. Sigurno, ako je njegov um krio i potiskivao emocije razlog tome je bio što su one bile bolje skrivene i potisnute.
<BR>&nbsp;&nbsp;&nbsp;&nbsp;&nbsp;"Ne znam..." odgovori on nesigurno.
<BR>&nbsp;&nbsp;&nbsp;&nbsp;&nbsp;"Pokušaj", reče Konjev i Morison se nađe okružen pogledima četovoro Rusa.
<BR>&nbsp;&nbsp;&nbsp;&nbsp;&nbsp;On se naže napred i ponovo pokrenu kompjuter. Posle kratke, promišljene pauze, on reče:
<BR>&nbsp;&nbsp;&nbsp;&nbsp;&nbsp;"Registrujem talase, Jurij, ali ne toliko jasno kao na putu dovde."
<BR>&nbsp;&nbsp;&nbsp;&nbsp;&nbsp;"Postaju li jači u sprotnom smeru?"
<BR>&nbsp;&nbsp;&nbsp;&nbsp;&nbsp;"Pomalo, ukoliko se pri tom usmerim i malo naviše. Ponavljam ti da se ova naprava relativno teško snalazi u prostoru."
<BR>&nbsp;&nbsp;&nbsp;&nbsp;&nbsp;"A istovremeno se žališ na ovaj brod! Slušaj, Natalija, evo šta se, po meni, desilo. Na putu ovamo smo uhvatili neuronsku emisiju, ali taj neuron nalazi se iza i iznad ove ćelije. Međutim, kada je Arkadije ugledao ovu ćeliju, prirodno da je pomislio kako je u pitanju sam neuron, te je skrenuo ka njoj, tako da ona, budući da se isprečila, sada blokira prijem moždanih talasa.
<BR>&nbsp;&nbsp;&nbsp;&nbsp;&nbsp;"U tom slučaju, zaobiđite ovu ćeliju i uputite se ka neuronu", reče Boranova.
<BR>&nbsp;&nbsp;&nbsp;&nbsp;&nbsp;"U tom slučaju", nastavi Konjev, "ponavljam da se moramo deminijturizovati. Na ovom stupnju veličine, stupnju glukoznog molekula, može se dogoditi da do neurona treba da pređemo stotinu do stotinu i pedeset kilometara. Ako bismo, međutim, uvećali masu broda deset puta, recimo do mase proteinskog molekula, rastojanje između ćelija bi se srazmerno smanjilo na nekih dest do petnaest kilometara."
<BR>&nbsp;&nbsp;&nbsp;&nbsp;&nbsp;Kalinjina progovori odsutnim glasom, kao da ono što će reći nema nikakve veze sa onim što je upravo rečeno:
<BR>&nbsp;&nbsp;&nbsp;&nbsp;&nbsp;"Natalija, da bismo prodrli u ćeliju, moramo imati upravo ovu masu, masu koju trenutno imamo."
<BR>&nbsp;&nbsp;&nbsp;&nbsp;&nbsp;Posle kratke pauze (što je, opet, trebalo da stvori utisak da ne odgovara direktno na njenu repliku) Konjev odgovori:
<BR>&nbsp;&nbsp;&nbsp;&nbsp;&nbsp;"Naravno. Kada stignemo do neurona, možemo opet, na miru, podesiti veličinu koja nam najviše bude odgovarala."
<BR>&nbsp;&nbsp;&nbsp;&nbsp;&nbsp;Boranova samo uzdahnu, za trenutak kao izgubljena u mislima.
<BR>&nbsp;&nbsp;&nbsp;&nbsp;&nbsp;"Natalija", opet će Konjev, sa izvesnom, neobičnom pitomošću u glasu, "jednom ćemo ipak morati da promenimo veličinu. Ne možemo ostati doveka na ovom stupnju."
<BR>&nbsp;&nbsp;&nbsp;&nbsp;&nbsp;"Ne sviđa mi se pomisao da deminijaturizujem brod češće no što to krajnja nužda iziskuje", odvrati Boranova.
<BR>&nbsp;&nbsp;&nbsp;&nbsp;&nbsp;"Ovo je ta nužda, Natalija. Ne možemo plutajući traćiti sate i sate. A deminijaturizacija pri ovoj veličini zahtevaće sasvim malu količinu energije."
<BR>&nbsp;&nbsp;&nbsp;&nbsp;&nbsp;"Nije li tačno da je trenutak početka deminijaturizacije rizičan momenat, koji bi mogao dovesti do nekontrolisanih, eksplozivnih posledica?" upita Morison.
<BR>&nbsp;&nbsp;&nbsp;&nbsp;&nbsp;"Intuicija ti je savršena, Alberte", primeti Boranova. "Ništa ne znaš o teoriji, a pogađaš u metu. Jednom započetoj deminijaturizaciji treba dozvoliti da se završi. Njen prekid znači i izvestan rizik."
<BR>&nbsp;&nbsp;&nbsp;&nbsp;&nbsp;"Rizik predstavlja i dugotrajan boravak na nivou glukoznog molekula", ubaci Konjev.
<BR>&nbsp;&nbsp;&nbsp;&nbsp;&nbsp;"Tačno", reče Boranova, klimnuvši.
<BR>&nbsp;&nbsp;&nbsp;&nbsp;&nbsp;"Pa, hoćemo li glasati i doneti demokratsku odluku?" upita Dežnjev.
<BR>&nbsp;&nbsp;&nbsp;&nbsp;&nbsp;Na ovo se Boranova trže i oči joj blesnuše. Ona stisnu zube.
<BR>&nbsp;&nbsp;&nbsp;&nbsp;&nbsp;"Ne, Arkadije. Odluka je moja i ja u potpunosti odgovaram za nju. Povećaću masu broda." A onda dodade, mnogo manje formalno: "Bar mi možete poželeti sreću."
<BR>&nbsp;&nbsp;&nbsp;&nbsp;&nbsp;"Što da ne? Time želimo sreću i sami sebi", reče Dežnjev.
<BR>&nbsp;&nbsp;&nbsp;&nbsp;&nbsp;Boranova se naže nad svoje komande i Morison ubrzo oseti zamor od neugodnog položaja iz kojeg je pokušavao da prati njen rad. Jer niti je mogao dobro da vidi, niti bi mogao da razume ono što vidi, a povrh svega, moglo se desiti da definitivno ušine vrat ukoliko nastavi da gleda u tom pravcu. On se stoga okrenu napred i spazi Konjeva kako, na indentičan način, zuri u njega.
<BR>&nbsp;&nbsp;&nbsp;&nbsp;&nbsp;"Detekcija skeptičnih talasa..." Poče on.
<BR>&nbsp;&nbsp;&nbsp;&nbsp;&nbsp;"Šta je s njom?"
<BR>&nbsp;&nbsp;&nbsp;&nbsp;&nbsp;"Kad smo se probijali kroz kolagensku džunglu..."
<BR>&nbsp;&nbsp;&nbsp;&nbsp;&nbsp;"Da, da, šta je s tim?" nestrpljivo će Morison.
<BR>&nbsp;&nbsp;&nbsp;&nbsp;&nbsp;"Jesi li imao kakve... slike?"
<BR>&nbsp;&nbsp;&nbsp;&nbsp;&nbsp;Morison se smesta priseti obrisa Sofije Kalinjine. U ovom trenutku lik je iščileo. Zauvek, jer, ni sada, pri pomisli na nju, slika se nije vraćala. Šta god da je predstavljala, imala je da ostane njegova tajna, i nije osećao nikakvu potrebu da je predoči Konjevu ili bilo kome drugom.
<BR>&nbsp;&nbsp;&nbsp;&nbsp;&nbsp;"Zašto misliš da bi trebalo da sam osetio bilo kakve slike?" upita on okolišući.
<BR>&nbsp;&nbsp;&nbsp;&nbsp;&nbsp;"Rekao si da ti se to dešavalo prilikom analize skeptičnih talasa pri normalnim intenzitetima.
<BR>&nbsp;&nbsp;&nbsp;&nbsp;&nbsp;"Na osnovu toga zaključuješ da bih, prilikom minijaturizacije, morao imati jače slike i jasnije osećaje?"
<BR>&nbsp;&nbsp;&nbsp;&nbsp;&nbsp;"To zvuči prilično logično. Ali jesi li ili nisi? Pitanje je bilo vrlo određeno. Jesi li osetio nekakve slike?"
<BR>&nbsp;&nbsp;&nbsp;&nbsp;&nbsp;"Ne", prevali Morison i uzdahnu.
<BR>&nbsp;&nbsp;&nbsp;&nbsp;&nbsp;Konjev nije skidao pogled sa njega (Morison se unervozi i oseti prilično ugroženim), a onda reče, nekako čudnim glasom:
<BR>&nbsp;&nbsp;&nbsp;&nbsp;&nbsp;"Ja jesam."
<BR>&nbsp;&nbsp;&nbsp;&nbsp;&nbsp;"Ti jesi?" Morison razrogači oči, iskreno zaprepašćen. Istog časa dodade, opreznije: "Šta si osetio?"
<BR>&nbsp;&nbsp;&nbsp;&nbsp;&nbsp;"Ne mnogo, ali mislio sam da će kod tebe podsticaj biti jači. Ti si, uostalom, u boljem dosluhu sa svojim detektorom nego ja."
<BR>&nbsp;&nbsp;&nbsp;&nbsp;&nbsp;"Samo mi reci šta je to bilo? Možeš li to, uopšte, opisati?"
<BR>&nbsp;&nbsp;&nbsp;&nbsp;&nbsp;"Samo iskrica, koja mi je zakoračila u svest i odmah nestala. Učinilo mi se da sam video tri ljudske figure, pri čemu je jedna bila viša od druge dve."
<BR>&nbsp;&nbsp;&nbsp;&nbsp;&nbsp;"I dalje?"
<BR>&nbsp;&nbsp;&nbsp;&nbsp;&nbsp;"Pa, Šapirov je imao ćerku, koju je obožavao, i dvoje unučadi, koje je isto tako strašno voleo. Pretpostavljam da je moguće da je, u komatoznom stanju, mislio na njih ili ih se sećao ili mu se činilo da ih se seća. Ko može znati šta se u komi događa?"
<BR>&nbsp;&nbsp;&nbsp;&nbsp;&nbsp;"Poznaješ li njegovu kćerku i unučiće? Da li si ih prepoznao?"
<BR>&nbsp;&nbsp;&nbsp;&nbsp;&nbsp;"Video sam ih kao kroz zamućeno staklo pri slaboj svetlosti. Sve što sam mogao da osetim bilo je prisustvo troje ljudi." Zvučao je razočarano. "Mislio sam da ćeš ti imati jasniji prijem."
<BR>&nbsp;&nbsp;&nbsp;&nbsp;&nbsp;Morison je mozgao.
<BR>&nbsp;&nbsp;&nbsp;&nbsp;&nbsp;"Niti sam video, niti osetio bilo šta slično tome."
<BR>&nbsp;&nbsp;&nbsp;&nbsp;&nbsp;"Naravno, prijem bi morao biti bolji kada se jednom nađemo u neuronskoj ćeliji. Međutim, same slike nam nisu dovoljne. Moramo, zapravo, čuti reči."
<BR>&nbsp;&nbsp;&nbsp;&nbsp;&nbsp;"Nikada nisam čuo reči", odgovori Morison odmahujući glavom.
<BR>&nbsp;&nbsp;&nbsp;&nbsp;&nbsp;"Razumljivo", naglasi Konjev, pošto si eksperimentisao sa životinjama koje ne koriste reči."
<BR>&nbsp;&nbsp;&nbsp;&nbsp;&nbsp;"Sigurno", složi se Morison. "Ipak, jednom sam radio neke testove sa ljudskim bićem, iako to nikada nisam prijavio. Ali ni tada nije bilo ni reči, ni slika."
<BR>&nbsp;&nbsp;&nbsp;&nbsp;&nbsp;Konjev samo sleže ramenima.
<BR>&nbsp;&nbsp;&nbsp;&nbsp;&nbsp;"Znaš", nastavi Morison, "pod ovim okolnostima bilo bi sasvim razumljivo očekivati da Šapirovljev um bude zaokupljen porodicom, ukoliko prihvatimo tvoje tumačenje onoga što si osetio. Kakvi su, uopšte, izgledi da se susretnemo sa ezoteričnim mislima o minijaturizerskoj matematici?"
<BR>&nbsp;&nbsp;&nbsp;&nbsp;&nbsp;"On je fizičar. Prvo fizika, pa porodica. Ako se desi da uhvatimo reči, biće to reči koje se odnose na fiziku."
<BR>&nbsp;&nbsp;&nbsp;&nbsp;&nbsp;"To je tvoje mišljenje?"
<BR>&nbsp;&nbsp;&nbsp;&nbsp;&nbsp;"Apsolutno sam siguran."
<BR>&nbsp;&nbsp;&nbsp;&nbsp;&nbsp;U brodu, posle ovoga, zavlada tišina. Onda se, posle nekoliko minuta, javi Boranova:
<BR>&nbsp;&nbsp;&nbsp;&nbsp;&nbsp;"Deminijaturizovala sam brod do veličine proteinskog molekula i proces je završen."
<BR>&nbsp;&nbsp;&nbsp;&nbsp;&nbsp;Još trenutak, i Dežnjev reče neprirodno stegnutim glasom:
<BR>&nbsp;&nbsp;&nbsp;&nbsp;&nbsp;"Je li sve u redu, Nataša?"
<BR>&nbsp;&nbsp;&nbsp;&nbsp;&nbsp;"To što si u stanju, Arkadije, da postaviš pitanje koje si postavio, kazuje da sve jeste u redu", odvrati Boranova. Da, deminijaturizacija je sprovedena bez neprilika."
<BR>&nbsp;&nbsp;&nbsp;&nbsp;&nbsp;Ona se osmehnu, no, bilo je više nego jasno da se kupa u sopstvenom znoju.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;57.
<BR>&nbsp;&nbsp;&nbsp;&nbsp;&nbsp;Površina glijalne ćelije i dalje se protezala pred brodom, dokle god je oko moglo da vidi (i dokle je dopirala svetlost sa broda), no, izgled joj se promenio. Kule u doline pretvorile su se u finije zemljište. Konopci koji su izvirali iz useka sada postadoše tek jedva vidljiva paučina. Brod je klizio duž te površine.
<BR>&nbsp;&nbsp;&nbsp;&nbsp;&nbsp;Morisonova pažnja bila je ponajviše usmerena ka kompjuteru i prijemu skeptičnih talasa. Međutim, s vremena na vreme ne bi odoleo da ne baci pogled na spoljašnju panoramu.
<BR>&nbsp;&nbsp;&nbsp;&nbsp;&nbsp;Čak i u ovoj, očigledno sekundarnoj, glijalnoj ćeliji povremeno bi se dale primetiti dendritske izrasline nervne ćelije. Granale su se i razgranjavale kao drvo bez lišća koje raste na tlu ćelijske membrane. Dendriti su bili poveliki čak i na ovom stupnju minijaturizacije broda. Počinjali su, odozdo, kao debla, koja bi se naglo sužavala i bila vidno elastična. Za razliku od čvrstih hrskavičastih vlakana, dendriti bi se u talasima povijali za brodom dok je ovaj plovio kroz međućelijsku tečnost. Dežnjev nije imao mnogo brige oko zaobilazaka; vlakna bi se povijala sa kursa i brod bi ih bezbedno mimoilazio.
<BR>&nbsp;&nbsp;&nbsp;&nbsp;&nbsp;Kolagenska vlakna bila su ređe raspoređena u neposrednoj blizini ćelije i, blagodareći uvećanoj masi broda, bila su sada mnogo tanja i lomljivija. Štaviše, u jednom trenutku Dežnjev ili nije na vreme uočio vlakno na putu ili, pak, nije ni reagovao. Brod se otre o vlakno u ravni Morisonovog sedišta, koji se sav zgrčio očekujući sudar; ali brod ostade neoštećen, za dlaku. Vlakno se pod pritiskom broda u pokretu bilo zateglo, a onda puklo. Morison se okrenu da pogledom isprati povređeno vlakno, pre no što brod otplovi dalje.
<BR>&nbsp;&nbsp;&nbsp;&nbsp;&nbsp;Boranovoj mora da nije promaklo šta se desilo, jer opazivši Morisonovu reakciju, naglas primeti:
<BR>&nbsp;&nbsp;&nbsp;&nbsp;&nbsp;"Budi bez brige. Postoje bilioni i bilioni ovakvih vlakana u mozgu, te, stoga, jedno više ili manje ne menja stvar. Osim toga, ona se regenerišu, čak i u mozgu ovako žalosnog stanja kakav je Šapirovljev."
<BR>&nbsp;&nbsp;&nbsp;&nbsp;&nbsp;"Pretpostavljam da je tako", složi se Morison, "a opet, ne mogu da se otrgnem osećanju krivice što oštećujumo jedan ovako savršen mehanizam, koji nikako ne podnosi tehnološku invaziju."
<BR>&nbsp;&nbsp;&nbsp;&nbsp;&nbsp;"Delim tvoje osećanje", prihvati Boranova. "Ali ne postoji ništa na svetu, od bioloških ili geoloških procesa, što već nije otrpelo mešanje čoveka. Čovečanstvo svojoj životnoj okolini nanosi puno zla, ponekad čak i namerno. No, ja sam žedna. Hoćeš li i ti malo vode?"
<BR>&nbsp;&nbsp;&nbsp;&nbsp;&nbsp;"Naravno", reče Morison.
<BR>&nbsp;&nbsp;&nbsp;&nbsp;&nbsp;"Šolju ćeš pronaći u udubljenju ispod desnog naslona za ruke. Dodaj mi je."
<BR>&nbsp;&nbsp;&nbsp;&nbsp;&nbsp;Ona podeli sledovanje vode na pet delova, govoreći uz put:
<BR>&nbsp;&nbsp;&nbsp;&nbsp;&nbsp;"Nismo u škripcu sa vodom, ko želi može da dobije još."
<BR>&nbsp;&nbsp;&nbsp;&nbsp;&nbsp;Dežnjev sa odvratnošću pogleda u svoju šolju, jednom rukom držeći komande.
<BR>&nbsp;&nbsp;&nbsp;&nbsp;&nbsp;"Kao što reče moj otac: 'Nema pića do čiste vode, pogotovo ako se pročišćava alkoholom.'"
<BR>&nbsp;&nbsp;&nbsp;&nbsp;&nbsp;"Da, Arkadije", reče Boranova. "Sigurna sam da je tvoj otac često tako 'prečišćavao' vodu, ali ovde, u brodu, moraćeš da se zadovoljiš neprečišćenim napitkom."
<BR>&nbsp;&nbsp;&nbsp;&nbsp;&nbsp;"Da, da, svi se ponekad nađemo u bezizlaznoj situaciji", reče Dežnjev i iskapi šolju, napravivši grimasu.
<BR>&nbsp;&nbsp;&nbsp;&nbsp;&nbsp;Moguće je da je ukus vode bio taj koji je nagnao Kalinjinu da se čudno promeškolji u svom sedištu. Morison tek trenutak docnije shvati da je došao njen red na mokrenje, te on skrenu pogled ka prozoru da vidi hoće li se sudariti sa još kojim kolagenskim vlaknom.
<BR>&nbsp;&nbsp;&nbsp;&nbsp;&nbsp;"Pretpostavljam da je sada vreme ručku", ponovo se oglasi Boranova, "ali čini mi se da trenutno možemo bez toga. Ipak..."
<BR>&nbsp;&nbsp;&nbsp;&nbsp;&nbsp;"Ipak, šta?" upita Dežnjev. "Dobar lonac vrelog boršča prelivenog kiselim mlekom?"
<BR>&nbsp;&nbsp;&nbsp;&nbsp;&nbsp;"Pa, moram priznti da sam prokrijumčarila na brod ovih nekoliko čokoladica. Visokokaloričnih."
<BR>&nbsp;&nbsp;&nbsp;&nbsp;&nbsp;Kalinjina odloži kolut papira kojim je obrisla ruke i dobaci:
<BR>&nbsp;&nbsp;&nbsp;&nbsp;&nbsp;"Pokvarićemo zube."
<BR>&nbsp;&nbsp;&nbsp;&nbsp;&nbsp;"Ne baš odmah", odvrati Boranova, "a osim toga, možeš da ispereš usta sa malo vode. Ko hoće čokolade?"
<BR>&nbsp;&nbsp;&nbsp;&nbsp;&nbsp;Odmah se ispružiše četiri ruke, pri čemu Kalinjina nije bila poslednja. Morison dočeka svoje sledovanje sa oduševljenjem. Voleo je čokoladu, te pusti da mu se ova istopi u ustima, kako bi duže trajala. Za trenutak, ukus mu u sećanje prizva godine detinjstva na periferiji Mansija.
<BR>&nbsp;&nbsp;&nbsp;&nbsp;&nbsp;Poslednje kapljice čokolade upravo su nestajale sa njegovog jezika, kada začu Konjevljev tihi glas:
<BR>&nbsp;&nbsp;&nbsp;&nbsp;&nbsp;"Jesi li osetio bilo šta dok smo lebdeli nad površinom glijalne ćelije?"
<BR>&nbsp;&nbsp;&nbsp;&nbsp;&nbsp;"Ne", odvrati Morison. (Zbilja i nije.) "A ti?"
<BR>&nbsp;&nbsp;&nbsp;&nbsp;&nbsp;"Čini mi se da jesam. Pomisao: 'Zelena polja' sevnula mi je kroz um."
<BR>&nbsp;&nbsp;&nbsp;&nbsp;&nbsp;Morison dopusti sebi jedno glasno 'hmm', i ostade trenutak zamišljen.
<BR>&nbsp;&nbsp;&nbsp;&nbsp;&nbsp;"Pa, šta kažeš?" navaljivao je Konjev.
<BR>&nbsp;&nbsp;&nbsp;&nbsp;&nbsp;Morison sleže ramenima.
<BR>&nbsp;&nbsp;&nbsp;&nbsp;&nbsp;"Takve pomisli javljaju se čoveku svaki čas. Nešto, na primer, čuješ, na pola uha, i kasnije ti se to ureže u svest ili neke struje svesti zaokupe tvoj um u vidu primisli ili je možda u pitanju nekakva auditivna halucinacija."
<BR>&nbsp;&nbsp;&nbsp;&nbsp;&nbsp;"To se dogodilo u trenutku dok sam gledao tvoj instrument i pokušavao da se koncentrišem."
<BR>&nbsp;&nbsp;&nbsp;&nbsp;&nbsp;"Verovatno si želeo da ti nešto dođe, i nešto se, kao odgovor, i javilo u brišućem letu kroz tvoj um. To se često dešava u snovima."
<BR>&nbsp;&nbsp;&nbsp;&nbsp;&nbsp;"Ne. Ovo je bilo stvarno."
<BR>&nbsp;&nbsp;&nbsp;&nbsp;&nbsp;"Otkud znaš, Jurij? Ja nisam ništa osetio. Niti, koliko vidim, bilo ko drugi."
<BR>&nbsp;&nbsp;&nbsp;&nbsp;&nbsp;"Oni i ne bi bili u stanju da išta osete. Niko drugi nije bio usresređen na tvoj kompjuter. Niti, možda, iko u brodu ima um dovoljno nalik tvome, da bi, ako smem reći, mogao da oseti tvoju talasnu dužinu."
<BR>&nbsp;&nbsp;&nbsp;&nbsp;&nbsp;"Samo nagađaš. Osim toga, šta bi ta primisao mogla značiti?"
<BR>&nbsp;&nbsp;&nbsp;&nbsp;&nbsp;"Zelena polja? Šapirov je imao kuću u unutrašnosti. Može se dogoditi da se zato i priseća zalenih polja."
<BR>&nbsp;&nbsp;&nbsp;&nbsp;&nbsp;"Ipak, u pitanju je tek puki prizor. Ti si mu, u stvari, dao značenje."
<BR>&nbsp;&nbsp;&nbsp;&nbsp;&nbsp;Konjev se namršti, zastade za trenutak, a onda upita ne skrivajući neprijateljsko osećanje:
<BR>&nbsp;&nbsp;&nbsp;&nbsp;&nbsp;"Zašto sa takvim žarom odbijaš mogućnost da je u pitanju poruka?!"
<BR>&nbsp;&nbsp;&nbsp;&nbsp;&nbsp;Morison dozvoli sebi istu količinu očiglednog neprijateljstva.
<BR>&nbsp;&nbsp;&nbsp;&nbsp;&nbsp;"Zato što sam sebe sahranio u trenutku kada sam obznanio takve poruke! Dugo su terali šegu sa mnom, te sam naučio da budem oprezan. Slika žene sa dvoje dece ne govori nam ništa. Niti nekakva zelena polja. Ako si već siguran u to kako možeš znati da to nije, jednostavno, konstrukcija tvog uma? Slušaj me sada pažljivo, Jurij. Nagoveštaj, da bi bio upotrebliv, mora se ma koliko neodređeno i posredno uklopiti u odnos kvantum-relativnost. To možemo, i treba da prijavimo. Bilo šta manje od toga jednostavno nije dovoljno. Niko neće verovati. Rezultat će biti samouništenje. Govorim ti iz iskustva."
<BR>&nbsp;&nbsp;&nbsp;&nbsp;&nbsp;"Pa dobro, onda, ako ti naslutiš nešto važno, vitalno, nešto od čega zavisi ovaj naš projekat, hoćeš li to zadržati za sebe?" upita Konjev.
<BR>&nbsp;&nbsp;&nbsp;&nbsp;&nbsp;"Zašto bih? Ako osetim nešto vezano za fiziku minijaturizacije što ne bih mogao da razumem jer nemam predznanje, prikrivanje me ne bi nikuda odvelo. Ako, međutim, međusobno podelimo neki opipljiv rezultat, ovaj kompjuter je i dalje moja mašina, pokrenuta mojim teorijama. Ja sam taj koji će sebi obezbediti najveći deo kolača. Ne, Jurij, neću to čuvati za sebe. Moj interes, i moje osećanje morala kao naučnika sprečili bi me u tome. A kako s tobom stoji stvar?"
<BR>&nbsp;&nbsp;&nbsp;&nbsp;&nbsp;"Naravno da ću prijaviti sve što osetim. To sam upravo i učinio."
<BR>&nbsp;&nbsp;&nbsp;&nbsp;&nbsp;"Ne mislim, pri tom, na 'zelena polja'. To je besmislica. Pretpostavimo da ti, za razliku od mene, osetiš nešto veoma značajno. Zar ne bi pomislio da tvoje otkriće predstavlja državnu tajnu, kao što je, uostalom, i sama minijaturizacija. Hoćeš li mi, u tom slučaju, preneti svoje saznanje i ogrešiti se u tvoj centralni koordinirajući komitet?"
<BR>&nbsp;&nbsp;&nbsp;&nbsp;&nbsp;Govorili su šapatom, gotovo licem u lice, ali Boranova, očigledno naču poslednje reči.
<BR>&nbsp;&nbsp;&nbsp;&nbsp;&nbsp;"O politici, gospodo, zar ne?" upita ona hrapavim glasom.
<BR>&nbsp;&nbsp;&nbsp;&nbsp;&nbsp;"Razmatramo razne vidove upotrebe Albertovog kompjutera, Natalija", odgovori Konjev. "Ako se desi da ja otkrijem nešto značajno u Šapirovljevim moždanim talasima zadržaću to za sebe, kao državnu tajnu. To misli Albert."
<BR>&nbsp;&nbsp;&nbsp;&nbsp;&nbsp;"Pa i moglo bi tako biti", složi se Boranova.
<BR>&nbsp;&nbsp;&nbsp;&nbsp;&nbsp;"Treba nam Albertova saradnja", reče Konjev blagim glasom. "Mašina je njegova, kao i program, i siguran sam da njome barata najbolje što ume. Ukoliko Albert nije u potpunosti uveren u našu dobronamernosti i iskrenost, može se desiti da nam prećuti puno toga. Ja sam voljan da iznesem sve što budem registrovao, ako i Albert bude činio isto."
<BR>&nbsp;&nbsp;&nbsp;&nbsp;&nbsp;"Komitet bi se mogao usprotiviti, kao što je Albert i sam istakao", reče Boranova.
<BR>&nbsp;&nbsp;&nbsp;&nbsp;&nbsp;"Neka. Ne zanima me", odvrati Konjev.
<BR>&nbsp;&nbsp;&nbsp;&nbsp;&nbsp;"Pokazaću ti koliko te ljubim, Jurij", upade Dežnjev napadno se nakašljavši, "pošto te neću otkucati."
<BR>&nbsp;&nbsp;&nbsp;&nbsp;&nbsp;"Natalija", primeti Kalinjina, "slažem se da sa Albertom moramo biti iskreni, pošto iskrenost tražimo od njega. On ima mašinu i veliko iskustvo, i svi su izgledi da će on doći do nečeg upotrebljivog, a ne mi. Deviza quid pro quo mnogo više ide nama u prilog nego njemu. Zar nije tako, Alberte?"
<BR>&nbsp;&nbsp;&nbsp;&nbsp;&nbsp;"Taman sam to hteo reći", klimnu Morison. "I rekao bih, samo da je neko zucnuo nešto o tome kako je protiv zvanične politike biti iskren sa mnom."
<BR>&nbsp;&nbsp;&nbsp;&nbsp;&nbsp;"Pa, čekajmo da se nešto dogodi", složi se Boranova, i napetost u brodu se malo stiša.
<BR>&nbsp;&nbsp;&nbsp;&nbsp;&nbsp;Morison ostade izgubljen u mislima, pogleda uperenog u mašinu.
<BR>&nbsp;&nbsp;&nbsp;&nbsp;&nbsp;"Eno jedne ćelije", ponovo se oglasi Dežnjev, pravo napred, kilometar-dva. Izgleda veća nego ona prethodna. Jurij, da li je ovo neuron?"
<BR>&nbsp;&nbsp;&nbsp;&nbsp;&nbsp;Morison je već zatražio podatke od svog komputera.
<BR>&nbsp;&nbsp;&nbsp;&nbsp;&nbsp;"Morao bi biti. Nikada nisam video ovoliko jasne skeptične talase."
<BR>&nbsp;&nbsp;&nbsp;&nbsp;&nbsp;"Odlično", reče Dežnjev. "I šta sad?"
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;58.
<BR>&nbsp;&nbsp;&nbsp;&nbsp;&nbsp;Kalinjina je zamišljeno posmatrala površinu ćelije što se našla pred njima.
<BR>&nbsp;&nbsp;&nbsp;&nbsp;&nbsp;"Natalija, moraćemo ponovo da se umanjimo na stupanj glukoznog molekula. Arkadije, upravi brod ka dendritima, da bismo mogli da se spustimo na površinu ćelije."
<BR>&nbsp;&nbsp;&nbsp;&nbsp;&nbsp;I Morison je posmatrao površinu ćelije. Dendriti su bili složeniji nego oni na glijalnoj ćeliji. Nabliži dendrit se razgranjavao, gustih završetaka, na granici dokle je dopirala svetlost sa broda. Drugi dendriti, udaljeniji, bili su manji i slabije vidljivi.
<BR>&nbsp;&nbsp;&nbsp;&nbsp;&nbsp;Morison pomisli kako je zamagljenost obrisa makar delimično izazvana Braunovim kretanjem. Ipak, ne. Jer najudaljeniji čvor dendrita susretao se sa najudaljenijim čvorom susednog neurona, tvoreći tako taj intimni zagrljaj dveju grana koji se naziva sinapsom. Lelujanje čvorova ne može biti toliko jako da pekine vezu, jer u suprotnom, mozak ne bi funcionisao.
<BR>&nbsp;&nbsp;&nbsp;&nbsp;&nbsp;Dežnjev približi brod površini ćelijskog tela, blago zaobilazeći najbliži dendrit. (Lepu je praksu stekao u komandovanju brodom putem individualnih motora, pomisli Morison.) Istovremeno, učini mu se da površina neurona menja svoj izgled.
<BR>&nbsp;&nbsp;&nbsp;&nbsp;&nbsp;Prirodno, jer se brod smanjivao. Izrasline na površini ćelije postajale su izraženije i delile su se u manje kupole. Među fosfolipidnim kupolama malje su bile gušće. Receptori, pomisli Morison. Svaki od njih bio je napravljen tako da se priljubi uz odgovarajući molekul od značaja za neuron. Glukoza je, zbilja, bila vrlo značajna.
<BR>&nbsp;&nbsp;&nbsp;&nbsp;&nbsp;Smanjivanje je teklo primetno brže nego uvećavanje. Upijanje energije bilo je jednostavan proces, dok je oslobađenje energije prilikom deminijaturizacije predstavljalo opasan poduhvat. To je do sada postalo više nego jasno.
<BR>&nbsp;&nbsp;&nbsp;&nbsp;&nbsp;"Ne znam koji receptori su zaduženi za glukozu", reče Kalinjina, zabrinuto se mršteći. "Ali mora da ih je mnogo. Idi povrh njih, Arkadije, ali lagano, vrlo lagano. Ukoliko budemo uhvaćeni, ne želim da dođem u situaciju da moram da iskidam tkivo."
<BR>&nbsp;&nbsp;&nbsp;&nbsp;&nbsp;"Bez brige, lutko", odvrati Dežnjev. "Ako isključim motore, brod smesta staje. Ne može tek tako lako da se probija kroz džinovske atome koji nas okružuju. Suviše je viskozno. Stoga, samo mali dodir energije, taman toliko da se probijemo kroz molekule vode, i prošunjaćemo se na prstićima povrh receptora."
<BR>&nbsp;&nbsp;&nbsp;&nbsp;&nbsp;"Kroz lale", reče Morison, gledajući Konjeva.
<BR>&nbsp;&nbsp;&nbsp;&nbsp;&nbsp;"Šta?" upita Konjev, i iznenađen i natušten.
<BR>&nbsp;&nbsp;&nbsp;&nbsp;&nbsp;"Misao koja mi je prošla kroz glavu. Ima jedna stara pesmica: 'Na prstima, sa mnom, kroz lale.' Na engleskom, reči..."
<BR>&nbsp;&nbsp;&nbsp;&nbsp;&nbsp;"O kakvoj besmislici sada ti govoriš?" prasnu Konjev.
<BR>&nbsp;&nbsp;&nbsp;&nbsp;&nbsp;"Samo želim da kažem da, kada god neko pomene 'na prstima', odmah se prisetim reči 'kroz lale'. A ako se desi da sam u tom trenutku zaokupljen kompjuterom, mogu doći u zabludu da je poruka stigla od kompjutera. Da li shvataš šta hoću da kažem?"
<BR>&nbsp;&nbsp;&nbsp;&nbsp;&nbsp;"Pričaš u prazno", odmahnu glavom Konjev. "Pusti me na miru."
<BR>&nbsp;&nbsp;&nbsp;&nbsp;&nbsp;No, izgledao je uznemiren, pomisli Morison. Dobro je razumeo šta hoću da kažem.
<BR>&nbsp;&nbsp;&nbsp;&nbsp;&nbsp;Kretali su se sada uporedo sa površinom neurona. Receptori su se blago uvijali za njima i Morison uvide da ne može tačno da odredi koji su bili prazni, a koji su se priljubili uz molekule što su se kretali kroz tečnost zajedno sa brodom.
<BR>&nbsp;&nbsp;&nbsp;&nbsp;&nbsp;On pokuša da se usredsredi na te molekule. Izgledali su bezmalo kao iskrice, odblesci u tečnosti, odbijajući svetlost sa broda. Nijedan se nije mogao dobro videti. Čak je i površina ćelije, sama po sebi, bila krajnje nejasna, ukoliko bi se pogled upravio pravo u nju. Bila je to, mnogo više, nestvarna vizuelna impresija, osećaj površine, nego stvaran obris. Jer premalo je fotona bilo odbijeno, a još je manji broj dopirao do njih, na ovom stupnju smanjenja.
<BR>&nbsp;&nbsp;&nbsp;&nbsp;&nbsp;Ipak, prema svetlucanju, mogao je da nazre gromuljave oblike u tečnosti (vodeni molekuli, bez sumnje), a tu i tamo, poneko crvoliko telašce što se uvijalo, izvijalo, približavalo, grčilo i protezalo. Neposredna okolina broda bila je, razume se, pod dejstvom minijaturizovanog polja, pa su atomi i molekuli prirodne veličine bivali umanjeni pri ulasku, i uvećani pri izlasku iz polja. Broj atoma koji je to činio mora da je bio ogroman, ali razmena energije ipak je bila dovoljno slaba da ne dovede brod u opasnost spontane deminijaturizacije, ili da prouzrokuje bilo kakvu drugu štetu. U najmanju ruku izgledalo je da nikakve štete nema.
<BR>&nbsp;&nbsp;&nbsp;&nbsp;&nbsp;Morison pokuša da skrene misli sa te teme.
<BR>&nbsp;&nbsp;&nbsp;&nbsp;&nbsp;"Sofija", javi se Boranova, "nemoj ovo pogrešno shvatiti. Molim te da proveriš da li brod ima električni kod glukoznog molekula."
<BR>&nbsp;&nbsp;&nbsp;&nbsp;&nbsp;"Uveravam te da ima", reče Kalinjina.
<BR>&nbsp;&nbsp;&nbsp;&nbsp;&nbsp;Kao da se čekao taj znak, brod se izokrenu u tečnosti, ako je sudeći po iznenadnoj promeni položaja obrisa van broda.
<BR>&nbsp;&nbsp;&nbsp;&nbsp;&nbsp;Pod normalnim okolnostima, takvo izvrtanje bi, verovatno, svo petoro izbacilo iz sedišta i prilepilo ih uz zid. Međutim, masa i inercija bili su gotovo na nuli, i moglo se osetiti tek blago propadanje, jedva primetno drugačije od osećaja Braunovog kretanja s kojim su se već srodili.
<BR>&nbsp;&nbsp;&nbsp;&nbsp;&nbsp;"Prikopčali smo se za glukozni receptor", objavi Kalinjina.
<BR>&nbsp;&nbsp;&nbsp;&nbsp;&nbsp;"Izvrsno", reče Dežnjev. "Isključio sam motore. Šta sada?"
<BR>&nbsp;&nbsp;&nbsp;&nbsp;&nbsp;"Ništa", reče Kalinjina. "Sada čekamo da ćelija obavi svoj posao.
<BR>&nbsp;&nbsp;&nbsp;&nbsp;&nbsp;Receptor, u stvari, nigde nije dodirivao površinu broda. To je bila povoljna okolnost, jer da je kročio u minijaturizovano polje, umanjio bi se i praktično bi ga nestalo. U pitanju je bio bliski susret električnih polja, negativnog i pozitivnog, kao i pozitivnog i negativnog. Veze nisu bile baš prave jonske veze, već one slabije, vodonične. Dovoljno za zagrljaj, ali i dovoljno slabo da se brod otkači, ukoliko to zaželi. Kao, recimo, gumeni stajni trap umesto čeličnih kuka.
<BR>&nbsp;&nbsp;&nbsp;&nbsp;&nbsp;Receptor se protezao čitavom dužinom broda i bio je neravnog oblika, kao da prijanja uz zamišljene brežuljke na plastičnoj školjki. Trup broda bio je sasvim glatak, ali je Morison bio siguran da je postojalo električno polje koje se 'grbavilo' baš u predelima gde su hidroksilne grupe činile glukopirinske strukture, a da brežuljci, grbe, imaju oblike baš kao i kod pravog glukoznog molekula.
<BR>&nbsp;&nbsp;&nbsp;&nbsp;&nbsp;Morison ponovo pogleda. Receptor je prilično zaklanjao vidik sa one strane broda na kojoj se on nalazio. Da je mogao da zaviri iza njega, video bi samo dalju površinu neuronske ćelije kako se gubi negde van granica brodskog osvetljenja.
<BR>&nbsp;&nbsp;&nbsp;&nbsp;&nbsp;Sada je mogao da gleda neuronsku površinu uočavajući sitnije pojedinosti. Među običnim kupolama i slojevima fosfolipidnih molekula mogao je da uoči i neuobičajena zadebljanja, te zaključi da to moraju biti proteinski molekuli koji su prodrli kroz tanku ćelijsku opnu. Receptori su upravo tu i bili prikačeni, što Morisona i nije čudilo. Znao je da receptori, zapravo, moraju biti peptidi, lanci amino-kiselina. Bili su deo proteinskog tela i pružali su se napolje, svaki pojedini receptor bio je sazdan od neke druge amino-kiseline, sa drugim električnim poljem adekvatnim električnom polju molekula kome je bio namenjen.
<BR>&nbsp;&nbsp;&nbsp;&nbsp;&nbsp;I sada, dok je posmatrao, činilo mu se da se receptori približavaju. Mogao ih je videti sve više i više. Receptori i proteinski molekuli kao da su lebdeli kroz fosfolipidne molekule (uz sloj molekula holesterola ispod) koji su se otvarali i zatvarali za njima.
<BR>&nbsp;&nbsp;&nbsp;&nbsp;&nbsp;"Nešto se događa", objavi Morison, osetivši slabašnu inerciju kretanja broda, jedva primetnu pri ovoj njihovoj, gotovo zanemarljivoj masi.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;59.
<BR>&nbsp;&nbsp;&nbsp;&nbsp;&nbsp;"Površina nas uvlači u sebe", oglasi se Konjev.
<BR>&nbsp;&nbsp;&nbsp;&nbsp;&nbsp;Dežnjev klimnu glavom.
<BR>&nbsp;&nbsp;&nbsp;&nbsp;&nbsp;"Izgleda da je tako." On podiže uvis svoju debelu i glomaznu šaku, skupljajući je u pesnicu.
<BR>&nbsp;&nbsp;&nbsp;&nbsp;&nbsp;"Upravo tako, da", nastavi Konjev. "Propadaćemo sve dublje i dublje, dok se zidovi ne spoje nad nama. Onda ćemo biti u ćeliji." Pri pomisli na to, delovao je savršeno mirno.
<BR>&nbsp;&nbsp;&nbsp;&nbsp;&nbsp;Isto tako i Morison. Zapravo, i želeli su da se nađu u ćeliji, a ovo je bio jedini put.
<BR>&nbsp;&nbsp;&nbsp;&nbsp;&nbsp;Ukazivali su se, polako, i drugi receptori, svaki je obuhvatao po jedan molekul, pravi molekul, izuzev njih samih. Na kraju, površina ćelije, kao i maločas Dežnjevljeva šaka, zatvori se u potpunosti nad njima i oni se konačno nađoše unutra.
<BR>&nbsp;&nbsp;&nbsp;&nbsp;&nbsp;"I šta sada?" upita Dežnjev.
<BR>&nbsp;&nbsp;&nbsp;&nbsp;&nbsp;"Sada smo u mehuru, koji je u ćeliji", izjavi Kalinjina. "Kroz izvesno vreme receptor će se otkačiti od površine broda, i zajedno sa drugim receptorima vratiti na površinu ćelije."
<BR>&nbsp;&nbsp;&nbsp;&nbsp;&nbsp;"A mi?" navaljivao je Dežnjev.
<BR>&nbsp;&nbsp;&nbsp;&nbsp;&nbsp;"Pa, pošto imamo elektronski kod molekula glukoze", nastavi Kalinjina, "ćelija će pokušati da nas metabolizuje, odnosno, da nas rastavi u manje činioce i iz nas isisa energiju."
<BR>&nbsp;&nbsp;&nbsp;&nbsp;&nbsp;Peptidni receptor odlepi se od broda baš kada je završavala rečenicu.
<BR>&nbsp;&nbsp;&nbsp;&nbsp;&nbsp;"Misliš li da je to dobra ideja, metabolizovati se?" upita Dežnjev.
<BR>&nbsp;&nbsp;&nbsp;&nbsp;&nbsp;"Neće doći do toga", umeša se Morison. "Odgovarajući enzimni molekuli će se vezati za nas i posle izvesnog vremena će ustanoviti da ne reagujemo onako kao se očekuje. Nećemo imati posla sa fosfatnom grupom, pa će enzim biti sasvim bespomoćan i verovatno će najzad dići ruke od nas. Jer zbilja, mi nismo molekul glukoze."
<BR>&nbsp;&nbsp;&nbsp;&nbsp;&nbsp;"Ali ako se oslobodimo jednog enzima, neće li doći drugi da započne isti posao i tako u beskraj?"
<BR>&nbsp;&nbsp;&nbsp;&nbsp;&nbsp;"Sada kad to kažeš", priznade Morison, gladeći bradu i odsutno osećajući oštre, tek iznikle dlačice, "pade mi na um da se može desiti da nas čak ni prvi molekuli ne puste na miru, ukoliko ne reagujemo onako kako bi pravi molekul glukoze reagovao."
<BR>&nbsp;&nbsp;&nbsp;&nbsp;&nbsp;"Prekrasna situacija", promrmlja Dežnjev skrušeno, prepustivši se nesvesno svom lokalnom ruskom dijalektu, što je činio kad god je bio uzbuđen, i koji je Morison pratio sa znatno većim teškoćama. "Najbolje čemu se možemo nadati jeste da nas enzim večno drži uza se ili da nas večno drži gomila enzima. Što reče otac moj: 'I nije neka mudrost upasti iz vučjih čeljusti u medveđe.'"
<BR>&nbsp;&nbsp;&nbsp;&nbsp;&nbsp;"Pogledaj bolje", ohrabri ga Kalinjina, "pa ćeš videti da nam ni jedan enzim još nije prišao."
<BR>&nbsp;&nbsp;&nbsp;&nbsp;&nbsp;"A zbog čega?" upita Morison, koji to, takođe, primetio.
<BR>&nbsp;&nbsp;&nbsp;&nbsp;&nbsp;"Usled lagane promene u našem energetskom kodu. Trebalo je da imitiramo molekul glukoze da bismo prodrli u ćeliju, ali kada smo već unutra, nema više potrebe glumiti ga. Treba, zapravo, glumiti nešto drugo."
<BR>&nbsp;&nbsp;&nbsp;&nbsp;&nbsp;Boranova se naže napred.
<BR>&nbsp;&nbsp;&nbsp;&nbsp;&nbsp;"Zar neće i to drugo, Sofija, bilo šta drugo, biti podložno aktivnosti enzima?"
<BR>&nbsp;&nbsp;&nbsp;&nbsp;&nbsp;"Zapravo ne, Natalija. Glukoza ili bilo koji drugi prosti šećer u krvi, pripada određenoj molekulskoj konfiguraciji koju nazivamo D-glukozom. Ja sam, jednostavno, sasvim obrnula kod, tako da sada imamo njegov odraz u ogledalu i stoga smo postali L-glukoza. Nijedan enzim nas sada neće ni taknuti, kao što niko od nas ne bi obukao desnu cipelu na levu nogu i obrnuto. Sada možemo da se sasvim slobodno krećemo unaokolo."
<BR>&nbsp;&nbsp;&nbsp;&nbsp;&nbsp;Mehur koji se formirao prilikom njihovog prodiranja u ćeliju u međuvremenu je nestao i Morison se upre da ugleda šta se, zapravo, dešava. Oblici oko broda preobratili su se u mnogo veće, enzimne molekule, koji kao da su povremeno milovali brod, a zatim ostjali mirni. Verovatno se maskirana žrtva mogla smatrati bezbednom od enzimske agresije, sve dok se ne pojavi novi enzim da zagrli brod, i tako dalje.
<BR>&nbsp;&nbsp;&nbsp;&nbsp;&nbsp;Sve se dešavalo vrlo brzo i, Morison je to znao, bio je to samo anaerobični deo procesa (u kome se molekularni kiseonik nije koristio). U suprotnom bi se završio rastvaranjem glukoznog molekula na njegovih šest ugljeničnih atoma, u dve trokarbonske grupe.
<BR>&nbsp;&nbsp;&nbsp;&nbsp;&nbsp;Na taj način oslobodilo bi se malo energije i delići bi se paralelno vezali za mitohondrije u cilju finalizacije procesa uz korišćenje kiseonika; proces u kome bi univerzalni molekul za transfer energije, adenozni trifosfat (ili skraćeno ATF) bio pokretač ciklusa, i na kraju, bio ponovo stvoren, u količinama neuporedivo većim no što je bio sam ulog.
<BR>&nbsp;&nbsp;&nbsp;&nbsp;&nbsp;Morison je osećao potrebu da sve to otera do đavola i pokuša da smisli put do mitohondriona, male energetske fabrike u samoj ćeliji. Na kraju krajeva, zanimljivi i minijaturni detalji mitohondrijalnih procesa još nisu bili ispitani, ali istog časa se, gotovo besno, otrgnu od te primisli. Skeptični talasi bili su najvažniji, vikao je unutrašnji glas, kao da želi da uspostavi red i hijerarhiju u jednom previše radoznalom umu koji je želeo sve odjednom.
<BR>&nbsp;&nbsp;&nbsp;&nbsp;&nbsp;Očigledno je i Konjev bio u sličnoj nedoumici, jer začu se njegov glas:
<BR>&nbsp;&nbsp;&nbsp;&nbsp;&nbsp;"Evo nas, konačno, u neuronu, Alberte. Hajde da se ne ponašamo kao puki turisti. Šta mi u ovom trenutku možeš reći o skeptičnim talasima?"
</TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
