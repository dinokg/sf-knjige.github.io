<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>NEOPHODAN
<P>&nbsp;&nbsp;&nbsp;&nbsp;&nbsp;Onaj koji je nekome potreban
<BR>&nbsp;&nbsp;&nbsp;&nbsp;&nbsp;mora odoleti laskanju.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dežnjev senior
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;"Izvinite, govorite li ruski?" upita dubok glas, van svake sumnje kontraalt.
<BR>&nbsp;&nbsp;&nbsp;&nbsp;&nbsp;Albert Džoans Morison se trže u svom sedištu. Soba je bila zamračena, a kompjuterski ekran na platformi, sa svojim grafički ispisanim podacima, intenzivno je bleštao. Mora biti da je zadremao. Kada je zauzeo svoje sedište do njega je, bio je siguran, sedeo neki čovek, i to s desne strane. Otkud sad ova žena? Možda su se, jednostavno, zamenili?
<BR>&nbsp;&nbsp;&nbsp;&nbsp;&nbsp;Morisom pročisti grlo i reče:
<BR>&nbsp;&nbsp;&nbsp;&nbsp;&nbsp;"Rekoste li nešto, gospođo? Slabo ju je razaznavao u mračnom prostoru, a svetlo sa ekrana više je zasenjivalo no što je odista osvetljavalo. Uočio je, ipak, da žena ima tamnu, ravnu kosu, prekriveno čelo i uši - i to nije bila perika.
<BR>&nbsp;&nbsp;&nbsp;&nbsp;&nbsp;"Pitala sam da li govorite ruski."
<BR>&nbsp;&nbsp;&nbsp;&nbsp;&nbsp;"Da. Što vas to interesuje?"
<BR>&nbsp;&nbsp;&nbsp;&nbsp;&nbsp;"Onda je mnogo lakše. Moj engleski ume da me ostavi na cedilu. Vi ste dr Morison? Albert Džonas Morison? Nisam sasvim sigurna u ovom mraku. Izvinite ako sam pogrešila."
<BR>&nbsp;&nbsp;&nbsp;&nbsp;&nbsp;"Taj sam. Znamo li se od ranije?"
<BR>&nbsp;&nbsp;&nbsp;&nbsp;&nbsp;"Ne, ali ja znam vas. Ona posegnu rukom i on oseti blag dodir na svom rukavu. Užasno ste mi potrebni. Slušate li pažljivo ovo predavanje? Kao i da niste zainteresovani."
<BR>&nbsp;&nbsp;&nbsp;&nbsp;&nbsp;Oboje su, naravno, govorili šapatom.
<BR>&nbsp;&nbsp;&nbsp;&nbsp;&nbsp;Morison se nevoljno obazre oko sebe. Prostorija nije bila baš prepuna, niti je iko sedeo blizu njih. On ipak prošapta:
<BR>&nbsp;&nbsp;&nbsp;&nbsp;&nbsp;"A šta ako ga zbilja pratim? Šta onda?" (On odjednom oseti radoznalost - možda iz čiste dosade. Na kraju krajeva, monotono predavanje ga i jeste uspavalo.)
<BR>&nbsp;&nbsp;&nbsp;&nbsp;&nbsp;"Hoćete li da pođete sa mnom?" upita ona. Ja sam Natalija Boranova.
<BR>&nbsp;&nbsp;&nbsp;&nbsp;&nbsp;"Da pođem s vama, gde, gospođo Boranova?"
<BR>&nbsp;&nbsp;&nbsp;&nbsp;&nbsp;"Negde, u kafeteriju, gde možemo da razgovaramo. Užasno je važno."
<BR>&nbsp;&nbsp;&nbsp;&nbsp;&nbsp;I tako to započe. Morison je mnogo kasnije zaključio da uopšte nije bilo bitno to što je bio baš tu, na tom predavanju, niti je bilo bitno to što nije bio oprezan, što je bio radoznao i dovoljno pobuđen da pođe sa ženom koja mu je jednostavno saopštila da joj je potreban.
<BR>&nbsp;&nbsp;&nbsp;&nbsp;&nbsp;Jer ona bi ga pronašla ma gde da je bio, navaljivala i učinila sve da bude saslušana. Možda ne tako lako, kako se zapravo zbilo, ali bilo bi tako. Sasvim sigurno.
<BR>&nbsp;&nbsp;&nbsp;&nbsp;&nbsp;Izlaza nije bilo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Posmatrao ju je sada, pri dnevnoj svetlosti. U mraku mu se činila mlađom. Trideset šest, možda i svih četrdeset?
<BR>&nbsp;&nbsp;&nbsp;&nbsp;&nbsp;Tamnokosa, bez sedih vlasi. Izražajne crte, jake obrve, čvrste vilice. Nos prijatnog izgleda. Stamena, ali ne debela. Gotovo iste visine kao i on, čak i uz ravne potpetice. Saberi - oduzmi, privlačna žena, ali ne i lepa. Tip žene koji bi se mogao podneti.
<BR>&nbsp;&nbsp;&nbsp;&nbsp;&nbsp;On uzdahnu kada ugleda svoj lik u ogledalu. Sed, proćelav. Zgasle plave oči. Mršavo lice, telo, izdužena figura. Kukast nos, prijatan osmeh. Bar se nadao da je prijatan. Ali ne, to ipak nije lice koje bi se moglo podnositi. Brenda je prestala da ga podnosi pre nešto malo više od deset godina. Njegov četrdeseti rođendan pašće taman posle pet godina od dana kada su se definitivno i zvanično razveli.
<BR>&nbsp;&nbsp;&nbsp;&nbsp;&nbsp;Kelnerica donese kafu. Sedeli su bez reči, merkajući se uzajamno. Morison oseti da je krajnje vreme da se nešto i kaže:
<BR>&nbsp;&nbsp;&nbsp;&nbsp;&nbsp;"Nećete votku?" upita on, sa namerom da razgovoru da prijateljski ton.
<BR>&nbsp;&nbsp;&nbsp;&nbsp;&nbsp;Ona se nasmeši i u tom je trenutku još više delovala kao Ruskinja.
<BR>&nbsp;&nbsp;&nbsp;&nbsp;&nbsp;"A vi nećete koka-kolu?"
<BR>&nbsp;&nbsp;&nbsp;&nbsp;&nbsp;"Koka-kola je bar jeftinija ako nju smatrate tipično američkom navikom."
<BR>&nbsp;&nbsp;&nbsp;&nbsp;&nbsp;"Nije čudo da je jeftinija."
<BR>&nbsp;&nbsp;&nbsp;&nbsp;&nbsp;Morison se nasmeja.
<BR>&nbsp;&nbsp;&nbsp;&nbsp;&nbsp;"Jeste li tako otresiti i kad pričate ruski?"
<BR>&nbsp;&nbsp;&nbsp;&nbsp;&nbsp;"To možete proveriti. Hajde da govorimo ruski."
<BR>&nbsp;&nbsp;&nbsp;&nbsp;&nbsp;"Misliće da smo par špijuna."
<BR>&nbsp;&nbsp;&nbsp;&nbsp;&nbsp;Pošto ona pređe na ruski, Morison joj tako i odvrati. Promena jezika mu nije predstavljala teškoću. Ruski je govorio i razumeo kao i engleski. Tako je moralo biti. Amerikanac, pa još i naučnik, koji hoće da prati literaturu morao je dobro da zna ruski. Isto važi i za naučnika - Rusa i njegovo znanje engleskog.
<BR>&nbsp;&nbsp;&nbsp;&nbsp;&nbsp;Ova žena, Natalija Boranova, na primer, iako je rekla da joj engleski baš ne ide, govorila ga je sasvim jasno, uz sasvim slab strani naglasak.
<BR>&nbsp;&nbsp;&nbsp;&nbsp;&nbsp;"Zašto bismo izgledali kao špijuni?" Upita ona. "Stotine hiljada Amerikanaca govori danas engleski usred Sovjetskog Saveza i isto toliko Rusa govori ruski u Americi. Ovo više nisu ona vremena."
<BR>&nbsp;&nbsp;&nbsp;&nbsp;&nbsp;"To je tačno. Šalio sam se. Ali, opet, zašto ruski?"
<BR>&nbsp;&nbsp;&nbsp;&nbsp;&nbsp;"Zato što smo u vašoj zemlji, dr Morisone, i zato što vam to daje psihološku prednost. Ako govorimo ruski, smanjićemo vaš osećaj nadmoći i izjednačiti snage."
<BR>&nbsp;&nbsp;&nbsp;&nbsp;&nbsp;Morison srknu kafu.
<BR>&nbsp;&nbsp;&nbsp;&nbsp;&nbsp;"Kako vam drago."
<BR>&nbsp;&nbsp;&nbsp;&nbsp;&nbsp;"Recite, dr Morisone. Da li me poznajete?"
<BR>&nbsp;&nbsp;&nbsp;&nbsp;&nbsp;"Nismo se nikad sreli."
<BR>&nbsp;&nbsp;&nbsp;&nbsp;&nbsp;"A govori li vam nešto moje ime, Natalija Boranova? Jeste li ga ikad čuli?"
<BR>&nbsp;&nbsp;&nbsp;&nbsp;&nbsp;"Oprostite, nisam. Da se bavimo istim poslom, verovatno bih znao za vas. Pošto to nije slučaj, pretpostavljam da niste u mojoj branši. Mislite li da bih morao znati za vas?"
<BR>&nbsp;&nbsp;&nbsp;&nbsp;&nbsp;"To bi u mnogome bilo od pomoći, no ostavimo to sada. Ja vas znam, kako god bilo. U stvari, puno toga znam o vama. Gde i kada ste rođeni, školovanje; takođe, znam i da ste razvedeni i da vaše dve kćerke žive sa vašom bivšom suprugom. Znam koje su vam pozicije na Univerzitetu i znam kojim se istraživanjem bavite."
<BR>&nbsp;&nbsp;&nbsp;&nbsp;&nbsp;Morison samo slegnu ramenima.
<BR>&nbsp;&nbsp;&nbsp;&nbsp;&nbsp;"Ništa od svega toga u današnje vreme kompjutera nije teško saznati. Treba li da budem polaskan ili zabrinut?"
<BR>&nbsp;&nbsp;&nbsp;&nbsp;&nbsp;"Zašto, bilo da je u pitanju jedno ili drugo?"
<BR>&nbsp;&nbsp;&nbsp;&nbsp;&nbsp;"Pa, ako mi kažete da sam poznat u Sovjetskom Savezu, biću polaskan. Ako mi kažete da sam predmet druge vrste interesovanja, biću zabrinut."
<BR>&nbsp;&nbsp;&nbsp;&nbsp;&nbsp;"Zbilja želim da budem iskrena sa vama. Interesujem se za vas - iz razloga koji su za mene vrlo bitni."
<BR>&nbsp;&nbsp;&nbsp;&nbsp;&nbsp;"Koji su to razlozi?" upita Morison hladno.
<BR>&nbsp;&nbsp;&nbsp;&nbsp;&nbsp;"Za početak, vi ste neurofizičar."
<BR>&nbsp;&nbsp;&nbsp;&nbsp;&nbsp;Morison je popio kafu i odsutno mahnu kelnerici da mu donese još jednu. Ruskinja je svoju popila samo do pola, i kao da je na drugu polovinu zaboravila.
<BR>&nbsp;&nbsp;&nbsp;&nbsp;&nbsp;"Nisam jedini neurofizičar", odgovori Morison.
<BR>&nbsp;&nbsp;&nbsp;&nbsp;&nbsp;"Ipak ste jedinstveni."
<BR>&nbsp;&nbsp;&nbsp;&nbsp;&nbsp;"Očigledno je da mi laskate, i to zato što ne znate sve o meni. Bar ne one najbitnije stvari."
<BR>&nbsp;&nbsp;&nbsp;&nbsp;&nbsp;"To da baš i nemate uspeha? To da vaši metodi analize moždanih talasa ne nailaze na dobar prijem?"
<BR>&nbsp;&nbsp;&nbsp;&nbsp;&nbsp;"Ako i to znate, šta ću vam onda baš ja?"
<BR>&nbsp;&nbsp;&nbsp;&nbsp;&nbsp;"Zato što i mi imamo jednog neurofizičara koji dobro poznaje vaše radove, i on smatra da su briljantni. Prilično ste zabrazdili u nepoznato i moguće je da grešite - to on misli - ali i da je tako, onda briljantno grešite."
<BR>&nbsp;&nbsp;&nbsp;&nbsp;&nbsp;"Briljantno grešim? U čemu je razlika od samo 'grešiti'?"
<BR>&nbsp;&nbsp;&nbsp;&nbsp;&nbsp;"Njegovo je stanovište da se ne može briljantno grešiti ako grešite u potpunosti. Ako grešite samo u određenim stvarima, mnogo toga ostalog može se pokazati korisnim - a onda ste sasvim u pravu."
<BR>&nbsp;&nbsp;&nbsp;&nbsp;&nbsp;"Ko je taj uzorni čovek koji tako gleda na stvari? Sa zadovoljstvom ću ga pomenuti u svom sledećem članku."
<BR>&nbsp;&nbsp;&nbsp;&nbsp;&nbsp;"Zove se Pjotr Leonovič Šapirov. Znate li ga?"
<BR>&nbsp;&nbsp;&nbsp;&nbsp;&nbsp;Morison se zavali u sedište. Bio je zatečen.
<BR>&nbsp;&nbsp;&nbsp;&nbsp;&nbsp;"Da li ga znam? Da sreli smo se. Zvao sam ga Pit Šepirov. Amerikanci misle da smo podjednako ludi, i on i ja. Ako se pročuje da me on podržava, sedeću na još jednoj igli. Čujte, recite Pitu da mi vrlo godi njegova vera u mene, ali ako zbilja želi da mi pomogne, neka ne obznani da je na mojoj strani."
<BR>&nbsp;&nbsp;&nbsp;&nbsp;&nbsp;Boranova ga pogleda s neodobravanjem.
<BR>&nbsp;&nbsp;&nbsp;&nbsp;&nbsp;"Niste baš čovek s kojim se može ozbiljno. Da li uvek tako pravite viceve?"
<BR>&nbsp;&nbsp;&nbsp;&nbsp;&nbsp;"Ne. Ja sam vam sam vic. Kad čovek ima nešto sjajno, i nikoga ne uspeva da ubedi... osim Pita, što upravo saznajem, ali on se ne računa. Verujte, danas sam u situaciji da nisam više siguran ni da će mi objaviti članak."
<BR>&nbsp;&nbsp;&nbsp;&nbsp;&nbsp;"Dođite onda u Sovjetski Savez. Koristili bi ste nam. Kao i vaše ideje, uostalom."
<BR>&nbsp;&nbsp;&nbsp;&nbsp;&nbsp;"Ne, ne. Neću da emigriram."
<BR>&nbsp;&nbsp;&nbsp;&nbsp;&nbsp;"Niko to od vas i ne traži. Budite, ako hoćete i dalje Amerikanac. No, već ste bili u poseti Sovjetskom Savezu, a mogli biste nas ponovo posetiti, i čak i ostati malo. I na kraju se vratiti ovamo."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Jer i vi i mi delimo iste lude ideje koje bi se međusobno pomagale."
<BR>&nbsp;&nbsp;&nbsp;&nbsp;&nbsp;"Koje su to vaše lude ideje? Moje sopstvene su mi poznate."
<BR>&nbsp;&nbsp;&nbsp;&nbsp;&nbsp;"Nije to nešto o čemu se može razgovarati dok ne budem sigurna da ćete pristati da nam pomognete."
<BR>&nbsp;&nbsp;&nbsp;&nbsp;&nbsp;Morison, i dalje zavaljen, ponovo postade svestan šumova oko sebe, ljudi koji jedu, piju, pričaju - gotovo svi su ovde bili zbog konferencije. Zagleda se, zatim, u tu agresivnu Ruskinju koja prihvata lude ideje i povrh toga...
<BR>&nbsp;&nbsp;&nbsp;&nbsp;&nbsp;Odjednom, on povika:
<BR>&nbsp;&nbsp;&nbsp;&nbsp;&nbsp;"Boranova! Da,da čuo sam za vas! Naravno, Pit Šepirov vas je pominjao. Vi ste..."
<BR>&nbsp;&nbsp;&nbsp;&nbsp;&nbsp;Nije ni primetio da je, u trenutku povećanog uzbuđenja prešao na engleski. Ona oštro zapara noktima po njegovoj nadlanici.
<BR>&nbsp;&nbsp;&nbsp;&nbsp;&nbsp;"Izvinite, nisam htela da vas povredim, reče ona kad on strese njenu ruku sa svoje."
<BR>&nbsp;&nbsp;&nbsp;&nbsp;&nbsp;On baci pogled na tragove noktiju na svojoj koži. Jedan od njih će se sasvim sigurno preobraziti u modricu. I sasvim tiho reče na ruskom:
<BR>&nbsp;&nbsp;&nbsp;&nbsp;&nbsp;"Vi ste minijaturizer."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Boranova mu uputi umirujići pogled.
<BR>&nbsp;&nbsp;&nbsp;&nbsp;&nbsp;"Kako bi bilo da prošetamo i nađemo neku klupu kraj reke. Vreme je predivno."
<BR>&nbsp;&nbsp;&nbsp;&nbsp;&nbsp;Morison je gladio svoju lako povređenu šaku. Zaista, nekoliko njih je pogledalo u njegovom pravcu kada je viknuo na engleskom, ali niko nije ispoljio nikakvo interesovanje. On odmahnu glavom.
<BR>&nbsp;&nbsp;&nbsp;&nbsp;&nbsp;"Ne, mislim da je bolje da se vratim na predavanje."
<BR>&nbsp;&nbsp;&nbsp;&nbsp;&nbsp;Boranova se nasmeši, kao da joj je, na primer, rekao da se slaže da je vreme predivno.
<BR>&nbsp;&nbsp;&nbsp;&nbsp;&nbsp;"Mislim, ipak, da će vas klupa kraj reke više zanimati."
<BR>&nbsp;&nbsp;&nbsp;&nbsp;&nbsp;Samo za trenutak, Morison pomisli da bi osmeh koji mu je uputila trebalo da deluje zavodnički. Ne, sigurno ne misli, valjda...
<BR>&nbsp;&nbsp;&nbsp;&nbsp;&nbsp;On odbaci tu misao pre no što mu se i uobličila u glavi. Takve stvari su čak i na holoviziji već prevaziđene: lepa sovjetska špijunka pohotljivog tela zavela naivnog Amerikanca.
<BR>&nbsp;&nbsp;&nbsp;&nbsp;&nbsp;Prvo i prvo, ona nije lepa, niti pohotljiva. Nije ni delovala kao neko kome se takve stvari vrzmaju po glavi. A ni on nije naivan - čak ni zainteresovan.
<BR>&nbsp;&nbsp;&nbsp;&nbsp;&nbsp;Ipak, on pođe s njom preko kompleksa prema reci.
<BR>&nbsp;&nbsp;&nbsp;&nbsp;&nbsp;Hodali su lagano, naizgled bez cilja - dok je ona žustro pričala o svom mužu Nikolaju, sinu Aleksandru, koji je išao u školu i iz nepoznatih razloga, bio zainteresovan za biologiju, iako mu je mati termodinamolog. Šta više, Aleksandar je na očev užas bio očajan partner za šah; no, obećavao je, možda - ali kao violinista.
<BR>&nbsp;&nbsp;&nbsp;&nbsp;&nbsp;Morison je nije slušao. Pokušavao je, zapravo, da se priseti šta je sve čuo o ruskim minijaturizerskim eksperimentima i u kakvu bi vezu mogao da ih dovede sa svojim istraživanjima.
<BR>&nbsp;&nbsp;&nbsp;&nbsp;&nbsp;Ona odjednom pokaza prstom:
<BR>&nbsp;&nbsp;&nbsp;&nbsp;&nbsp;"Ona klupa tamo deluje prilično čisto."
<BR>&nbsp;&nbsp;&nbsp;&nbsp;&nbsp;Pošto su seli, Morison se zagleda negde preko reke, očiju usmerenih ka koloni automobila koja se slivala sa autoputa na toj strani reke, i sa autoputa na drugoj obali - dok su čamci, u nizovima, kao stonoge, preplavljivali samu reku. Nije govorio ništa i Boronova, posmatrajući ga zamišljeno, na kraju prozbori:
<BR>&nbsp;&nbsp;&nbsp;&nbsp;&nbsp;"Kao da vam to nije privlačno?"
<BR>&nbsp;&nbsp;&nbsp;&nbsp;&nbsp;"Šta mi to nije privlačno?"
<BR>&nbsp;&nbsp;&nbsp;&nbsp;&nbsp;"Moj predlog da dođete u Sovjetski Savez."
<BR>&nbsp;&nbsp;&nbsp;&nbsp;&nbsp;"Ne!" odseče on.
<BR>&nbsp;&nbsp;&nbsp;&nbsp;&nbsp;"Ali zbog čega? Vaše američke kolege ne prihvataju vaše ideje, zbog toga ste utučeni, tražite izlaz iz ćorsokaka... zašto onda ne dođete kod nas?"
<BR>&nbsp;&nbsp;&nbsp;&nbsp;&nbsp;"Pošto znate sve o meni, jasno mi je i da znate da moje ideje odbacuju. Ali kako sa sigurnošću možete tvrditi da sam zbog toga utučen?"
<BR>&nbsp;&nbsp;&nbsp;&nbsp;&nbsp;"Svako normalan bi bio. Ko god da porazgovara s vama, odmah mu je to jasno."
<BR>&nbsp;&nbsp;&nbsp;&nbsp;&nbsp;"Prihvatate li vi moje ideje?"
<BR>&nbsp;&nbsp;&nbsp;&nbsp;&nbsp;"Ja? Ja nisam iz vaše branše. Ne znam ništa - ili sasvim malo - o nervnom sistemu."
<BR>&nbsp;&nbsp;&nbsp;&nbsp;&nbsp;"Jednostavno ste prihvatili Šarpijev stav o mojim idejama?"
<BR>&nbsp;&nbsp;&nbsp;&nbsp;&nbsp;"Da. Čak i da nisam, očajnički problemi uvek traže očajnička rešenja. Šta je loše, u tom slučaju, ako pokušamo sa vašim idejama kao rešenjem? Gore nam sigurno ne može biti."
<BR>&nbsp;&nbsp;&nbsp;&nbsp;&nbsp;"Moje ideje možete imati kad hoćete, objavljene su." Ona ga pogleda pravo u oči:
<BR>&nbsp;&nbsp;&nbsp;&nbsp;&nbsp;"Imamo utisak da niste objavili baš sve svoje ideje. Zbog toga ste nam potrebni baš vi."
<BR>&nbsp;&nbsp;&nbsp;&nbsp;&nbsp;Morison se nasmeja, ne bez cinizma.
<BR>&nbsp;&nbsp;&nbsp;&nbsp;&nbsp;"Kako ja mogu da vam poslužim kod minijaturizacije? O njoj mnogo manje znam nego o mozgu. Mnogo manje."
<BR>&nbsp;&nbsp;&nbsp;&nbsp;&nbsp;"Znate li uopšte nešto o njoj?"
<BR>&nbsp;&nbsp;&nbsp;&nbsp;&nbsp;"Dve stvari. Da Sovjeti istražuju to polje - i da je to nemoguće."
<BR>&nbsp;&nbsp;&nbsp;&nbsp;&nbsp;"Nemoguće?" Boranova baci pogled preko reke. "A šta ako vam kažem da smo to već apsolvirali?"
<BR>&nbsp;&nbsp;&nbsp;&nbsp;&nbsp;"Kao da ste mi rekli da postoje leteći polarni medvedi, baš toliko bih vam poverovao."
<BR>&nbsp;&nbsp;&nbsp;&nbsp;&nbsp;"Zašto bih vas lagala?"
<BR>&nbsp;&nbsp;&nbsp;&nbsp;&nbsp;"Ne znam. Upravo to i mene brine."
<BR>&nbsp;&nbsp;&nbsp;&nbsp;&nbsp;"Zbog čega ste toliko ubeđeni da je minijaturizacija nemoguća?"
<BR>&nbsp;&nbsp;&nbsp;&nbsp;&nbsp;"Ako čoveka umanjite do dimenzija bubice, u njenu zapreminu morala bi stati celokupna masa ljudskog bića. To bi dovelo do gustine, recimo - on zastade da razmisli - pa, otprilike, sto pedeset hiljada puta veće no što je gustina platine.
<BR>&nbsp;&nbsp;&nbsp;&nbsp;&nbsp;"A šta ako se masa srazmerno smanji?"
<BR>&nbsp;&nbsp;&nbsp;&nbsp;&nbsp;"Onda na jedan atom umanjenog čoveka dolazi tri miliona atoma čoveka prirodne veličine. U tom slučaju umanjeni čovek nema samo dimenzije bubice, već i mozak bubice."
<BR>&nbsp;&nbsp;&nbsp;&nbsp;&nbsp;"A šta ako se umanje i atomi?"
<BR>&nbsp;&nbsp;&nbsp;&nbsp;&nbsp;"Ako na to mislite, ta je ideja u najozbiljnijoj suprotnosti sa Plankovom konstantom, koja je, dozvolićete, od fundamentalnog značaja za Univerzum. Minijaturizovani atomi bili bi premali da se uklope u tkivo Univerzuma."
<BR>&nbsp;&nbsp;&nbsp;&nbsp;&nbsp;"A šta, opet, ako vam kažem da je umanjena i Plankova konstanta, tako da minijaturizovani čovek može biti smešten u prostor gde je tkivo Univerzuma neuporedivo finije i suptilnije nego pod normalnim uslovima?"
<BR>&nbsp;&nbsp;&nbsp;&nbsp;&nbsp;"Onda vam jednostavno neću poverovati."
<BR>&nbsp;&nbsp;&nbsp;&nbsp;&nbsp;"Ne verujete mi, a niste prethodno pobliže ispitali predmet svoje neverice. Odbijate da verujete u nešto, baš onako kako vaše kolege odbijaju da veruju u ono što vi radite?"
<BR>&nbsp;&nbsp;&nbsp;&nbsp;&nbsp;Na ovo Morison za časak proćuta, a onda promumla:
<BR>&nbsp;&nbsp;&nbsp;&nbsp;&nbsp;"Nije to isto."
<BR>&nbsp;&nbsp;&nbsp;&nbsp;&nbsp;"Nije isto... Ona ponovo pogleda prema reci. Kako, nije isto?"
<BR>&nbsp;&nbsp;&nbsp;&nbsp;&nbsp;"Moje kolege misle da grešim. Kažu da moje ideje teoretski nisu nemoguće. One su jednostavno pogrešne."
<BR>&nbsp;&nbsp;&nbsp;&nbsp;&nbsp;"A minijaturizacija? Da li je i ona nemoguća?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Onda, dođite da vidite. Ako se ispostavi da je nemoguće, kao što tvrdite, onda ćete, u najmanju ruku, provesti mesec dana u Sovjetskom Savezu kao gost sovjetske vlade. Svi troškovi plaćeni. Ako želite neku da povedete sa sobom, povedite je. Ili njega."
<BR>&nbsp;&nbsp;&nbsp;&nbsp;&nbsp;Morison zatrese glavom.
<BR>&nbsp;&nbsp;&nbsp;&nbsp;&nbsp;"Ne, radije ne bih. Čak i da je minijaturizacija moguća, nije to moje polje. Niti bi mi pomoglo, niti me to uopšte zanima."
<BR>&nbsp;&nbsp;&nbsp;&nbsp;&nbsp;"Otkud znate? Šta ako vam minijaturizacija omogući da se neurofizikom bavite onako kako to do sada nikada niste? Niti, istini za volju, iko drugi do sada? Onda, možda ćete biti u situaciji da i vi pomognete nama. Tu leži, vidite i naš interes."
<BR>&nbsp;&nbsp;&nbsp;&nbsp;&nbsp;"O kakvom to novom načinu izučavanja neurofizike govorite?"
<BR>&nbsp;&nbsp;&nbsp;&nbsp;&nbsp;"Dr Morisone, upravo o tome sve vreme i govorimo. Vi vaše teorije ne možete dokazati, jer niste u mogućnosti da proučavate izolovane nervne ćelije sa dovoljno pojedinosti, a da ih pri tom ne oštetite. Ali šta ako proizvedemo neuron veličine jednog Kremlja - ili još veći - tako da možete da pažnju posvetite svakom molekulu posebno?"
<BR>&nbsp;&nbsp;&nbsp;&nbsp;&nbsp;"Mislite da preokrenete proces i da uvećate neuron umesto da ga smanjite?"
<BR>&nbsp;&nbsp;&nbsp;&nbsp;&nbsp;"Ne, nisam to mislila; to još ne možemo. Ali vi možete biti tolicni. A to je otprilike ista stvar, zar ne?"
<BR>&nbsp;&nbsp;&nbsp;&nbsp;&nbsp;Morison se naglo uspravi. Zurio je u nju.
<BR>&nbsp;&nbsp;&nbsp;&nbsp;&nbsp;"Ne!" prošišta on. "Jeste li poludeli? Ili mislite da sam ja lud? Zbogom. Zbogom!"
<BR>&nbsp;&nbsp;&nbsp;&nbsp;&nbsp;On se okrete i žurno udalji.
<BR>&nbsp;&nbsp;&nbsp;&nbsp;&nbsp;"Dr Morisone!" povika ona za njim. "Čekajte, saslušajte me!"
<BR>&nbsp;&nbsp;&nbsp;&nbsp;&nbsp;On učini odbijajući pokret preko ramena i potrča preko auto-puta, krivudajući u cik-cak između automobila.
<BR>&nbsp;&nbsp;&nbsp;&nbsp;&nbsp;Malo potom našao se u hotelu, sav zadihan, poskakujući nestrpljivo u predvorju dok je čekao na lift.
<BR>&nbsp;&nbsp;&nbsp;&nbsp;&nbsp;Ludača! pomisli on. Njega da minijaturizuju, da pokušaju tu besmislicu na njemu! Ili... da provere tu mogućnost na njemu - što je bilo neuporedivo gore.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Još je drhtao pred vratima svoje hotelske sobe, stežući u šaci plastični privezak od ključa, i dalje zadihan. Pitao se ne zna li ona slučajno broj njegove sobe. Naravno, ukoliko reši da i dalje bude uporna, neće joj biti teško da do njega dođe. On baci pogled duž hodnika, u oba pravca, sasvim ozbiljno očekujući da se ona odnekud pojavi iskežena lica, raščupane kose i ispruženih ruku hrleći ka njemu.
<BR>&nbsp;&nbsp;&nbsp;&nbsp;&nbsp;On se strese. Ludilo. Šta bi mogla da mu učini? Nije ga mogla odvući za uši u Rusiju. Nije mogla da ga primora da učini bilo šta što on ne bi želeo. Kakve su mu se to detinjaste bube uvukle u glavu?
<BR>&nbsp;&nbsp;&nbsp;&nbsp;&nbsp;On duboko udahnu i ugura ključ u bravu. Osetio je mali trzaj, kada je ključ pronašao svoje kućište. On ga okrenu i vrata se otvoriše.
<BR>&nbsp;&nbsp;&nbsp;&nbsp;&nbsp;"Uđite." Čovek je sedeo u pletenoj naslonjači pored prozora i smešio mu se.
<BR>&nbsp;&nbsp;&nbsp;&nbsp;&nbsp;Morison ga zblanuto pogleda, pa brzo pogleda u broj sobe na vratima.
<BR>&nbsp;&nbsp;&nbsp;&nbsp;&nbsp;"Ne, ne, ovo je vaša soba, niste pogrešili. Uđite, konačno, i zatvorite vrata."
<BR>&nbsp;&nbsp;&nbsp;&nbsp;&nbsp;Morison posluša nalog, ne skidajući nem i zaprepašten pogled sa neznanca.
<BR>&nbsp;&nbsp;&nbsp;&nbsp;&nbsp;Bio je to 'elegantno popunjen' čovek, ne predebeo, ali je ipak ispunio stolicu. Bio je odeven u lagani pamučni blejzer i košulju tako belu da je prosto hipnotisala svojim sjajem. Nije još bio ono što se obično naziva ćelavom osobom, ali je bez sumnje bio na dobrom putu. Ono što mu je od njegove smeđe kose preostalo bilo je slobodno raštrkano. Nije nosio naočare, ali su njegove male oči davale izgled kratkovidog čoveka, što je možda bilo i pogrešno. No, to je moglo značiti i da čovek nosi kontaktna sočiva.
<BR>&nbsp;&nbsp;&nbsp;&nbsp;&nbsp;"Dotrčali ste ovamo, zar ne?" upita on. "Posmatrao sam vas", on pokaza na prozor, "kako sedite na klupi, zatim kako ustajete i grabite ka hotelu. Nadao sam se da ćete odmah poći u sobu. Ne mogu ovde da sedim baš čitav dan."
<BR>&nbsp;&nbsp;&nbsp;&nbsp;&nbsp;"Ovde sedite da biste me gledali sa prozora?"
<BR>&nbsp;&nbsp;&nbsp;&nbsp;&nbsp;"Ne, to je puka slučajnost. Baš ste bili naišli sa onom damom. U redu, ali nepredvidljivo. Nema veze. Da vas nisam ugledao sa prozora, ne bi bilo strašno. Bilo je i drugih koji su vas posmatrali."
<BR>&nbsp;&nbsp;&nbsp;&nbsp;&nbsp;Morison je do tada već uspeo da povrati dah, ali tek sada shvati da osnovno odlučujuće pitanje još nije postavio.
<BR>&nbsp;&nbsp;&nbsp;&nbsp;&nbsp;"Dobro, a ko ste vi?"
<BR>&nbsp;&nbsp;&nbsp;&nbsp;&nbsp;Umesto odgovora, čovek se nasmeši, izvuče nešto nalik na novčanik iz svog žaketa i otvori ga.
<BR>&nbsp;&nbsp;&nbsp;&nbsp;&nbsp;"Evo, potpis, hologram, otisak prstiju, glasovni kod."
<BR>&nbsp;&nbsp;&nbsp;&nbsp;&nbsp;Morison je gledao čas u hologram, čas u nasmejano lice. I slika sa holograma se smešila.
<BR>&nbsp;&nbsp;&nbsp;&nbsp;&nbsp;"Dobro, vidim da ste iz obezbeđenja. Ali to vam, ipak, ne daje pravo da tek tako upadate u moje privatne prostorije. Mogli ste me pozvati sa recepcije, ili jednostavno pokucati na vrata."
<BR>&nbsp;&nbsp;&nbsp;&nbsp;&nbsp;"Strogo govoreći, u pravu ste, razume se. No, mišljenja sam da je trebalo da se nađemo na što diskretniji način. Osim toga, onom jednom prilikom kad smo se sreli..."
<BR>&nbsp;&nbsp;&nbsp;&nbsp;&nbsp;"Kojom jednom prilikom?"
<BR>&nbsp;&nbsp;&nbsp;&nbsp;&nbsp;"Pre dve godine. Ne sećate se? međunarodna konferencija u Majamiju? Držali ste predavanje i prošli kroz sito i rešeto."
<BR>&nbsp;&nbsp;&nbsp;&nbsp;&nbsp;"Toga se sećam. Sećam se i predavanja. Ne sećam se, međutim, vas."
<BR>&nbsp;&nbsp;&nbsp;&nbsp;&nbsp;"To i nije za čuđenje. Sreli smo se tek posle. Razgovarali smo. Štaviše, otišli smo i na piće."
<BR>&nbsp;&nbsp;&nbsp;&nbsp;&nbsp;"Ne, ne sećam se te 'jedne prilike'. Fransis Rodano?"
<BR>&nbsp;&nbsp;&nbsp;&nbsp;&nbsp;"Da, to mi je ime. Čak ste ga pravilno izgovorili. Akcenat na drugom slogu. Dugosilazno a. Ime vam se ipak zakačilo u podsvesti."
<BR>&nbsp;&nbsp;&nbsp;&nbsp;&nbsp;"Ne, samo čitam šta piše ovde na ispravama. Voleo bih da sada odete."
<BR>&nbsp;&nbsp;&nbsp;&nbsp;&nbsp;"Treba da razgovaramo. Službeno."
<BR>&nbsp;&nbsp;&nbsp;&nbsp;&nbsp;"Danas svi žele da porazgovaraju sa mnom. Šta je posredi?"
<BR>&nbsp;&nbsp;&nbsp;&nbsp;&nbsp;"Vaš rad."
<BR>&nbsp;&nbsp;&nbsp;&nbsp;&nbsp;"I vi ste neurofizičar?"
<BR>&nbsp;&nbsp;&nbsp;&nbsp;&nbsp;"Morali biste znati da nisam. Studirao sam slavistiku. I ekonomiju, kao drugi predmet."
<BR>&nbsp;&nbsp;&nbsp;&nbsp;&nbsp;"O čemu onda da pričamo? Dobro znam ruski, ali vi ga bez sumnje znate još bolje. A o ekonomiji nemam pojma."
<BR>&nbsp;&nbsp;&nbsp;&nbsp;&nbsp;"Možemo da razgovaram o vašem radu. Kao i pre dve godine, uostalom. Zašto, u stvari, ne sednete? Ovo je, najzad, vaša soba, a ja se neću dugo zadržati. Ako hoćete da sednete ovde gde sam se ja smestio, rado ću vam ustupiti mesto."
<BR>&nbsp;&nbsp;&nbsp;&nbsp;&nbsp;Morison sede na ivicu kreveta.
<BR>&nbsp;&nbsp;&nbsp;&nbsp;&nbsp;"Počnimo već jednom. Šta želite da znate o mom radu?"
<BR>&nbsp;&nbsp;&nbsp;&nbsp;&nbsp;"Isto ono što sam hteo da znam i pre dve godine. Mislite li, na primer, da u vašem mozgu ima nečega što je posebno odgovorno za razvijenost kreativnog mišljenja?"
<BR>&nbsp;&nbsp;&nbsp;&nbsp;&nbsp;"Ničeg posebnog. Ničeg što možete posmatrati izolovano. Sve je to neuronska mreža. Očigledno. Nije to specifična struktura, ali nečeg, ima. Nevolja je što niko tako ne misli, jer se stvar niti može locirati niti proveriti."
<BR>&nbsp;&nbsp;&nbsp;&nbsp;&nbsp;"Jeste li je vi locirali?"
<BR>&nbsp;&nbsp;&nbsp;&nbsp;&nbsp;"Nisam. Moji rezultati analize moždanih talasa, po svemu sudeći, nisu ubedljivi. Moje analize nisu baš - ortodoksne." On odmah kiselo dodade:
<BR>&nbsp;&nbsp;&nbsp;&nbsp;&nbsp;"To što su oni ortodoksni na tom polju nije im pomoglo. A meni, pri tom, ne daju da budem neortodoksan."
<BR>&nbsp;&nbsp;&nbsp;&nbsp;&nbsp;"Rečeno mi je da koristite matematičke proračune pri elektroencefalografskim analizama koji ne samo da su neuobičajeni, neortodoksni, već su i potpuno pogrešni. Biti poseban je jedna stvar. Grešiti - to je nešto sasvim drugo."
<BR>&nbsp;&nbsp;&nbsp;&nbsp;&nbsp;"Jedini razlog što to ne mogu da dokažem - a zbog toga i tvrde da nisam u pravu - jeste u tome što izolovan neuron ne mogu da proučim do neophodnih mikroskopskih pojedinosti."
<BR>&nbsp;&nbsp;&nbsp;&nbsp;&nbsp;"Jeste li to pokušali? Znate i sami da ukoliko to radite sa živim ljudskim organizmima dovodite sebe u situaciju da budete krivično gonjeni?"
<BR>&nbsp;&nbsp;&nbsp;&nbsp;&nbsp;"Naravno da znam, nisam poblesavio. Radim sa životinjama."
<BR>&nbsp;&nbsp;&nbsp;&nbsp;&nbsp;"Sve ste mi to već rekli pre dve godine. Pretpostavljam, u tom slučaju, da u najnovije vreme niste došli ni do kakvih blistavih novih otkrića."
<BR>&nbsp;&nbsp;&nbsp;&nbsp;&nbsp;"Ni do čega. No, i dalje sam uveren da sam u pravu."
<BR>&nbsp;&nbsp;&nbsp;&nbsp;&nbsp;"To ne znači ništa, barem dok ne uverite još ponekoga. Sada moram još nešto da vas pitam. Jeste li učinili nešto u protekle dve godine što je možda velikosovjete moglo u to uveriti?"
<BR>&nbsp;&nbsp;&nbsp;&nbsp;&nbsp;"Sovjete?
<BR>&nbsp;&nbsp;&nbsp;&nbsp;&nbsp;"Da. Kako to da ste tako začuđeni, dr Morisone, imajući u vidu da se upravo vraćate sa pregovora sa Boranovom? Nije li upravo ona ta dama koju ste tako na prečac ostavili samu?"
<BR>&nbsp;&nbsp;&nbsp;&nbsp;&nbsp;"Dr Boranova?" Morison je bio sasvim sluđen i mogao je samo da ponavlja.
<BR>&nbsp;&nbsp;&nbsp;&nbsp;&nbsp;Rodanovljev glas izgubi svu ljubaznost.
<BR>&nbsp;&nbsp;&nbsp;&nbsp;&nbsp;"Upravo ona. Dobro je znamo. Motrimo na nju kadgod je u Sjedinjenim Državama."
<BR>&nbsp;&nbsp;&nbsp;&nbsp;&nbsp;"Kao da smo još u onim vremenima", promrlja Morison.
<BR>&nbsp;&nbsp;&nbsp;&nbsp;&nbsp;Rodano sleže ramenima.
<BR>&nbsp;&nbsp;&nbsp;&nbsp;&nbsp;"Ne, ne. Sada više nema opasnosti od nuklearnog vojevanja. Vrlo smo fini jedni prema drugima, Rusi i mi. Sarađujemo u svemiru, imamo zajednički rudnik na mesecu, slobodan ulaz u u sve svemirske stanice... To su nam donela ova nova vremena. Ali doktore, neke stvari se ne mogu potpuno izmeniti. Motrimo na naše predobre prijatelje, Sovjete, tek toliko da se uverimo da su čedni. Što da ne? I oni motre na nas."
<BR>&nbsp;&nbsp;&nbsp;&nbsp;&nbsp;"Vi motrite i na mene. Ili mi se tako čini?" promrmlja Morison.
<BR>&nbsp;&nbsp;&nbsp;&nbsp;&nbsp;"Bili ste sa dr Boranovom. Nismo mogli a da vas ne primetimo."
<BR>&nbsp;&nbsp;&nbsp;&nbsp;&nbsp;"To se neće više desiti, verujte. Uopšte nemam nameru da joj se ikad više i približim. Skroz je luda."
<BR>&nbsp;&nbsp;&nbsp;&nbsp;&nbsp;"To ozbiljno mislite?"
<BR>&nbsp;&nbsp;&nbsp;&nbsp;&nbsp;"Časnu reč. Bez obzira na to ništa od onoga što smo pričali nije tajna - bar što se mene tiče. Sve mogu da vam ponovim. Ona je uključena u projekat minijatirizacije."
<BR>&nbsp;&nbsp;&nbsp;&nbsp;&nbsp;"Čuli smo o tome", odvrati Rodano. Čitav jedan grad na Uralu su odvojili samo za potrebe eksperimenata."
<BR>&nbsp;&nbsp;&nbsp;&nbsp;&nbsp;"Da li napreduju?"
<BR>&nbsp;&nbsp;&nbsp;&nbsp;&nbsp;"I mi se pitamo."
<BR>&nbsp;&nbsp;&nbsp;&nbsp;&nbsp;"Ona pokušava da me uveri da napreduju, u stvari, da su tehnički uspeli da minijaturizaciju i sprovedu u delo."
<BR>&nbsp;&nbsp;&nbsp;&nbsp;&nbsp;Rodano ne reče ništa.
<BR>&nbsp;&nbsp;&nbsp;&nbsp;&nbsp;Morison, pošto ne dobi odgovor nastavi:
<BR>&nbsp;&nbsp;&nbsp;&nbsp;&nbsp;"Ali kažem vam, to je nemoguće. Naučno nemoguće. To morate shvatiti. Ili mi bar verujte pošto ste slavista i ekonomista."
<BR>&nbsp;&nbsp;&nbsp;&nbsp;&nbsp;"Ne moram, prijatelju. Ima toliko drugih koji, baš kao i vi, tvrde da je to nemoguće, ali se mi i dalje pitamo. Sovjeti, doduše, mogu da se igraju sa tim koliko god hoće, ali više bismo voleli da i mi možemo da se igramo istih igara. Na kraju krajeva, ne znamo šta iz te njihove igre može da se izrodi."
<BR>&nbsp;&nbsp;&nbsp;&nbsp;&nbsp;"Ništa! Ništa!" žustro odvrati Morison. Ne "morate se brinuti oko toga. Ako naša vlada zbilja ne želi da po pitanju tehnologije Sovjeti odu predaleko, to će samo rasplamsati ludilo oko minijaturizacije. Pustite Ruse da troše pare na to - i vreme i materijal - i da svaki atom naučne ekspertize usredsrede na to. Sve će biti uzaludno."
<BR>&nbsp;&nbsp;&nbsp;&nbsp;&nbsp;"Ipak", nastavi Radanov, "nisam uveren u to da je dr Boranova luda, ili da je budala, kao što to ne mislim ni za vas. Znate li o čemu sam razmišljao dok sam vas posmatrao kako se žustro raspravljate tamo na obali? Učinilo mi se kao da ona od vas traži nekakvu pomoć. Kao da je mislila da vaše znanje iz neurofizike može da pomogne ruskom interesovanju za minijaturizaciju. Njihove čudnovate i vaše čudnovate teorije mogu lepo da se dopune u nešto što nimalo nije čudnovato. Bar ja tako mislim."
<BR>&nbsp;&nbsp;&nbsp;&nbsp;&nbsp;Morison stisnu usne.
<BR>&nbsp;&nbsp;&nbsp;&nbsp;&nbsp;"Rekoh vam da tajni nemam, te vam jasno kažem da ste u pravu. Kao što rekoste, ona želi da s njom pođem u Sovjetski Savez i pomognem oko minijaturizatorskog projekta. Neću vas pitati kako to znate, ali me nećete ubediti da su to vaša puka nagađanja."
<BR>&nbsp;&nbsp;&nbsp;&nbsp;&nbsp;Rodano se samo nasmeši, i Morison nastavi:
<BR>&nbsp;&nbsp;&nbsp;&nbsp;&nbsp;"U svakom slučaju, rekao sam da neću. Glatko sam odbio. Ustao sam i žurno otišao. Videli ste i sami. To je sva istina. To bih sve i prijavio, da me vi ovde niste presreli. U stvari, to ovde prijavljujem vama. Nema razloga da mi ne verujete; jer, zašto bih pristao da učestvujem u projektu koji je od početka osuđen na neuspeh? Čak i kad bih hteo da radim protiv svoje zemlje, što nije slučaj, suviše sam dobar fizičar da procenim da je ovo u potpunosti beznadežan projekat. Isto tako, oni mogu da tvrde da su izumeli perpetuum mobile, ili antigravitaciju, ili putovanje brže od svetlosti..." Morison se obilno preznojavao.
<BR>&nbsp;&nbsp;&nbsp;&nbsp;&nbsp;"Molim vas, doktore", upade Rodano, niko ne sumnja u vaše dobre namere. Pogotovo ne ja sam. Nisam ovde zbog toga što smo uznemireni zbog vašeg razgovora sa Ruskinjom. Ovde sam jer smo imali razloga da mislimo da će vam prići. A plašili smo se i da je nećete poslušati."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Slušajte pažljivo, dr Morisone. Molim vas, pokušajte da me razumete. Predlažemo - u stvari, veoma nam je stalo - da krenete sa dr Boranovom u Sovjetski Savez."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;Morisom je zurio u Rodana, bled, usana koje su podrhtavale. On nervozno prođe prstima kroz kosu.
<BR>&nbsp;&nbsp;&nbsp;&nbsp;&nbsp;"Zašto to želite od mene?"
<BR>&nbsp;&nbsp;&nbsp;&nbsp;&nbsp;"Ne ja lično. To želi vlada Sjedinjenih Država."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Zar to nije očigledno? Ako je Sovjetski Savez okupiran eksperimentima vezanim za minijaturizaciju, želeli bismo da o tome saznamo što je više moguće."
<BR>&nbsp;&nbsp;&nbsp;&nbsp;&nbsp;"Imate Boranovu. Mora biti da ona puno zna o tome. Ščepajte je i iscedite to iz nje!"
<BR>&nbsp;&nbsp;&nbsp;&nbsp;&nbsp;"Znam da se šalite", odvrati Rodano, sležući ramenima. Ali danas to više ne možemo. To i sami znate. Rusi bi odgovorili na vrlo neprijatan način, i svetsko javno mnenje bilo bi na njihovoj strani. Ne gubimo vreme na takve viceve."
<BR>&nbsp;&nbsp;&nbsp;&nbsp;&nbsp;"U redu. Naravno ništa ne mora na silu. Predpostavljam da postoje agenti koji mogu da se domognu i detaljnih informacija. Mogu, bar, da pokušaju."
<BR>&nbsp;&nbsp;&nbsp;&nbsp;&nbsp;"Pokušati, jeste, to je ključna reč. Naravno da ima naših agenata po Sovjetskom Savezu, da ne pominjem preciznu špijunsku opremu kako na Zemlji tako i u svemiru, baš kao što i Rusi imanju svoje agente ovde, kod nas. I mi i oni dobro znamo da cunjamo u mraku i tiho. Isto tako, i mi i oni znamo kako da neke stvari ostanu u tajnosti. U stvari, u tome su Rusi i bolji. Kažete, i ja se slažem sa tim, da ovo nisu ona vremena; no, Sovjetski Savez još nije ono što bismo mi proglasili otvorenim društvom. Na kraju krajeva, imali su više od jednog veka da stvore ružnu naviku skrivanja stvari u bunker."
<BR>&nbsp;&nbsp;&nbsp;&nbsp;&nbsp;"Šta onda očekujete od mene?"
<BR>&nbsp;&nbsp;&nbsp;&nbsp;&nbsp;"Vi ste drugačiji. Obični agenti šalju se u Sovjetski Savez ili negde gde operišu pod velom pod koji se mi možda i možemo zavući. Špijun - on, ili ona - nađe se na mestu gde nije dobrodošao i mora da izvuče informaciju koja je strogo čuvana. To nije lako. Dalje, on - ili ona, obično ne uspe i on - ili ona, ponekad biva uhvaćen, što je uvek krajnje neprijatno. Ali u vašem slučaju, oni vas traže! Ponašaju se kao da ste im potrebni! Postaviće vas u samo središte zbivanja, u središte tajnosti. Kakva vam se samo mogućnost pruža!"
<BR>&nbsp;&nbsp;&nbsp;&nbsp;&nbsp;"Ali upravo su mi to ponudili. Nema tome ni dva sata. Otkud onda to vi možete znati?"
<BR>&nbsp;&nbsp;&nbsp;&nbsp;&nbsp;"Oh, interesuju se oni već poodavno. Zanimali su se još i pre dve godine, pa je to i bio glavni razlog što sam vas onda molio za razgovor. Pitali smo se još onda šta imaju na umu. I sada, kad su povukli potez, mi smo spremni."
<BR>&nbsp;&nbsp;&nbsp;&nbsp;&nbsp;Morison je dobovao prstima po naslonu za ruke, stvarajući ritmičku buku.
<BR>&nbsp;&nbsp;&nbsp;&nbsp;&nbsp;"Da raščistimo", reče on napokon. "Pristanem, na primer, da krenem sa Natalijom Boranovom u Sovjetski Savez, tamo gde oni vrše eksperimente. Na primer, pretvaram se da im pomažem..."
<BR>&nbsp;&nbsp;&nbsp;&nbsp;&nbsp;"Ne morate uopšte da se pretvarate", upade Rodano. "Zbilja im pomozite, ako ste u stanju, i ako to znači da ćete se sa samim procesom bolje upoznati."
<BR>&nbsp;&nbsp;&nbsp;&nbsp;&nbsp;"Dobro, da im pomognem. Onda, kada se vratim, vama da ispričam sve što znam."
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;"A šta ako nema šta da se ispriča? Šta ako je čitava stvar jedan orijaški blef, ili ako se oni samo zavaravaju? Šta ako se ponavlja ono sa Lisenkom?"
<BR>&nbsp;&nbsp;&nbsp;&nbsp;&nbsp;"Onda ćete nam to i reći. Volimo da znamo - umesto da nagađamo. Osim toga, sigurni smo da Sovjeti misle kako mi napredujemo u pogledu izučavanja antigravitacije. Možda da, a možda i ne. Oni nisu sigurni, a mi im to nećemo reći. Neće im biti lako da to saznaju, jer mi ne zovemo nikakve ruske naučnike da dođu i pomognu nam. Kad smo već kod toga, priča se da Kinezi intenzivno rade na putovanjima brzinom većom od svetlosti. Čudno, upravo ste vi i jedno i drugo opisali kao teorijski nemoguće poduhvate. Pri svemu tome, ne znam da se iko bavi izučavanjem perpetuum mobila."
<BR>&nbsp;&nbsp;&nbsp;&nbsp;&nbsp;"Da, nacije su sposobne za takve igrarije", odbrusi Morison. Zašto svi zajedno ne sarađujemo? Kao da se nismo mrdnuli od onih vremena."
<BR>&nbsp;&nbsp;&nbsp;&nbsp;&nbsp;"Ne baš. No, to što smo sada u ovim vremenima ne znači bezuslovno da smo ušli u raj. Još postoji sumnjičavost, i još postoji potreba da se napravi nekakav gigantski korak unapred - naravno, pre bilo koga drugog. Možda je to i dobro. Ako se već rukovodimo ekspanzionističkim motivima, i dok god to ne vodi u rat, to treba iskoristiti u cilju bržeg progresa. Prestati sa takvim pokušajima značilo bi prepustiti se ravnodušnosti i nazadovanju."
<BR>&nbsp;&nbsp;&nbsp;&nbsp;&nbsp;"Znači, ako odem, i ako budem u položaju da vam saopštim da li to Sovjeti traže vodu na pogrešnom mestu ili, pak, napreduju na takav i takav način, onda neću pomoći samo Sjedinjenim Državama, već i celom svetu; pomoći mu da ostane budan i na oprezu - uključujući, čak, i Sovjetski Savez."
<BR>&nbsp;&nbsp;&nbsp;&nbsp;&nbsp;"To je jedan od mogućih dobrih pogleda na stvari", klimnu Rodano.
<BR>&nbsp;&nbsp;&nbsp;&nbsp;&nbsp;"Odajem vam priznanje. Svi ste vi vrlo lukavi. Ipak, na to ne mogu da se upecam. Mišljenja sam da narodi moraju da sarađuju, i ne želim da igram te opasne igre, koje, uostalom, pripadaju dvadesetom veku, a ne ovom, racionalnom, dvadesetprvom. Već sam rekao dr Boranovoj da ne pristajem, i sada isto kažem i vama."
<BR>&nbsp;&nbsp;&nbsp;&nbsp;&nbsp;"Shvatate li dato od vas traži vaša vlada?"
<BR>&nbsp;&nbsp;&nbsp;&nbsp;&nbsp;"Shvatam da to od mene tražite vi i ja vama kažem ne. Ali, ako se ispostavi da vi zastupate vladine interese, onda sam isto tako spreman da i vladi kažem ne."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;6.
<BR>&nbsp;&nbsp;&nbsp;&nbsp;&nbsp;Sedeo je, tako, uzdignute glave. Srce mu je ubrzano kucalo i osećao se gotovo herojski.
<BR>&nbsp;&nbsp;&nbsp;&nbsp;&nbsp;Ništa me neće navesti da se predomislim, mislio je. Šta mogu da urade? Da me zatvore? Zbog čega? Biće im potrebna valjana optužba.
<BR>&nbsp;&nbsp;&nbsp;&nbsp;&nbsp;Očekivao je da će naići na bes. Ili na pretnju.
<BR>&nbsp;&nbsp;&nbsp;&nbsp;&nbsp;Rodano ga je, pak, posmatrao pogledom u kome je bilo tihog nestrpljenja.
<BR>&nbsp;&nbsp;&nbsp;&nbsp;&nbsp;"Zašto odbijate, doktore Morisone?" upita on. "Zar nemate nimalo patriotskih osećanja."
<BR>&nbsp;&nbsp;&nbsp;&nbsp;&nbsp;"Patriotizma, da. Ludila, ne."
<BR>&nbsp;&nbsp;&nbsp;&nbsp;&nbsp;"Zašto ludila?"
<BR>&nbsp;&nbsp;&nbsp;&nbsp;&nbsp;"Znate li šta oni, sasvim sigurno, planiraju da urade sa mnom?"
<BR>&nbsp;&nbsp;&nbsp;&nbsp;&nbsp;"Recite.
<BR>&nbsp;&nbsp;&nbsp;&nbsp;&nbsp;"Hoće da me umanje i smeste u ljudski organizam, kako bih istražio nervnu ćeliju mozga - iznutra."
<BR>&nbsp;&nbsp;&nbsp;&nbsp;&nbsp;"Zašto bi to oni hteli da učine?"
<BR>&nbsp;&nbsp;&nbsp;&nbsp;&nbsp;"Kažu da bi to pomoglo mojim istraživanjima, koja, pak, treba da pomognu njima. Ne pada mi na pamet da se podvrgnem nečemu takvom."
<BR>&nbsp;&nbsp;&nbsp;&nbsp;&nbsp;Rodano se počeša po glavi, pokvari pri tom raspored vlasi, pa žurno zagladi kosu kao da ne želi da otkrije rozikastu kožu.
<BR>&nbsp;&nbsp;&nbsp;&nbsp;&nbsp;"Neka vas to ne brine", reče on. "Kažete da je minijaturizacija nemoguća. U tom slučaju su nemoćni, šta god da im padne na pamet."
<BR>&nbsp;&nbsp;&nbsp;&nbsp;&nbsp;"Neka, neka, dovoljan je bilo kakav eksperiment. Kažu da su ovladali minijaturizacijom, što znači da su ili ludi, ili da lažu. U oba slučaja ne bih želeo da se igraju sa mnom - na zadovoljstvo njima, vama, ili celokupnoj američkoj vladi."
<BR>&nbsp;&nbsp;&nbsp;&nbsp;&nbsp;"Oni nisu ludi", odvrati Rodano. "Šta god da im je na umu, oni dobro znaju da ih držimo odgovornim za ono što bi se Amerikancu pozvanom u Sovjetski Savez moglo desiti."
<BR>&nbsp;&nbsp;&nbsp;&nbsp;&nbsp;"Oh, beskrajno vam hvala! Kako ih to držite odgovornima? Poslali biste im protestnu notu? Zadržali nekog njihovog državljanina u pritvoru? Osim toga, ko tvrdi da bi me oni obesili na sred Crvenog trga? Šta ako im se učini da nije zgodno da se vratim kući i pričam naokolo o minijaturizaciji? Od mene će dobiti šta im treba - šta god da je to - i onda će rešiti da američkoj vladi nije neophodno da sazna bilo šta od onoga što sam ja saznao od njih. I onda, pripreme mali nesrećni slučaj. Tako nam je žao, naše saučešće! I naravno, isplatiće odštetu mojoj ucveljenoj porodici i poslati nazad kovčeg prekriven američkom zastavom! Ma hajdete! Nisam ja tip kamikaze za samoubilačke misije."
<BR>&nbsp;&nbsp;&nbsp;&nbsp;&nbsp;"Mnogo dramatizujete", primeti Rodano. "Tamo ćete biti gost. Pomoći ćete im ako možete, a od vas ne tražimo da budete špijun kome nikad nije dosta informacija. Bićemo vam zahvalni za bilo šta što biste nam mogli reći, a na šta ćete tamo bez nekog posebnog truda naići. Štaviše, tamo će biti naših ljudi koji će, ako uzmognu, paziti na vas. Staraćemo se o tome da se vratite zdravi i čitavi."
<BR>&nbsp;&nbsp;&nbsp;&nbsp;&nbsp;"Ako uzmognu..." ponovi Morison.
<BR>&nbsp;&nbsp;&nbsp;&nbsp;&nbsp;"Ako uzmognu", složi se Rodano. "Ne možemo vam obećati čuda. Da li biste nam verovali u tom slučaju?"
<BR>&nbsp;&nbsp;&nbsp;&nbsp;&nbsp;"U svakom slučaju, to nije posao za mene. Nisam baš toliko odvažan. Nisam pešak ni u čijoj ludoj partiji šaha, čiji se život stavlja na kocku, samo zato što vi - ili vlada - tako misli ili želi."
<BR>&nbsp;&nbsp;&nbsp;&nbsp;&nbsp;"Bespotrebno plašite samog sebe."
<BR>&nbsp;&nbsp;&nbsp;&nbsp;&nbsp;"Ne nužno; strah ima svoju pravilnu funkciju - čoveka čini opreznim i održava ga u životu. Ako ste neko poput mene, postoji trik da ostanete živi. Taj trik je kukavičluk. Nije prijatno biti kukavica ako imate mišiće i mozak bivola, ali za slabića poput mene to nije ništa sramotno. A nisam ni tip koji bi prihvatio tu samoubilačku ulogu kako bi sebe ubedio da nije kukavica. Drage volje prihvatam da sam kukavica. Nisam dovoljno hrabar za tu vašu ulogu. A sada, molim vas da odete."
<BR>&nbsp;&nbsp;&nbsp;&nbsp;&nbsp;Rodano uzdahnu, sležući ramenima uz neodređeni osmeh, i podiže se polako na noge.
<BR>&nbsp;&nbsp;&nbsp;&nbsp;&nbsp;"To je to, dakle. Pa, ne možemo vas naterati sa služite domovini ako vi to ne želite."
<BR>&nbsp;&nbsp;&nbsp;&nbsp;&nbsp;On krenu prema vratima, stružući, kao izmoren, nogama po podu. Posegnuvši za kvakom, on se najednom okrete i reče:
<BR>&nbsp;&nbsp;&nbsp;&nbsp;&nbsp;"Ipak, nije mi jasno. Bojim se da grešim a mrzim greške."
<BR>&nbsp;&nbsp;&nbsp;&nbsp;&nbsp;"Grešite? A gde ste pogrešili? Kladili se s nekim u pet dolara da ću skočiti od sreće kad mi se ukaže šansa da zaginem za domovinu?"
<BR>&nbsp;&nbsp;&nbsp;&nbsp;&nbsp;"Ne, mislio sam da ćete skočiti od sreće kad vam se ukaže prilika da spasete karijeru. Na kraju krajeva, kako sada stvari stoje, ne idete nikud. Niko ne daje ni marijaša za vaše ideje; članci vam se ne objavljuju; sva je prilika da ni na Univerzitetu nećete biti ponovo izabrani. Zaposlenje? Zaboravite na to. Nagrade i priznanja? Nikada. Ne sada, pošto ste odbili naš zahtev. Pre nego što istekne ova godina, nećete imati više ni primanja ni status. I vi i dalje nećete u Sovjetski Savez, a bio sam siguran da ćete se uhvatiti za slamčicu nade da će vam to spasiti karijeru. Šta ćete onda?"
<BR>&nbsp;&nbsp;&nbsp;&nbsp;&nbsp;"Moja stvar."
<BR>&nbsp;&nbsp;&nbsp;&nbsp;&nbsp;"Ne, naša stvar. U ovom dobrom novom svetu plešemo na temu tehnološkog napretka: prestiž, uticaj, mogućnosti koje stižu sa sposobnostima da se uči ono što drugi ne mogu. Plešu dva plesača i njihovi saveznici. Mi i oni: SAD i SSSR. Bez obzira na uzajamne nežnosti, i dalje se takmičimo. Zalog u igri su naučnici i inženjeri - svaki od diskreditovanih može se korisno upotrebiti u suprotnom taboru. Vi ste diskreditovani, dr Morisone. Shvatate li šta vam govorim?"
<BR>&nbsp;&nbsp;&nbsp;&nbsp;&nbsp;"Postajete neprijatni, to je sve što razumem."
<BR>&nbsp;&nbsp;&nbsp;&nbsp;&nbsp;"Imamo vašu izjavu da vas je dr Boranova pozvala u posetu Sovjetskom Savezu. Je li to baš tako? Možda vas je zavrbovala da ostanete u Americi i radite za Ruse, u zamenu za podršku vašem naučnom radu?"
<BR>&nbsp;&nbsp;&nbsp;&nbsp;&nbsp;"U pravu sam. Zbilja ste neprijatni."
<BR>&nbsp;&nbsp;&nbsp;&nbsp;&nbsp;"To mi je posao, ali samo ako sam na to primoran. Šta ako sam, u stvari, u pravu, i ako vi, u stvari, skačete od sreće jer vam je u izgledu spas karijere. Samo što ćete to izvesti tako što ćete ostati ovde i primati sovjetski novac, a za uzvrat im na raspolaganje stavljati informacije koje im možete dati."
<BR>&nbsp;&nbsp;&nbsp;&nbsp;&nbsp;"To je skroz pogrešno. Nemate ništa čime to možete dokazati."
<BR>&nbsp;&nbsp;&nbsp;&nbsp;&nbsp;"Ali dozvoljeno mi je da sumnjam; a to mogu i drugi. Onda ćemo morati da vas sve vreme držimo pod pritiskom. Neće biti mogućnosti da nastavite sa svojim naučnim radom. Vaš profesionalni život biće zaključen - za sva vremena. A sve to - sve to možete izbeći, vrlo jednostavno - ako učinite ono što se od vas traži i krenete u Sovjetski Savez."
<BR>&nbsp;&nbsp;&nbsp;&nbsp;&nbsp;Morison stisnu usne i glasom koji kao da dolazi iz sasušenog grla, prošišta:
<BR>&nbsp;&nbsp;&nbsp;&nbsp;&nbsp;"Pretite mi, i to prljavom ucenom. Neću popustiti. Kockaću se. Moje teorije o centru za mišljenje u mozgu su ispravne i to će jednog dana biti utvrđeno - šta god da učinite vi, ili bilo ko drugi."
<BR>&nbsp;&nbsp;&nbsp;&nbsp;&nbsp;"Do tog 'jednog dana' treba da preživite."
<BR>&nbsp;&nbsp;&nbsp;&nbsp;&nbsp;"Mogu i da umrem. Možda sam kukavica u fizičkom smislu, ali ne i u moralnom. Zbogom."
<BR>&nbsp;&nbsp;&nbsp;&nbsp;&nbsp;Rodano mu dobaci još jedan, poslednji, gotovo samilosni pogled, i ode.
<BR>&nbsp;&nbsp;&nbsp;&nbsp;&nbsp;A Morisom, skrhan strahom i beznađem, oseti kako nestaje prkosa u njemu: ostao je samo očaj.
</TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
