<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>IZLAZAK
<P>&nbsp;&nbsp;&nbsp;&nbsp;&nbsp;Kada bi bilo podjednako lako izići iz nevolje kao što je lako u nju ući, život bi bio pesma.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dežnjev senior.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;75.
<BR>&nbsp;&nbsp;&nbsp;&nbsp;&nbsp;Neprijatna tišina spusti se na brod.
<BR>&nbsp;&nbsp;&nbsp;&nbsp;&nbsp;Kalinjina pokri lice rukama i posle dugog, nategnutog trenutka probi tišinu svojom šapatom:
<BR>&nbsp;&nbsp;&nbsp;&nbsp;&nbsp;"Jesi li siguran, Arkadije?"
<BR>&nbsp;&nbsp;&nbsp;&nbsp;&nbsp;Dežnjevu su suze navirale na oči.
<BR>&nbsp;&nbsp;&nbsp;&nbsp;&nbsp;"Jesam li siguran?" trepnu on. "Čovek se na ivici smrti nalazi već nedeljama. Ćelijska struja se zaustavlja, temperatura pada, a Groto, koji ga je okružio svim mogućim i nemogućim instrumentima, javlja da je mrtav. Kako ne bih bio siguran?"
<BR>&nbsp;&nbsp;&nbsp;&nbsp;&nbsp;Boranova uzdahnu.
<BR>&nbsp;&nbsp;&nbsp;&nbsp;&nbsp;"Jadni Šapirov. Zaslužio je bolju smrt od ove."
<BR>&nbsp;&nbsp;&nbsp;&nbsp;&nbsp;"Mogao je da izdrži još neki sat", primeti Konjev.
<BR>&nbsp;&nbsp;&nbsp;&nbsp;&nbsp;"Nije mogao da bira", dobaci namršteno Boranova.
<BR>&nbsp;&nbsp;&nbsp;&nbsp;&nbsp;Morison oseti jezu. Do sada se susreo sa crvenim krvnim zrncima, specifičnim okruženjem međućelijskog prostora, unutrašnjošću neurona. Imao je utisak da se, ipak, kreće u poznatom, odomaćenom prostoru.
<BR>&nbsp;&nbsp;&nbsp;&nbsp;&nbsp;Ali sada, kada je pogledao kroz poluprozirne zidove broda, odjednom oseti da se nalazi okružen slojevima i slojevima materije. Pri ovom umanjenju, kada je brod veličine glukoznog molekula, a on sam veličine jednog jedinog atoma, Šapirovljevo telo bilo je veće no sama majčica Zemlja.
<BR>&nbsp;&nbsp;&nbsp;&nbsp;&nbsp;Osećao se kao u grobu, ogromnom grobu umrle organske materije. Osetio je, isto tako, i stravično nestrpljenje zbog daljeg zadržavanja u ovoj sredini, i zbog vremena izgubljenog na žalopojke. Biće vremena za to, kasnije. Stoga, on upita, glasom tek nešto malo jačim no što bi smeo biti:
<BR>&nbsp;&nbsp;&nbsp;&nbsp;&nbsp;"Kako ćemo izići odavde?"
<BR>&nbsp;&nbsp;&nbsp;&nbsp;&nbsp;Boranova raširi oči i pogleda ga iznenađeno. (Gotovo da ju je razumeo; tuga za Šapirovim učinila je da iz njenog uma, bar za trenutak, nestanu sve druge misli.)
<BR>&nbsp;&nbsp;&nbsp;&nbsp;&nbsp;Ona pročisti grlo i učini vidan napor da ponovo povrati svoje uobičajeno, poslovno ophođenje.
<BR>&nbsp;&nbsp;&nbsp;&nbsp;&nbsp;"Pa, za početak, deminijaturizovaćemo se do određenog stupnja."
<BR>&nbsp;&nbsp;&nbsp;&nbsp;&nbsp;"Zašto, 'za početak'? Zašto da odmah ne krenemo u završnu, konačnu deminijaturizaciju?" A onda dodade, u strahu da se ne susretne sa nerazumevanjem okoline: "Oštetićemo Šapirovljevo telo, to je tačno, ali organizam je ionako mrtav, a mi smo još živi. Mislim da mi imamo prednost."
<BR>&nbsp;&nbsp;&nbsp;&nbsp;&nbsp;Kalinjina mu uputi prekoran pogled.
<BR>&nbsp;&nbsp;&nbsp;&nbsp;&nbsp;"Čak i mrtvo telo, Alberte, iziskuje poštovanje, a naročito telo koje je nakada bilo veliki naučnik."
<BR>&nbsp;&nbsp;&nbsp;&nbsp;&nbsp;"Da, ali ne u toj meri da se u pitanje dovedu životi drugih pet ljudi!" Morisonovo nestrpljenje je raslo. Njemu je Šapirov bio tek ime, koje je znao po reputaciji. Njemu, za razliku od ostalih, Šapirov nije bio gotovo polubog.
<BR>&nbsp;&nbsp;&nbsp;&nbsp;&nbsp;"Pored malenog problema poštovanja prema telu, postoji još jedan", umeša se Dežnjev. "Okruženi smo Šapirovljevom lobanjom. Ako se uveličamo toliko da ispunimo celu lobanju i onda pokušamo da je probijemo, izgubićemo previše energije i deminijaturizovaćemo se u eksploziju. Prvo moramo pronaći put iz lobanje."
<BR>&nbsp;&nbsp;&nbsp;&nbsp;&nbsp;"Ipak, Albert je u pravu. Počinjemo", naglasi Boranova. "Deminijaturizovaću brod do veličine ćelije. Arkadije, javi Grotu da precizno odrede naš položaj. Ti, Jurij, učini isto na svom cerebrografu."
<BR>&nbsp;&nbsp;&nbsp;&nbsp;&nbsp;Morison je posmatrao udaljenu ćelijsku opnu, zapravo, raspoznatljivije i postojanije svetlucanje koje je odande dolazilo, i koje se moglo videti nasuprot povremenom i slabašnijem odsijavanju molekula u prolazu.
<BR>&nbsp;&nbsp;&nbsp;&nbsp;&nbsp;Prvi očigledni dokaz da je deminijaturizacija otpočela bila je činjenica da su se molekuli izduvavali (to bi bila najpribližnija reč). Kao da su se mali, zaobljeni objekti koji su ispunjavali prostor oko njih (vidljivi jedino putem svog odbijanja svetlosti) skupljali i sužavali. Kao baloni iz kojih se ispušta vazduh.
<BR>&nbsp;&nbsp;&nbsp;&nbsp;&nbsp;Tečnost oko njih počinjala je i da liči na tečnost, sada je već bila sasvim glatka, ali i veliki makromolekuli u daljini, proteini, nukleidne kiseline i ostale još veće ćelijske strukture, sve su se više smanjivali, i istovremeno, postajali raspoznatljiviji. Iskrice svetlosti koje su se od njih odbijale izgledale su sve sabijenije na sve manjem prostoru.
<BR>&nbsp;&nbsp;&nbsp;&nbsp;&nbsp;Nasuprot svemu tome, ćelijska opna kao da se približavala i postajala sve jasnije uočljiva. Prilazila im je sve bliže i bliže. Brod se, na kraju krajeva, nalazio tek u uzanom kanalu dendrita koji se pružao iz ćelijskog tela. A ako bi brod poprimio razmere ćelije, neizbežno bi bilo da sasvim rascepa dendrit.
<BR>&nbsp;&nbsp;&nbsp;&nbsp;&nbsp;To je i trebalo da se dogodi: bilo je jasno da će opna popustiti pod pritiskom uveličavajućeg broda. Morison automatski stisnu zube i pripremi se za raskidanje oklopa.
<BR>&nbsp;&nbsp;&nbsp;&nbsp;&nbsp;No, to se, ipak, ne dogodi: opna se i dalje približavala, a onda u jednom trenutku jednostavno je nestade, kao da je nije ni bilo. Bila je, kao tkivo, odviše tanana i lomljiva da bi duže trpela dejstvo minijaturizovanog polja broda. Bez obzira na to što se brod uvećavao još je bio mnogo, mnogo manji nego materija oko njega, tako da su molekuli opne, došavši u dodir sa minijaturizovanim poljem, jednostavno pogubili vezu jedni sa drugima i tako narušili sopstveni integritet.
<BR>&nbsp;&nbsp;&nbsp;&nbsp;&nbsp;Morison je dalji razvoj događaja pratio sa velikim zanimanjem. Okolina je i dalje delovala haotično, sve dok se, daljim njenim umanjivanjem, ne ukaza međućelijska kologena džungla s kojom su se već bili susreli pre svog ulaska u neuron. I džungla se ubrzano smanjivala, sve dok se debla i trupci ne pretvoriše u paučinu.
<BR>&nbsp;&nbsp;&nbsp;&nbsp;&nbsp;"Dosta, za sada", objavi Boranova. "Treba, ipak, da stanemo celi u kanale krvotoka."
<BR>&nbsp;&nbsp;&nbsp;&nbsp;&nbsp;Dežnjev groknu.
<BR>&nbsp;&nbsp;&nbsp;&nbsp;&nbsp;"To znači dosta, rekao bih, zauvek. Ono malo energije što još imamo na raspolaganju..."
<BR>&nbsp;&nbsp;&nbsp;&nbsp;&nbsp;"Potrajaće, valjda, dok ne nađemo put iz lobanje?" upitno će Boranova.
<BR>&nbsp;&nbsp;&nbsp;&nbsp;&nbsp;"Možemo samo da se nadamo", odvrati Dežnjev. "Ti si Nataša, ipak samo zapovednik broda, ali ne vladaš termodinamičkim zakonima."
<BR>&nbsp;&nbsp;&nbsp;&nbsp;&nbsp;"Bolje ih pitaj jesu li nam ustanovili položaj, i ne čitaj mi bukvice", odbrusi Boranova sa neodobravanjem.
<BR>&nbsp;&nbsp;&nbsp;&nbsp;&nbsp;"Siguran sam, Natalija", poče Konjev, "da nije od suštinske važnosti to da nam odrede položaj. Ne možemo biti ne znam koliko udaljeni od položaja koji smo zauzimali kada smo napustili kapilar. Sva naša lutanja zapravo su pomeranja iz jednog neurona u susedni. Razlika u položaju je, sa stanovišta normalnih mikroskopskih dimenzija, teško merljiva."
<BR>&nbsp;&nbsp;&nbsp;&nbsp;&nbsp;U potvrdu toga, a da nije prošlo ni nekoliko minuta, stiže i istovetan odgovor iz Grota.
<BR>&nbsp;&nbsp;&nbsp;&nbsp;&nbsp;"Eto, rekao sam ti."
<BR>&nbsp;&nbsp;&nbsp;&nbsp;&nbsp;"Kakve to veze ima, Jurij?" upita Morison. "I dalje ne znamo u kom pravcu treba da se uputimo. A osim toga, sada, kada su nam komunikacije ponovo na raspolaganju ne možemo više da manevrišemo brodom."
<BR>&nbsp;&nbsp;&nbsp;&nbsp;&nbsp;"Pa, pošto možemo da krenemo jednim jedinim putem, hajde da, onda, njime krenemo", odvrati Konjev. "Siguran sam da Dežnjevljev otac ima prigodnu misao i za ovu priliku."
<BR>&nbsp;&nbsp;&nbsp;&nbsp;&nbsp;Dežnjev odmah odgovori:
<BR>&nbsp;&nbsp;&nbsp;&nbsp;&nbsp;"Govorio je: 'Kada je moguće činiti samo jedno, odluku nije teško doneti.'"
<BR>&nbsp;&nbsp;&nbsp;&nbsp;&nbsp;"Vidiš?" upita Konjev. "Osim toga, kojim god pravcem da krenemo, na kraju ćemo se naći napolju. Kreni Arkadije."
<BR>&nbsp;&nbsp;&nbsp;&nbsp;&nbsp;Brod se pomeri, prodirući kroz nova, tanana vlakna kologena, kroz neuron i tanku aksonsku nit. (Teško je bilo poverovati da su se, zapravo, nalazili u jednom od tih aksona i da je on izgledao kao bespuće koje se prostire stotinama kilometara unaokolo.)
<BR>&nbsp;&nbsp;&nbsp;&nbsp;&nbsp;"Pretpostavimo", reče suvo Morison, "da je Šapirov još živ, a da se nama nametnula neodložna potreba za odlaskom. Šta bismo u tom slučaju činili?"
<BR>&nbsp;&nbsp;&nbsp;&nbsp;&nbsp;"Kako to misliš?" upita Boranova.
<BR>&nbsp;&nbsp;&nbsp;&nbsp;&nbsp;"Mislim, kakva je alternativa ovome što upravo radimo? Zar ne bismo morali da najpre ustanovimo svoj položaj? Zar ne bismo stoga morali, odrekavši se manevrisanja, da se krećemo samo pravo napred? Zar ne bismo morali da se deminijaturizujemo, da ne bismo prelazili stotine kilometara umesto tek nekoliko? Ukratko, zar ne bismo morali da se probijamo kroz žive neurone živog Šapirovljevog organizma, umesto kroz umiruće i one već mrtve?"
<BR>&nbsp;&nbsp;&nbsp;&nbsp;&nbsp;"Pa, tako je", odgovori Boranova.
<BR>&nbsp;&nbsp;&nbsp;&nbsp;&nbsp;"Pa gde vam je onda tu poštovanje prema živom telu? Maločas smo oklevali da ugrozimo integritet mrtvog."
<BR>&nbsp;&nbsp;&nbsp;&nbsp;&nbsp;"Razumi, Alberte, da je ovo što činimo alarmantna operacija, uz korišćenje neodgovarajuće opreme. Nemamo izbora. Ali u svakom slučaju, prihvatljivija je od tvog predloga da Šapirovu jednostavno raznesemo lobanju i ostavimo ga bez glave. Naše trenutno delovanje, čak i da je Šapirov živ, uništilo bi desetak neurona, možda i svih stotinak, a da opšte stanje njegovog mozga ne bude mnogo gore. Moždani neuroni izumiru sve vreme tokom života, kao i crvena krvna zrnca."
<BR>&nbsp;&nbsp;&nbsp;&nbsp;&nbsp;"Nije baš tako", odvrati Morison natmureno. "Crvena krvna zrnca se obnavljaju. Nauroni, ne."
<BR>&nbsp;&nbsp;&nbsp;&nbsp;&nbsp;Konjev glasno prekide diskusiju, kao da mu ide na nerve:
<BR>&nbsp;&nbsp;&nbsp;&nbsp;&nbsp;"Arkadije, stani. Treba da ponovo odredimo položaj."
<BR>&nbsp;&nbsp;&nbsp;&nbsp;&nbsp;U brodu ponovo zavlada tišina, kao da bi izgovorene reči eventualno omele proračunavanja koje se vrše napolju, u laboratoriji Grota.
<BR>&nbsp;&nbsp;&nbsp;&nbsp;&nbsp;Konačno, Dežnjev šapatom saopšti Konjevu rezultate koje su mu javili, te ovaj reče:
<BR>&nbsp;&nbsp;&nbsp;&nbsp;&nbsp;"Traži da ti potvrde, Arkadije. Da budemo sasvim sigurni."
<BR>&nbsp;&nbsp;&nbsp;&nbsp;&nbsp;Morison otkači svoj opasač. I dalje je bio gotovo bez mase, ali se, već, osećao težim nego dok su boravili u ćeliji. On se otisnu malo uvis, kako bi mogao da posmatra cerebrograf preko Konjevljevog ramena.
<BR>&nbsp;&nbsp;&nbsp;&nbsp;&nbsp;Na ekranu je ugledao dve crvene tačke povezane tankom, crvenom linijom. Karta koju je pokazivao ekran smanji se za trenutak, tačke se primakoše jedna drugoj, a onda se ponovo odmakoše u suprotnim pravcima.
<BR>&nbsp;&nbsp;&nbsp;&nbsp;&nbsp;Konjevljevi prsti hitro su igrali po tastaturi kompjutera, i mapa se udvostruči i postade neodredljiva. Morison je, međutim, znao da je Konjev posmatra kroz specijalnu stereoskopsku napravu koja ostvaruje trodimenzionalnu sliku.
<BR>&nbsp;&nbsp;&nbsp;&nbsp;&nbsp;Konjev napokon odloži stereoskop i reče:
<BR>&nbsp;&nbsp;&nbsp;&nbsp;&nbsp;"Natalija, stvari rade za nas. U kom god pravcu da krenemo, ranije ili kasnije, naletećemo na venu. U ovom slučaju, štaviše, vrlo brzo. Nismo daleko, i susrešćemo se na način koji će nam omogućiti povoljan ulaz u nju."
<BR>&nbsp;&nbsp;&nbsp;&nbsp;&nbsp;Morison u sebi odahnu, ali ipak ne odoli da ne pita:
<BR>&nbsp;&nbsp;&nbsp;&nbsp;&nbsp;"A šta bi se desilo da je vena predaleko?"
<BR>&nbsp;&nbsp;&nbsp;&nbsp;&nbsp;Konjev hladno odvrati:
<BR>&nbsp;&nbsp;&nbsp;&nbsp;&nbsp;"Onda bih rekao Arkadiju da nam, lišavajući se mogućnosti komuniciranja, ponovo vrati mogućnost manevrisanja, te bismo potražili put do neke bliže vene."
<BR>&nbsp;&nbsp;&nbsp;&nbsp;&nbsp;Ove reči izazvaše Dežnjeva da se okrene i pogleda Konjeva s vidljivim neodobravanjem.
<BR>&nbsp;&nbsp;&nbsp;&nbsp;&nbsp;"Nemamo dovoljno energije za tako nešto."
<BR>&nbsp;&nbsp;&nbsp;&nbsp;&nbsp;"Vozi, Arkadije, preseče ga Boranova, "i uđi u tu venu."
<BR>&nbsp;&nbsp;&nbsp;&nbsp;&nbsp;Prođe nekoliko minuta i Dežnjev se oglasi:
<BR>&nbsp;&nbsp;&nbsp;&nbsp;&nbsp;"Jurijeva mapa je ispravna, u šta se ranije ne bih kladio. Evo je, pravo pred nama."
<BR>&nbsp;&nbsp;&nbsp;&nbsp;&nbsp;Morison se zagleda u krivudavi zid pred njima, koji je čudno zavijao naviše i naniže i izgledao, prividno, kao obložen pločicama. Ako je to vena, nije mnogo drugačija od kapilara. Pitao se da li je brod još dovoljno malen da se bez problema smesti u venu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;76.
<BR>&nbsp;&nbsp;&nbsp;&nbsp;&nbsp;"Postoji li, Sofija, ikakav način da brodu daš neki električni kod koji će nas sam po sebi ubaciti u venu?" upita Boranova.
<BR>&nbsp;&nbsp;&nbsp;&nbsp;&nbsp;Kalinjina je izgledala skeptično i Morison, podigavši ruku, odgovori umesto nje:
<BR>&nbsp;&nbsp;&nbsp;&nbsp;&nbsp;"Mislim da nema, Natalija. Individualne ćelije u ovom trenutku možda nisu već sasvim beživotne, ali je njihovo ustrojstvo razoreno. Ne verujem da ijedna ćelija može da nas sada primi u sebe putem pinocitozisa ili na neki drugi način."
<BR>&nbsp;&nbsp;&nbsp;&nbsp;&nbsp;"Šta da činim, onda?" upita Dežnjev snuždeno. "Da krčim prolaz?"
<BR>&nbsp;&nbsp;&nbsp;&nbsp;&nbsp;"Naravno", odvrati Konjev. "Priljubi se uz venski zid. Njegov mali deo će se minijaturizovati, dezintegrisati, i onda ćeš moći da uđeš unutra. Nećeš morati da crpiš puno energije iz svojih motora."
<BR>&nbsp;&nbsp;&nbsp;&nbsp;&nbsp;"Ah? Ekspert se javio", uskliknu Dežnjev. "Ali venski zid će se minijaturizovati na štetu energije našeg polja. I to troši energiju i to veću no što bi nam bilo potrebno da jednostavno probijemo barijeru."
<BR>&nbsp;&nbsp;&nbsp;&nbsp;&nbsp;"Arkadije, ne ljuti se", pomirljivo će Boranova. "Nije sada za to vreme. Umereno koristi snagu motora i sačekaj da zid samo počne da se minijaturizuje i onda se probi napred. Korišćenje obe tehnike će nam uzeti manje energije nego svaka od njih posebno."
<BR>&nbsp;&nbsp;&nbsp;&nbsp;&nbsp;"Nadajmo se da je tako", prihvati Dežnjev, "ali može i da ne bude tako. Kada sam bio mali, otac mi je jednom rekao: 'Žestina, sinko, nije uvek i istina.' Rekao mi je to kada sam se žestoko branio govoreći da nisam polomio njegovu lulu. Pitao me je da li razumem šta mi je rekao. Rekao sam da ne razumem, i onda mi je on vrlo potanko objasnio. Na kraju me je izudarao."
<BR>&nbsp;&nbsp;&nbsp;&nbsp;&nbsp;"Jeste, jeste, Arkadije", reče Boranova. "Kreni sada napred."
<BR>&nbsp;&nbsp;&nbsp;&nbsp;&nbsp;"Ne brini se, nećeš razasuti krv svuda po mozgu", dobaci mu Konjev. "Pošto je organizam mrtav, to više ne smeta. Osim toga, krv više ne teče. U mozak, zapravo, neće ništa prodreti."
<BR>&nbsp;&nbsp;&nbsp;&nbsp;&nbsp;"Ah", reče Dežnjev, "to onda povlači jedno zanimljivo pitanje. Kada bismo, u normalnim okolnostima, uplovili u venu, struja bi nas odnela u određenom pravcu. Pošto struje više nema, moraću da Upalim motore, ali u kom pravcu da krenem?"
<BR>&nbsp;&nbsp;&nbsp;&nbsp;&nbsp;"Kada jednom prodremo u venu", odvrati Konjev mirno, "okrenućeš desno. Tako kaže cerebrograf."
<BR>&nbsp;&nbsp;&nbsp;&nbsp;&nbsp;"Ali šta ako nema struje da me baci udesno, a mi, na primer, uđemo pod uglom nalevo?"
<BR>&nbsp;&nbsp;&nbsp;&nbsp;&nbsp;"Arkadije, ući ćeš pod desnim uglom. I to mi cerebrograf kaže. Samo ti vozi, molim te."
<BR>&nbsp;&nbsp;&nbsp;&nbsp;&nbsp;"Tako je, Arkadije", podrža Boranova Konjeva. "Moramo se osloniti na Jurijev cerebrograf. Drugo nam ništa ne preostaje."
<BR>&nbsp;&nbsp;&nbsp;&nbsp;&nbsp;Brod se pokrenu unapred, i kada pramac dotače zid, Morison oseti lagano vibriranje motora. Onda se zid jednostavno povuče u svim pravcima i brod se nađe unutra.
<BR>&nbsp;&nbsp;&nbsp;&nbsp;&nbsp;Dežnjev odmah isključi motore. Brod istog časa uspori, odbi se od drugog poprečnog zida, ne oštetivši ga, koliko je bar Morison mogao da primeti i ispravi se uzduž velikog venskog tunela. Širina broda bila je tek nešto malo veća od polovine prečnika kanala.
<BR>&nbsp;&nbsp;&nbsp;&nbsp;&nbsp;"Pa, jesmo li skrenuli udesno?" upita Dežnjev. "Jer ako nismo, povratka nam nema. Ne mogu nazad. U veni nema mesta za zaokret, čak i pod pretpostavkom da Albert iziđe da okrene brod, a nemamo dovoljno energije da se brod upet umanji i učini takav zaokret mogućim."
<BR>&nbsp;&nbsp;&nbsp;&nbsp;&nbsp;"Uhvatio si dobar pravac, Arkadije", sopšti Konjev osorno. "Samo nastavi pravo pa ćeš to i sam uvideti. Tunel će postajati širi kako budemo napredovali."
<BR>&nbsp;&nbsp;&nbsp;&nbsp;&nbsp;"Nadajmo se. A ako zaista bude tako, koliko ćemo još putovati dok ne budemo mogli da iziđemo iz tela?"
<BR>&nbsp;&nbsp;&nbsp;&nbsp;&nbsp;"Ne znam da ti kažem", odgovori Konjev. "Moram da pratim sliku vene na cerebrografu, da se konsultujem sa Grotom i da se sa njima dogovorim oko mesta na kome će biti zabodena potkožna igla."
<BR>&nbsp;&nbsp;&nbsp;&nbsp;&nbsp;"Smem li da vam saopštim da nećemo moći večno da idemo unapred", oglasi se ponovo Dežnjev. "Pri tom imam u vidu korekcije veličine, manevrisanja, ulaženje u pogrešne kapilare, i potragu za Albertom, tamo, u dendritu. Potrošili smo mnogo, mnogo više energije no što smo smeli. Iako smo bili dobro snabdeveni, gotovo da smo potrošili sve zalihe."
<BR>&nbsp;&nbsp;&nbsp;&nbsp;&nbsp;"Hoćeš da kažeš da je više uopšte nemamo?" upita Boranova.
<BR>&nbsp;&nbsp;&nbsp;&nbsp;&nbsp;"Gotovo. To govorim već dosta dugo, zar ne?" odvrati Dežnjev. "Upozoravao sam vas."
<BR>&nbsp;&nbsp;&nbsp;&nbsp;&nbsp;"Ali koliko je još imamo? Misliš li da nećemo imati dovoljno da se iskobeljamo iz lobanje?"
<BR>&nbsp;&nbsp;&nbsp;&nbsp;&nbsp;"Pod normalnim uslovima, imali bismo je sasvim dovoljno. Da smo u živoj veni, nosila bi nas struja. Ali ovako... Šapirovljevo srce više ne kuca. Znači, moraću da koristim motore da bih se probio kroz venu, a kako se ova bude hladila, krv će postajati sve manje propusna. Motori će morati da rade sve snažnije i energija će brže oticati."
<BR>&nbsp;&nbsp;&nbsp;&nbsp;&nbsp;"Samo još nekoliko centimetara", reče Konjev.
<BR>&nbsp;&nbsp;&nbsp;&nbsp;&nbsp;"Samo još nekoliko?" besno odvrati Dežnjev. "Manje od širine mog dlana? Ma nemoj? To znači kilometre!"
<BR>&nbsp;&nbsp;&nbsp;&nbsp;&nbsp;"Pa da se onda još malo deminijaturizujemo, a?" predloži Morison.
<BR>&nbsp;&nbsp;&nbsp;&nbsp;&nbsp;"Ne možemo", grmeo je Dežnjev. "Nemamo energije ni za to. Nekontrolisana deminijaturizacija ne zahteva energiju. Naprotiv, oslobađa je. Ali kontrolisana... Vidiš, Alberte, ako hoćeš da skočiš sa prozora, do zemlje ćeš stići bez napora. Ali ako hoćeš da preživiš i zaustaviš se, viseći o konopcu, recimo, trebaće ti puno napora. Kapiraš?"
<BR>&nbsp;&nbsp;&nbsp;&nbsp;&nbsp;"Da", odgovori Morison.
<BR>&nbsp;&nbsp;&nbsp;&nbsp;&nbsp;Kalinjina ispruži ruku i nežno dodirnu Morisonovu, a onda prošapta:
<BR>&nbsp;&nbsp;&nbsp;&nbsp;&nbsp;"Ne osvrći se na njega. On grmi i seva, ali će nas na kraju izvući odavde."
<BR>&nbsp;&nbsp;&nbsp;&nbsp;&nbsp;"Arkadije", poče Boranova, "ako istina, kao što si nam upravo saopštio, ne zavisi od žestine kojom se govori, onda ona, svakako, mnogo više zavisi od hladnog i trezvenog razuma. Stoga, zašto jednostavno ne nastaviš da goniš brod unapred i možda će energija potrajati dok ne stignemo do igle."
<BR>&nbsp;&nbsp;&nbsp;&nbsp;&nbsp;Dežnjev namršteno odgovori:
<BR>&nbsp;&nbsp;&nbsp;&nbsp;&nbsp;"To i hoću, ali ako želite do ostanem hladne glave, oslobodite me nepotrebnog zagrevanja."
<BR>&nbsp;&nbsp;&nbsp;&nbsp;&nbsp;Brod nastavi da se kreće i Morison pomisli: pa, svaki metar koji pređemo znači biti metar bliže igli.
<BR>&nbsp;&nbsp;&nbsp;&nbsp;&nbsp;Nije to baš bilo bogzna kako utešno. Jer promašiti iglu na maloj razdaljini bilo bi podjednako pogibeljno kao i promašiti je na velikoj. Ipak, pomisao na to mu uspori rad srca i on oseti kako predstava ubrzano počinje da se bliži kraju.
<BR>&nbsp;&nbsp;&nbsp;&nbsp;&nbsp;Crvena zrnca i plateleti sada su bili mnogo brojniji no što je to bio slučaj prilikom plovidbe kroz arteriju i kapilare. No, tada je krv tekla i srazmerno se malo telašaca nalazilo u svakom trenutku u vidnom polju. Sada su brojna tela bila u velikoj meri nepomična i brod ih je mimoilazio, činilo se, u ogromnom broju, razgrćući ih levo desno, kao da ih tek usnule budi.
<BR>&nbsp;&nbsp;&nbsp;&nbsp;&nbsp;Promicali su i kraj belih ćelija, velikih i mirnih. Sada uopšte nisu reagovale na prisustvo tela, stranog tela koje se kretalo krvotokom. Jednom su čak prošli kroz belu ćeliju i ostavili je bez po muke za sobom.
<BR>&nbsp;&nbsp;&nbsp;&nbsp;&nbsp;Stiže i Konjevljeva potvrda:
<BR>&nbsp;&nbsp;&nbsp;&nbsp;&nbsp;"Krećemo se u desnom pravcu. Vena je sada primetno šira nego ranije."
<BR>&nbsp;&nbsp;&nbsp;&nbsp;&nbsp;Bilo je, odista, tako, ali Morison to tek podsvesno zapazi. Odviše se bio usredsredio na kretanje broda.
<BR>&nbsp;&nbsp;&nbsp;&nbsp;&nbsp;Tračak nade odjednom ga svog prože. Kretanje u pogrešnom smeru značilo bi neopozivu katastrofu. U tom slučaju, vena bi se sužavala i oni bi se zaglavili, bez dovoljno goriva da se umanje i eventualno potraže novu venu.
<BR>&nbsp;&nbsp;&nbsp;&nbsp;&nbsp;Dežnjev je i dalje saopštavao podatke Konjevu, koji je klimao i govorio:
<BR>&nbsp;&nbsp;&nbsp;&nbsp;&nbsp;"Traži da ti potvrde, Arkadije... odlično."
<BR>&nbsp;&nbsp;&nbsp;&nbsp;&nbsp;Bavio bi se, zatim, zakratko, cerebrografom.
<BR>&nbsp;&nbsp;&nbsp;&nbsp;&nbsp;"Čuj, oni znaju u kojoj smo veni i zabošće iglu na mestu koje sam ja na cerebrografu i označio. Do tog mesta stići ćemo za oko pola časa, ili manje. Misliš li da ćemo moći toliko da izdržimo?"
<BR>&nbsp;&nbsp;&nbsp;&nbsp;&nbsp;"Nisam siguran. Da imamo pomoć struje..."
<BR>&nbsp;&nbsp;&nbsp;&nbsp;&nbsp;"Znam, ali je nemamo", prekide ga Konjev. "Natalija, mogu li da dobijem sve podatke koje si skupila, a koje se tiču Šapirovljevih misli? Poslaću kompletne podatke Grotu."
<BR>&nbsp;&nbsp;&nbsp;&nbsp;&nbsp;"To za slučaj da se ne izvučemo?" upita Boranova.
<BR>&nbsp;&nbsp;&nbsp;&nbsp;&nbsp;"Upravo tako. To je materijal zbog koga smo i došli ovamo i nema svrhe da ostane, možda, zakopan ovde s nama."
<BR>&nbsp;&nbsp;&nbsp;&nbsp;&nbsp;"Pravilno, Jurij", složi se Boranova.
<BR>&nbsp;&nbsp;&nbsp;&nbsp;&nbsp;"U slučaju, naravno", dodade Konjev, uz nalet ponovnog besa, "da ti podaci išta vrede. On pogledom okrznu Morisona."
<BR>&nbsp;&nbsp;&nbsp;&nbsp;&nbsp;Konjev se naže ka Dežnjevu i obojica stadoše da elektronskim putem šalju sakupljene informacije, od kompjutera kompjuteru, od malog ka velikom, iz vene u spoljni svet."
<BR>&nbsp;&nbsp;&nbsp;&nbsp;&nbsp;Kalinjina je i dalje stiskala Morisonovu šaku, možda uz isti osećaj prijatnosti koji je i on osećao.
<BR>&nbsp;&nbsp;&nbsp;&nbsp;&nbsp;"Šta će se desiti, Sofija", upita on tiho, "ako nam nestane energije pre no što stignemo od igle?"
<BR>&nbsp;&nbsp;&nbsp;&nbsp;&nbsp;Ona za časak izvi obrve, a onda odgovori:
<BR>&nbsp;&nbsp;&nbsp;&nbsp;&nbsp;"Moraćemo da ostanemo na mestu na kom smo se zatekli, pošto će se ljudi iz Grota dati u potragu za nama ma gde mi bili."
<BR>&nbsp;&nbsp;&nbsp;&nbsp;&nbsp;"Nećemo se spontano deminijaturizovati čim nam energija nestane, zar ne?"
<BR>&nbsp;&nbsp;&nbsp;&nbsp;&nbsp;"Oh, ne. Minijaturizacija je metastabilna. To smo već objasnili, sećaš se. Ostaćemo kakvi jesmo doveka. Možda bi nekakvo pseudo-Braunovo kretanje prouzrokovalo oscilatorno kretanje koje bi dovelo do spontane deminujaturizacije, ali to se možda neće desiti, ko to, uostalom, zna?"
<BR>&nbsp;&nbsp;&nbsp;&nbsp;&nbsp;"Misliš, neće se desiti - godinama?"
<BR>&nbsp;&nbsp;&nbsp;&nbsp;&nbsp;"Moguće je."
<BR>&nbsp;&nbsp;&nbsp;&nbsp;&nbsp;"To nam, naravno, neće pomoći", zaključi Morison. "Umrećemo usled gušenja. Bez energije, vazduh neće moći da se recikliše."
<BR>&nbsp;&nbsp;&nbsp;&nbsp;&nbsp;"Rekla sam da će Groto pokušati da nam pritekne upomoć. Naši kompjuteri će i dalje raditi i oni će nas naći, makar makazama sekli venu i tražili nas, elektronski. Il čak, vizuelno."
<BR>&nbsp;&nbsp;&nbsp;&nbsp;&nbsp;"Kako će pronaći jednu ćeliju među drugih pedeset biliona?"
<BR>&nbsp;&nbsp;&nbsp;&nbsp;&nbsp;Kalinjina ga pljesnunu po ruci.
<BR>&nbsp;&nbsp;&nbsp;&nbsp;&nbsp;"Pesimista si, Alberte. Mi smo vrlo prepoznatljiva ćelija. Osim toga, ponašamo se kao radio-stanica."
<BR>&nbsp;&nbsp;&nbsp;&nbsp;&nbsp;"Radije bih da nas odmah pokupi ova igla, da ne moraju posle da nas traže."
<BR>&nbsp;&nbsp;&nbsp;&nbsp;&nbsp;"I ja, isto tako. Samo sam htela reći da nedostatak energije i promašivanje igle ne znače i potpuni krah."
<BR>&nbsp;&nbsp;&nbsp;&nbsp;&nbsp;"A ako pronađemo iglu?"
<BR>&nbsp;&nbsp;&nbsp;&nbsp;&nbsp;"Onda je dalji posao na Grotu, da nas deminijaturizuje."
<BR>&nbsp;&nbsp;&nbsp;&nbsp;&nbsp;"Zar ne mogu to već sada da učine?"
<BR>&nbsp;&nbsp;&nbsp;&nbsp;&nbsp;"Suviše smo okruženi masom neminijaturizovanog materijala i bilo bi im preteško da dovoljno precizno fokusiraju deminijaturizovano polje. Čim budemo napolju i kada budu mogli da nas vide, uslovi će biti u našu korist."
<BR>&nbsp;&nbsp;&nbsp;&nbsp;&nbsp;"Jesi li odaslao sve informacije, Jurij?" Upita u tom trenutku Dežnjev.
<BR>&nbsp;&nbsp;&nbsp;&nbsp;&nbsp;"Da. Sve."
<BR>&nbsp;&nbsp;&nbsp;&nbsp;&nbsp;"Onda je moja dužnost da ti sopštim da imam energije još samo za narednih pet minuta. Možda i manje, ali više, sigurno, ne."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;77.
<BR>&nbsp;&nbsp;&nbsp;&nbsp;&nbsp;Morison nesvesno steže Kalinjinu šaku i devojka se trže.
<BR>&nbsp;&nbsp;&nbsp;&nbsp;&nbsp;"Izvini, Sofija", reče on.
<BR>&nbsp;&nbsp;&nbsp;&nbsp;&nbsp;On joj pusti ruku i ona stade da je trlja.
<BR>&nbsp;&nbsp;&nbsp;&nbsp;&nbsp;"Gde smo, Jurij?" upita Boranova. "Možemo li stići do igle?"
<BR>&nbsp;&nbsp;&nbsp;&nbsp;&nbsp;"Trebalo bi da možemo", odgovori on. "Uspori, Arkadije. Prištedi energiju."
<BR>&nbsp;&nbsp;&nbsp;&nbsp;&nbsp;"Ne. Veruj mi", ostade uporan Dežnjev. "Pri sadašnjoj brzini krećem se kroz krv sa relativno malo turbulacionog efekta, zahvaljujući dobrom probijanju kroz tečnost i obliku broda. Ako usporim, biće više turbulencije i utrošak energije biće veći."
<BR>&nbsp;&nbsp;&nbsp;&nbsp;&nbsp;"Ali ne treba da pređemo određenu tačku", opomenu ga Konjev.
<BR>&nbsp;&nbsp;&nbsp;&nbsp;&nbsp;"Nećemo. Čim isključim motore, brzo se zaustavljamo, zahvaljujući slaboj propusnosti tečnosti. Čim usporavamo, turbulencija se povećava, a onda još brže usporavamo i ostajemo nepokretni za samo nekih desetak sekundi. Da imamo normalnu masu i inerciju, potisak usporavanja bi nas sve prikucao uz prednji zid broda."
<BR>&nbsp;&nbsp;&nbsp;&nbsp;&nbsp;"Onda zaustavi, kada ti budem rekao."
<BR>&nbsp;&nbsp;&nbsp;&nbsp;&nbsp;Morison se ponovo pridiže da pogleda preko Konjevljevog ramena. Cerebrograf, zaključi on, mora da prikazuje mnogostruko uvećanu sliku, možda do maksimuma. Tanka crvena linija, koja je označavala rutu broda postala je sada debela traka koje se približavala malenom zelenom krugu, koji je, zaključio je, morao biti mesto uboda igle.
<BR>&nbsp;&nbsp;&nbsp;&nbsp;&nbsp;No, možda karta greši! Morison pokuša da odmeri i uporedi konfiguracuju na cerebrografu sa onim što je video napred, van broda.
<BR>&nbsp;&nbsp;&nbsp;&nbsp;&nbsp;"Trebalo je da krenemo arterijom", reče on odjednom. "One, po smrti, ostaju prazne. Ne bismo trošili energiju na viskozitet i turbulenciju.
<BR>&nbsp;&nbsp;&nbsp;&nbsp;&nbsp;"Ništa od te ideje", umeša se Konjev. "Brod se ne može kretati kroz vazduh." Možda bi i nastavio sa tiradom, no, odjednom, on povika: "Stoj, Arkadije. STOJ!"
<BR>&nbsp;&nbsp;&nbsp;&nbsp;&nbsp;Dežnjev raspali po jednom dugmetu na kontrolnoj tabli. Ono uđe u svoje ležište i Morison oseti kako se blago naginje unapred, dok je brod kočio i zaustavljao se, gotovo u isti mah.
<BR>&nbsp;&nbsp;&nbsp;&nbsp;&nbsp;Konjev pokaza prstom. Mogao se videti širok krug, okupan narandžastom svetlošću.
<BR>&nbsp;&nbsp;&nbsp;&nbsp;&nbsp;"Koriste specijalne metode", reče on, "da bi bili sigurni da je vrh igle obasjan svetlošću. Rekli su da ga ne možemo promašiti."
<BR>&nbsp;&nbsp;&nbsp;&nbsp;&nbsp;"Ali jesmo promašili!" prostenja Morison. "Mi gledamo taj krug, ali mi nismo tu. Do bismo ušli u njega, moramo da okrenemo, što znači da Arkadije opet mora da isključi uređaje za komunikaciju."
<BR>&nbsp;&nbsp;&nbsp;&nbsp;&nbsp;"Beskorisno", primeti Dežnjev. "Da smo nastavili sa kretanjem, mogli smo ići napred još nešto manje od minuta; ali nemam dovoljno energije da pokrenem mašine, sada, kada smo stali. Od sada smo mrtvi u tečnosti. Nepokretni."
<BR>&nbsp;&nbsp;&nbsp;&nbsp;&nbsp;"Pa, onda?" upita Morison, gotovo cvileći.
<BR>&nbsp;&nbsp;&nbsp;&nbsp;&nbsp;"Pa, onda", dobaci Konjev, "postoji još jedan tip kretanja koji jeste moguć. Ta potkožna igla je u rukama inteligentnih bića. Arkadije, reci im da dublje zabodu iglu, ali sasvim polako.
<BR>&nbsp;&nbsp;&nbsp;&nbsp;&nbsp;Narandžasti krug se polako proširi i zadobi eliptični oblik.
<BR>&nbsp;&nbsp;&nbsp;&nbsp;&nbsp;"Promašiće nas", uzviknu Morison.
<BR>&nbsp;&nbsp;&nbsp;&nbsp;&nbsp;Konjev ništa ne odgovori, već se naže prema Dežnjevu kako bi mogao da govori neposredno u odašiljač. Elipsa se, za trenutak još više suzi, ali Konjev odmah nešto izgovori. Igla je sada bila sasvim blizu, usmerena ka njima.
<BR>&nbsp;&nbsp;&nbsp;&nbsp;&nbsp;A onda se sve pokrenu. Blede ivice crvenih zrnaca i ponekog plateleta se pomeriše i usmeriše ka krugu. Pokrenu se i brod.
<BR>&nbsp;&nbsp;&nbsp;&nbsp;&nbsp;Morison je gledao kako prolaze kroz krug i ostavljaju njegove ivice za sobom, tesno, sa svih strana. Prođoše kroz njega, krug ostade za njima, brzo se udalji i nestade.
<BR>&nbsp;&nbsp;&nbsp;&nbsp;&nbsp;Konjev objavi, trenutak potom, sa natmurenim zadovoljstvom:
<BR>&nbsp;&nbsp;&nbsp;&nbsp;&nbsp;"Usisali su nas. Od ovog trenutka, treba samo da sedimo mirno. Oni će se brinuti o svemu."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;78.
<BR>&nbsp;&nbsp;&nbsp;&nbsp;&nbsp;Morison se, sada, usredsredi samo na to da iz mozga istisne sve misli, da sklopi svoj um. Ili će se, srećno, vratiti u svet normalnih dimenzija, ili će nestati u jednom mikroblesku i svemir će, mirno, nastaviti da postoji i bez njega, kao što će to zasigurno biti slučaj kroz nekih trideset ili četrdeset godina.
<BR>&nbsp;&nbsp;&nbsp;&nbsp;&nbsp;On čvrsto sklopi oči i pokuša da ne oseća ništa, čak ni otkucaje svog srca. U jednom trenutku je osetio laki dodir na svojoj ruci. To je morala biti Kalinjina. On povuče svoju ruku, ne naglo, kao da je odbija, već lagano, kao da želi reći, 'ne sada'.
<BR>&nbsp;&nbsp;&nbsp;&nbsp;&nbsp;Zatim, kasnije, začu Boranovu kako kaže:
<BR>&nbsp;&nbsp;&nbsp;&nbsp;&nbsp;"Arkadije, javi im da evakuišu C sektor i da upotrebljavaju isključivo daljinske kontrole. Ako mi nastradamo, nema potrebe da nastrada još neko.
<BR>&nbsp;&nbsp;&nbsp;&nbsp;&nbsp;Morison se zapita hoće li, odista, C sektor biti evakuisan. Da je to, recimo, bila njegova dužnost, on bi to učinio, primio naredbu ili ne. No, uvek ima ludaka koji žele da budu na mestu događaja, pogotovo sada kada se sa prvog putovanja po unutrašnjosti ljudskog organizma vraća posada, zdrava i čitava. Onda će moći da to prepričavaju svojim unucima.
<BR>&nbsp;&nbsp;&nbsp;&nbsp;&nbsp;A šta bi se desilo sa tim ljudima, pitao se on, ako ne bi imali unuke? Ako bi, možda, prerano umrli, pa ih ne bi videli... ili ako njihova deca odluče da nemaju dece, ili ako...
<BR>&nbsp;&nbsp;&nbsp;&nbsp;&nbsp;Maglovito je osećao kako namerno počinje da se bavi besmislicama i glupostima. Nikome, zapravo, i ne polazi za rukom da ne misli ni na šta. Naročito ako je proveo toliko malo vremena u nerazmišljanju. Ima, međutim, toliko stvari o kojima se može misliti a koje nisu važne, već su pre nevažne, pre su trivijalne nego presudne, besmislene nego ozbiljne...
<BR>&nbsp;&nbsp;&nbsp;&nbsp;&nbsp;Možda je čak i zadremao. Posle se prisećao i činilo mu se da je morao zaspati. Ne usled hladnokrvnosti; zaspao je usled izmorenosti, napetosti, osećanja da neko drugi donosi odluke (konačno), i stoga se, prirodno, posle dužeg vremena sasvim opustio. Ili možda (mada to nije želeo sebi da prizna), možda je sve to zajedno bilo previše za njega i možda je, jednostavno, popustio.
<BR>&nbsp;&nbsp;&nbsp;&nbsp;&nbsp;On ponovo oseti lagani dodir na istom mestu, ali ovog puta ne povuče ruku. Promeškoljio se, i otvorio oči. Dnevna svetlost! Gotovo da mu je povredila oči. On zatrepta i zenice mu se ovlažiše.
<BR>&nbsp;&nbsp;&nbsp;&nbsp;&nbsp;"Probudi se, Alberte." Kalinjina se naginjala nad njim.
<BR>&nbsp;&nbsp;&nbsp;&nbsp;&nbsp;On obrisa suzne oči i obrisi oko njega se izoštriše.
<BR>&nbsp;&nbsp;&nbsp;&nbsp;&nbsp;"Jesmo li se vratili?" upita on.
<BR>&nbsp;&nbsp;&nbsp;&nbsp;&nbsp;"Jesmo. Sve je u redu. Na sigurnom smo, i čekamo na tebe. Najbliži si vratima."
<BR>&nbsp;&nbsp;&nbsp;&nbsp;&nbsp;Morison baci pogled na otvorena vrata. On pokuša da se pridigne, no, uspeo je samo da se svali nazad na sedište.
<BR>&nbsp;&nbsp;&nbsp;&nbsp;&nbsp;"Težak sam!"
<BR>&nbsp;&nbsp;&nbsp;&nbsp;&nbsp;"Znam", odvrati Kalinjina. "I sama se osećam kao slonica. Pokušaj, lagano. Pomoći ću ti."
<BR>&nbsp;&nbsp;&nbsp;&nbsp;&nbsp;"Ne, ne, u redu je." Odbio ju je. Prostorija je bila prepuna ljudi. Klizio je pogledom po gomili, od lica do lica, nasmešena, iščekujući. Nije želeo da se susretne sa njima, Sovjetima, pogotovo nije želeo da vide kako mlada Ruskinja pomaže stasitom Amerikancu da se uspravi.
<BR>&nbsp;&nbsp;&nbsp;&nbsp;&nbsp;Polako, kao pijan, uspeo je da stane na sopstvene noge, da postrance iziđe kroz vrata i spusti se niz nekoliko stepenika. Bar desetak ruku sevnu da mu pomognu, ne obraćajući pažnju na njegove reči:
<BR>&nbsp;&nbsp;&nbsp;&nbsp;&nbsp;"U redu je, mogu sam."
<BR>&nbsp;&nbsp;&nbsp;&nbsp;&nbsp;Onda, odjednom, on povika:
<BR>&nbsp;&nbsp;&nbsp;&nbsp;&nbsp;"Čekaj!"
<BR>&nbsp;&nbsp;&nbsp;&nbsp;&nbsp;Pre no što je zakoračio na tle, okrenuo se i pogledao nazad, pored Kalinjine, koja se našla iza njega.
<BR>&nbsp;&nbsp;&nbsp;&nbsp;&nbsp;"Šta je, Alberte?" upita ona.
<BR>&nbsp;&nbsp;&nbsp;&nbsp;&nbsp;"Samo sam hteo da bacim poslednji pogled na brod, jer nemam nameru nikada više da ga vidim. Ni na daljinu, ni u filmovima, niti u bilo kom obliku."
<BR>&nbsp;&nbsp;&nbsp;&nbsp;&nbsp;On, konačno, praćen ostalima, stupi nogom na čvrsto tle. Sa olakšanjem je primetio kako nije jedini kome je pružena pomoć prilikom izlaska iz broda.
<BR>&nbsp;&nbsp;&nbsp;&nbsp;&nbsp;Moglo je doći i do neposredne, male svečanosti u znak dobrodošlice. No, Boranova iskorači i sa nekim, za nju neuobičajnim nemirom i izvesnom pometenošću (verovatno se prisetila da na sebi ima tek tanki pamučni konbinezon koji nije mnogo skrivao od njenog tela) reče:
<BR>&nbsp;&nbsp;&nbsp;&nbsp;&nbsp;"Kolege, sigurna sam da ćemo svi, u neko zgodno vreme, zajedno proslaviti; ali molim vas, sada nismo sposobni za bilo šta slično. Moramo da se odmorimo i oporavimo od velikih napora kojima smo bili izloženi poslednjih časova. Molimo vas da pokažete razumevanja za to."
<BR>&nbsp;&nbsp;&nbsp;&nbsp;&nbsp;Svi su bili ispraćeni divljim uzvicima i frenetičnim mahanjem. Samo je Dežnjev bio toliko pribran da prihvati čašu koju mu je ponudio neko iz publike i koja je sadržala ili vodu ili votku. Morison, imajući u vidu kome je ponuđena, nije ni trenutka posumnjao šta je u čaši moglo biti. Osim toga, širok osmeh na Dežnjevljevom ovlaženom licu ukaza na ispravnost procene.
<BR>&nbsp;&nbsp;&nbsp;&nbsp;&nbsp;"Koliko smo dugo bili u brodu?" upita Morison Kalinjinu.
<BR>&nbsp;&nbsp;&nbsp;&nbsp;&nbsp;"Izgleda, preko jedanaest časova", odgovori ona.
<BR>&nbsp;&nbsp;&nbsp;&nbsp;&nbsp;"Pre bih rekao jedanaest godina", zavrte glavom Morison.
<BR>&nbsp;&nbsp;&nbsp;&nbsp;&nbsp;"Znam", odvrati ona smešeći se, "ali časovnici nemaju mašte."
<BR>&nbsp;&nbsp;&nbsp;&nbsp;&nbsp;"Još jedan od aforizama tate Dežnjeva, Sofija?"
<BR>&nbsp;&nbsp;&nbsp;&nbsp;&nbsp;"Ne. Ovaj je moj."
<BR>&nbsp;&nbsp;&nbsp;&nbsp;&nbsp;"Sve što sada želim", nastavi Morison, "jeste kupatilo, tuš, čista odeća, dobra večera, mogućnost da skačem i urlam i dobar noćni spavanjac. Prema tom redosledu, izgleda da kupatilo stiže prvo."
<BR>&nbsp;&nbsp;&nbsp;&nbsp;&nbsp;"Sve ćeš to dobiti, kao i svi mi ostali."
<BR>&nbsp;&nbsp;&nbsp;&nbsp;&nbsp;Zbilja i jesu. Večera je zaista bila zadovoljavajuća. Tokom boravka na brodu napregnutost mu je efikasno suzbila apetit; ali sada, kada su se uslovi izmenili, glad je zakucala iz unutrašnjosti stomaka čim se Morison osetio sasvim sigurnim, na udobnom, u čistom, u odgovarajućoj odeći.
<BR>&nbsp;&nbsp;&nbsp;&nbsp;&nbsp;Glavno jelo za večeru bila je pečena guska pozamašnih dimenzija, koju je rasparčao Dežnjev lično, govoreći pri tome:
<BR>&nbsp;&nbsp;&nbsp;&nbsp;&nbsp;"Umereno, prijatelji moji, jer, kao što znate, moj otac je uvek govorio: 'Previše jela ubija mnogo brže nego premalo jela.'"
<BR>&nbsp;&nbsp;&nbsp;&nbsp;&nbsp;Naravno, sebi u tanjir strpao je ubedljivo najveće parče.
<BR>&nbsp;&nbsp;&nbsp;&nbsp;&nbsp;Jedini neznanac na večeri bio je čovek visokog rasta i izrazito plave kose, koji je predstavljen kao vojni zapovednik Grota, što je bilo više nego očigledno, jer je bio sav nakićen raznim ordenjem. Svi su prema njemu bili neverovatno ljubazni i svima im je bilo pomalo neprijatno zbog njegovog prisustva.
<BR>&nbsp;&nbsp;&nbsp;&nbsp;&nbsp;No, kako je obrok odmicao, Morison oseti kako mu se nemir vraća. Komandant mu je dobacivao česte poglede... U njima nije bilo ni traga prijateljstva, mada mu ništa neposredno nije rekao. Osećao je ipak da, usled njegovog prisustva, nije bio trenutak da postavi za sebe vitalno pitanje. Doduše, prilika se ukazala po komandantovom odlasku, ali Morison se najednom oseti odviše pospanim. Nije bio siguran da bi se izborio za svoje, u slučaju da do rasprave dođe.
<BR>&nbsp;&nbsp;&nbsp;&nbsp;&nbsp;A kada se, konačno, dokopao kreveta, negde iz podsvesti mu izroni ubeđenje da će biti komplikacija.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;79.
<BR>&nbsp;&nbsp;&nbsp;&nbsp;&nbsp;Doručak bi poslužen kasno i Morison ustanovi da je predviđen samo za dvoje. Pridružila mu se samo Boranova.
<BR>&nbsp;&nbsp;&nbsp;&nbsp;&nbsp;Osetio je blago razočaranje, jer je očekivao prisustvo Sofije Kalinjine; međutim, kako se ova nije pojavljivala, on odluči da ne postavlja nikakva pitanja u vezi sa tim. Bilo je drugih pitanja, važnijih.
<BR>&nbsp;&nbsp;&nbsp;&nbsp;&nbsp;Boranova je delovala umorno, kao da se predhodne noći nije dovoljno ispavala. No, bila je srećna. Ili tačnije, pomisli Morison, zadovoljna.
<BR>&nbsp;&nbsp;&nbsp;&nbsp;&nbsp;"Dugo sam razgovarala sa komadantom, sinoć, a imali smo i dva video poziva iz Moskve", poče ona. "Naravno, na obezbeđenim linijama. Sam drug Raščin je govorio sa mnom i bio je vidno zadovoljan, koliko on to može biti. On nije čovek koji lako otkriva osećanja; ali rekao je da je sve vreme poduhvata bio u vezi, a da je u međuvremenu, kada smo isključili komunikacije sa laboratorijom, bio u stanju samo da šeta napred-nazad. Možda malo preteruje. Ipak, rekao je da je gotovo zaplakao od sreće kada je čuo da smo čitavi. To je, možda, i tačno. Naoko kruti ljudi mogu biti vrlo emotivni, kada im se oklop slomi.
<BR>&nbsp;&nbsp;&nbsp;&nbsp;&nbsp;"To će biti dobro za tebe, Natalija."
<BR>&nbsp;&nbsp;&nbsp;&nbsp;&nbsp;"Dobro za čitav projekat. Prema planiranom rasporedu, nije bilo predviđeno da se otisnemo na ovaj put bar za sledećih pet godina. A izvesti to uz pomoć krajnje neodgovarajućeg plovila i izvući živu glavu zbilja predstavlja trijumf. To je postalo jasno čak i moskovskoj birokratiji."
<BR>&nbsp;&nbsp;&nbsp;&nbsp;&nbsp;"Ipak, sumnjam da smo u potpunosti postigli cilj putovanja."
<BR>&nbsp;&nbsp;&nbsp;&nbsp;&nbsp;"Misliš na Šapirovljeve misli? Pa, to je, naravno, bio samo Jurijev san. Sve u svemu, srećna je okolnost bila ta što nas je sve naterao da ga pratimo u njegovom sanjarenju. Teško da bismo se drugačije odlučili na taj put. Međutim, to ne umanjuje vrednost našeg poduhavata. Da smo, međutim, nastradali, sigurna sam da bi na račun čitavog projekta bile upućene oštre kritike. Stvari su, ipak, takve kakve jesu. Prvi smo koji su ušli u živi ljudski organizam i vratili se živi: sovjetski poduhvat koji će ostati večno zabeležen kao prvi. Sličnih, nesovjetskih poduhvata neće biti godinama i naše rukovodstvo je toga više nego svesno i zadovoljno je zbog toga. Sada će poduhvati imati i obezbeđenu finansijsku potporu ukoliko, razume se, načinimo tu i tamo slične spektakularne poduhvate."
<BR>&nbsp;&nbsp;&nbsp;&nbsp;&nbsp;Ona se široko nasmeja i Morison, iz pristojnosti, ljubazno klimnu. A onda zari nož u omlet sa šunkom koji se nalazio pred njim i upita:
<BR>&nbsp;&nbsp;&nbsp;&nbsp;&nbsp;"Hoće li biti dobar potez da se prizna da je u projektu aktivno učestvovao i jedan Amerikanac? Jesam li uopšte pomenut?"
<BR>&nbsp;&nbsp;&nbsp;&nbsp;&nbsp;"Hajde, Alberte, imaš stvarno jezivo mišljenje o nama. Tvoje zasluge i rizici kojima si se izlagao bili su pomenuti sa najvećim entuzijazmom."
<BR>&nbsp;&nbsp;&nbsp;&nbsp;&nbsp;"A Šapirovljeva smrt? Neće, nadam se biti pripisana nama u krivicu?"
<BR>&nbsp;&nbsp;&nbsp;&nbsp;&nbsp;"Smrt je bila neizbežna, tako bar kažu. Dobro je poznato da je dugo bio održavan u životu najsavremenijim medicinskim pomagalima. Ne verujem da će u izveštajima to zauzeti mnogo mesta."
<BR>&nbsp;&nbsp;&nbsp;&nbsp;&nbsp;"U svakom slučaju, noćnoj mori je kraj", zaključi Morison.
<BR>&nbsp;&nbsp;&nbsp;&nbsp;&nbsp;"Noćna mora? Sačekaj da prođe mesec ili dva i svega ćeš se sećati kao uzbudljive epizode, i biće ti drago što si bio jedan od glavnih junaka u njoj."
<BR>&nbsp;&nbsp;&nbsp;&nbsp;&nbsp;"Sumnjam."
<BR>&nbsp;&nbsp;&nbsp;&nbsp;&nbsp;"Videćeš. Ako poživiš toliko da budeš svedok drugim sličnim putovanjima, bićeš ponosan što ćeš moći da kažeš: 'Da, ali ja sam bio prvi među prvima.' Nikada ti neće biti dosta prepričavanja te iste priče unucima."
<BR>&nbsp;&nbsp;&nbsp;&nbsp;&nbsp;Evo ga, počinje, pomisli Morison. A onda reče naglas:
<BR>&nbsp;&nbsp;&nbsp;&nbsp;&nbsp;"Pretpostavljaš da ću jednoga dana imati unuke. Šta će se desiti sa mnom, Natalija, kada završim ovaj doručak?"
<BR>&nbsp;&nbsp;&nbsp;&nbsp;&nbsp;"Ti ćeš pravo iz Grota u hotel."
<BR>&nbsp;&nbsp;&nbsp;&nbsp;&nbsp;"Ne, ne, Natalija. Reci mi nešto više. Šta zatim? Upozoravam te da nemam nameru da posmatram paradu na Crvenom trgu u čast našeg uspeha."
<BR>&nbsp;&nbsp;&nbsp;&nbsp;&nbsp;"Nikakvih parada neće biti, Alberte. Još je daleko dan kada će se sve ovo i obznaniti, iako je taj dan mnogo bliži no što je bio juče."
<BR>&nbsp;&nbsp;&nbsp;&nbsp;&nbsp;"Onda dopusti da ti otvoreno kažem: želim da se vratim u Sjedinjene Države. Odmah."
<BR>&nbsp;&nbsp;&nbsp;&nbsp;&nbsp;"Čim to bude moguće, naravno. Pretpostavljam da će nas tvoja vlada izložiti pritiscima."
<BR>&nbsp;&nbsp;&nbsp;&nbsp;&nbsp;"Nadam se da hoće", odvrati suvo Morison.
<BR>&nbsp;&nbsp;&nbsp;&nbsp;&nbsp;"Nisu želeli da se vratiš pre no što dobiješ šansu da nam pomogneš. Ili", ona ga strogo pogleda, "da nas špijuniraš. Ali sada, kada je tvoj deo posla obavljen, a sigurna sam da su to već iščačkali, tražiće da se vratiš."
<BR>&nbsp;&nbsp;&nbsp;&nbsp;&nbsp;"I moraćeš mi dopustiti da odem. Obećala si to toliko puta."
<BR>&nbsp;&nbsp;&nbsp;&nbsp;&nbsp;"Održaćemo obećanje."
<BR>&nbsp;&nbsp;&nbsp;&nbsp;&nbsp;"Ne treba da misliš da sam bio špijun. Nisam video ništa što mi niste dali da vidim."
<BR>&nbsp;&nbsp;&nbsp;&nbsp;&nbsp;"Znam. Ipak, kada se vratiš u svoju zemlju, misliš li da te neće podrobno ispitivati o svemu što si ovde video?"
<BR>&nbsp;&nbsp;&nbsp;&nbsp;&nbsp;Morison sleže ramenima:
<BR>&nbsp;&nbsp;&nbsp;&nbsp;&nbsp;"To ste valjda znali i onda kada ste me doveli ovamo."
<BR>&nbsp;&nbsp;&nbsp;&nbsp;&nbsp;"Tačno. Nećemo, međutim, dozvoliti da to bude prepreka tvom odlasku. Sasvim je sigurno da tvojima nećeš moći da kažeš bilo šta što oni već ne znaju. A oni tako pažljivo i temeljno zabadaju noseve u naša posla..."
<BR>&nbsp;&nbsp;&nbsp;&nbsp;&nbsp;"Kao i vi u njihova", reče Morison, ne bez prezira.
<BR>&nbsp;&nbsp;&nbsp;&nbsp;&nbsp;"Oh, bez sumnje", odvrati Boranova, nemarno odmahnuvši rukom. "Naravno, moći ćeš da im ispričaš o našem uspehu, što se toga tiče, nemamo ništa protiv. Do juče su Amerikanci želeli da veruju da je sovjetska naučna tehnologija sasvim zakržljala. Dobro će nam doći to što ćeš im ispričati, očitaćemo im lekciju. Ipak, ima jedna stvar..."
<BR>&nbsp;&nbsp;&nbsp;&nbsp;&nbsp;"Aha!" uzviknu Morison.
<BR>&nbsp;&nbsp;&nbsp;&nbsp;&nbsp;"Ništa strašno, samo jedna mala laž. Ne smeš reći da si ovamo doveden silom. Kad god te javno budu pitali, moraćeš odgovoriti da si ovamo stigao dobrovoljno, da bi svoje teorije proverio u uslovima koji ti nigde drugde na svetu nisu bili dostupni. To je sasvim logično i svi će ti poverovati."
<BR>&nbsp;&nbsp;&nbsp;&nbsp;&nbsp;"Moja vlada zna da je bilo drugačije."
<BR>&nbsp;&nbsp;&nbsp;&nbsp;&nbsp;"U potpunosti će se složiti sa tvojom interpretacijom. Ni oni, kao ni mi, nisu voljni da svet gurnu u krizu povodom svega ovoga. Pored činjenice da bi kriza između Amerike i Sovjetskog Saveza odmah učinila da se stvori front između nas i ostatka sveta, u ovim, takozvanim novim dobrim vremenima, Sjedinjene Države ne bi bile voljnije da priznaju da su dopustile da budeš otet nego što bismo mi bili voljni da priznamo da smo te oteli. Hajde, Alberte, to je toliko beznačajno."
<BR>&nbsp;&nbsp;&nbsp;&nbsp;&nbsp;"Ako me pustite kući, kao što kažete da hoćete", uzdahnu Morison, "prećutaću tu malenu pojedinost oko kidnapovanja."
<BR>&nbsp;&nbsp;&nbsp;&nbsp;&nbsp;"Koristiš kondicional, 'ako'." Boranova se namršti. "Očigledno izbegavaš da me smatraš časnom osobom. Zašto? Jer sam Sovjet. Dve generacije mira, dve generacije slaganja, ali tvoje stare navike još su tu. Ima li nade za čovečanstvo?"
<BR>&nbsp;&nbsp;&nbsp;&nbsp;&nbsp;"Bili ovo dobri novi dani ili ne, i dalje nam se ne sviđa vaš oblik unutrašnjeg uređenja."
<BR>&nbsp;&nbsp;&nbsp;&nbsp;&nbsp;"Ko ti daje pravo da sudiš o njemu? Ni nama se ne dopada vaš. Ali nije važno. Ako počnemo da se raspravljamo, pokvarićemo ono što bi trebalo da bude srećan dan za tebe, a što zasigurno jeste srećan dan za mene."
<BR>&nbsp;&nbsp;&nbsp;&nbsp;&nbsp;"Dobro. Nećemo se raspravljati."
<BR>&nbsp;&nbsp;&nbsp;&nbsp;&nbsp;"Hajde onda da se oprostimo, Alberte, i jednoga dana ćemo se ponovo sresti pod normalnijim okolnostima. Sigurna sam." Ona mu pruži ruku i on je prihvati. Ona onda nastavi: "Zamolila sam Sofiju da te otprati do hotela i pobrine se oko tvog odlaska. Sigurna sam da na to nemaš primedbi."
<BR>&nbsp;&nbsp;&nbsp;&nbsp;&nbsp;Morison joj snažno steže ruku.
<BR>&nbsp;&nbsp;&nbsp;&nbsp;&nbsp;"Ne. Sofija mi se vrlo dopada."
<BR>&nbsp;&nbsp;&nbsp;&nbsp;&nbsp;Boranova se nasmeši.
<BR>&nbsp;&nbsp;&nbsp;&nbsp;&nbsp;"Da, osetila sam to, nekako."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;80.
<BR>&nbsp;&nbsp;&nbsp;&nbsp;&nbsp;Zbilja je to bio srećan dan za Boranovu, i umor koji je osećala nije je sprečavao da u potpunosti u njemu uživa.
<BR>&nbsp;&nbsp;&nbsp;&nbsp;&nbsp;Umor! Iznurenost. Koliko će dana odmora, koliko će prospavanih noći, koliko će zagrljaja Nikolaja i Aleksandra biti potrebno da odagna taj umor?
<BR>&nbsp;&nbsp;&nbsp;&nbsp;&nbsp;Ali sada je, makar za trenutak, imala vremena za sebe. Kad bi samo taj trenutak potrajao što duže.
<BR>&nbsp;&nbsp;&nbsp;&nbsp;&nbsp;Zadovoljno se ispružila na kauču u svojoj kancelariji i prepustila čudnom spletu misli. Poziv iz Moskve, unapređenje, izmešani sa danima na plaži, na Krimu, sa mužem i sinom. Gotovo da su vizije postale stvarnost, jer je zaspala i sanjala kako gleda svog malog Aleksandra dok ovaj čvrsto korača prema hladnim vodama Crnog mora, nimalo ne strahujući od mogućnosti da se udavi. Ona je, pak, nosila bubanj u koji je žestoko lupala, trudeći se da privuče pažnju koju je on, tako tvrdoglavo, odbijao da joj pruži.
<BR>&nbsp;&nbsp;&nbsp;&nbsp;&nbsp;No, vizija se rasprsnu, jer neko je žestoko dobovao po vratima.
<BR>&nbsp;&nbsp;&nbsp;&nbsp;&nbsp;Ona se, sva zbrkana, s mukom pridiže, ispravi nabore na bluzi i zabrinuto se uputi ka vratima. Čim ih je otključala, vrata se naglo otvoriše i ukaza se Konjev, crn kao oluja, stegnutih pesnica.
<BR>&nbsp;&nbsp;&nbsp;&nbsp;&nbsp;"Šta ovo znači, Jurij?" upita ona besno. Da li se uvek tako najavljuješ? Zašto nisi zvonio?"
<BR>&nbsp;&nbsp;&nbsp;&nbsp;&nbsp;"Niko nije odgovarao, a znao sam da si unutra."
<BR>&nbsp;&nbsp;&nbsp;&nbsp;&nbsp;Boranova ga odsečnim pokretom glave pozva da uđe.
<BR>&nbsp;&nbsp;&nbsp;&nbsp;&nbsp;Nije baš gorela od želje da ga vidi, a ni on baš nije bio prijatna pojava.
<BR>&nbsp;&nbsp;&nbsp;&nbsp;&nbsp;"Jesi li uopšte spavao?" upita ona. "Izgledaš grozno."
<BR>&nbsp;&nbsp;&nbsp;&nbsp;&nbsp;"Nisam imao vremena. Radio sam."
<BR>&nbsp;&nbsp;&nbsp;&nbsp;&nbsp;"Na čemu?"
<BR>&nbsp;&nbsp;&nbsp;&nbsp;&nbsp;"A na čemu bih mogao raditi, Natalija? Na podacima koje smo juče prikupili."
<BR>&nbsp;&nbsp;&nbsp;&nbsp;&nbsp;Boranova oseti kako joj se bes stišava. Na kraju krajeva, bio je to Konjevljev san. Sreću zbog uspešnog povratka svi su duboko doživeli, osim Konjeva. Samo ga je on smatrao neuspehom.
<BR>&nbsp;&nbsp;&nbsp;&nbsp;&nbsp;"Sedi, Jurij", ponudi ga ona. "Suoči se sa činjenicama. Analiza misli nije išla. Nije ni mogla ići. Šapirov je bio na kraju. Čak i kada smo krenuli u čitavu stvar, već je bio na ivici smrti."
<BR>&nbsp;&nbsp;&nbsp;&nbsp;&nbsp;Konjev ju je tupo posmatrao, uopšte ne obraćajući pažnju na njene reči.
<BR>&nbsp;&nbsp;&nbsp;&nbsp;&nbsp;"Gde je Albert Morison?"
<BR>&nbsp;&nbsp;&nbsp;&nbsp;&nbsp;"Nema svrhe da ga progoniš, Jurij. Učinio je što je mogao, ali Šapirovljev mozak bio je mozak na samrti. Slušaj me. Mozak na samrti."
<BR>&nbsp;&nbsp;&nbsp;&nbsp;&nbsp;Ponovo taj tupi pogled.
<BR>&nbsp;&nbsp;&nbsp;&nbsp;&nbsp;"O čemu to pričaš, Natalija?"
<BR>&nbsp;&nbsp;&nbsp;&nbsp;&nbsp;"O podacima koje smo doneli. O podacima sa kojima se boriš. Pusti to. Putovanje je izvanredan uspeh i bez toga."
<BR>&nbsp;&nbsp;&nbsp;&nbsp;&nbsp;Konjev zavrte glavom.
<BR>&nbsp;&nbsp;&nbsp;&nbsp;&nbsp;"Inzvanredan uspeh i bez toga? Ne znaš šta govoriš. Gde je Morison?"
<BR>&nbsp;&nbsp;&nbsp;&nbsp;&nbsp;"Otišao je, Jurij. Gotovo je. Na putu je za Sjedinjene Države." Kao što smo mu obećali.
<BR>&nbsp;&nbsp;&nbsp;&nbsp;&nbsp;Konjev razrogači oči.
<BR>&nbsp;&nbsp;&nbsp;&nbsp;&nbsp;"Ali to je nemoguće! On ne može otići. Ne sme otići!"
<BR>&nbsp;&nbsp;&nbsp;&nbsp;&nbsp;"Oh, bože", uzdahnu Boranova. "O čemu sad ti govoriš?"
<BR>&nbsp;&nbsp;&nbsp;&nbsp;&nbsp;Konjev ustade.
<BR>&nbsp;&nbsp;&nbsp;&nbsp;&nbsp;"Prošao sam kroz podatke, glupačo jedna, i sve je jasno. Moramo da ga zadržimo. Po svaku cenu!"
<BR>&nbsp;&nbsp;&nbsp;&nbsp;&nbsp;Boranova se sva zažari.
<BR>&nbsp;&nbsp;&nbsp;&nbsp;&nbsp;"Kako se usuđuješ da me vređaš, Jurij? Izvini se, smesta, ili ću te suspendovati sa projekta. Kakva je to sada ludačka fiksacija na Alberta?"
<BR>&nbsp;&nbsp;&nbsp;&nbsp;&nbsp;Konjev upola ispruži ruke, kao da želi da udari po nečemu, i kao da nema ništa pri ruci.
<BR>&nbsp;&nbsp;&nbsp;&nbsp;&nbsp;"Izvini, izvini", zadahta on. "Povlačim sve što sam rekao. Ali moraš razumeti. Tokom čitavog našeg boravka u mozgu, za sve vreme koje smo pokušavali da otkrijemo i protumačimo Šapirovljeve misli, Albert Morison nas je lagao. On je znao šta se dešava. Morao je znati i brižljivo nas je odvlačio, sistematski, sa pravog puta. Moramo ga imati, Natalija, i njegov kompjuter. Nikada ga ne smemo pustiti.
</TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
