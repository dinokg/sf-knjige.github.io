<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KURS
<P>&nbsp;&nbsp;&nbsp;&nbsp;&nbsp;Polazak na put može biti najzabavnija stvar, ali samo u slučaju da stigneš na cilj.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dežnjev senior
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;45.
<BR>&nbsp;&nbsp;&nbsp;&nbsp;&nbsp;Morison istog trenutka oseti toplotu što ga je odasvud okruživala i zabrekta. Kao što Konjev reče, temperatura je bila trideset sedam stepeni Celzijusa. Toplota užarenog toplog letnjeg dana i nije bilo izlaza. Nikakvog senovitog zaklona, ni povetarca.
<BR>&nbsp;&nbsp;&nbsp;&nbsp;&nbsp;On se osvrnu oko sebe, u nameri da se pribere. Boranova je očigledno još umanjila brod, dok se on batrgao u svom novom odelu. Zid kapilara bio je sada udaljeniji. Tek je mogao da ga nazre, jer mu je jedan orijaški, mutni objekat zaklanjao vidik, crveno zrnce, naravno. Ukaza se i jedan platelet, na svom sporom putu između zida i eritrocita.
<BR>&nbsp;&nbsp;&nbsp;&nbsp;&nbsp;Sudeći prema reljefnim oblicima na kapilarnom zidu koji su lagano promicali, i crveno krvno zrnce, i palatelet, i brod i on sam kretali su se nošeni veoma slabom krvnom strujom u jednom određenom smeru.
<BR>&nbsp;&nbsp;&nbsp;&nbsp;&nbsp;Morison oseti Braunovo kretanje, svi predmeti oko njega vidljivo su podrhtavali, ali se pitao zbog čega efekat nije izraženiji. Čak su i ornamenti na zidu kapilara bili podložni kretanju, pomičući se na prilično bizaran način.
<BR>&nbsp;&nbsp;&nbsp;&nbsp;&nbsp;Ali ovo nije bio trenutak za pomno analitičko posmatranje. Imao je zadatak pred sobom, i želeo je da se što pre vrati u brod.
<BR>&nbsp;&nbsp;&nbsp;&nbsp;&nbsp;Bio je udaljen oko metar od broda. (Metar? Subjektivno. Koliko kilometara, koliko milionitih delova metra je, zapravo bio, udaljen od plovila? Nije se trudio da izračuna.) On zamaha perajima, u nameri da se približi brodu. Plazma je bila primetno gušća od vode, prilično neprijatan osećaj.
<BR>&nbsp;&nbsp;&nbsp;&nbsp;&nbsp;Vrelina, naravno, nije popuštala. Neće ni prestati, dokle god organizam u kome se nalazi bude pokazivao znake života. Na čelu mu se pojaviše graške znoja. Hajde, življe, imao je puno posla.
<BR>&nbsp;&nbsp;&nbsp;&nbsp;&nbsp;On posegnu rukom nasumice, pokušavajući da napipa brod, ali bez cilja. Kao da je gurnuo sloj vazduha, iako su mu oči govorile da između njegovog ispruženog dlana i ivice broda nema ničega sem tankog pramena tečnosti.
<BR>&nbsp;&nbsp;&nbsp;&nbsp;&nbsp;Sledećeg trenutka, shvati šta se dešava. Spoljna površina njegovog ronilačkog odela bila je nabijena negativnim naelektrisanjem. Isto tako, i deo brodske školjke za kojom je posegnuo. Negativiteti su se odbijali.
<BR>&nbsp;&nbsp;&nbsp;&nbsp;&nbsp;Bilo je i drugih delova broda, naravno. Morison je tražio dalje, sve dok pod prstima nije osetio dodir plastike. Ne baš sasvim, jer su mu se pristi nekontrolisano pomerali, kao da njima prelazi po izuzetno skliskoj površini.
<BR>&nbsp;&nbsp;&nbsp;&nbsp;&nbsp;A onda, gotovo da je mogao da čuje jasno zvučno 'klik', leva ruka mu se smrznu, nepomična. Prešla preko pozitivno naelektrisane pozadine i ostala prilepljena na tom mestu. Pokušao je da je oslobodi blagim povlačenjem unazad, a onda uz nekoliko mahnitih trzaja. Kao da je bio zakucan za tu određenu tačku. On pokuša da se pripomogne desnicom. Valjda će uspeti da oslobodi levu ruku.
<BR>&nbsp;&nbsp;&nbsp;&nbsp;&nbsp;Klik. Zalepljen sada i desnom šakom, prebacio je težinu ponovo na levi deo tela. Bio je razapet na površini broda.
<BR>&nbsp;&nbsp;&nbsp;&nbsp;&nbsp;Znoj mu je lio niz čelo i grudi, skupljajući mu se pod pazuhom.
<BR>&nbsp;&nbsp;&nbsp;&nbsp;&nbsp;On povika, mlatarajući nespretno nogama.
<BR>&nbsp;&nbsp;&nbsp;&nbsp;&nbsp;Posmatrali su ga iz broda, ali kako da im saopšti šta se desilo? Crveno krvno zrnce, koje se muvalo oko njega još od izlaska iz broda, sada mu se približi i odgurnu njegovo telo prema površini broda. Grudi mu se, na svu sreću, nisu prilepile. Nisu naišle na pozitivan elektricitet.
<BR>&nbsp;&nbsp;&nbsp;&nbsp;&nbsp;Kalinjina ga je posmatrala. Njene usne su se micale, ali nije bio u stanju da ih pročita, ne na Ruskom. Nešto je kuckala po svom kompjuteru i on oseti da mu je leva ruka slobodna. Po svoj prilici, oslabila je namagnetisanost u toj tački.
<BR>&nbsp;&nbsp;&nbsp;&nbsp;&nbsp;On klimnu i ponada se da je u unutrašnjosti broda to bilo protumačeno na pravi način. Sada je samo trebalo da dođe do stražnjeg dela broda, krećući se od jedne pozitivne tačke do druge.
<BR>&nbsp;&nbsp;&nbsp;&nbsp;&nbsp;On otpoče sa kretanjem pod veoma otežanim okolnostima, ne toliko zbog elektromagnetske interakcije sa površinom broda, koliko zbog upornog, makanog gurkanja od strane crvene ćelije kraj njega.
<BR>&nbsp;&nbsp;&nbsp;&nbsp;&nbsp;"Beži odatle!" viknu on, ali crveno krvno zrnce nije bilo naviklo na tu vrstu komunikacije. Njegova uloga bila je sasvim pasivna.
<BR>&nbsp;&nbsp;&nbsp;&nbsp;&nbsp;Morison se upre i rukama i nogama da ga odgurne. Elastični površinski sloj krene da se uvija prema unutrašnjosti; međutim, odolevao je svim pokušajima, sve dok Morison, zadihan, ne zastade da se odmori. Istog trenutka opet se nađe slepljen uz školjku broda.
<BR>&nbsp;&nbsp;&nbsp;&nbsp;&nbsp;On pokuša da uhvati dah, što je bilo vrlo teško izvodljivo, sav upaljen iznutra i potpuno obliven znojem. Upita se, pri tom, hoće li ga najpre sustići dehidracija organizma ili, pak, groznica, koja će neminovno stići ukoliko ne bude mogao na vreme da se oslobodi toplote koju je proizvodilo njegovo sopstveno telo. Još je pri svemu tome, morao je da se batrga iz prijateljskog zagrljaja crvene ćelije!
<BR>&nbsp;&nbsp;&nbsp;&nbsp;&nbsp;On podiže dlan i pljoštimice ga sruči na površinu crvenog krvnog zrnca. Kao iglom u balon. Površinski napon zaštitnog sloja otvarao je poderotinu sve više i više. Materija navre napolje, redak oblačić granula i crvena ćelija stade da se ispunpava.
<BR>&nbsp;&nbsp;&nbsp;&nbsp;&nbsp;Morison se istog trenutka postide svoje ubilačke delatnosti, siroto, nimalo zlobno živo biće. Ipak, bilo je na bilione i bilione drugih, a osim toga, ona i onako žive samo sto dvadeset dana.
<BR>&nbsp;&nbsp;&nbsp;&nbsp;&nbsp;Sada je mogao slobodno da se kreće prema pozadini broda.
<BR>&nbsp;&nbsp;&nbsp;&nbsp;&nbsp;Unutrašnjost njegovog odela se nije maglila. A i zašto bi? Površina je bila topla kao i njegovo telo, i ništa ne bi ni moglo da se zakači za plastiku. Samo su se bazenčići znoja stvarali u uglovima. To je sve.
<BR>&nbsp;&nbsp;&nbsp;&nbsp;&nbsp;Našao se na svom cilju, zadnjoj ploči broda, gde su tri motora ostavljala jasne strujne brazde u tečnosti. Ovde, gde se sada nalazio, bio je najdalje od gravitacionog centra broda (uz malo sreće, ostali će se pomaknuti što više mogu prema pramcu broda, trebalo je da to izričito napomene pre no što je zaronio). Trebalo je da pronađe tačke pozitivnog naelektrisanja i da pogura brod.
<BR>&nbsp;&nbsp;&nbsp;&nbsp;&nbsp;Osetio je blagu mučninu. Fizičku? Psihosomatsku? Efekat je, bez obzira, bio isti.
<BR>&nbsp;&nbsp;&nbsp;&nbsp;&nbsp;On ponovo duboko udahnu vazduh i trepnu kako bi rasterao znoj koji mu je neumoljivo klizio u oči. Nije mogao da ga se otrese, i oseti navirući, nemoćni bes pri pomisli na dizajnere odela u kome se nalazio.
<BR>&nbsp;&nbsp;&nbsp;&nbsp;&nbsp;Našavši tačke oslonca na površini broda, on zamaha perajima. Hoće li upaliti? Masa koju je pokušavao da pomakne iznosila je tek koji mikrogram, ali šta je imao na raspolaganju od svojih motornih sila? Poneki mikroerg? Znao je da mu je zakonitost pravilne kocke davala veliku prednost, ali koliko će efikasan biti njegov pokušaj da pomeri planinu?
<BR>&nbsp;&nbsp;&nbsp;&nbsp;&nbsp;Ipak, brod se pokrenu. Ustanovio je to bacivši pogled na zid kapilara. Mogao je da ga dotakne nogama, što znači da se brod postavio poprečke preko kanala. On ga, potom pogura za narednih devedeset stepeni.
<BR>&nbsp;&nbsp;&nbsp;&nbsp;&nbsp;Nije mogao da izbegne a da se ne odupre nogama o kapilarni zid, i to prilično grubo. Nadao se da nije povredio tkivo, jer bi posledice mogle biti nepopravljive; ali imao je toliko malo vremena da jednostavno nije smeo da misli i na to. Na svu sreću, paraja mu utonuše u spužvasto-gumastu materiju i on, oduprevši se, pogura brod brže.
<BR>&nbsp;&nbsp;&nbsp;&nbsp;&nbsp;A onda se nešto, negde, zaglavilo.
<BR>&nbsp;&nbsp;&nbsp;&nbsp;&nbsp;Morison pogleda belo, pokušavajući da vidi šta se desilo. (Jedva da je mogao da diše u užarenoj unutrašnjosti svog odela.) Još jedno crveno zrnce! Mora da je bio još koji od tih gadova. U kapilarima je vrilo od njih, kao na ulici prepunoj automobila.
<BR>&nbsp;&nbsp;&nbsp;&nbsp;&nbsp;Ovog puta nije oklevao. On ponovo zamahnu desnom rukom, ostavljajući za sobom široku ranu, i ovog puta nije potrošio naredni mikrosekund razmišljajući o ubistvima nevinih bića. Njegove noge ponovo zamahaše i brod se nanovo pomeri.
<BR>&nbsp;&nbsp;&nbsp;&nbsp;&nbsp;Nadao se da ga usmerava u dobrom pravcu. Šta ako je pogubio predstave o smerovima, za ovo kratko vreme koje je poklonio crvenoj ćeliji? Šta ako sada gura brod u dijametralno suprotnom pravcu? Iskreno rečeno, nije baš mnogo ni hajao za to.
<BR>&nbsp;&nbsp;&nbsp;&nbsp;&nbsp;Brod je sada ležao paralelno u odnosu na zidove kapilara. Boreći se za dah, pokušao je da raspozna obrise na zidovima i orijentiše se prema njima. Ako se oni kreću prema pramcu broda, to znači da se brod kreće unazad, prema raskršću arteriole.
<BR>&nbsp;&nbsp;&nbsp;&nbsp;&nbsp;Učini mu se da je tako. Ne, ne, nije bitno. U dobrom ili u lošem smeru, on jedino želi natrag u brod.
<BR>&nbsp;&nbsp;&nbsp;&nbsp;&nbsp;Nije bio spreman da položi život kao zalog za uspeh.
<BR>&nbsp;&nbsp;&nbsp;&nbsp;&nbsp;Gde? Kuda?
<BR>&nbsp;&nbsp;&nbsp;&nbsp;&nbsp;Ruke su mu klizile površinom broda. Lepile se tu. Lepile se tamo.
<BR>&nbsp;&nbsp;&nbsp;&nbsp;&nbsp;Jedva je raspoznavao tamne prilike sa one strane zida. Kretale su se. On pokuša da prati njihove gestove.
<BR>&nbsp;&nbsp;&nbsp;&nbsp;&nbsp;A onda se sve zamrači.
<BR>&nbsp;&nbsp;&nbsp;&nbsp;&nbsp;Gore? Pokazuju li to prema gore? Ali kako? Nema snage...
<BR>&nbsp;&nbsp;&nbsp;&nbsp;&nbsp;Poslednja misao koja mu se urezala u svest bila je da mu snaga nije ni potrebna. Šta će mu snaga, šta će gore i dole jednom netežinskom telu, telu bez mase...
<BR>&nbsp;&nbsp;&nbsp;&nbsp;&nbsp;On se, ipak, koprcnu prema gore, zaboravljajući zbog čega to čini, i odjednom ga, svega, okruži tama.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;46.
<BR>&nbsp;&nbsp;&nbsp;&nbsp;&nbsp;Prvo što je osetio bila je hladnoća.
<BR>&nbsp;&nbsp;&nbsp;&nbsp;&nbsp;Talas hladnoće, a onda neki hladan dodir.
<BR>&nbsp;&nbsp;&nbsp;&nbsp;&nbsp;Potom - svetlo.
<BR>&nbsp;&nbsp;&nbsp;&nbsp;&nbsp;Zurio je u nečije lice. Za trenutak mu uopšte ne bilo jasno da je to lice. Najpre, samo svetlost i senka. A onda, lice. Lice Sofije Kalinjine.
<BR>&nbsp;&nbsp;&nbsp;&nbsp;&nbsp;"Prepoznaješ li me?" upita ona nežno.
<BR>&nbsp;&nbsp;&nbsp;&nbsp;&nbsp;Lagano, s mukom, Morison klimnu.
<BR>&nbsp;&nbsp;&nbsp;&nbsp;&nbsp;"Kako se zovem? Reci."
<BR>&nbsp;&nbsp;&nbsp;&nbsp;&nbsp;"Sofija", zakrešta on.
<BR>&nbsp;&nbsp;&nbsp;&nbsp;&nbsp;"A levo od mene?"
<BR>&nbsp;&nbsp;&nbsp;&nbsp;&nbsp;Oči mu se pomakoše, tražeći s mukom žižu.
<BR>&nbsp;&nbsp;&nbsp;&nbsp;&nbsp;"Natalija", reče on.
<BR>&nbsp;&nbsp;&nbsp;&nbsp;&nbsp;"Kako se osećaš?"
<BR>&nbsp;&nbsp;&nbsp;&nbsp;&nbsp;"Glava me boli." Glas mu je zvučao nekako tanko i udaljeno.
<BR>&nbsp;&nbsp;&nbsp;&nbsp;&nbsp;"Proći će."
<BR>&nbsp;&nbsp;&nbsp;&nbsp;&nbsp;Morison zatvori oči i prepusti se miru. Ne raditi ništa, ne osećati ništa, najbolja stvar na svetu.
<BR>&nbsp;&nbsp;&nbsp;&nbsp;&nbsp;Onda oseti promaju u preponama i ponovo otvori oči. Ono što vide, bilo je da su mu skinuli odelo i da leži nag.
<BR>&nbsp;&nbsp;&nbsp;&nbsp;&nbsp;Osetio je ruke koje ga nežno zarobljavaju i guraju u ležeći položaj, a onda začu i glas:
<BR>&nbsp;&nbsp;&nbsp;&nbsp;&nbsp;"Ne brini. Ne možemo da ti priuštimo tuš. Ali možemo da upotrebimo vlažnu krpu. Treba da se rashladiš, i da te očistimo..."
<BR>&nbsp;&nbsp;&nbsp;&nbsp;&nbsp;"...ponižnje..." uspe on da izgovori, boreći se sa svakim slogom.
<BR>&nbsp;&nbsp;&nbsp;&nbsp;&nbsp;"Glupost. Sada ćemo te osušiti. Malo dezodoransa, i nazad u odelo."
<BR>&nbsp;&nbsp;&nbsp;&nbsp;&nbsp;Morison pokuša da se opusti. Tek kada je osetio dodir pamučne tkanine, on ponovo progovori:
<BR>&nbsp;&nbsp;&nbsp;&nbsp;&nbsp;"Jesam li okrenuo brod kako treba?"
<BR>&nbsp;&nbsp;&nbsp;&nbsp;&nbsp;"Jesi", odgovori Kalinjina žustro klimajući glavom, "i pobedio, na najdivniji način, dva crvena krvna zrnca. Heroju!"
<BR>&nbsp;&nbsp;&nbsp;&nbsp;&nbsp;"Pomozi mi", prošišta Morison. On se odgurnu laktovima, i naravno, odleprša u vazduh.
<BR>&nbsp;&nbsp;&nbsp;&nbsp;&nbsp;Odmah ga povukoše dole.
<BR>&nbsp;&nbsp;&nbsp;&nbsp;&nbsp;"Zaboravio sam", promrmlja on. "Daj, zaveži me. Samo da sednem i priberem se."
<BR>&nbsp;&nbsp;&nbsp;&nbsp;&nbsp;Boreći se protiv mučnine koju je osećao, on izusti:
<BR>&nbsp;&nbsp;&nbsp;&nbsp;&nbsp;"Ta plastična keceljica potpuno je bezvredna. Odelo za ronjenje kroz krvotok toplokrvne životinje mora da ima rashladni sistem."
<BR>&nbsp;&nbsp;&nbsp;&nbsp;&nbsp;"Znamo", dobaci mu Dežnjev sa svog sedišta. "Sledeće će ga imati."
<BR>&nbsp;&nbsp;&nbsp;&nbsp;&nbsp;"Sledeće", gorko ponovi Morison.
<BR>&nbsp;&nbsp;&nbsp;&nbsp;&nbsp;"Na kraju krajeva", nastavi Dežnjev, "ispunio si svoj zadatak, a odelo ti je u tome pomoglo."
<BR>&nbsp;&nbsp;&nbsp;&nbsp;&nbsp;"Po visokoj ceni", reče Morison na engleskom, u potrazi za pravim izrazom.
<BR>&nbsp;&nbsp;&nbsp;&nbsp;&nbsp;"Razumem te, ne brini", upade Konjev. "Živeo sam u Sjedinjenim Državama, znaš. Ako će ti to pomoći da se bolje osećaš, naučiću te kako da određene stvari kažeš na ruskom."
<BR>&nbsp;&nbsp;&nbsp;&nbsp;&nbsp;"Hvala, unapred", odvrati Morison, "ali lepše zvuče na engleskom." Oblizavši suve usne suvim jezikom, on dodade: "Bolje bi bilo da mi date malo vode. Žedan sam."
<BR>&nbsp;&nbsp;&nbsp;&nbsp;&nbsp;"Naravno", reče Kalinjina i prinese bocu njegovim ustima. "Sisaj, ali ne prebrzo. Doliću još tek kada budeš popio. Lakše, lakše! Udavićeš se."
<BR>&nbsp;&nbsp;&nbsp;&nbsp;&nbsp;Morison ispljunu grlić.
<BR>&nbsp;&nbsp;&nbsp;&nbsp;&nbsp;"Imamo li dovoljno vode?"
<BR>&nbsp;&nbsp;&nbsp;&nbsp;&nbsp;"Moraš da piješ. Ne brini, imaćemo koliko nam treba."
<BR>&nbsp;&nbsp;&nbsp;&nbsp;&nbsp;Morison otpi još, pa duboko udahnu.
<BR>&nbsp;&nbsp;&nbsp;&nbsp;&nbsp;"Sad je već bolje. Sećam se jedne pomisli, dok sam bio u kapilaru. Samo u magnovenju. Nisam bio baš sasvim pri sebi, i nisam razumeo sopstvenu misao." On sagnu glavu i prekri lice rukama. "Ni sad još nisam sasvim pri sebi, čim ne mogu da se setim."
<BR>&nbsp;&nbsp;&nbsp;&nbsp;&nbsp;U brodu je vladala tišina.
<BR>&nbsp;&nbsp;&nbsp;&nbsp;&nbsp;A onda, uz uzdah, i temeljno pročišćavanje grla, on reče:
<BR>&nbsp;&nbsp;&nbsp;&nbsp;&nbsp;"Da, setio sam se."
<BR>&nbsp;&nbsp;&nbsp;&nbsp;&nbsp;"Odlično", odahnu Boranova. "Pamćenje te služi."
<BR>&nbsp;&nbsp;&nbsp;&nbsp;&nbsp;"Naravno da me služi", ozlojađeno progunđa Morison. "Zašto i ne bi?"
<BR>&nbsp;&nbsp;&nbsp;&nbsp;&nbsp;"Gubitak memorije bio bi prvi simptom oštećenja mozga", hladno odgovori Konjev.
<BR>&nbsp;&nbsp;&nbsp;&nbsp;&nbsp;Morison mljacnu i zatvori usta. A onda, osetivši zebnju, negde u stomaku, on upita:
<BR>&nbsp;&nbsp;&nbsp;&nbsp;&nbsp;"Znači, toga ste se plašili?"
<BR>&nbsp;&nbsp;&nbsp;&nbsp;&nbsp;"Sasvim je bilo moguće da se to desi, baš kao i Šapirovu", odgovori Konjev.
<BR>&nbsp;&nbsp;&nbsp;&nbsp;&nbsp;"Ne mari", upade sugestivno Kalinjina. "Nije se dogodilo. Čega si se bio setio, Alberte? Sećaš se."
<BR>&nbsp;&nbsp;&nbsp;&nbsp;&nbsp;Bila je to napola potvrdna izjava, napola pitanje puno nade.
<BR>&nbsp;&nbsp;&nbsp;&nbsp;&nbsp;"Sećam se, da. Sada idemo uz struju, zar ne? Takoreći?"
<BR>&nbsp;&nbsp;&nbsp;&nbsp;&nbsp;"Da", odgovori Dežnjev. "Uz pomoć motora. Trošimo energiju."
<BR>&nbsp;&nbsp;&nbsp;&nbsp;&nbsp;"Kada stignemo do arteriole, i dalje ćemo ići uz struju i nećemo moći da okrenemo. Uputićemo se u pravcu iz koga smo došli. Neko će ponovo spolja morati da usmeri brod. To ne mogu biti ja. Razumete li? To ne mogu biti ja!"
<BR>&nbsp;&nbsp;&nbsp;&nbsp;&nbsp;Kalinjina ga obgrli.
<BR>&nbsp;&nbsp;&nbsp;&nbsp;&nbsp;"Šššš! Budi miran. Nećeš biti ti."
<BR>&nbsp;&nbsp;&nbsp;&nbsp;&nbsp;"Ne samo to, niko neće morati", reče veselo Dežnjev. "Gledaj napred, prijatelju! Ulazimo u arteriolu."
<BR>&nbsp;&nbsp;&nbsp;&nbsp;&nbsp;Morison pogleda napred i odmah oseti bol. Mora da je napravio grimasu, jer Kalinjina stavi svoj hladni dlan na njegovo čelo u upita:
<BR>&nbsp;&nbsp;&nbsp;&nbsp;&nbsp;"Kako tvoja glava?"
<BR>&nbsp;&nbsp;&nbsp;&nbsp;&nbsp;"Napreduje", odgovori Morison, otresavši njenu ruku žustrije no što je trebalo.
<BR>&nbsp;&nbsp;&nbsp;&nbsp;&nbsp;On proviri napolje i s olakšanjem ustanovi da mu je vid u redu. Cilindrični tunel se, prema napred, širio, i kroz prolaz je mogao da vidi drugi, udaljeniji zid, znatno manje reljefno izražajan.
<BR>&nbsp;&nbsp;&nbsp;&nbsp;&nbsp;"Kapilar izlazi iz arteriole kao grančica iz grane pod kosim uglom, objasni on. Idemo kroz ovu kapiju napred, i kad prođemo kroz nju, kretaćemo se, ako smem tako da kažem, tri četvrtine uzvodno. A kada se sudarimo sa udaljenim zidom, odbićemo se, ispraviti, i nastaviti, opet, sasvim uzvodno!"
<BR>&nbsp;&nbsp;&nbsp;&nbsp;&nbsp;Dežnjev se prigušeno nasmeja, groknuvši:
<BR>&nbsp;&nbsp;&nbsp;&nbsp;&nbsp;"Moj otac je govorio: 'Imati do pola mašte gore je nego nemati je uopšte.' Gledaj, dragi. Sačekaću dok ne budemo gotovo na pragu, i utišaću motor tako da će uz struju zaploviti vrlo polako. Vidiš, sada brod izlazi iz kapilara, još malkice... Sada nas već hvata glavna struja arteriole i gura nas, usmerava, još malo, sada se još malo okreće i evo nas, ponovo niz struju. Potpuno gasim motore."
<BR>&nbsp;&nbsp;&nbsp;&nbsp;&nbsp;On sav zasija.
<BR>&nbsp;&nbsp;&nbsp;&nbsp;&nbsp;"Nisam li ovo sjajno izveo?"
<BR>&nbsp;&nbsp;&nbsp;&nbsp;&nbsp;"Sjajno", potvrdi Boranova, "ali u najvećoj zavisnosti od onoga što je Albert maločas učinio."
<BR>&nbsp;&nbsp;&nbsp;&nbsp;&nbsp;"Sasvim tačno", složi se Dežnjev, mahnuvši rukom. "Dajem mu sve počasti i Lenjinov orden, ako ga hoće."
<BR>&nbsp;&nbsp;&nbsp;&nbsp;&nbsp;Morison oseti potpuno olakšanje. Neće morati da izlazi još jednom.
<BR>&nbsp;&nbsp;&nbsp;&nbsp;&nbsp;"Hvala, Arkadije", reče on. A onda snebljivo dodade: "Znaš, Sofija, još malo sam žedan."
<BR>&nbsp;&nbsp;&nbsp;&nbsp;&nbsp;Ona mu ponovo pruži bocu, ali je on oklevao:
<BR>&nbsp;&nbsp;&nbsp;&nbsp;&nbsp;"Jesi li sigurna da ne pijem više no što mi pripada?"
<BR>&nbsp;&nbsp;&nbsp;&nbsp;&nbsp;"Naravno da sam sigurna, Alberte", odgovori ona, "ali više od tvog dela jeste tvoj deo. Hajde, voda se brzo recikliše. Osim toga, imamo i dodatnih rezervi. Maločas, gotovo da si promašio vazdušnu komoru. Jedan lakat ti je bio negde odlutao, pa smo morali da probijemo unutrašnji plašt i povučemo ga unutra, što je značilo da je u brod prodrlo malo plazme. Ne mnogo, zahvaljujući gustini. To je naravno, minijaturizovano, i sada se recikliše."
<BR>&nbsp;&nbsp;&nbsp;&nbsp;&nbsp;"Minijaturizovana, ta plazma, sada je samo kapljica."
<BR>&nbsp;&nbsp;&nbsp;&nbsp;&nbsp;"Tako je", potvrdi Kalinjina, "ali i jedna kap predstavlja ekstra dodatak, a pošto si je ti uneo unutra zaslužuješ ekstra dodatak. Logika je logika."
<BR>&nbsp;&nbsp;&nbsp;&nbsp;&nbsp;Morison se nasmeši i pohlepno usisa ostatak vode, istiskujući poslednje kapi iz plastične boce. Počinjao je već da se oseća normalno, čak i više od toga. Osećao je nekakvo pospano zadovoljstvo, koje stiže uvek kada se oslobodiš nemogućeg. On pokuša da se koncentriše, da se vrati u stvarnost. Još se nalazio u brodu. Još je bio veličine bakterije, više-manje. Još se nalazio u krvotoku čoveka čiji je organizam bio u komi. Njegove šanse da tokom narednih nekoliko časova ostane živ i dalje su bile sasvim diskutabilne. Pa ipak, razmišljajući o tome, nije mogao da se oslobodi osećaja sjajne prijatnosti, jer više ga nije mučila neizdrživa toplota; nije bio sam, prepušten sebi; štaviše, za njega su se brinule ženske ruke. Bogovski.
<BR>&nbsp;&nbsp;&nbsp;&nbsp;&nbsp;"Da znate da sam vam svima, pored Arkadija, vrlo zahvalan što ste mi pomogli da se izvučem i što se brinete za mene", izjavi on.
<BR>&nbsp;&nbsp;&nbsp;&nbsp;&nbsp;"Ne trudi se toliko", prigovori Konjev ravnodušno. "Potrebni ste nam i tvoj kompjuterski program i ti lično. Da smo te ostavili napolju, projekat bi propao, čak i u slučaju da pronađemo onu pravu ćeliju."
<BR>&nbsp;&nbsp;&nbsp;&nbsp;&nbsp;"Moguće je, Jurij", reče Boranova hladno, "ali ja maločas o tome nisam razmišljala. Bilo mi je bitno samo da mu spasem život. Ne mogu da verujem da je tvoja okrutnost tolika da ti nije stalo do života jednog ljudskog bića, osim u slučaju da ti je to biće preko potrebno."
<BR>&nbsp;&nbsp;&nbsp;&nbsp;&nbsp;"Očigledno", promrmlja Dežnjev, "pravi razlozi ima da se kriju."
<BR>&nbsp;&nbsp;&nbsp;&nbsp;&nbsp;Pravi razlog, to je bilo, upravo, ono za čime je Morison tragao. Još od pomena mogućnosti oštećenja njegovog mozga, ispitivao je samog sebe, proveravao, pokušavao da izvodi zaključke, a onda, napokon se oglasi:
<BR>&nbsp;&nbsp;&nbsp;&nbsp;&nbsp;"Arkadije, dok su mikrofuzione mašine u pogonu, one minijaturizovani vodonik pretvaraju u minijaturizovani helijum, pa se stoga nešto helijuma gubi zajedno sa minijaturizovanom vodenom parom ili drugim elementima koji proizvode potisak."
<BR>&nbsp;&nbsp;&nbsp;&nbsp;&nbsp;"Tako je", odgovori ovaj, spreman za verbalni duel. "A ako je tako, šta onda?
<BR>&nbsp;&nbsp;&nbsp;&nbsp;&nbsp;"I ti minijaturizovani delići, atomi i čestice hitaju, kroz Šapirova, Groto, planetu i završavaju u svemiru, kako si mi rekao?"
<BR>&nbsp;&nbsp;&nbsp;&nbsp;&nbsp;"Opet, šta onda?"
<BR>&nbsp;&nbsp;&nbsp;&nbsp;&nbsp;"Sigurno", nastavi Morison, "ne ostaju minijaturizovani. Da li mi, u stvari, započinjemo epohu u kojoj će univerzum biti ispunjen minijaturizovanim otpacima kao nusproduktima, što minijaturizacija bude više i više napredovala?"
<BR>&nbsp;&nbsp;&nbsp;&nbsp;&nbsp;"Čak i da je tako, kakve bi od toga moglo biti štete? Sva ljudska aktivnost, tokom milijardi godina, ne bi mogla da u značajnijoj meri poveća količinu minijaturizovanih otpadaka u svemiru. I pored toga, nije tako. Minijaturizacija je metastabilno stanje, što znači da uvek postoje izgledi da minijaturizovani objekat spontano 'iskoči', to jest da se namah vrati u svoje prvobitno, neminijaturizovano stanje. (Morison u tom trenutku krajičkom oka primeti kako Boranova nešto značajno maše rukom, no, Dežnjeva je, u trenucima verbalne bujice, uvek bilo izvanredno teško zaustaviti.)
<BR>&nbsp;&nbsp;&nbsp;&nbsp;&nbsp;"Prirodno", nastavljao je on, "niko ne može predvideti kada će se to dogoditi, ali izvrsni su izgledi da, ako se to i desi, svi odemo do đavola. A što se tiče malih količina koje 'iskaču', a njih uvek ima, Šapirovljevo telo je sposobno da ih upije..."
<BR>&nbsp;&nbsp;&nbsp;&nbsp;&nbsp;Kao da je tog trenutka primetio signale Boranove koji su prerasli u mahnito mahanje, on zaključi:
<BR>&nbsp;&nbsp;&nbsp;&nbsp;&nbsp;"Ali neću da ti dosađujem. Kao što reče moj otac, na svojoj samrtničkoj postelji: 'Moje pridike su ti verovatno dosađivale. Ali sada ih više nećeš slušati, pa ćeš me, razume se, manje oplakivati i manje žaliti.' Starac bi bio iznenađen, a možda i razočaran, kada bi znao koliko smo ga mi deca oplakivali. No, neću o tome sada..."
<BR>&nbsp;&nbsp;&nbsp;&nbsp;&nbsp;"Baš tako", preseče ga Konjev. "Pa molim te, nemoj, upravo zbog toga što se baš približavamo kapilaru u koji treba da skrenemo. Alberte, nagni se i pogledaj cerebrograf. Slažeš li se?"
<BR>&nbsp;&nbsp;&nbsp;&nbsp;&nbsp;"Albert nije u stanju da se bakće sa cerebrografima", usprotivi se Kalinjina, izričito se obraćajući Boranovoj.
<BR>&nbsp;&nbsp;&nbsp;&nbsp;&nbsp;"Ako, ako, pokušaću", reče Morison, boreći se sa svojim pojasom.
<BR>&nbsp;&nbsp;&nbsp;&nbsp;&nbsp;"Ne", reče kratko Boranova. "Jurij to sasvim lako može i sam."
<BR>&nbsp;&nbsp;&nbsp;&nbsp;&nbsp;"I hoću", odgovori Konjev mrzovoljno. "Arkadije, možeš li da se primakneš desnom zidu i da uhvatiš struju koja zaokreće u kapilar?"
<BR>&nbsp;&nbsp;&nbsp;&nbsp;&nbsp;"Trkam se sa crvenim ćelijama i baš sam uhvatio jednu koja skreće ka desnom zidu", odazva se Dežnjev. "Ona će nas pogurati. Evo... Ha, ha, evo, dešava se, kao i ranije kada je trebalo da skrenemo s glavnog puta. Uvek mi je polazilo za rukom." Na licu mu se ukaza širok osmeh. "Hajde, gde je aplauz? Recite: 'Bravo, Arkadije!'"
<BR>&nbsp;&nbsp;&nbsp;&nbsp;&nbsp;Morison rasejano ponovi: 'Bravo, Arkadije', i brod uplovi u kapilar.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;47.
<BR>&nbsp;&nbsp;&nbsp;&nbsp;&nbsp;Morison oseti da mu se snaga sasvim povratila. Kroz prozirne zidove broda moglo se primetiti da su zidovi tunela nekako izrazito izrezbareni i da se, štaviše, nalaze sasvim blizu ivica broda. U stvari, sve je veoma ličilo na onaj prethodni kapilar, onaj u kome je on izveo svoj mali podvig.
<BR>&nbsp;&nbsp;&nbsp;&nbsp;&nbsp;"Dajte da pogledam cerebrograf", zatraži on.
<BR>&nbsp;&nbsp;&nbsp;&nbsp;&nbsp;On žustro uključi izbacivač kaiša, bila je to prva sasvim voljna kretnja od kako se ponovo obreo u brodu. Kalinjina ga je zbunjeno gledala i on joj buntovno uzvrati pogled.
<BR>&nbsp;&nbsp;&nbsp;&nbsp;&nbsp;Lagano se odgurnuvši uvis, održavao se na željenoj visini nizom malih korekcija, naviše i naniže.
<BR>&nbsp;&nbsp;&nbsp;&nbsp;&nbsp;"Kako znaš da smo u onom pravom kapilaru, Jurij?"
<BR>&nbsp;&nbsp;&nbsp;&nbsp;&nbsp;Konjev se osvrne i odgovori:
<BR>&nbsp;&nbsp;&nbsp;&nbsp;&nbsp;"Brojim i izračunavam koordinate. Vidi ovamo. Ako zanemariš skalu cerebrografa, onda je ovo", on pokaza prstom, "arteriola koju smo pratili od kariotide naovamo. Onda smo skrenuli ovamo, pa ovamo. Potom je problem bio samo u brojanju kapilara koji se odvajaju nadesno.
<BR>&nbsp;&nbsp;&nbsp;&nbsp;&nbsp;Na ovom mestu ovde susreli smo se sa belim krvnim zrncem. U intervalu tokom koga nas je držalo zarobljenim, ovaj je kapilar bio jedini u koji nas je moglo odvući. Kada smo se, jednom, okrenuli, i vratili u arteriolu, pratili smo njeno sužavanje i upoređivali ono što vidimo sa podacima u cerebrografu. Sistem raskrsnica koji vidimo gotovo sasvim odgovara sistemu koji prikazuje cerebrograf i to mi je govorilo da smo na dobrom tragu. Sada smo u ovom kapilaru."
<BR>&nbsp;&nbsp;&nbsp;&nbsp;&nbsp;Morisonova leva ruka skliznu sa mekane, sunđeraste površine Konjevljevog sedišta, i njegov pokušaj da ponovo nađe oslonac imao je za posledicu smešni stav stoja na šakama, tačnije, na ispruženim prstima desne šake. Vraćajući se u dostojniji položaj, gunđao je u sebi kako naredni, usavršeniji model broda mora da dobije i ručke za hvatanje, svuda po unutrašnjim, slobodnim površinama broda.
<BR>&nbsp;&nbsp;&nbsp;&nbsp;&nbsp;On upita, brekćući:
<BR>&nbsp;&nbsp;&nbsp;&nbsp;&nbsp;"I gde će nas ovaj kapilar odvesti?"
<BR>&nbsp;&nbsp;&nbsp;&nbsp;&nbsp;"Direktno ka centru ili jednom od centara, koje si označio kao značajne za proces apstraktnog mišljenja", odgovori Konjev. "Evo, ovde."
<BR>&nbsp;&nbsp;&nbsp;&nbsp;&nbsp;Morison klimnu.
<BR>&nbsp;&nbsp;&nbsp;&nbsp;&nbsp;"Imaj u vidu da su moja posmatranja samo odraz upoređivanja ljudskog sa životinjskim mozgom. Ipak, ako se pokaže da smo u pravu, onda je ovo glavni eksternalni skeptični čvor."
<BR>&nbsp;&nbsp;&nbsp;&nbsp;&nbsp;"Prema tvojim naznakama, ima osam takvih čvorova, četiri sa svake strane. Ovaj je, ipak, najveći na levoj strani i kao takav, daje najviše nade da će nam neophodni podaci biti dostupni. Jesam li u pravu?"
<BR>&nbsp;&nbsp;&nbsp;&nbsp;&nbsp;"Verovatno", odgovori Morison oprezno, "ali imaj u vidu i to da moja razmišljanja naučna javnost nije bila spremna da prihvati."
<BR>&nbsp;&nbsp;&nbsp;&nbsp;&nbsp;"Da li ti to sada počinješ da sumnjaš u sebe, Alberte?"
<BR>&nbsp;&nbsp;&nbsp;&nbsp;&nbsp;"Opreznost je opravdan naučni stav, Jurij. Moj koncept skeptičnog čvora ima smisla, bar prema mojim posmatranjima; ali nikada nisam imao priliku da i praktično proverim njegovu valjanost, to je sve. Ne bih voleo da se posle kaže kako sam vas odvukao na krivi put."
<BR>&nbsp;&nbsp;&nbsp;&nbsp;&nbsp;Dežnjev se prigušeno zakikota.
<BR>&nbsp;&nbsp;&nbsp;&nbsp;&nbsp;"Skeprični čvor! Nije čudo da su tvoji zemljaci skeptični prema celokupnoj ideji, Alberte. Moj otac je imao običaj da kaže. 'Ljudi samo čekaju trenutak da ti se nasmeju u lice. Nemoj praviti grimase i ohrabrivati ih u tome.' Zašto to nisi nazvao, jednostavno, 'čvor mišljenja'? To na Ruskom dobro zvuči."
<BR>&nbsp;&nbsp;&nbsp;&nbsp;&nbsp;"Isto tako dobro zvuči i na engleskom", odgovori Morison strpljivo. "Ali nauka je internacionalna, i obično se koriste grčki ili latinski izrazi, kad god je to moguće. Starogrčka reč za mišljenje je 'skepsis'. To dovodi do zabune, jer dobro se zna šta znači 'skeptičnost', i na ruskom i na engleskom. Ipak, 'sumnjičavost' podrazumeva mišljenje. Sigurno vam je dobro poznato da je najbolji način za prihvatanje šašavih dogmi koje nam nameće društvena isključivost upravo odbijanje da se misli."
<BR>&nbsp;&nbsp;&nbsp;&nbsp;&nbsp;Kao jedini odgovor na to usledila je pomalo neprijatna tišina; Morison se, naravno, uz osećanje sitne pakosti, ne potrudi da je prekine pre no što je smatrao da je sasvim dovoljno potrajala.
<BR>&nbsp;&nbsp;&nbsp;&nbsp;&nbsp;"Takve stvari jasne su ljudskim bićima širom planete."
<BR>&nbsp;&nbsp;&nbsp;&nbsp;&nbsp;Oglasi se Dežnjev i to, odjednom skrenu raspoloženje u drugom smeru:
<BR>&nbsp;&nbsp;&nbsp;&nbsp;&nbsp;"U tom slučaju, videćemo koliko skeptični moramo biti prema skeptičnom čvoru, kada jednom do njega stignemo."
<BR>&nbsp;&nbsp;&nbsp;&nbsp;&nbsp;"Nadam se", reče mračno Konjev, "da ti je jasno da to nisu stvari kojima se treba igrati, klovne jedan. Taj čvor je tačka koja će nam, možda, pomoći da otkrijemo Šapirovljeve misli. Bez toga, ovo naše putovanje završiće se bez prave poente."
<BR>&nbsp;&nbsp;&nbsp;&nbsp;&nbsp;"Svako radi svoj posao", odvrati Dežnjev. "Stručnjak u mojoj ličnosti ima zadatak da te odvede donde. Kada budemo tamo, ti ćeš rešavati ukrštenicu ili Albert, ako ti ne možeš. I ako u tome budeš podjednako uspešan kao i ja u svom resoru, upravljanju brodom, nećeš imati razloga da ne budeš zadovoljan. Kao što je moj otac govorio..."
<BR>&nbsp;&nbsp;&nbsp;&nbsp;&nbsp;"Ostavi oca tamo gde mu je mesto", ljutnu se Konjev. "Ne kopaj više po njemu."
<BR>&nbsp;&nbsp;&nbsp;&nbsp;&nbsp;"Jurij!" viknu Boranova. "To je izuzetno drska opaska. Zahtevam da se izvineš!"
<BR>&nbsp;&nbsp;&nbsp;&nbsp;&nbsp;"U redu je", reče Dežnjev. "Moj otac je govorio: 'Vreme za protivudar stiže onda kada protivnik, u hladnokrvnom stanju, ponovi uvredu koju je naneo u trenucima gneva.' Nisam siguran da baš uvek mogu da poslušam pravila, stoga ću ovog puta, u čast svoga oca, preći preko Jurijeve glupave primedbe." I on se nagnu nad svoje kontrole, mračnog lica.
<BR>&nbsp;&nbsp;&nbsp;&nbsp;&nbsp;Morison je tek sa pola uva slušao prepirku (očigledno je Konjev bio bezobrazan, verovatno usled nervoze i napetosti. U ovom trenutku, međutim, razmišljao je o nečem drugom: o malopređašnjem Dežnjevljevom izlaganju i upozoravajuće podignutoj ruci Boranove).
<BR>&nbsp;&nbsp;&nbsp;&nbsp;&nbsp;On se spusti nazad u sedište, namesti se udobno u njemu, osvrnu se unazad i reče:
<BR>&nbsp;&nbsp;&nbsp;&nbsp;&nbsp;"Natalija! Imam jedno pitanje."
<BR>&nbsp;&nbsp;&nbsp;&nbsp;&nbsp;"Kaži, Alberte."
<BR>&nbsp;&nbsp;&nbsp;&nbsp;&nbsp;"Ti minijaturizovani delići, koji se vraćaju u normalan, neminijaturizovani svemir..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Oni se, sigurno, deminijaturizuju."
<BR>&nbsp;&nbsp;&nbsp;&nbsp;&nbsp;Boranova je oklevala.
<BR>&nbsp;&nbsp;&nbsp;&nbsp;&nbsp;"Pa, Arkadij ti je rekao. Tako je."
<BR>&nbsp;&nbsp;&nbsp;&nbsp;&nbsp;"A kada se to dešava?"
<BR>&nbsp;&nbsp;&nbsp;&nbsp;&nbsp;Ona sleže ramenima.
<BR>&nbsp;&nbsp;&nbsp;&nbsp;&nbsp;"To je nepredvidivo. Kao radioaktivni slom jednog jedinog atoma."
<BR>&nbsp;&nbsp;&nbsp;&nbsp;&nbsp;"Kako to znaš?"
<BR>&nbsp;&nbsp;&nbsp;&nbsp;&nbsp;"Jednostavno, tako je."
<BR>&nbsp;&nbsp;&nbsp;&nbsp;&nbsp;"Mislim, kojim eksperimentom je to provereno? Ništa do sada nije bilo minijaturizovano do ove mere do koje smo, sada, mi umanjeni. Niko ne zna kako bi se minijaturizovani parčići ponašali."
<BR>&nbsp;&nbsp;&nbsp;&nbsp;&nbsp;"Posmatrali smo uslove pri određenim stupnjevima minijaturizacije, i pokazalo se da su to verovatno zakonitosti koje vrede za sva umanjenja. Ekstrapoliraju..."
<BR>&nbsp;&nbsp;&nbsp;&nbsp;&nbsp;"Ekstrapolacije nisu uvek uverljive kada duboko premašuju granice realnog ispitivanja."
<BR>&nbsp;&nbsp;&nbsp;&nbsp;&nbsp;"To je tačno."
<BR>&nbsp;&nbsp;&nbsp;&nbsp;&nbsp;"Uporedila si spontanu deminijaturizaciju sa radioaktivnim slomom. Ima li ikakvih 'izuzetnih sredina'? Ako ne možeš biti sigurna kada će doći do deminijaturizacije određene količine delića, možeš li predvideti, recimo, slom polovine te količine. Ili nešto slično tome?"
<BR>&nbsp;&nbsp;&nbsp;&nbsp;&nbsp;"Ima takvih polustanja, i mislimo da su ona odraz kinetike prvog reda, kao i polustanje radioaktivnosti."
<BR>&nbsp;&nbsp;&nbsp;&nbsp;&nbsp;"A ima li zajedničkih vrednosti za određene vrste delića?"
<BR>&nbsp;&nbsp;&nbsp;&nbsp;&nbsp;Boranova napući usne i za trenutak je lutala, izgubljena u mislima, a onda ponovo progovori:
<BR>&nbsp;&nbsp;&nbsp;&nbsp;&nbsp;"Izgleda da poluživot minijaturizovanog objekta inverzivno varira u odnosu na intenzitet minijaturizacije i normalnu masu objekta."
<BR>&nbsp;&nbsp;&nbsp;&nbsp;&nbsp;"Što znači da, što se više i više minijaturizujemo sve nam je kraće vreme tokom koga imamo izgleda da ostanemo u tom stanju. Isto tako, što smo manji u početku, kraće je i vreme tokom koga ćemo ostati minijaturizovani. Je li tako?"
<BR>&nbsp;&nbsp;&nbsp;&nbsp;&nbsp;"Tako je", odgovori suvo Boranova.
<BR>&nbsp;&nbsp;&nbsp;&nbsp;&nbsp;Morison je pogleda optužujućim pogledom.
<BR>&nbsp;&nbsp;&nbsp;&nbsp;&nbsp;"Nesalomiva si, Natalija. Nevoljno pružaš informacije. Tek ako moraš. Ipak, i dalje prećutkuješ bitne stvari."
<BR>&nbsp;&nbsp;&nbsp;&nbsp;&nbsp;"Ljudsko sam biće", odgovori ona, "i lažem samo iz potrebe, ili iz ubeđenja. Ali osim toga sam i naučnik, i naučne istine ne bih izvrtala ni u kom slučaju, osim u krajnje ozbiljnim situacijama."
<BR>&nbsp;&nbsp;&nbsp;&nbsp;&nbsp;"A takva je upravo ova: čak i ovaj brod, koji je mnogo masivniji od helijumovog atoma, ima svoje polustanje, svoj poluživot."
<BR>&nbsp;&nbsp;&nbsp;&nbsp;&nbsp;"Vrlo dugačak", umetnu brzo Boranova.
<BR>&nbsp;&nbsp;&nbsp;&nbsp;&nbsp;"Ali činjenica da smo vrlo umanjeni vrlo skraćuje taj vrlo dugačak poluživot."
<BR>&nbsp;&nbsp;&nbsp;&nbsp;&nbsp;"I dalje je sasvim dovoljan."
<BR>&nbsp;&nbsp;&nbsp;&nbsp;&nbsp;"A pojedini delovi broda? Molekuli vode koju pijemo, vazduha koji udišemo, atomi naših tela? Oni bi mogli imati, morali bi imati vrlo kratak..."
<BR>&nbsp;&nbsp;&nbsp;&nbsp;&nbsp;"Ne!" izlete Boranovoj, koja kao da oseti olakšanje što može da porekne bar nešto od toga. "Minijaturizovano polje se preklapa tamo gde ima posla sa međusobno i dovoljno bliskim česticama, koje su u stanju mirovanja, ili približno mirovanja, u odnosu jedne prema drugoj. Jedinstveno telo, kakvo je brod, i sve ono što je u njemu, ponaša se kao velika, ali celovita čestica sa dugotrajnim minijaturizovanim poluživotom. Tu se minijaturizacija i radioaktivnost razlikuju."
<BR>&nbsp;&nbsp;&nbsp;&nbsp;&nbsp;"Aha", reče Morison, ali kad sam se ja našao van broda, bez kontakta sa njim, onda sam ja predstavljao zasebnu česticu, mnogo manje mase nego što je ona koju poseduje brod, i moj poluživot u minijaturizovanom stanju bio je neuporedivo kraći nego što je sada."
<BR>&nbsp;&nbsp;&nbsp;&nbsp;&nbsp;"Nisam sigurna da je razdaljina između tebe i broda bila dovoljno velika da te učini zasebnom česticom. Verovatno da, za ono vreme tokom koga nisi bio u kontaktu sa telom broda."
<BR>&nbsp;&nbsp;&nbsp;&nbsp;&nbsp;"I onda sam imao kraći poluživot, mnogo kraći."
<BR>&nbsp;&nbsp;&nbsp;&nbsp;&nbsp;"Moguće, ali u pitanju je samo nekoliko minuta."
<BR>&nbsp;&nbsp;&nbsp;&nbsp;&nbsp;"Dobro. Onda, koliki je poluživot ovog broda na ovom stupnju minijaturizacije?"
<BR>&nbsp;&nbsp;&nbsp;&nbsp;&nbsp;"To se ne može posmatrati izolovano."
<BR>&nbsp;&nbsp;&nbsp;&nbsp;&nbsp;"Može, jer poluživot zavisi od proseka. Svakoj čestici, zasebno gledano, deminijaturizacija može doći spontano, u svako doba, čak i posle vrlo kratkog vremena, dok bi poluživot većeg broja istovetnih čestica mogao biti prilično dug."
<BR>&nbsp;&nbsp;&nbsp;&nbsp;&nbsp;"To je krajnje neverovatno, naime, da do deminijaturizacije dođe brzo, ukoliko je prosečan poluživot dugačak."
<BR>&nbsp;&nbsp;&nbsp;&nbsp;&nbsp;"Neverovatno, ali ne i nemoguće, zar ne, Natalija?"
<BR>&nbsp;&nbsp;&nbsp;&nbsp;&nbsp;"Ne i nemoguće", složi se ona.
<BR>&nbsp;&nbsp;&nbsp;&nbsp;&nbsp;"Znači, mogli bismo odjednom da se deminijaturizujemo, za pet minuta, ili za minut, ili čak tako brzo da ne stignem ni da trepnem."
<BR>&nbsp;&nbsp;&nbsp;&nbsp;&nbsp;"Teorijski, da."
<BR>&nbsp;&nbsp;&nbsp;&nbsp;&nbsp;"I svi ste to znali? On pređe pogledom preko lica prisutnih. Oh, pa naravno da ste znali. Zašto i meni to nije rečeno?"
<BR>&nbsp;&nbsp;&nbsp;&nbsp;&nbsp;"Mi smo dobrovoljci, Alberte", reče Boranova, "radimo za nauku i za naš narod. Znamo koje su opasnosti i prihvatamo ih. Ti si bio uvučen u ovo i nemaš motivaciju koja vuče nas. Postojala je mogućnost da, ako saznaš za sve opasnosti kojima se izlažemo, uprkos svim ubeđivanjima odbiješ da stupiš u brod. A pošto bi u tom slučaju bio silom nateran, sumnjam da bi nam bio od koristi usled..." Ona zastade.
<BR>&nbsp;&nbsp;&nbsp;&nbsp;&nbsp;"Usled straha, htela si reći", dovrši Morison. "Pa, imam valjda pravo da strahujem. Pogotovo kada ima razloga za strah."
<BR>&nbsp;&nbsp;&nbsp;&nbsp;&nbsp;Sada se umeša i Kalinjina, nešto povišenim tonom:
<BR>&nbsp;&nbsp;&nbsp;&nbsp;&nbsp;"Natalija, mislim da je vreme da se prestane sa kopanjem po Albertovim strahovima. On je taj koji je izišao iz broda u neprikladnoj odeći. On je taj koji je okrenuo brod, rizikujući život. Gde se onda deo njegov strah? Ako ga je i bilo, ostao je zarobljen, i nije uticao na ostvarenje namere."
<BR>&nbsp;&nbsp;&nbsp;&nbsp;&nbsp;"A ti si bila ta koja nije oklevala da primeti, kad god je mogla, kako su Amerikanci kukavice", dobaci Dežnjev.
<BR>&nbsp;&nbsp;&nbsp;&nbsp;&nbsp;"Svi mi grešimo. Bila sam nepravedna, i molim Alberta za izvinjenje."
<BR>&nbsp;&nbsp;&nbsp;&nbsp;&nbsp;U tom trenutku Morison primeti Konjevljev pogled. On se sasvim okrenuo u svom sedištu, streljajući ga očima. Morison nikada nije smatrao da bog zna kako dobro tumači izraze ljudskih lica, ali ovog puta je bio potpuno siguran.
<BR>&nbsp;&nbsp;&nbsp;&nbsp;&nbsp;Konjeva je morila ljubomora, divlja, neopisiva i samim tim, impresivna ljubomora.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;48.
<BR>&nbsp;&nbsp;&nbsp;&nbsp;&nbsp;Brod je i dalje sporo plovio kroz kapilar ka cilju koji je Konjev označio, ka skeptičnom čvoru. Sada nije zavisio od struje, koja je, uzgred rečeno, bila sasvim, sasvim spora. Motori su bili uključeni i efekat se dvojako pokazivao, razmišljao je Morison. Prvo, aktivno je pomerao brod unapred; drugo, umanjivao je neprijatne posledice Braunovog kretanja. Osim toga, svaki čas su preticali crvena krvna zrnca.
<BR>&nbsp;&nbsp;&nbsp;&nbsp;&nbsp;Ona su, u najvećem broju slučaja, bivala odgurnuta levo ili desno, i kliznula bi iza broda, između kapilarnog zida i spoljne ivice broda. Ponekad bi se, ipak, desilo da se brod direktno sudari sa crvenom ćelijom; u tom slučaju bivala bi odgurnuta unapred, za kratko vreme koje je prethodilo njenom neminovnom rasprskavanju. Ostaci membrane i njen sadržaj otputovali bi unazad, ne ostavljajući tragove na brodu. Morison se s teškom mukom priviknu na neprekidni niz ubistava tek pošto u svest prizva činjenicu da u svakom kubnom milimetru krvi ima najmanje pet miliona tih nesrećnih stvorenja, te da je broj uništenih sasvim beznačajan.
<BR>&nbsp;&nbsp;&nbsp;&nbsp;&nbsp;Primoravao je sebe da razmišlja o crvenim ćelijama, radije nego o spontanoj deminijaturizaciji. Znao je da nema izgleda da se to desi baš u sledećem trenu, a čak i da do toga dođe, bila bi to samo minijaturna trunčica vremena. Samo zatamnjenje. Smrt od posledica proključalog mozga nastupila bi toliko brzo da apsolutno ne bi bilo vremena da se to i oseti.
<BR>&nbsp;&nbsp;&nbsp;&nbsp;&nbsp;A ne mnogo pre toga, kuvao se, sasvim lagano, u samoj tečnosti. Osećao je kako umire. Posle takvih stvari brza smrt gubi svaki smisao.
<BR>&nbsp;&nbsp;&nbsp;&nbsp;&nbsp;Ipak je bilo lepše razmišljati o nečem drugom.
<BR>&nbsp;&nbsp;&nbsp;&nbsp;&nbsp;Taj Konjevljev pogled! Šta li je to čučalo u njemu i razdiralo ga, tako naočigled? Sofiju je svojevremeno ostavio na najokrutniji mogući način. Nije moguće da je zbilja verovao da dete nije njegovo? Ljudi nemaju razloga da donose emocionalne zaključke, a sumnja u pogrešku samo pojačava donošenje zaključaka. Patologija! On se seti Leonta u zimskoj bajci. Bio je uvek u pravu, taj Šekspir! Konjev ju je odbacio i mrzeo ju je zbog toga i povrh svega bio je ljubomoran.
<BR>&nbsp;&nbsp;&nbsp;&nbsp;&nbsp;A ona? Da li je znala za tu ljubomoru i igrala se njome? Da li bi se ona, namerno, okrenula njemu, Morisonu, Amerikancu, da bi Konjeva raznela u komade? Nežno briše Amerikanca vlažnim peškirom. Brani ga na svakom ćošku. Naravno, Konjev sve to vidi i čuje.
<BR>&nbsp;&nbsp;&nbsp;&nbsp;&nbsp;Morison stisnu usne. Nije želeo da izigrava lopticu za tenis, na kojoj se izmenjuju udarci koji protivniku nanose bol.
<BR>&nbsp;&nbsp;&nbsp;&nbsp;&nbsp;Na kraju krajeva, to ga se i ne tiče. Zašto bi stao na ičiju stranu? Ali kako da se tome odupre? Kalinjina, atraktivna i zgodna, tiha i tužna. Konjev, namršteni, drski čovek, žustrih, ljutitih reakcija. Sofija je morala da mu se dopadne, a Jurij ne.
<BR>&nbsp;&nbsp;&nbsp;&nbsp;&nbsp;On primeti kako ga Boranova ozbiljno posmatra, i upita se kako li ona tumači njegovu zamišljenost i ćutanje. Mora da je bila ubeđena kako on sada žali zbog upuštanja u ovo ludilo, u ono što je uporno pokušavao da odbije od sebe.
<BR>&nbsp;&nbsp;&nbsp;&nbsp;&nbsp;Ispostavilo se da je bio u pravu, jer mu se Boranova iznenada obrati:
<BR>&nbsp;&nbsp;&nbsp;&nbsp;&nbsp;"Alberte, niko od nas nije neuništiv. Ja imam muža. I sina. Želim da im se vratim živa, i nameravam da se svi vratimo živi i zdravi. Mislim da to možeš da razumeš."
<BR>&nbsp;&nbsp;&nbsp;&nbsp;&nbsp;"Siguran sam da imaš dobre namere", složi se Morison. "Ali šta možeš da učiniš protiv činjenica koje su spontane, nepredvidive, neumoljive?"
<BR>&nbsp;&nbsp;&nbsp;&nbsp;&nbsp;"Spontane i nepredvidive, to da, ali ko je rekao da su neumoljive.
<BR>&nbsp;&nbsp;&nbsp;&nbsp;&nbsp;"Možeš li da utičeš na njih?
<BR>&nbsp;&nbsp;&nbsp;&nbsp;&nbsp;"Mogu da pokušam. Svako od nas ima svoje dužnosti. Arkadij vozi brod. Jurij diktira pravac. Sofija daje brodu elektromagnetski kod. Ti ćeš proučavati moždane talase. Ja, pak, sedim ovde i donosim odluke, doduše, moja najveća odluka do sada pokazala se pogrešnom, ali osim toga, ja netremice posmatram odliv toplote."
<BR>&nbsp;&nbsp;&nbsp;&nbsp;&nbsp;"Odliv?"
<BR>&nbsp;&nbsp;&nbsp;&nbsp;&nbsp;"Da. Pre no što dođe do deminijaturizacije toplota se poveća na karakterističan način. Ta emisija toplote je presudna: ona izvitoperi delikatno uspostavljenu ravnotežu, i ukoliko se ništa ne preduzme, započinje proces deminijaturizacije. Kada do emisije dođe, ako sam dovoljno hitra, mogu da pojačam minijaturizovano polje na način kojim ću reapsorbovati tu toplotu i održati metastabilnost."
<BR>&nbsp;&nbsp;&nbsp;&nbsp;&nbsp;"A da li je to ikada i provereno?" upita Morison sumnjičavo. Mislim, pod ovim uslovima ili je to tek teorija?"
<BR>&nbsp;&nbsp;&nbsp;&nbsp;&nbsp;"Bilo je provereno, doduše, pod mnogo manjim intenzitetom minijaturizacije. Ipak, vežbala sam i refleksi su mi ojačali. Neću dozvoliti da budem uhvaćena u raskoraku."
<BR>&nbsp;&nbsp;&nbsp;&nbsp;&nbsp;"A da li je, Natalija, spontana deminijaturizacija uzrok Šapirovljeve kome?"
<BR>&nbsp;&nbsp;&nbsp;&nbsp;&nbsp;Boranova je oklevala.
<BR>&nbsp;&nbsp;&nbsp;&nbsp;&nbsp;"Ne znamo sa sigurnošću da li je to bio susret, nesrećni susret, sa zakonima prirode, ili je u pitanju bila ljudska greška. Ili oboje. Moguće je da je to, naprosto, bilo nešto veće iskoračenje iz metastabilnosti, iz ravnotežne tačke, i ništa više od toga. To nije nešto o čemu s tobom mogu da razgovaram na strogo stručnoj osnovi, jer ti nemaš dovoljno predznanje iz fizike i matematike minijaturizacije, niti bih, pak, ja mogla da ti predočim sve što treba da znaš."
<BR>&nbsp;&nbsp;&nbsp;&nbsp;&nbsp;"Jasno. Strogo poverljiv materijal."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Nataša", upade Dežnjev, "stigli smo do skeptičnog čvora, bar ako je verovati Juriju."
<BR>&nbsp;&nbsp;&nbsp;&nbsp;&nbsp;"Onda, zaustavi brod", naredi Boranova.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;49.
<BR>&nbsp;&nbsp;&nbsp;&nbsp;&nbsp;Zaustavljanje je zahtevalo vreme.
<BR>&nbsp;&nbsp;&nbsp;&nbsp;&nbsp;Morison primeti sa blagim iznenađenjem da u ovom trenutku nije Dežnjev taj koji je najuposleniji na brodu. On je, doduše, proveravao svoje instrumente, ali ne sa revnošću koju bi zahtevalo zaustavljanje broda.
<BR>&nbsp;&nbsp;&nbsp;&nbsp;&nbsp;Kalinjina je bila ta koja je obavljala sav posao. Morison pogleda ulevo, proučavajući njenu figuru, nagnutu nad kontrolnom tablom. Kosa joj je slobodno padala, ali joj nije zaklanjala lice. Netremice je posmatrala svoje komande, plešući prstima po tastaturi kompjutera. Grafičke oblike sa monitora koje je posmatrala, Morison, naravno, nije bio u stanju da protumači.
<BR>&nbsp;&nbsp;&nbsp;&nbsp;&nbsp;"Arkadije", progovori ona, "kreni unapred, samo malo."
<BR>&nbsp;&nbsp;&nbsp;&nbsp;&nbsp;Brod se mreškao u slaboj strjuji. Dežnjev dodade malo 'gasa' (Morison oseti kako mu se telo lagano potiskuje unazad, jer nije bilo dovoljno inercije za pravi trzaj). Najbliže crvene ćelije, između broda i udaljenijeg zida, namah odlebdeše unazad.
<BR>&nbsp;&nbsp;&nbsp;&nbsp;&nbsp;"Stani, stani!" uzviknu ona. Dovoljno je.
<BR>&nbsp;&nbsp;&nbsp;&nbsp;&nbsp;"Ne mogu da stanem", primeti Dežnjev. "Mogu samo da isključim motore, što sam već učinio."
<BR>&nbsp;&nbsp;&nbsp;&nbsp;&nbsp;"U redu je", reče Kalinjina. "Imam ga, sad. A onda dodade kao konačnu potvrdu koja je isključivala nemoguće. "Da. Sada ga, zbilja, imam."
<BR>&nbsp;&nbsp;&nbsp;&nbsp;&nbsp;Morisonovo telo sada bi blago pomereno unapred. On baci pogled van broda i ugleda kako crvene ćelije, i poneki platelet, lenjo plutaju kraj plovila.
<BR>&nbsp;&nbsp;&nbsp;&nbsp;&nbsp;Štaviše, on postade svestan potpunog odsustva Braunovog kretanja, tog sirnog podrhtavanja na koje se već navikao u tolikoj meri da ga je jedva i primećivao sve dok ga nije potpuno nestalo. Nedostatak podrhtavanja prouzrokova osećaj sličan onome koji je Morison imao kada bi utihnulo kakvo dugo, postojano brundanje. On se nervozno promeškolji. Imao je utisak da mu je samo srce stalo, iako mu je bilo jasno da to nikako ne može biti istina.
<BR>&nbsp;&nbsp;&nbsp;&nbsp;&nbsp;"Šta se dogodilo sa Braunovim kretanjem, Sofija?" upita on.
<BR>&nbsp;&nbsp;&nbsp;&nbsp;&nbsp;"Stisli smo se uz zid kapilara", odgovori ona.
<BR>&nbsp;&nbsp;&nbsp;&nbsp;&nbsp;Morison klimnu glavom. Ako brod predstavlja zajedničko telo sa zidom kapilara, vodeni molekuli koji su bombardujući prouzrokovali Braunovo kretanje sada su bespomoćni. Njihovim udarima suprotstavljala se čitava slobodna površina zida, umesto lako pokretne mase broda veličine plateleta. Prirodno, potresi su se stišali.
<BR>&nbsp;&nbsp;&nbsp;&nbsp;&nbsp;"A kako si uspela da prikačiš brod uz zid, Sofija?"
<BR>&nbsp;&nbsp;&nbsp;&nbsp;&nbsp;"Uobičajenim električnim silama. Kapilarni zid načinjen je delom od proteina, delom od fosfolitida. Ima pozitivno i negativno naelektrisanih područja. Trebalo je da odgonetnem kod naelektrisanja, i da onda brodu dam komplementaran kod. Negativan, tamo gde je naelektrisanje zida pozitivno, i obrnuto. Nevolja je što se brod pokreće, zajedno sa strujom, tako da moram da idem malo unapred, sa detekcijom kodova, pre no što on zbilja dođe na red. Već tri puta sam promašila, tačnije, nije bilo pogodnih kodova, pa sam stoga zamolila Arkadija da krene malo unapred, gde ćemo možda imati više sreće. I uspela sam."
<BR>&nbsp;&nbsp;&nbsp;&nbsp;&nbsp;"Da ovo vozilo ima prenos za kretanje unazad", primeti Morison, "ne bi bilo ni tih, sitnih problema, zar ne?"
<BR>&nbsp;&nbsp;&nbsp;&nbsp;&nbsp;"Tačno", potvrdi Kalinjina, "i sledeći model broda imaće mogućnost da se kreće unazad. A dotle moramo da se koristimo onim što nam je na raspolaganju."
<BR>&nbsp;&nbsp;&nbsp;&nbsp;&nbsp;"Baš tako", potvrdi Dežnjev. "Kao što je govorio moj otac: 'Ako znaš da ćeš sutra moći da se prejedeš, sa lakoćom ćeš danas odgladovati.'"
<BR>&nbsp;&nbsp;&nbsp;&nbsp;&nbsp;"S druge strane", nastavi Kalinjina, "kad bismo imali motor koji može da radi sve što nam padne na pamet, moguće je da bismo ga preterano koristili, što možda ne bi prijalo sirotom Šapirovu. A i bilo bi preskupo. Znači, treba koristiti električno polje, što štedi energiju mnogo više nego motor, a to plaćamo samo mojim nešto većim angažmanom. Ako mene pitaš, saglasna sam."
<BR>&nbsp;&nbsp;&nbsp;&nbsp;&nbsp;Ovog puta me ne brani, pomisli Morison.
<BR>&nbsp;&nbsp;&nbsp;&nbsp;&nbsp;"Jesi li uvek tako filozofski nastrojena?"
<BR>&nbsp;&nbsp;&nbsp;&nbsp;&nbsp;Zenice joj za trenutak blesnuše, i izgledalo je kao da će frknuti, ali samo za trenutak. Onda, kao da se sve vrati u redovno stanje i ona reče, uz blag osmeh:
<BR>&nbsp;&nbsp;&nbsp;&nbsp;&nbsp;"Ne. A ko jeste? Ali trudim se."
<BR>&nbsp;&nbsp;&nbsp;&nbsp;&nbsp;Boranova se nestrpljivo umeša:
<BR>&nbsp;&nbsp;&nbsp;&nbsp;&nbsp;"Dosta priče, Sofija. Arkadije, ti si u kontaktu sa Grotom. Čemu ovaj zastoj?"
<BR>&nbsp;&nbsp;&nbsp;&nbsp;&nbsp;Arkadij podiže ručerdu, pokazavši Boranovoj dlan.
<BR>&nbsp;&nbsp;&nbsp;&nbsp;&nbsp;"Strpljenja, kapetanko. Žele da se ne mičemo sa ovog mesta iz dva razloga. Prvo, upravo šaljem indentifikacione talase u svim smerovima. Oni pokušavaju da nam ustanove položaj i da provere da li je Jurij bio u pravu."
<BR>&nbsp;&nbsp;&nbsp;&nbsp;&nbsp;"Koliko će to trajati?"
<BR>&nbsp;&nbsp;&nbsp;&nbsp;&nbsp;"Ko to može reći? Valjda ne više od nekoliko minuta. Ipak, moje emisije nisu snažne, a lokacija mora biti precizna, pa se može dogoditi da ponove merenja nekoliko puta da bi došli do sasvim preciznih koordinata. Moraju biti sasvim sigurni, što tvrdi i moj otac: 'Biti gotovo u pravu nije ništa bolje od pogrešiti.'"
<BR>&nbsp;&nbsp;&nbsp;&nbsp;&nbsp;"Jeste, jeste, Arkadije, ali to zavisi od prirode problema. Šta je drugi razlog?"
<BR>&nbsp;&nbsp;&nbsp;&nbsp;&nbsp;"Posmatraju samog Pjotra Šapirova. Izgleda da ritam njegovog srca ispoljava znake nekih neravnomernosti."
<BR>&nbsp;&nbsp;&nbsp;&nbsp;&nbsp;Konjev odjednom pogleda naviše, zinu, i obrazi mu se zarumeneše:
<BR>&nbsp;&nbsp;&nbsp;&nbsp;&nbsp;"Šta?! Jesmo li mi uzrok tome, šta kažu?"
<BR>&nbsp;&nbsp;&nbsp;&nbsp;&nbsp;"Nismo", odgovori Dežnjev. "Ne budi večiti tragičar. Ništa slično nisu rekli. A šta možemo da učinimo što bi bilo od značaja za Šapirovljev organizam? Sada predstavljamo samo jedno jedino crveno krvno zrnce, među trilionima drugih."
<BR>&nbsp;&nbsp;&nbsp;&nbsp;&nbsp;"Pa šta onda nije u redu?"
<BR>&nbsp;&nbsp;&nbsp;&nbsp;&nbsp;"Jesam li možda rekao da znam?" upita Dežnjev, vidno iznerviran. "Jesu li mi, možda, rekli? Jesam li ja fizičar? Ja samo sedim za volanom i oni me doživljavaju kao par ruku koje ga okreću levo-desno!"
<BR>&nbsp;&nbsp;&nbsp;&nbsp;&nbsp;Kalinjina se umeša, sa prizvukom tuge u glasu:
<BR>&nbsp;&nbsp;&nbsp;&nbsp;&nbsp;"U svakom slučaju, akademik Šapirov lebdi između života i smrti. Čudo je da je i ovoliko izdržao."
<BR>&nbsp;&nbsp;&nbsp;&nbsp;&nbsp;"U pravu si, Sofija", klimnu Boranova.
<BR>&nbsp;&nbsp;&nbsp;&nbsp;&nbsp;"Ali mora još da izdrži!" uzviknu Konjev. "Ne može sada da nas izneveri! Ne sada! Još nismo gotovi!"
<BR>&nbsp;&nbsp;&nbsp;&nbsp;&nbsp;"Bićemo", reče Boranova. "Neregularnosti u ritmu srca ne znače kraj sveta, čak i za čoveka u komi."
<BR>&nbsp;&nbsp;&nbsp;&nbsp;&nbsp;Konjev lupi pesnicom o naslon svog sedišta.
<BR>&nbsp;&nbsp;&nbsp;&nbsp;&nbsp;"Ne gubim više ni trenutka. Alberte, počinjemo."
<BR>&nbsp;&nbsp;&nbsp;&nbsp;&nbsp;Morison bi zatečen.
<BR>&nbsp;&nbsp;&nbsp;&nbsp;&nbsp;"Šta možemo da otpočnemo ovde, u krvotoku?"
<BR>&nbsp;&nbsp;&nbsp;&nbsp;&nbsp;"Neuralni efekat može da se oseti i van nervne ćelije, na malom odstojanju."
<BR>&nbsp;&nbsp;&nbsp;&nbsp;&nbsp;"Siguran sam da nije tako. Zašto bi onda postojali aksoni i dendriti da kanališu impulse, ako bi se ovi prostirali i kroz okolno tkivo? Lokomotive idu po šinama, telefoni imaju žice, neuralni impulsi..."
<BR>&nbsp;&nbsp;&nbsp;&nbsp;&nbsp;"Nisam te molio za informacije, Alberte. Nemoj da promašimo zbog analitičkog razmišljanja. Hajde da probamo. Pokušaj da lociraš moždane talase i analiziraš ih kako treba."
<BR>&nbsp;&nbsp;&nbsp;&nbsp;&nbsp;"Pokušaću. Samo, molim te da mi se ne obraćaš tim tonom", zatraži Morison.
<BR>&nbsp;&nbsp;&nbsp;&nbsp;&nbsp;"Žao mi je", izvinu se Konjev bez prizvuka ikakvog žaljenja. "Želim da posmatram to što radiš. On se odveza, okrenu u sedištu, držeći se čvrsto i mrmljajući: "Idući put moramo imati više prostora."
<BR>&nbsp;&nbsp;&nbsp;&nbsp;&nbsp;"Prekookeanski brod, rekoh ja", primeti Dežnjev. "Sledeći put."
<BR>&nbsp;&nbsp;&nbsp;&nbsp;&nbsp;"Prvo moramo utvrditi da li uopšte išta registrujemo", reče Morison. "Nevolja je što smo okruženi elektromagnetnim poljima. Mišići su ih prepuni, i gotovo svaki molekul je tačka iz koje..."
<BR>&nbsp;&nbsp;&nbsp;&nbsp;&nbsp;"Probaj sve što možeš", preseče ga Konjev.
<BR>&nbsp;&nbsp;&nbsp;&nbsp;&nbsp;"Da, da, ne gubim vreme, ionako podešavam instrumente. Neuralno polje je karakteristično na više načina, i ako kompjuter podesimo tako da zanemari te karakteristike, otkriću samo ono što proizvode neuroni. Apstrahovaćemo na taj način sva mikropolja, kao i polja u mišićima..."
<BR>&nbsp;&nbsp;&nbsp;&nbsp;&nbsp;"Kako?" upita Konjev.
<BR>&nbsp;&nbsp;&nbsp;&nbsp;&nbsp;"Opisao sam to u svojim beleškama."
<BR>&nbsp;&nbsp;&nbsp;&nbsp;&nbsp;"Ali nisam video šta radiš."
<BR>&nbsp;&nbsp;&nbsp;&nbsp;&nbsp;Bez reči, Morison polako ponovi proceduru.
<BR>&nbsp;&nbsp;&nbsp;&nbsp;&nbsp;"Oh!" ote se Konjevu.
<BR>&nbsp;&nbsp;&nbsp;&nbsp;&nbsp;"Sada smo spremni da detektujemo samo neuralne talase, ako ih ima, a koliko vidim, nema ih."
<BR>&nbsp;&nbsp;&nbsp;&nbsp;&nbsp;"Jesi li siguran?" Konjev stisnu pesnice.
<BR>&nbsp;&nbsp;&nbsp;&nbsp;&nbsp;"Horizontalna linija na ekranu je mirna. Nema ničega."
<BR>&nbsp;&nbsp;&nbsp;&nbsp;&nbsp;"Podrhtava."
<BR>&nbsp;&nbsp;&nbsp;&nbsp;&nbsp;"Šum. Moguće je da ga proizvodi električno polje samog broda, koje je kompleksno i nikako nalik na bilo koje prirodno polje u telu. Nikada nisam bio u situaciji da kompjuter filtriram i od veštačkih polja."
<BR>&nbsp;&nbsp;&nbsp;&nbsp;&nbsp;"Pa onda, moramo dalje. Arkadije, reci im da ne možemo više da čekamo."
<BR>&nbsp;&nbsp;&nbsp;&nbsp;&nbsp;"Ne mogu, Jurij, osim ako se Nataša ne složi s tim. Ona je zapovednik. Ili si zaboravio na to?"
<BR>&nbsp;&nbsp;&nbsp;&nbsp;&nbsp;"Hvala, Arkadije", reče Boranova ledeno. "Ti, bar, nisi zaboravio. Oprostićemo Konjevu ovu omašku i u izveštaju je pripisati samo pukoj nervozi. Moja naređenja su sledeća: ne idemo dalje dok to Groto ne naredi. Ako misija propadne zbog bilo čega što je vezano za Šapirova ne sme biti nikakve sumnje u to da mi nismo radili protiv naređenja."
<BR>&nbsp;&nbsp;&nbsp;&nbsp;&nbsp;"A šta ako se nešto desi zato što jesmo slušali naređenja? I to može da se desi!" Konjevljev glas bio je na ivici histerije.
<BR>&nbsp;&nbsp;&nbsp;&nbsp;&nbsp;"Onda će krivica biti na onima koji su naređenje izdali", reče Boranova.
<BR>&nbsp;&nbsp;&nbsp;&nbsp;&nbsp;"To me ne može zadovoljiti. Računaju se jedino konačni rezultati", reče Konjev.
<BR>&nbsp;&nbsp;&nbsp;&nbsp;&nbsp;"Slažem se", odgovori Boranova. "U pravu si, teorijski. Ali ako misliš da nastaviš rad na ovom projektu i posle moguće katastrofe, onda je bolje da odmah shvatiš da je važno čija je krivica bila."
<BR>&nbsp;&nbsp;&nbsp;&nbsp;&nbsp;"Dobro, onda", reče Konjev, stišavajući svoj bes. "Požuri ih, reci im da daju znak za polazak što pre i onda ćemo... onda ćemo..."
<BR>&nbsp;&nbsp;&nbsp;&nbsp;&nbsp;"Šta?" upita Boranova.
<BR>&nbsp;&nbsp;&nbsp;&nbsp;&nbsp;"Onda ćemo ući u ćeliju. Moramo."
</TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
