<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>OBRT
<P>&nbsp;&nbsp;&nbsp;&nbsp;&nbsp;Ako je u pitanju pravi trijumf, onda, zapravo, gubitnika i nema.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dežnjev senior
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;86.
<BR>&nbsp;&nbsp;&nbsp;&nbsp;&nbsp;Morison je sada ponovo sedeo u sobi, a tek pre samo petnaest minuta mislio je kako se u njoj više nikada neće naći. Bio je vrlo blizu očaju, bliže činilo mu se, nego kad je, onda, bio sam, izgubljen u neuronu.
<BR>&nbsp;&nbsp;&nbsp;&nbsp;&nbsp;Čemu sve to? Opet i opet, iz početka, pitanje se postavljalo, kao da reči propušta kroz veštački dilej. On je bio gubitnik. Oduvek je to i bio.
<BR>&nbsp;&nbsp;&nbsp;&nbsp;&nbsp;Jedan dan, ili dva, mislio je da se dopada Sofiji Kalinjinoj. Naravno, ni pomena od toga. Bio je samo igračka u njenim rukama kojom se poslužila protiv Konjeva. A kada joj se Konjev obratio - vratila mu se, nemajući više potrebe za svojim oružjem. Ni za njim samim, ni za revolverom.
<BR>&nbsp;&nbsp;&nbsp;&nbsp;&nbsp;Posmatrao ih je, tupo. Stajali su kraj prozora, okupani navirućom sunčevom sverlošću. Oni na svetlosti, on u senci i uvek će tako biti.
<BR>&nbsp;&nbsp;&nbsp;&nbsp;&nbsp;Šaputali su nešto, toliko zaokupljeni jedno drugim da Kalinjina, verovatno, nije uopšte bila svesna da još steže revolver u ruci. Za trenutak, kao da je htela da ga spusti na krevet, ali u tom trenutku Konjev nešto reče i njena se pažnja ponovo, sasvim, usmeri ka njemu.
<BR>&nbsp;&nbsp;&nbsp;&nbsp;&nbsp;Morison im se obrati rapavim glasom:
<BR>&nbsp;&nbsp;&nbsp;&nbsp;&nbsp;"Vaša vlada neće vam ovo dozvoliti. Naređeno je da me oslobodite."
<BR>&nbsp;&nbsp;&nbsp;&nbsp;&nbsp;Konjev ga pogleda, očima koje na trenutak blesnuše, kao da je s mukom primoran da obrati pažnju na svog zarobljenika. U stvari, za tim nije bilo nikakve potrebe. Valeri Paleron je svoju dužnost obavljala savršeno. Stajala je na metar od Morisona, i ako je suditi po njenom kamenom pogledu, kao da je uživala u igri koju igra.
<BR>&nbsp;&nbsp;&nbsp;&nbsp;&nbsp;"Neka te ne brine vlada, Alberte. Ubrzo ću učiniti da ona promeni mišljenje", reče Konjev.
<BR>&nbsp;&nbsp;&nbsp;&nbsp;&nbsp;Kalinjina podiže ruke kao da želi da prigovori, ali je Konjev ućutka.
<BR>&nbsp;&nbsp;&nbsp;&nbsp;&nbsp;"Ništa ne brini, Sofija. Moja poruka će učiniti da počnu da misle. Javiće mi se, uskoro, preko moje lične veze, i ja ću im saopštiti da imamo Morisona. Onda će oni stupiti u akciju i suguran sam da će i Starog ubediti. Obećavam ti da hoće."
<BR>&nbsp;&nbsp;&nbsp;&nbsp;&nbsp;"Alberte", zausti uznemireno Kalinjina.
<BR>&nbsp;&nbsp;&nbsp;&nbsp;&nbsp;"Hoćeš li, možda, da kažeš da ti je žao?" upita je Morison. "Zbog toga što si me, zarad jedne reči čoveka koga si mrzela, izbrisala iz spiska živih."
<BR>&nbsp;&nbsp;&nbsp;&nbsp;&nbsp;Kalinjina se zarumeni.
<BR>&nbsp;&nbsp;&nbsp;&nbsp;&nbsp;"Nisi izbrisan sa spiska, Alberte. S tobom će se dobro postupati. Ovde ćeš raditi, kao što bi radio i u svojoj zemlji. S tim što ćeš ovde naići na priznanje koje zaslužuješ."
<BR>&nbsp;&nbsp;&nbsp;&nbsp;&nbsp;"Hvala, hvala ti najlepše", odvrati Morison izvlačeći ko zna odakle nešto malo sarkazma. "Ako ste vi srećni zbog mene, kakve veze ima jesam li ja srećan ili nisam."
<BR>&nbsp;&nbsp;&nbsp;&nbsp;&nbsp;"Druže Amerikanče, suviše pričaš", upade nestrpljivo Paleronova. "Zašto ne sedneš? Sedi!" Ona ga gurnu nazad u stolicu. "Mogao bi baš i da budeš miran, pošto ništa drugo ne možeš da učiniš."
<BR>&nbsp;&nbsp;&nbsp;&nbsp;&nbsp;Ona se onda okrenu ka Kalinjinoj koju je Konjev grlio.
<BR>&nbsp;&nbsp;&nbsp;&nbsp;&nbsp;"A ti, carice malena, i dalje nemaš poverenja u svog ljubavnika, te ne ispuštaš taj revolver? Lepše ćeš ga grliti ako su ti ruke slobodne."
<BR>&nbsp;&nbsp;&nbsp;&nbsp;&nbsp;Paleronova ispruži ruku i Kalinjina joj bez reči predade oružje.
<BR>&nbsp;&nbsp;&nbsp;&nbsp;&nbsp;"Zapravo", nastavi Paleronova, gledajući zainteresovano u napravu, "vrlo mi je drago što sam ga se dočepala. Uplašila sam se da ćeš od silne ljubavi krenuti da pucaš na sve strane. Nije baš bio siguran u tvojim rukama, golubice."
<BR>&nbsp;&nbsp;&nbsp;&nbsp;&nbsp;Ona se vrati prema Morisonu, i dalje proučavajući oružje, čiju je cev usmeravala u svim pravcima.
<BR>&nbsp;&nbsp;&nbsp;&nbsp;&nbsp;"Skloni to sa mene, ženo", dobaci joj Morison, meškoljeći se nelagodno. "Može i da opali."
<BR>&nbsp;&nbsp;&nbsp;&nbsp;&nbsp;Paleronova ga podrugljivo pogleda.
<BR>&nbsp;&nbsp;&nbsp;&nbsp;&nbsp;"Neće opaliti, jer ja to ne želim, druže Amerikanče. Tačno znam šta mi je činiti s njim."
<BR>&nbsp;&nbsp;&nbsp;&nbsp;&nbsp;Ona se nasmeši u pravcu Konjeva i Kalinjine. Kalinjina se, oslobođena oružja, privijala uz svog supruga, ljubeći ga nežno. Paleronova im se obrati (kao i da nije, jer je nisu slušali):
<BR>&nbsp;&nbsp;&nbsp;&nbsp;&nbsp;"Znam šta mi je činiti sa ovim. Ovo! I ovo!"
<BR>&nbsp;&nbsp;&nbsp;&nbsp;&nbsp;Konjev se prvi sruši, za njim i Kalinjina.
<BR>&nbsp;&nbsp;&nbsp;&nbsp;&nbsp;Paleronova se osvrnu ka Morisonu.
<BR>&nbsp;&nbsp;&nbsp;&nbsp;&nbsp;"A sada i ti idiote jedan, hajde. Moramo brzo da radimo."
<BR>&nbsp;&nbsp;&nbsp;&nbsp;&nbsp;Reči su bile izgovorene na engleskom.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;87.
<BR>&nbsp;&nbsp;&nbsp;&nbsp;&nbsp;Morison je sporo shvatao. Zurio je u nju.
<BR>&nbsp;&nbsp;&nbsp;&nbsp;&nbsp;Paleronova ga prodrma, kao da ga budi iz sna.
<BR>&nbsp;&nbsp;&nbsp;&nbsp;&nbsp;"Hajde, hajde. Zakasnićemo."
<BR>&nbsp;&nbsp;&nbsp;&nbsp;&nbsp;Morison je automatski posluša. Najpre Konjev, a zatim i Kalinjina, bili su položeni na krevet, i Paleronova ih prekri lakim čaršavom. Onda brzo, izvežbano, pretrese Sofijino telo.
<BR>&nbsp;&nbsp;&nbsp;&nbsp;&nbsp;"Ah", reče ona, zagledajući hartiju koju je pronašla, hartiju koja je, bez sumnje, nosila vladina znamenja. Ona je tutnu u svoj džep i nastavi pretragu. Pojaviše se i drugi predmeti, kao na primer, ključevi. Ona potom pretrese i Konjeva, izvadivši iz njegovih džepova mali, metalni disk.
<BR>&nbsp;&nbsp;&nbsp;&nbsp;&nbsp;"Njegova privatna radio-linija", reče ona i stavi predmet u svoj džep.
<BR>&nbsp;&nbsp;&nbsp;&nbsp;&nbsp;Onda izvuče i crnu, kvadratnu ploču.
<BR>&nbsp;&nbsp;&nbsp;&nbsp;&nbsp;"Ovo je tvoje, zar ne?"
<BR>&nbsp;&nbsp;&nbsp;&nbsp;&nbsp;Morison potvrdi. Bio je to njegov kompjuterski program. Toliko se usresredio na svoj odlazak, da se nije čak ni setio da je program još kod Konjeva. Sada ga mahnito zgrabi.
<BR>&nbsp;&nbsp;&nbsp;&nbsp;&nbsp;Paleron okrenu dva tela jedno prema drugom, nameštajući ih tako da ne padnu sa kreveta. Onda postavi Konjevljevu ruku oko Kalinjine i pokri ih nanovo čaršavom, ušuškavajući ih tu i tamo.
<BR>&nbsp;&nbsp;&nbsp;&nbsp;&nbsp;"Nemoj blejati tako u mene, Morisone", reče ona. Hajde. Ona ga čvrsto uhvati za mišicu.
<BR>&nbsp;&nbsp;&nbsp;&nbsp;&nbsp;On stade da se opire.
<BR>&nbsp;&nbsp;&nbsp;&nbsp;&nbsp;"Gde idemo, šta se zbiva?"
<BR>&nbsp;&nbsp;&nbsp;&nbsp;&nbsp;"Reći ću ti posle. Sada ni reči. Nemamo vremena za gubljenje. Ni sekunda. Idemo." Završila je siktavim šaptom i Morison je posluša.
<BR>&nbsp;&nbsp;&nbsp;&nbsp;&nbsp;Kroz vrata, niz stepenice, tiho, koliko god su mogli, preko debelog tapisona u holu, i napolje, do limuzine.
<BR>&nbsp;&nbsp;&nbsp;&nbsp;&nbsp;"Paleronova otvori jedna od vrata ključem koji je uzela iz džepa Kalinjine i reče grubo:
<BR>&nbsp;&nbsp;&nbsp;&nbsp;&nbsp;"Upadaj."
<BR>&nbsp;&nbsp;&nbsp;&nbsp;&nbsp;"Gde idemo?"
<BR>&nbsp;&nbsp;&nbsp;&nbsp;&nbsp;"Upadaj!" Ponovi ona i ugura ga u kola.
<BR>&nbsp;&nbsp;&nbsp;&nbsp;&nbsp;Zatim optrča oko kola i smesti se za volan. Morison jedva odoli da je upita ume li da vozi. Napokon mu je prošlo kroz um da Paleronova, naprosto, uopšte nije bila kelnerica.
<BR>&nbsp;&nbsp;&nbsp;&nbsp;&nbsp;A sasvim je dobro igrala svoju ulogu, toliko da je, čak, blago mirisala na luk. Miris se mešao sa znatno prijatnijim mirisom unutrašnjosti limuzine.
<BR>&nbsp;&nbsp;&nbsp;&nbsp;&nbsp;Ona upali motor, osvrnu se još jednom, obuhvativši pogledom čitavo parkiralište, uveri se da je potpuno pusto, sem neke mačke koja je išla svojim poslom i pokrenu kola, put nekog peščanog prevoja koji je izbijao na put.
<BR>&nbsp;&nbsp;&nbsp;&nbsp;&nbsp;Limuzina je, polako, dobijala na brzini, koja je na kraju dostigla nekih stotinjak kilometara na sat. Nalazili su se na auto-putu sa dve trake, mimoilazeći se, povremeno, sa nekim kolima koja su se kretala u suprotnom pravcu. Morisonu se tek sada vrati moć razumnog mišljenja.
<BR>&nbsp;&nbsp;&nbsp;&nbsp;&nbsp;On nemirno baci pogled kroz zadnje staklo. Neka kola, daleko iza njh, skretala su sa puta na raskršću koje je bilo za njima. Činilo se da ih niko ne prati.
<BR>&nbsp;&nbsp;&nbsp;&nbsp;&nbsp;On pogleda profil vozačice. Činilo se da dobro zna šta radi, iako je bila smrknuta. Sada mu je bilo jasno da ne samo da nije bila kelnerica, već da je, vrlo verovatno, bila i strankinja. Engleski koji je govorila imao je lokalni naglasak kakav nijedno dete koje uči u Evropi ne bi poprimilo.
<BR>&nbsp;&nbsp;&nbsp;&nbsp;&nbsp;"Čekala si ispred hotela, tobože zadubljena u knjigu, kako ti ne bismo promakli Sofija i ja", reče Morison.
<BR>&nbsp;&nbsp;&nbsp;&nbsp;&nbsp;"Kapnuo si, najzad", odvrati ona.
<BR>&nbsp;&nbsp;&nbsp;&nbsp;&nbsp;"Ti si Američki agent, zar ne?"
<BR>&nbsp;&nbsp;&nbsp;&nbsp;&nbsp;"Vruće, vruće."
<BR>&nbsp;&nbsp;&nbsp;&nbsp;&nbsp;"Gde idemo?"
<BR>&nbsp;&nbsp;&nbsp;&nbsp;&nbsp;"Na određeno mesto, gde će te pokupiti švedski avion. Snabdela sam se informacijama preko Kalinjine."
<BR>&nbsp;&nbsp;&nbsp;&nbsp;&nbsp;"Znaš li kako ćemo stići dotle?"
<BR>&nbsp;&nbsp;&nbsp;&nbsp;&nbsp;"Naravno. U Maljenkigradu sam neuporedivo duže nego ta tvoja Kalinjina. Ali reci mi, molim te, zašto si rekao da je taj čovek, Konjev, voli? Samo je čekala da joj to potvrdi neka treća osoba. Htela je da joj se to kaže. I rekao si joj. Tako si se, praktično, predao Konjevu. Kako si mogao to da učiniš?"
<BR>&nbsp;&nbsp;&nbsp;&nbsp;&nbsp;"Iz jednog jedinog razloga", odvrati mirno Morison. "Jer je to istina."
<BR>&nbsp;&nbsp;&nbsp;&nbsp;&nbsp;"Istina?!" Paleronova zavrte glavom. "Ti ne pripadaš ovom svetu. Nikako. Čudi ma da te još davno neko nije tresnuo po glavi i poslao na onaj svet - za tvoje dobro. Osim toga, otkud znaš da je to istina?"
<BR>&nbsp;&nbsp;&nbsp;&nbsp;&nbsp;"Znam", odgovori Morison. "Znam. Pored toga, osećao sam sažaljenje prema njoj. Juče mi je spasla život. Sve nas je spasla. Što se toga tiče, i Konjev mi je spasao život."
<BR>&nbsp;&nbsp;&nbsp;&nbsp;&nbsp;"Da, igrali ste se u krug. Ko ne spase bar dva života, ispada iz igre."
<BR>&nbsp;&nbsp;&nbsp;&nbsp;&nbsp;"Moglo bi se i tako reći."
<BR>&nbsp;&nbsp;&nbsp;&nbsp;&nbsp;"Ali to je bilo juče. Danas je novi dan, i ne treba se osvrtati na juče. Da nije bilo tvoje glupave, baš glupave primedbe, ona se nikada ne bi pokolebala. On bi se uvijao, cvileo, dubio na glavi, tvrdeći kako je voli, ali ona mu ne bi poverovala. Ne bi se usudila. Da ponovo dopusti da bude izigrana? Nikada. Sravnila bi ga sa zemljom, da si samo malo sačekao. Ne, ti si rekao: 'Jeste, jeste, mala, taj momak te zbilja voli', i to je bilo sasvim dovoljno. Kažem ti, Morisone, nikada ne izlazi iz kuće, a da niko ne pazi na tebe."
<BR>&nbsp;&nbsp;&nbsp;&nbsp;&nbsp;"Otkud si ti najednom toliko pametna?" On se nervozno uzvrpolji.
<BR>&nbsp;&nbsp;&nbsp;&nbsp;&nbsp;"Čučala sam ovde, u kolima, na podu, čekajući na tebe i Kalinjinu, da bih se uverila da si bezbedno otišao. A onda si sve upropastio. Šta sam drugo mogla nego da te sačuvam od toga da te neko od njih dvoje ne pogodi hicem, i da učinim da pređemo na sigurno, u tvoju sobu, gde bih se ponovo dokopala revolvera."
<BR>&nbsp;&nbsp;&nbsp;&nbsp;&nbsp;"Hvala ti."
<BR>&nbsp;&nbsp;&nbsp;&nbsp;&nbsp;"U redu je. I namestila sam ih tako da izgledaju kao par u ljubavnom zagrljaju. Ko god da uđe u sobu, ima samo da promrmlja: 'Izvinite' i da hitro ode. To će nam obezbediti više vremena."
<BR>&nbsp;&nbsp;&nbsp;&nbsp;&nbsp;"Koliko će proći dok se ne osveste?"
<BR>&nbsp;&nbsp;&nbsp;&nbsp;&nbsp;"Ne znam. Zavisi od toga kako sam ih pogodila i ko zna još od čega. Ali i kad se povrate, biće im dosta vremena da se sete šta se, zapravo, dogodilo. Nadam se da će se u prvom cugu, setiti samo toliko da se ponovo vole. To će ih još malo zabaviti. A kada se sete tebe i poruke iz Moskve, ti ćeš već biti daleko."
<BR>&nbsp;&nbsp;&nbsp;&nbsp;&nbsp;"Hoće li njihova svest biti trajno oštećena?"
<BR>&nbsp;&nbsp;&nbsp;&nbsp;&nbsp;Paleronova baci hitar pogled na Morisonovo zabrinuto lice.
<BR>&nbsp;&nbsp;&nbsp;&nbsp;&nbsp;"Šta je, brineš se za njih, je li? Otkud to? Šta su ti pa oni?"
<BR>&nbsp;&nbsp;&nbsp;&nbsp;&nbsp;"Pa... bili smo ortaci."
<BR>&nbsp;&nbsp;&nbsp;&nbsp;&nbsp;Paleronova ispusti neki nepristojan zvuk.
<BR>&nbsp;&nbsp;&nbsp;&nbsp;&nbsp;"Čini mi se da će se oporaviti bez posledica. I treba ih malo naučiti redu. Valjda će se posle ovoga smiriti i zasnovati finu porodicu."
<BR>&nbsp;&nbsp;&nbsp;&nbsp;&nbsp;"A ti, šta će biti s tobom? Bolje i ti pođi ovim avionom za Ameriku."
<BR>&nbsp;&nbsp;&nbsp;&nbsp;&nbsp;"Bože, koliki si ti seronja! Pa, Šveđani me ne bi primili! Imaju naređenje da preuzmu jednu osobu, a i tebe će proveriti, da se uvere da si to zaista ti. Imaće podatke o tvojim otiscima prstiju i tvom obliku retine, direktno iz kartoteke. Ako se desi da preuzmu pogrešnu osobu ili, još gore, više osoba, bio bi to povod za novi incident. Suviše su pametni da bi se upustili u to.
<BR>&nbsp;&nbsp;&nbsp;&nbsp;&nbsp;"Dobro, šta će, onda, biti s tobom?"
<BR>&nbsp;&nbsp;&nbsp;&nbsp;&nbsp;"Za početak, reći ću da si se ti dokopao pucaljke i oboje ih onemogućio, a da si onda mene primorao da te vozim na aerodrom, jer ti ne znaš gde se nalazi. Onda si mi naredio pred aerodromom, da stanem, onesvestio i mene, ubacio revolver u kola i to je sve. Ja ću se sutra vratiti u Maljenkigrad kao da se sve to zbilja i desilo."
<BR>&nbsp;&nbsp;&nbsp;&nbsp;&nbsp;"Ali njih dvoje će poreći tvoju priču."
<BR>&nbsp;&nbsp;&nbsp;&nbsp;&nbsp;"Nisu gledali u mom pravcu u trenutku kada sam pucala, niti će se sećati tog trenutka. Osim toga, sovjetska vlada zna da je izdala naredbu da ti budeš poslat kući. Ako tako i bude, onda, šta god Konjev da kaže, radiće protiv sebe samog. Vlada će biti dovedena pred svršen čin i biće zadovoljna što je čin svršen na taj način. Kladim se u koliko god hoćeš rubalja ili dolara da će više voleti da zaborave celu stvar. A ja ću se, jednostavno, vratiti raspremanju stolova i kupljenju mrvica."
<BR>&nbsp;&nbsp;&nbsp;&nbsp;&nbsp;"Ali, postaćeš sumnjiva."
<BR>&nbsp;&nbsp;&nbsp;&nbsp;&nbsp;"Videćemo šta ćemo onda. Ničevo. Šta god da bude, biće." Ona se slabašno osmehnu.
<BR>&nbsp;&nbsp;&nbsp;&nbsp;&nbsp;Nastavili su da jezde auto-putem i Morison napokon upita:
<BR>&nbsp;&nbsp;&nbsp;&nbsp;&nbsp;"Zar ne bi trebalo da malo požurimo?"
<BR>&nbsp;&nbsp;&nbsp;&nbsp;&nbsp;"Nikako", odgovori ona čvrsto. "Taman se krećemo koliko treba na sat, a Sovjeti kontrolišu svaki centimetar puta. Nemaju smisla za humor u pogledu ograničenja brzine, a ja nemam nameru da potrošim sate i sate pokušavajući da se izvučem iz policijske stanice da bih uštedela petnaestak minuta do aviona."
<BR>&nbsp;&nbsp;&nbsp;&nbsp;&nbsp;Bilo je tek prošlo podne, i Morison oseti prve, lagane, nagoveštaje gladi.
<BR>&nbsp;&nbsp;&nbsp;&nbsp;&nbsp;"Šta li je bilo to što je Konjev, u vezi sa mnom, saopštio Moskvi?" upita je.
<BR>&nbsp;&nbsp;&nbsp;&nbsp;&nbsp;Paleronova zavrte glavom.
<BR>&nbsp;&nbsp;&nbsp;&nbsp;&nbsp;"Nemam pojma. Šta god da je u pitanju, odgovor je stigao pre dvadesetak minuta. Nisi čuo?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Da se baviš mojim poslom, ne bi daleko dogurao. Naravno, nisu dobili odgovor od Konjeva. Onaj koji je bio na drugoj strani veze pokušaće da pronađe i zašto. Neko će ih pronaći i shvatiće da si ti na putu za aerodrom. Razviće se potera za nama. Faraon i njegove kočije, znaš."
<BR>&nbsp;&nbsp;&nbsp;&nbsp;&nbsp;"Da, ali nemamo Mojsija da nam obezbedi prelaz preko Crvenog mora", promrmlja Morison.
<BR>&nbsp;&nbsp;&nbsp;&nbsp;&nbsp;"Ako stignemo do aerodroma, imaćemo Šveđane. Oni te nikome neće prepustiti."
<BR>&nbsp;&nbsp;&nbsp;&nbsp;&nbsp;"Ali šta oni mogu ako se pojave Sovjeti u punoj bojnoj pripravnosti?"
<BR>&nbsp;&nbsp;&nbsp;&nbsp;&nbsp;"Neće biti nikakve vojske. Verovatnije je da će to biti neki funkcioner, ekstremista, koji će pokušati da pređe Šveđane. Ali predaćemo im zvanične papire i oni se neće dati prevariti. Jedino što moramo jeste da na aerodrom stignemo prvi."
<BR>&nbsp;&nbsp;&nbsp;&nbsp;&nbsp;"I dalje ne misliš da nagaziš na gas."
<BR>&nbsp;&nbsp;&nbsp;&nbsp;&nbsp;Ona samo čvrsto odmahnu glavom.
<BR>&nbsp;&nbsp;&nbsp;&nbsp;&nbsp;Pola časa kasnije, ona prozbori:
<BR>&nbsp;&nbsp;&nbsp;&nbsp;&nbsp;"Eno ga. Tu smo. Avion je poranio i sleteo je."
<BR>&nbsp;&nbsp;&nbsp;&nbsp;&nbsp;Ona zaustavi kola, pritisnu dugme i njegova vrata se otvoriše.
<BR>&nbsp;&nbsp;&nbsp;&nbsp;&nbsp;"Hajde, kreni. Idi sam, ne želim da me iko vidi, ali... slušaj." Ona se nagnu ka njemu. "Moje ime je Ešbi. Kada stigneš u Vašington, prenesi im poruku. Ako misle da je vreme da se izvlačim odavde, reci da sam spremna. Jesi li ukapirao."
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;Morison iziđe iz kola, žmirkajući na suncu. U daljini spazi čoveka u uniformi i to ne sovjetskoj, koliko je mogao da vidi, koji mu mahnu rukom da priđe.
<BR>&nbsp;&nbsp;&nbsp;&nbsp;&nbsp;Morison se dade u trk. Tu nema ograničenja brzine. Stalno mu se činilo da će već u sledećem trenutku neko izroniti iz zemlje i preprečiti mu put.
<BR>&nbsp;&nbsp;&nbsp;&nbsp;&nbsp;On se osvrnu i mahnu, u znak pozdrava, poslednji put, ka kolima. Učini mu se da mu je otpozdravljeno, i nastavi da trči.
<BR>&nbsp;&nbsp;&nbsp;&nbsp;&nbsp;Čovek koji mu je mahao krenu prema njemu, prvo korakom, a onda trkom, i uhvati ga. Činilo mu se da će se Morison strovaliti na zemlju. Nosio je, sada je to bilo jasno, uniformu Evropske Unije.
<BR>&nbsp;&nbsp;&nbsp;&nbsp;&nbsp;"Kako glasi vaše ime, molim vas?" upita on na engleskom. Morison pomisli s olakšanjem: divno, Švedski akcenat.
<BR>&nbsp;&nbsp;&nbsp;&nbsp;&nbsp;"Albert Džonas Morison", odgovori on i krenu za njim prema avionu i maloj grupi ljudi koja je trebalo da obavi indentifikacione provere.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;88.
<BR>&nbsp;&nbsp;&nbsp;&nbsp;&nbsp;Sedeo je do prozora, napet i iznuren, zagledan u zemlju koja je promicala u smeru prema istoku. Ručak koji je usledio prijao je njegovom stomaku, ali nije pomagao umu.
<BR>&nbsp;&nbsp;&nbsp;&nbsp;&nbsp;Da li je taj minijaturizovani put kroz krvotok i mozak učinio (bože, pa to je bilo juče!) da njegov karakter postane takav da stalno iščekuje nekakvu katastrofu? Hoće li ikada više moći da prihvati život sa prijateljske strane? Hoće li ikada više moći da hoda po planeti, a da bude siguran da mu niko ne preti i ne želi zlo?
<BR>&nbsp;&nbsp;&nbsp;&nbsp;&nbsp;Ili mu je, jednostavno, trebalo još vremena da se oporavi?
<BR>&nbsp;&nbsp;&nbsp;&nbsp;&nbsp;Naravno, zdrav razum je govorio da još nije sve svršeno. Pod njim je još bilo sovjetsko tle.
<BR>&nbsp;&nbsp;&nbsp;&nbsp;&nbsp;Da li je bilo vremena da Konjevljev doušnik u vladinom kabinetu pošalje avione u poteru za Šveđanima? Da li je bio toliko moćan? Hoće li se potera za faraonskim kočijama nastaviti i u vazduhu?
<BR>&nbsp;&nbsp;&nbsp;&nbsp;&nbsp;Kada je, u daljini, zbilja ugledao avion, učini mu se da će mu srce stati.
<BR>&nbsp;&nbsp;&nbsp;&nbsp;&nbsp;Onda, još jedan avion.
<BR>&nbsp;&nbsp;&nbsp;&nbsp;&nbsp;On se okrenu ka stjuardesi koja je sedela s druge strane prolaza. Nije morao ni da postavlja pitanje. Njegovo lice je govorilo umesto njega.
<BR>&nbsp;&nbsp;&nbsp;&nbsp;&nbsp;"Avioni Unije, objasni ona. Pratnja. Napustili smo Sovjetsku teritoriju. Posada je Švedska."
<BR>&nbsp;&nbsp;&nbsp;&nbsp;&nbsp;A sada su preletali preko La Manša, pratnji se pridružiše i američki avioni. Faraonove kočije su, od sada, bile bezbedne.
<BR>&nbsp;&nbsp;&nbsp;&nbsp;&nbsp;No, bube mu nisu dale mira. Projektili? Da li bi neko, zbog njega započeo rat? On učini sve da se smiri. Niko u Sovjetskom Savezu, pa čak ni glavni čovek ne bi povukao takav potez bez prethodnih konsultacija, a za to su potrebni sati. Ili čak dani.
<BR>&nbsp;&nbsp;&nbsp;&nbsp;&nbsp;Nije se to moglo desiti.
<BR>&nbsp;&nbsp;&nbsp;&nbsp;&nbsp;Ipak, dok se avion nije spustio u okolinu Vašingtona, Morison nije dopustio sebi da pomisli kako je sve svršeno i kako je, zdrav i čitav, napokon u svojoj zemlji.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;89.
<BR>&nbsp;&nbsp;&nbsp;&nbsp;&nbsp;Bilo je subotnje jutro i Morison se oporavljao. Posvetio je dosta pažnje svom telu. Istuširao se i doručkovao, čak i lagano odenuo.
<BR>&nbsp;&nbsp;&nbsp;&nbsp;&nbsp;Ležao je na svom krevetu, glave naslonjene na nadlakticu. Napolju je bilo oblačno, a i on je delimično zamračio prozore, u nameri da sebi stvori osećaj intimnosti. U onih nekoliko časova tokom kojih je stupio na američko tle i bio smešten ovde, gde se nalazio, uočio je kolika se gužva stvara oko njega na sve strane, tako da se gotovo pitao da li mu je ovde, u Sjedinjenim Državama, bolje nego tamo, u Sovjetskom Savezu?
<BR>&nbsp;&nbsp;&nbsp;&nbsp;&nbsp;Doktori su napokon završili svoje preglede, obavili glavna ispitivanja (čak i tokom večere), i na kraju ga ostavili da spava u sobi koja je, zahvaljujući obezbeđenju, nalikovala na tvrđavu.
<BR>&nbsp;&nbsp;&nbsp;&nbsp;&nbsp;Pa, bar ga niko nije primoravao na minijaturizaciju. To je, bar, bilo utešno.
<BR>&nbsp;&nbsp;&nbsp;&nbsp;&nbsp;Neko zazvoni na vratima i Morison posegnu za dugmetom koje je vrata činilo prozirnim u jednom smeru. On prepozna lice koje se ukaza i pritisnu i drugo dugme, koje je oslobađalo zaptivač na bravi.
<BR>&nbsp;&nbsp;&nbsp;&nbsp;&nbsp;Uđoše dva čoveka. Onaj sa poznatim licem mu se obrati:
<BR>&nbsp;&nbsp;&nbsp;&nbsp;&nbsp;"Sećate me se, nadam se."
<BR>&nbsp;&nbsp;&nbsp;&nbsp;&nbsp;Morison ostade u krevetu. Oko njega se, bar privremeno, kretao svet, i on je želeo da dobro iskoristi to preimućstvo. Stoga jednostavno mahnu rukom u znak pozdrava i odgovori:
<BR>&nbsp;&nbsp;&nbsp;&nbsp;&nbsp;"Vi ste agent koji me je nagovarao da pođem u Sovjetski Savez, zar ne? Rodano, ako se ne varam?"
<BR>&nbsp;&nbsp;&nbsp;&nbsp;&nbsp;"Da, Frensis Rodano. Ovo je profesor Robert G. Frajar. Mislim da se poznajete."
<BR>&nbsp;&nbsp;&nbsp;&nbsp;&nbsp;Morison je trenutak oklevao, a onda skliznu sa kreveta i ustade.
<BR>&nbsp;&nbsp;&nbsp;&nbsp;&nbsp;"Dobar dan, profesore. Znam za vas, razume se, i često sam vas gledao na holoviziji. Drago mi je što se sada i upoznajemo."
<BR>&nbsp;&nbsp;&nbsp;&nbsp;&nbsp;Frajar, jedan od onih naučnika čije su slike i HV pojave preplavljivale svet i činile ga nadaleko poznatim, nasmeši se usiljeno. Imao je okruglo lice, blede plave oči, uočljiv ožiljak između obrva, rapave obraze, stameno telo prosečne visine, i nekako je nemirno pogledavao oko sebe.
<BR>&nbsp;&nbsp;&nbsp;&nbsp;&nbsp;"Vi ste, pretpostavljam", reče on, "Albert Džonas Morison."
<BR>&nbsp;&nbsp;&nbsp;&nbsp;&nbsp;"Tako je", odvrati ovaj mirno. "Gospodin Rodano vam jamči za to. Sedite, molim vas, i neka vam ne smeta što ću se ja opružiti po krevetu. Biće mi potrebno bar godinu dana da se sasvim oporavim."
<BR>&nbsp;&nbsp;&nbsp;&nbsp;&nbsp;Posetioci se smestiše na kauč i nagnuše prema Morisonu. Rodano se nasmeši.
<BR>&nbsp;&nbsp;&nbsp;&nbsp;&nbsp;"Ne mogu, na žalost, da vam obećam toliko vremena za odmor, dr Morisone. Sasvim nakratko, bojim se. Na nesreću, upravo smo dobili vesti od Ešbi. Sećate li se?"
<BR>&nbsp;&nbsp;&nbsp;&nbsp;&nbsp;"Kelnerice? Naravno. Bez nje..."
<BR>&nbsp;&nbsp;&nbsp;&nbsp;&nbsp;"Znamo pojedinosti, doktore. Ona želi da znate da su se vaše dvoje prijatelja oporavili i da su u vrlo lepim odnosima."
<BR>&nbsp;&nbsp;&nbsp;&nbsp;&nbsp;"A sama Ešbi? Rekla je da je spremna da ide, ukoliko to Vašington dopusti. To sam i napomenuo, sinoć."
<BR>&nbsp;&nbsp;&nbsp;&nbsp;&nbsp;"Da. Izvući ćemo je, na svaki način. Ipak, bojim se da vas nećemo moći ostaviti na miru."
<BR>&nbsp;&nbsp;&nbsp;&nbsp;&nbsp;"Šta još?" namršti se Morison.
<BR>&nbsp;&nbsp;&nbsp;&nbsp;&nbsp;"Ne znam. Moraćete se pomiriti s tim... Ali profesore Frajar, zašto vi ne preuzmete stvar?"
<BR>&nbsp;&nbsp;&nbsp;&nbsp;&nbsp;Frajar klimnu.
<BR>&nbsp;&nbsp;&nbsp;&nbsp;&nbsp;"Ne smeta vam ako budem vodio beleške?" upita on Morisona. "Ne, izraziću se drugačije. Praviću beleške, Morisone."
<BR>&nbsp;&nbsp;&nbsp;&nbsp;&nbsp;On umesto notesa izvuče iz svoje tašne maleni kompjuter savremenog dizajna.
<BR>&nbsp;&nbsp;&nbsp;&nbsp;&nbsp;Rodano upita blagim glasom:
<BR>&nbsp;&nbsp;&nbsp;&nbsp;&nbsp;"Kome šaljete te podatke, profesore?"
<BR>&nbsp;&nbsp;&nbsp;&nbsp;&nbsp;"U moj snimač, gospodine Rodano."
<BR>&nbsp;&nbsp;&nbsp;&nbsp;&nbsp;"Gde se nalazi taj vaš snimač?"
<BR>&nbsp;&nbsp;&nbsp;&nbsp;&nbsp;"U mojoj kancelariji u Ministarstvu odbrane." Potom dodade, pošto Rodano nije sa njega skidao svoj sumnjičavi pogled: "U moj sef u ministarstvu. Sasvim je bezbedan. Da li vas to zadovoljava?"
<BR>&nbsp;&nbsp;&nbsp;&nbsp;&nbsp;"Nastavite, profesore."
<BR>&nbsp;&nbsp;&nbsp;&nbsp;&nbsp;Frajar se okrenu prema Morisonu i upita:
<BR>&nbsp;&nbsp;&nbsp;&nbsp;&nbsp;"Da li je tačno, Morisone, da ste bili minijaturizovani? Vi lično?"
<BR>&nbsp;&nbsp;&nbsp;&nbsp;&nbsp;"Bio sam. Bio sam veličine atoma, dok je brod bio veličine molekula glukoze. Proveo sam skoro pola dana u živom ljudskom organizmu, najpre u krvotoku, a potom u mozgu."
<BR>&nbsp;&nbsp;&nbsp;&nbsp;&nbsp;"I to je zaista tačno? Nema mogućnosti da ste bili izigrani ili zavedeni?"
<BR>&nbsp;&nbsp;&nbsp;&nbsp;&nbsp;"Molim vas, profesore Frajar. Da sam bio hipnotizovan ili na bilo koji način zaveden moje vam svedočenje ne bi ništa značilo. Ne možemo nastaviti dok se vi sami ne uverite da sam pri čistoj svesti i da mogu da vam dajem obaveštenja koja su sasvim u skladu sa istinitim događajima."
<BR>&nbsp;&nbsp;&nbsp;&nbsp;&nbsp;Frajar stisnu usne, očevidno se slažući.
<BR>&nbsp;&nbsp;&nbsp;&nbsp;&nbsp;"U pravu ste. Moramo početi od nečega, i za početak, pretpostaviću da ste svesni i trezveni i to više neću preispitivati."
<BR>&nbsp;&nbsp;&nbsp;&nbsp;&nbsp;"Naravno", reče Morison.
<BR>&nbsp;&nbsp;&nbsp;&nbsp;&nbsp;"U tom slučaju", obrati se Frajar Rodanu, "počinjemo sa jednim važnim stanovištem: minijaturizacija jeste moguća i Sovjeti vladaju njome. U mogućnosti su da minijaturizuju i živa ljudska bića ne nanoseći im nikakve štete."
<BR>&nbsp;&nbsp;&nbsp;&nbsp;&nbsp;Zatim se vrati Morisonu.
<BR>&nbsp;&nbsp;&nbsp;&nbsp;&nbsp;"Pretpostavlja se da Sovjeti tvrde da minijaturizuju redukujući samu Plankovu konstantu."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Naravno da je tako. Nema drugog načina. Jesu li objasnili proceduru kojom to čine?"
<BR>&nbsp;&nbsp;&nbsp;&nbsp;&nbsp;"Naravno da nisu. Morate, isto tako, prihvatiti da su sovjetski naučnici s kojima sam ja imao posla isto toliko trezveni i razumni kao i ja sam. Ne bi nam, neoprezno, prepustili ništa što ne bi bilo dobro da mi saznamo."
<BR>&nbsp;&nbsp;&nbsp;&nbsp;&nbsp;"Dobro, dobro. Prihvata se. Ispričajte nam sada tačno šta vam se dešavalo tokom vašeg boravka u Sovjetskom Savezu. Pričajte kao profesionalni fizičar, ne kao avanturista."
<BR>&nbsp;&nbsp;&nbsp;&nbsp;&nbsp;Morison otpoče priču. Nije mu bilo mnogo žao. Želeo je da izbaci iz sebe sve što mu je ležalo na duši, i nije želeo da bude jedini Amerikanac koji zna ono što on zna. Priča je išla do u najmanje pojedinosti. Trajalo je satima. Kada je priču doveo kraju, već su sedeli za ručkom, koji je bio poslužen u sobi.
<BR>&nbsp;&nbsp;&nbsp;&nbsp;&nbsp;Tokom deserta, javi se Frajar.
<BR>&nbsp;&nbsp;&nbsp;&nbsp;&nbsp;"Dobro. Da sve saberem, koliko god mogu, po sećanju. Za početak minijaturizacija nema upliva na vremensku konponentu. Niti kvantne interakcije što će reći, elektromagnetske, blage ili slabe interakcije. U gravitacionoj interakciji, ipak, dolazi do promena, to jest, smanjuje se proporcionalno masi, kako bi to i trebalo da bude. Je li tako?"
<BR>&nbsp;&nbsp;&nbsp;&nbsp;&nbsp;Morison klimnu.
<BR>&nbsp;&nbsp;&nbsp;&nbsp;&nbsp;Frajar nastavi:
<BR>&nbsp;&nbsp;&nbsp;&nbsp;&nbsp;"Svetlost, kao i elektromagnetska radijacija u širem smislu, slobodno ulazi u minijaturizovano polje i izlazi iz njega, ali zvuk to ne čini. Normalna materija je tek slabo izložena dejstvu minijaturizovanog polja, ali pod pritiskom, uz utrošak energije spolja, normalna materija se može minijaturizovati."
<BR>&nbsp;&nbsp;&nbsp;&nbsp;&nbsp;Morison ponovo klimnu.
<BR>&nbsp;&nbsp;&nbsp;&nbsp;&nbsp;"Što se objekat više minijaturizuje, potreban je manji utrošak energije. Znate li, možda, da li se potreba za energijom smanjuje, proporcionalno masi, na nekom određenom stadijumu u procesu minijaturizacije?"
<BR>&nbsp;&nbsp;&nbsp;&nbsp;&nbsp;"To bi, svakako zvučalo logično", odgovori Morison. "Ali ne sećam se da je iko pomenuo kvantitativnu prirodu tog fenomena."
<BR>&nbsp;&nbsp;&nbsp;&nbsp;&nbsp;"Da nastavimo. Što je objekat manji, veći su izgledi da dođe do spontane deminijaturizacije i to se odnosi na celokupnu masu u okvuru polja, pre nego na neki njen deo. Vi, kao odvojeni deo, imali ste bolje izglede za deminijaturizaciju nego dok ste bili sastavni deo broda. Jesam li u pravu?"
<BR>&nbsp;&nbsp;&nbsp;&nbsp;&nbsp;"Tako sam razumeo i ja."
<BR>&nbsp;&nbsp;&nbsp;&nbsp;&nbsp;"I vaši sovjetski drugari izjavili su da je maksimizacija nemoguća, to jest nemoguć je proces uvećavanja stvari."
<BR>&nbsp;&nbsp;&nbsp;&nbsp;&nbsp;"Tako sam razumeo. Morate shvatiti, doktore Frajar, da mogu da vam ponovim samo ono što mi je rečeno. Moguće je da su mi namerno govorili laži ili izvrnute stvari. Ili su, možda, i sami grešili, iz nedostatka znanja."
<BR>&nbsp;&nbsp;&nbsp;&nbsp;&nbsp;"Da, da, razumem. Imate li ikakvog razloga da verujete da su vas namerno lagali."
<BR>&nbsp;&nbsp;&nbsp;&nbsp;&nbsp;"Ne. Činilo mi se da su pošteni."
<BR>&nbsp;&nbsp;&nbsp;&nbsp;&nbsp;"Pa, možda i jesu. Sada, najinteresantnija stvar je međuodnos Braunovog kretanja i minijaturizacionih oscilacija. Što je veći stepen minijaturizacije, pokret je više nalik na oscilacije a manje na poznato Braunovo kretanje."
<BR>&nbsp;&nbsp;&nbsp;&nbsp;&nbsp;"To je više moje, lično zapažanje, profesore. O tome mi nisu mnogo govorili."
<BR>&nbsp;&nbsp;&nbsp;&nbsp;&nbsp;"Takva, jednom uspostavljena ravnoteža, verovatno ima upliva na izglede za spontanu deminijaturizaciju."
<BR>&nbsp;&nbsp;&nbsp;&nbsp;&nbsp;"To je tek moje nagađanje. To ne mogu da iznesem kao činjenicu."
<BR>&nbsp;&nbsp;&nbsp;&nbsp;&nbsp;"Hmmmm." Frajar značajno srknu kafu i nastavi: "Nevolja sa ovim jeste u tome što je sve to tako neuhvatljivo. Možemo saznati mnogo toga o načinu na koji se minijaturizovano polje ponaša, ali ništa ne znamo o potrebnim uslovima da ono nestane. I kažete, ne diraju brzinu svetlosti, ako već umanjuju Plankovu konstantu."
<BR>&nbsp;&nbsp;&nbsp;&nbsp;&nbsp;"Da, ali to, koliko sam ja shvatio, znači da održavanje minijaturizovanog polja zahteva strahovito mnogo energije. Ako mogu da uspostave vezu između Plankove konstante i brzine svetlosti, da ovu drugu povećaju, a prvu umanje... ali to još nisu u stanju."
<BR>&nbsp;&nbsp;&nbsp;&nbsp;&nbsp;"Tako bar kažu. To je izgleda ostalo zauvek zakopano u Šapirovljevom mozgu."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Frajar je pomno odsutno razmišljao, čitavih nekoliko minuta, i na kraju zavrte glavom.
<BR>&nbsp;&nbsp;&nbsp;&nbsp;&nbsp;"Prostudiraćemo dobro, još jedared, sve što ste nam pomenuli. Međutim, čini mi se da to neće pomoći."
<BR>&nbsp;&nbsp;&nbsp;&nbsp;&nbsp;"Zašto?" upita Rodano.
<BR>&nbsp;&nbsp;&nbsp;&nbsp;&nbsp;"Zato što nemamo ključ za iznalaženje sredine. Neko ko, recimo, po prvi put vidi robota, ne može nam sa punom preciznošću reći kako se to pomeraju njegova glava i zglavci, kako proizvodi glas, kako izvršava naređenja i slično. Mogao bi da posmatra koliko hoće, ali ne bi mogao da odgovori na pitanje kako mu funkcioniše pozitronski mozak, ili šta je to molekulski ventil. Ne bi, čak, imao ideju ni da tako nešto postoji, niti bi naučnici, koji bi se oslonili samo na njegovo mišljenje, išta postigli.
<BR>&nbsp;&nbsp;&nbsp;&nbsp;&nbsp;Sovjeti poseduju tehniku kojom mogu da izazovu nastanak polja. O tome ne znamo ništa, niti nam Morison u tom pogledu može pomoći. Može se desiti da postoji izvestan objavljeni materijal o tome, materijal preuranjeno objavljen, pre svesti o tome da je na pomolu strahovito važan pronalazak. Slično se već jednom dogodilo, dvadesetih godina prošlog veka, kada je jedan naučni rad o nuklearnoj fisiji prodro u javnost pre nego što se ustanovilo da je stvar morala biti tajna. Ipak, mislim da Sovjeti nisu učinili istu grešku sa minijaturizacijom. Niti smo mi, pak, špijunažom uspeli da dođemo do bilo kakvih podataka. A u visokim stručnim krugovima, tamo u Sovjetskom Savezu, nema naših ljudi.
<BR>&nbsp;&nbsp;&nbsp;&nbsp;&nbsp;Konsultovaću se još sa svojim kolegama, ali objektivno gledano, dr Morisone, bojim se da je vaša avantura u Sovjetskom Savezu, koliko god značajna i opasna bila, praktično beskorisna, uz izuzetak vašeg neopozivog stanovišta da je minijaturizacija moguća. Žao mi je, gospodine Rodano, ali, nikakve koristi."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;90.
<BR>&nbsp;&nbsp;&nbsp;&nbsp;&nbsp;Morison nije menjao izraz lica tokom Frajarovog izlaganja. On dosu sebi još malo kafe, pažljivo dodade krema i mirno je ispi.
<BR>&nbsp;&nbsp;&nbsp;&nbsp;&nbsp;"Mislim da strahovito grešte Frajare", reče on.
<BR>&nbsp;&nbsp;&nbsp;&nbsp;&nbsp;"Hoćete li, možda da kažete da znate nešto više o nastajanju minijaturizovanog polja? Upravo ste rekli da..."
<BR>&nbsp;&nbsp;&nbsp;&nbsp;&nbsp;"Ono što mislim, Frajare, uopšte nema veze sa minijaturizacijom. Međutim, tesno je vezano za moj rad. Sovjeti su me odveli u Maljenkigrad i u Groto kako bih, pomoću svoje mašine pokušao da odgonetnem Šapirovljeve misli. To nam nije uspelo, što i nije za čuđenje, imajući u vidu da je čovek bio u komi i vrlo blizu izdahnuća. S druge strane, Šapirov, koji je imao jedan od najbriljantnijih umova u poslednje vreme u naučnom svetu, pošto je pročitao neke tekstove o mojoj mašini, proglasio ju je svojevrsnom 'relejnom stanicom'. To se pokazalo ispravnim."
<BR>&nbsp;&nbsp;&nbsp;&nbsp;&nbsp;"Relejna stanica?" Frajarovo lice poprimi izraz zbunjenosti, ali i odbijanja. "Šta to znači?"
<BR>&nbsp;&nbsp;&nbsp;&nbsp;&nbsp;"Umesto da detektuje Šapirovljeve misli, moj programirani kompjuter se u neuronima ponašao kao relej, prenosno sredstvo između putnika u brodu."
<BR>&nbsp;&nbsp;&nbsp;&nbsp;&nbsp;Frajar odmah pokaza prezir:
<BR>&nbsp;&nbsp;&nbsp;&nbsp;&nbsp;"Hoćete reći da ste smislili telepatski aparat?"
<BR>&nbsp;&nbsp;&nbsp;&nbsp;&nbsp;"Upravo tako. Prvi put sam se uverio u to kada sam postao svestan intenzivnih ljubavnih emocija i seksualnih požuda za mladom ženom koja mi je bila saputnik. Prirodno, pretpostavio sam da je u pitanju moje lično osećanje, jer u pitanju je bila izuzetno zgodna žena. Ipak, nisam bio svestan prisustva ikakvih racionalnih osećanja. Tek u nekoliko narednih navrata, shvatio sam da u stvari primam misli koje je odašiljao moj kolega sa broda, jedan mlađi čovek. On i mlada žena nisu bili u dobrim odnosima, ali je među njima bilo strasti."
<BR>&nbsp;&nbsp;&nbsp;&nbsp;&nbsp;Frajar se nasmeši uz odobravanje.
<BR>&nbsp;&nbsp;&nbsp;&nbsp;&nbsp;"Jeste li sigurni da ste, na brodu, bili u mogućnosti da ispravno protumačite te misli? Na kraju krajeva, bili ste napeti. Jeste li primali slične utiske i od te dame?"
<BR>&nbsp;&nbsp;&nbsp;&nbsp;&nbsp;"Ne. Mladić i ja smo izmenili misli nekoliko puta, potpuno nenamerno. Kada sam ja pomislio na ženu i dvoje dece, na svoju porodicu, i on je pomislio na ženu i dvoje dece. Kada sam se našao izgubljen u ćeliji, on je primio moje panične, odaslane misli. Pogrešno je zaključio da prima Šapirovljev očaj, Šapirovljevo beznađe kroz moju mašinu koja je ostala sa mnom kada sam bio van broda i izgubljen, ali to su bila moja osećanja, a ne Šapirovljeva. Međutim, mladić nije razmenjivao misli ni sa kim drugim na brodu. Dalje, i dve žene, članovi posade, mogle su međusobno razmenjivati misli. Kada su se njih dve upinjale da odgonetnu Šapirovljeve misli, otkrivale su slične stvari, osećanja, reči, naravno, jedna od druge. To taj mladić i ja nismo mogli."
<BR>&nbsp;&nbsp;&nbsp;&nbsp;&nbsp;"Znači, polne razlike?" upita s nevericom Frajar.
<BR>&nbsp;&nbsp;&nbsp;&nbsp;&nbsp;"Ne baš. Pilot broda, muškarac, nije primao ništa. Niti od žena, niti od drugih muškaraca. Izuzev u jednom slučaju, kada je izgledalo kao da je i on sam primio poruku, mada ne bih mogao reći od koga. Moje mišljenje je da postoje različiti tipovi mozga, kao što, na primer, postoje različite krvne grupe. Tipova verovatno ima tek nekoliko. Telepatska komunikacija najlakša je između mozgova koji pripadaju istom tipu."
<BR>&nbsp;&nbsp;&nbsp;&nbsp;&nbsp;Rodano upade, blagim glasom:
<BR>&nbsp;&nbsp;&nbsp;&nbsp;&nbsp;"Da, doktore, ali čak i da je tako, šta s tim?"
<BR>&nbsp;&nbsp;&nbsp;&nbsp;&nbsp;"Dopustite da objasnim. Već godinama radim na tome da objasnim i identifikujem područje, delove ljudskog mozga koji su od presudnog značaja za apstraktno mišljenje; međutim, nisam u tome imao mnogo uspeha. Povremeno bih, tek, uspeo da nazrem sliku, ali nikada nisam uspeo da to valjano objasnim ni sebi samome ni drugima. Pomišljao sam da slika dolazi od životinje na čijem sam mozgu eksperimentisao, no sada podozrevam da sam, u stvari, primao te misli onda kada sam bio u blizini drugog ljudskog bića, koje je emitovalo neku emociju ili neku duboku misao. To nikada nisam primetio. Greška je u celosti moja.
<BR>&nbsp;&nbsp;&nbsp;&nbsp;&nbsp;Bez obzira na to, bio sam izložen opštem neprihvatanju, neverici, pa čak i ismevanju od strane svojih kolega, tako da se nisam usuđivao da krenem s tim u javnost. Uprkos tome, i dalje sam prepravljao i usavršavao svoj program, pokušavajući da ga fokusiram i izoštrim. Isto tako, ni te modifikacije nisu bile objavljivane. Onda se dogodilo da kročim u Šapirovljev krvotok, držeći u rukama spravu koja se, više nego ikada ranije, ponašala kao telepatski relej. I sad, kada je moj tvrdoglavi um konačno uspeo da shvati šta je izumeo, znaće kako da taj program usavrši do maksimuma. U to sam siguran."
<BR>&nbsp;&nbsp;&nbsp;&nbsp;&nbsp;"Da budemo otvoreni, Morisone", pripomenu Frajar. "Vi, zapravo, kažete kako će rezultat vašeg fantastičnog putovanja u Šapirovljevo telo biti taj što ćete moći da tako prepravite svoj program da nam omogući telepatiju?"
<BR>&nbsp;&nbsp;&nbsp;&nbsp;&nbsp;"Do izvesne granice, da."
<BR>&nbsp;&nbsp;&nbsp;&nbsp;&nbsp;"To bi bila neverovatno velika stvar, ako uspete to i da prikažete." Skepticizam iz Frajarovog glasa nije iščezavao.
<BR>&nbsp;&nbsp;&nbsp;&nbsp;&nbsp;"Biće to mnogo neverovatnija stvar nego što vi i slutite", odvrati Morison zajedljivo. "Verujem da znate da teleskopi, optički ili radio teleskopi, mogu biti sastavljeni iz raznih delova, rasutih na vrlo širokom području. Ali ako ih međusobno objedinjuje kompjuter, mogu da dejstvuju poput jednog jedinstvenog teleskopa, i to mnogo većeg no što bi teleskop iz jednog komada to ikada mogao biti."
<BR>&nbsp;&nbsp;&nbsp;&nbsp;&nbsp;"Da. Ali šta s tim?"
<BR>&nbsp;&nbsp;&nbsp;&nbsp;&nbsp;"Pominjem to radi analogije. Ubeđen sam da ću moći da postignem nešto slično, u vezi sa mozgom. Kada bismo, na primer, šestoro ljudi objedinili putem telepatije, šest mozgova bi se u tom slučaju ponašali kao jedan veliki mozak, koji bi daleko prevazilazio inteligenciju i kapacitet čak i natprosečnog ljudskog mozga. Pomislite samo na prednosti u nauci i tehnologiji do kojih bi se na taj način moglo doći, kao i prednosti u drugim područjima ljudskog delovanja. Mogli bismo, bez opasnosti od genetskog inžinjeringa, i bez dugotrajnog upliva evolucije, da stvorimo mentalnog supermena."
<BR>&nbsp;&nbsp;&nbsp;&nbsp;&nbsp;"Zanimljivo, pod pretpostavkom da je tačno", odvrati Frajar, zagolican, ali ne i ubeđen.
<BR>&nbsp;&nbsp;&nbsp;&nbsp;&nbsp;"Postoji, međutim, još jedna stvar", nastavi Morison. "Ja sam svoje eksperimente izvodio na životinjama, postavljajući vodove iz mog kompjutera neposredno u njihov mozak. To je bilo, a sada vidim da je i moralo biti, više nego nedovoljno. Bez obzira na to koliko da unapredimo taj metod, rezultat bi uvek bio tek grubi telepatski sistem. Ono, međutim, što je zbilja potrebno jeste sledeće: treba ući u mozak, i postaviti, precizno, pretprogramirani kompjuter u sam neuron, gde će se ovaj ponašati kao relej. U tom slučaju će telepatski proces biti verovatno pojačan i izoštren."
<BR>&nbsp;&nbsp;&nbsp;&nbsp;&nbsp;"A sirota osoba", upade Frajar, "kojoj na taj način oštetite mozak, ima da eksplodira kada se ta vaša sprava deminijaturizuje?"
<BR>&nbsp;&nbsp;&nbsp;&nbsp;&nbsp;"Životinjsi mozak nam je, ipak, manje dragocen od ljudskog", odvrati Morison žustro, "i osim toga, manje složen. Ima manje neurona, koji su, takođe, manje zamršeno povezani. Ipak, jedan izolovani neuron u, recimo, mozgu zeca, ne mora biti u značajnoj meri slabijeg kvaliteta nego jedan ljudski neuron. A kao relej se može koristiti i sonda."
<BR>&nbsp;&nbsp;&nbsp;&nbsp;&nbsp;"Pa", umeša se Rodano, "kada bi američki umovi zajednički radili na tome, mogli bi, eventualno, otkriti i tajnu minijaturizacije, možda, čak, i preteći Sovjete i prvi pronaći vezu između Plankove konstante i brzine svetlosti."
<BR>&nbsp;&nbsp;&nbsp;&nbsp;&nbsp;"Da", prihvati Morison, pun entuzijazma, "a jedan sovjetski naučnik, Jurij Konjev, mladić s kojim sam izmenjivao misli u brodu, verovatno je već došao do istog zaključka. To je, upravo, bio razlog zbog koga je tako žestoko pokušavao da me zadrži, kao i moj program, i da ga stavi na raspolaganje sovjetskoj vladi. Ali sada, bez mene, i bez mog kompjutera, teško da će moći da se snađe i uspe da iskopira moj program. U najmanju ruku, u pitanju su godine. Jer, to ipak nije polje u kome on najbolje pliva."
<BR>&nbsp;&nbsp;&nbsp;&nbsp;&nbsp;"Nastavite", ohrabri ga Rodano. "Mislim da u tome ima smisla."
<BR>&nbsp;&nbsp;&nbsp;&nbsp;&nbsp;"Eto, takva je situacija u ovom trenutku", zaključi Morison. "Sada imamo nešto što bi se moglo nazvati grubim predoblikom telepatije. Čak i bez minijaturizacije, moglo bi se dogoditi da Sovjete ostavimo za sobom, ali možda i ne. Bez minijaturizacije ili bez otkrića dovoljno preciznog kompjuterskog programa postavljenog u životinjski neuron, kao relej, ne možemo biti sigurni da ćemo išta postići.
<BR>&nbsp;&nbsp;&nbsp;&nbsp;&nbsp;Sovjeti, s druge strane, imaju predoblik minijaturizacije. Logičnim nastavkom svojih istraživanja, oni bi mogli 'ukrotiti' Plankovu konstantu i teoriju relativnosti i učiniti minijaturizaciju funkcionalnom, ali za to će im možda biti potrebno veoma mnogo vremena.
<BR>&nbsp;&nbsp;&nbsp;&nbsp;&nbsp;Dakle, mi imamo telepatiju, ali ne i minijaturizaciju; oni, pak, imaju minijaturizaciju, ali ne i telepatiju. I mi i oni mogli bismo pobediti, ali posle dugotrajnih muka. Nacija koja pobedi na raspolaganju će imati neograničenu brzinu putovanja i dobiće celu Vaseljenu, kao na dlanu. Nacija koja izgubi nestaje, ili nestaju njene institucije. Bilo bi, za nas, dobro da dobijemo trku, ali mogli bi je dobiti i oni. Bilo kako bilo, ta trka može značiti slom dobrog odnosa dveju generacija i kraj primirja, i može dovesti do potpunog, uništavajućeg sukoba.
<BR>&nbsp;&nbsp;&nbsp;&nbsp;&nbsp;S druge strane, ako su i Sovjeti, kao i, pretpostavljam, mi sami, spremni da sarađuju, da se objedine telepatija i minijaturizacija, da se, dakle, minijaturizuje jedna relejna stanica i smesti u živi neuron, zajedno bismo, i to u vrlo kratkom roku, dostigli mogućnost antigravitacije i neograničene brzine. Vaseljena bi pripala i Sjedinjenim Državama i Sovjetskom Savezu. Zapravo čitavoj planeti, čitavom čovečanstvu.
<BR>&nbsp;&nbsp;&nbsp;&nbsp;&nbsp;Pa, zašto da ne, gospodo? Niko ne bi izgubio. A svi bi dobili."
<BR>&nbsp;&nbsp;&nbsp;&nbsp;&nbsp;Frajar i Rodano su ga začuđeno posmatrali. Posle izvesnog vremena, Frajar se nakašlja i reče:
<BR>&nbsp;&nbsp;&nbsp;&nbsp;&nbsp;"To dobro zvuči, pod pretpostavkom da vi imate telepatiju."
<BR>&nbsp;&nbsp;&nbsp;&nbsp;&nbsp;"Imate li vremena da saslušate objašnjenje."
<BR>&nbsp;&nbsp;&nbsp;&nbsp;&nbsp;"Imam vremena koliko god hoćete", odgovori ovaj.
<BR>&nbsp;&nbsp;&nbsp;&nbsp;&nbsp;Za to je bilo neophodno nekoliko narednih časova. Morison se, na kraju, zavali u naslonjaču i reče:
<BR>&nbsp;&nbsp;&nbsp;&nbsp;&nbsp;"Skoro je vreme večeri. Sada znam da vi, pa i drugi isto tako, kao prvo i jedino, želite da ispitate istinitost mojih reči, postavljajući nekakav sistem koji će dokazati praktičnost telepatije, što bi me, recimo, učinilo vrlo zauzetim, možda i do kraja života. Međutim, jedino što mi je sada neophodno..."
<BR>&nbsp;&nbsp;&nbsp;&nbsp;&nbsp;"Jeste, šta?" upita Rodano.
<BR>&nbsp;&nbsp;&nbsp;&nbsp;&nbsp;"Malo odmora, za početak. Molim vas. Prošao sam kroz mnogo toga. Dajte mi dvadeset četiri časa, recimo do večere sutra uveče, pustite me da jedem, čitam, razmišljam, odmaram se i spavam. Samo jedan dan, i onda ću vam biti na raspolaganju."
<BR>&nbsp;&nbsp;&nbsp;&nbsp;&nbsp;"Sasvim razumno", prihvati Rodano ustajući. "Mislim da ću moći da vam to i omogućim. Naredni dan je vaš. Uživajte u njemu što više možete. Jer, kasnije, nećete imati toliko vremena za sebe. Osim toga, molim vas da se pomirite sa činjenicom da ste od ovog trenutka najbolje čuvana osoba u Americi, računajući tu i samog predsednika."
<BR>&nbsp;&nbsp;&nbsp;&nbsp;&nbsp;"Odlično", složi se Morison. "Dopustite mi sada da večeram."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;91.
<BR>&nbsp;&nbsp;&nbsp;&nbsp;&nbsp;Rodano i Frajar su upravo završili svoju večeru. Bio je to neuobičajno tih obed, u jednoj izdvojenoj i dobro čuvanoj sobi.
<BR>&nbsp;&nbsp;&nbsp;&nbsp;&nbsp;Rodano prvi progovori.
<BR>&nbsp;&nbsp;&nbsp;&nbsp;&nbsp;"Recite mi, doktore Frajar, mislite li da Morison ima pravo kada govori o toj svojoj telepatiji?"
<BR>&nbsp;&nbsp;&nbsp;&nbsp;&nbsp;Frajar uzdahnu i oprezno reče:
<BR>&nbsp;&nbsp;&nbsp;&nbsp;&nbsp;"Moraću da se konsultujem sa nekim svojim kolegama, koje su obaveštenije od mene po pitanju mozga. Ipak, osećam da je u pravu. U najmanju ruku, vrlo je ubedljiv. Ali imam i ja jedno pitanje za vas."
<BR>&nbsp;&nbsp;&nbsp;&nbsp;&nbsp;"Kažite."
<BR>&nbsp;&nbsp;&nbsp;&nbsp;&nbsp;"Da li mislite da je Morison u pravu kada pominje neophodnost saradnje između Sjedinjenih Država i Sovjetskog Saveza?"
<BR>&nbsp;&nbsp;&nbsp;&nbsp;&nbsp;Duga, duga pauza. A onda, stiže i odgovor.
<BR>&nbsp;&nbsp;&nbsp;&nbsp;&nbsp;"Da. Mislim da je i u tome u pravu. Naravno, biće gužve sa svih strana, ali mislim da ne smemo rizikovati da nas Sovjeti definitivno preteknu. To bi se desilo naočigled svih. Moraće da bude tako."
<BR>&nbsp;&nbsp;&nbsp;&nbsp;&nbsp;"A Sovjeti? Kako će se oni ponašati?"
<BR>&nbsp;&nbsp;&nbsp;&nbsp;&nbsp;"Identično. Ni oni ne vole da rizikuju. Osim toga, ostatak sveta će ubrzo prokljuviti o čemu je, zapravo, reč, i biće vrlo glasan u svojim zahtevima da se očuva mir i ne započinje novi hladni rat. Biće nam potrebno još vremena, ali mislim da će saradnja jednom biti postavljena na čvrste temelje."
<BR>&nbsp;&nbsp;&nbsp;&nbsp;&nbsp;Rodano još jednom zavrte glavom i dodade:
<BR>&nbsp;&nbsp;&nbsp;&nbsp;&nbsp;"Ali znate li, profesore, šta me u svemu ovome najviše čudi?"
<BR>&nbsp;&nbsp;&nbsp;&nbsp;&nbsp;"Pre me zanima šta vas u svoj ovoj zavrzlami najmanje čudi."
<BR>&nbsp;&nbsp;&nbsp;&nbsp;&nbsp;"Ne znam, ali najčudnije je sledeće: Morisona sam sreo, upoznao, prošle nedelje, popodne. Nagovarao sam ga da pođe u Sovjetski Savez. Tom prilikom sam se grdno razočarao. Učinilo mi se da je on čovek-nula, kukavica, slabić, pa čak i neko ko ne ispoljava bogzna kakvu bistrinu i na svom stručnom polju. Činilo mi se da će se pokazati apsolutno nekorisnim. Činilo mi se kao da ga šaljem pravo u smrt. I sećam se, pomislio sam: 'Bože, zgrešio sam.' To isto mislim i sada. On je ništavko, i pravo je čudo što se živ vratio, verovatno zahvaljujući drugima. Pa ipak..."
<BR>&nbsp;&nbsp;&nbsp;&nbsp;&nbsp;"Pa ipak, šta?"
<BR>&nbsp;&nbsp;&nbsp;&nbsp;&nbsp;"Pa ipak se vratio, načinio sjajno naučno otkriće, pokrenuo proces u kome će morati da budu angažovane obe supersile, i to verovatno, protiv svoje volje. I povrh svega, učinio je sebe najznačajnijim, i kada ovo objavimo, verovatno i najčuvenijim naučnikom na svetu. Možda i svih vremena.
<BR>&nbsp;&nbsp;&nbsp;&nbsp;&nbsp;Razorio je, zapravo, politički sistem planete, i začeo novi, ili makar, pokrenuo proces. I sve je to učinio u razdoblju od prošlonedeljnog popodneva do, evo, ovog subotnjeg popodneva. To je, dakle, učinio za šest dana. Nekako mi je hladno oko srca kada pomislim na to.
<BR>&nbsp;&nbsp;&nbsp;&nbsp;&nbsp;Frajar se zavali u sedište i stade glasno da se smeje.
<BR>&nbsp;&nbsp;&nbsp;&nbsp;&nbsp;"Još je strašnije nego što mislite. Jer on planira da sedmi dan iskoristi za odmor."
</TD></TR></TABLE>
</CENTER>
</BODY>
</HTML>
