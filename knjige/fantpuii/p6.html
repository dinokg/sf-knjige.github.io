<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KOMA
<P>&nbsp;&nbsp;&nbsp;&nbsp;&nbsp;Život je prijatan. Smrt je mirna. Obrnuta varijanta bi bila problematična.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dežnjev senior
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;19.
<BR>&nbsp;&nbsp;&nbsp;&nbsp;&nbsp;"Ovo je moj sopstveni delić Grotoa", reče Natalija Boranova.
<BR>&nbsp;&nbsp;&nbsp;&nbsp;&nbsp;Ona utonu u prilično pohabanu naslonjaču koja, mislio je Morison, mora da se baš savršeno prilagodila obliku njenog tela tokom svih ovih godina. On sede u drugu stolicu, manju i jednostavniju, čije je sedište, prekriveno satenskom presvlakom, zapravo bilo mnogo manje udobno no što je na oko delovalo. On se obazre oko sebe, osetivši odjednom snažnu potrebu za svojim domom. Tačnije, bilo je nečega u prostoriji što ga je podsećalo na njegovu vlastitu radnu odaju. Bio je tu i kompjuter, sa velikim ekranom, znatno 'kitnjastijeg' oblika nego njegov, Sovjeti su uopšte, u pogledu dizajna, težili nekim loknastim oblicima. No, Morison brzo odagna tu misao od sebe.
<BR>&nbsp;&nbsp;&nbsp;&nbsp;&nbsp;Osećaj sličnosti sa njegovim kabinetom bio je prouzrokovan verovatno i zbog prisutnih, neurednih gomila štampanog materijala i njihovog uvek istog, karakterističnog mirisa knjiga i filmovanih kaseta. Morison pokuša da pročita naslov jedne od knjiga, ali bila je udaljena i prilično istrošenog izgleda (knjige uvek izgledaju prastare, čak i kada su sasvim nove). Učini mu se da raspoznaje engleske reči, što ga i nije mnogo iznenadilo. I biblioteka njegove sopstvene laboratorije posedovala je nekoliko ruskih klasičnih dela koja su mu, pored ostalog, služila i za povremeno 'podmazivanje' jezičkog znanja.
<BR>&nbsp;&nbsp;&nbsp;&nbsp;&nbsp;"Ovde smo sasvim sami", reče Boranova. Niko nas neće ni čuti, ni uznemiravati. Kasnije ovde možemo da donesemo i ručak."
<BR>&nbsp;&nbsp;&nbsp;&nbsp;&nbsp;"Vrlo ste ljubazni." Morison se potrudi da ovo ne zazvuči ironično.
<BR>&nbsp;&nbsp;&nbsp;&nbsp;&nbsp;Boranova to shvati sasvim ozbiljno.
<BR>&nbsp;&nbsp;&nbsp;&nbsp;&nbsp;"Ništa, ništa. A sada, dr Morisone, moram vam reći da nisam uspela a da ne primetim da ste Arkadij i vi počeli da se oslovljavate sa 'ti'. On je, doduše, ipak donekle prosta osoba, i prilično predvidljivog ponašanja. Uprkos tome, i uprkos svim okolnostima koje su vas dovele ovamo, pitam vas još jednom, jeste li raspoloženi da i naš odnos poprimi manje formalne oblike?"
<BR>&nbsp;&nbsp;&nbsp;&nbsp;&nbsp;Morison oklevajući odgovori:
<BR>&nbsp;&nbsp;&nbsp;&nbsp;&nbsp;"Pa dobro, možete me zvati Albert. No to će biti samo po dogovoru, bez tračka ikakvog suvišnog prijateljstva sa moje strane. Ne želim da odagnam sećanje na način na koji sam doveden ovamo."
<BR>&nbsp;&nbsp;&nbsp;&nbsp;&nbsp;Boranova pročisti grlo.
<BR>&nbsp;&nbsp;&nbsp;&nbsp;&nbsp;"Ipak, pokušala sam da te ubedim da dođeš po svojoj sopstvenoj volji. Cela stvar ne bi otišla dalje od toga da nam zbilja ne gori toliko pod nogama."
<BR>&nbsp;&nbsp;&nbsp;&nbsp;&nbsp;"Ako vam je zbilja krivo zbog svega, onda me pošaljite nazad u Sjedinjene Države. Pošaljite me odmah sada, i u tom ću slučaju zaboraviti celu ovu avanturu i neću se žaliti svojoj vladi."
<BR>&nbsp;&nbsp;&nbsp;&nbsp;&nbsp;Boranova lagano zatrese glavom.
<BR>&nbsp;&nbsp;&nbsp;&nbsp;&nbsp;"Znaš i sam da je to nemoguće. I dalje nam gori pod nogama. Videćeš to uskoro i sam. U međuvremenu, Alberte, hajde da porazgovaramo, otvoreno, kao članovi ogromne i jedinstvene naučne porodice, čija važnost prevazilazi i nacionalne probleme i druge veštačke tvorevine napravljene da ljude otuđe jedne od drugih. Mislim da si do sada već prihvatio minijaturizaciju kao realnost."
<BR>&nbsp;&nbsp;&nbsp;&nbsp;&nbsp;"Pa, primoran sam na to." Morison gotovo tužno zatrese glavom.
<BR>&nbsp;&nbsp;&nbsp;&nbsp;&nbsp;"I jesi li uočio problem sa kojim smo suočeni?"
<BR>&nbsp;&nbsp;&nbsp;&nbsp;&nbsp;"Da. Utrošak energije je ogroman."
<BR>&nbsp;&nbsp;&nbsp;&nbsp;&nbsp;"Zamisli, na primer, kada bismo energiju dobijali mnogo jeftinije. Zamisli da, recimo, prilikom procesa jednostavno ubacimo šteker u kućište i ne potrošimo više energije no što bi nam, na primer, bilo potrebno da zagrejemo pećnicu."
<BR>&nbsp;&nbsp;&nbsp;&nbsp;&nbsp;"Znam, znam. No, očigledno je da je to nemoguće. Ili makar vaši naučnici nisu za to sposobni. Čemu onda tolika tajnovitost? Zašto onda, ne razglasite dokle ste u istraživanjima stigli i jednostavno ne sačekate na moguće prilive drugih članova 'jedinstvene naučne porodice'? Tajnovitost samo doprinosi jednom tumačenju: a to je da Sovjetski Savez ima nameru da minijaturizaciju upotrebi u vojne svrhe, u oružje dovoljno moćno da razori obostrano razumevanje koje je dovelo do mira i saradnje u svetu tokom poslednje dve generecije."
<BR>&nbsp;&nbsp;&nbsp;&nbsp;&nbsp;"Nisi u pravu. Sovjetski Savez nema nameru da uspostavi hegemoniju nad ostatkom sveta."
<BR>&nbsp;&nbsp;&nbsp;&nbsp;&nbsp;"Nadam se da govoriš istinu. No, ako je tajnovitost iz nekog razloga potrebna, razumljivo je da će se svi ostali pitati u čemu je stvar i treba li se pripremati na uzvraćanje mogućeg udarca."
<BR>&nbsp;&nbsp;&nbsp;&nbsp;&nbsp;"Hoćeš reći da Sjedinjene Države nemaju svojih tajni?"
<BR>&nbsp;&nbsp;&nbsp;&nbsp;&nbsp;"Nemam pojma. Američka vlada ne nalazi za shodno da mi se poverava. Ako ih i ima, što je vrlo verovatno, onda ne odobravam ni to. Ima li tolike potrebe za tajnovitošću? Šta znači to da vi usavršavate minijaturizaciju, ili mi, ili u duetu, ili što se toga tiče, Afrikanci? Mi, Amerikanci izmislili smo avion i telefon. Vi imate i jedno i drugo. Prvi smo dospeli do Meseca, ali vi danas imate ravnopravan udeo u svemirskim istraživanjima. Vi ste, nasuprot tome, prvi rešili problem fuzione moći i prvi izgradili solarnu stanicu u svemiru, mi danas koristimo i jednu i drugu blagodet."
<BR>&nbsp;&nbsp;&nbsp;&nbsp;&nbsp;"Potpuno je tačno sve što kažeš", odvrati Boranova. "No, bez obzira na to, već čitav vek ceo svet smatra (štaviše, uveren je) da Američka tehnologija prevazilazi sovjetsku. To nas sve vreme razdražuje i bilo bi izuzetno poželjno da se prevrat izvrši upravo takvim revolucionarnim otkrićem kakvo je minijaturizacija."
<BR>&nbsp;&nbsp;&nbsp;&nbsp;&nbsp;"A šta ćemo sa jedinstvenom naučnom porodicom koju pominješ? Jesi li ti, u stvari, samo Sovjetski naučnik ili i član te porodice?"
<BR>&nbsp;&nbsp;&nbsp;&nbsp;&nbsp;"I jedno i drugo", ljutnu se Boranova. "Da je to stvar samo moje odluke, možda bih se i rešila da sva otkrića prenesem u svet. Ipak, ja ne donosim odluke. To čini moja vlada, a moje je da poštujem njene odluke. Suštinski, ni kod vas, u Americi, nema razlike, niti nam vaša američka nadobudnost i izigravanje superiornosti dopušta da se ponašamo drugačije."
<BR>&nbsp;&nbsp;&nbsp;&nbsp;&nbsp;"Ali zar onda poziv jednog američkog naučnika u pomoć ne predststavlja trn u oku vašoj sujeti?"
<BR>&nbsp;&nbsp;&nbsp;&nbsp;&nbsp;"Da, to ostavlja pomalo kiseo ukus u ustima. No, to će Amerikancima dati osećaj da su imali udela u poduhvatu, što ćemo, Alberte, prihvatiti i mi sami. Što se toga tiče, ti ćeš, Alberte, pokazati da si dobar Amerikanac i zadržati odličnu reputaciju ukoliko nam pomogneš."
<BR>&nbsp;&nbsp;&nbsp;&nbsp;&nbsp;"Znači, mito?" Morison se gorko nasmeja.
<BR>&nbsp;&nbsp;&nbsp;&nbsp;&nbsp;"Ako to tako tumačiš", Boranova slegnu ramenima, "ja ti sigurno neću reći 'nemoj'. Hajde, pokušaj da sebe primoraš da razgovaramo prijateljskije. Videćemo šta će se iz toga izroditi."
<BR>&nbsp;&nbsp;&nbsp;&nbsp;&nbsp;"Reci mi onda nešto. Sada, kada priznajem da verujem u minijaturizaciju, reci mi, makar ukratko, fizičke zakone i mogućnosti pod kojima se proces može odvijati. Zanima me."
<BR>&nbsp;&nbsp;&nbsp;&nbsp;&nbsp;"Nemoj se praviti naivnim, Alberte. Opasno bi bilo, za tebe samog, da saznaš previše. Kako da te onda pustimo da se vratiš u svoju zemlju? Pored toga, iako mogu da upravljam procesom, ni ja ne znam šta je sve potrebno da bi se on učinio mogućim. U suprotnom, sovjetska vlada teško da bi rizikovala da me pošalje u Sjedinjene Države."
<BR>&nbsp;&nbsp;&nbsp;&nbsp;&nbsp;"Misliš, neko bi te kidnapovao, kao što ste vi mene? Misliš li da se u Americi mogu dogoditi takve stvari?"
<BR>&nbsp;&nbsp;&nbsp;&nbsp;&nbsp;"Jasno da mogu. Pitanje je samo važnosti i motivacije."
<BR>&nbsp;&nbsp;&nbsp;&nbsp;&nbsp;"Dobro, a ko onda zna osnove minijaturizacije?"
<BR>&nbsp;&nbsp;&nbsp;&nbsp;&nbsp;"Nije ni to nešto što bi ti morao znati. No, nešto ti ipak mogu reći: Pjotr Šapirov jedan je od takvih."
<BR>&nbsp;&nbsp;&nbsp;&nbsp;&nbsp;"Pit ludak", nasmeja se Morison. "Nisam čak ni iznenađen."
<BR>&nbsp;&nbsp;&nbsp;&nbsp;&nbsp;"Ne bi ni trebalo da budeš. Kad kažeš 'ludak' nadam se da se šališ. Pjotr je bio prvi koji je na svetlost dana izneo racionalne osnove minijaturizacije. Naravno", ona poprimi zamišljeni izraz, "moguće je da takvo nešto zahteva i određen stepen 'ludila" ili u najmanju ruku, sasvim jedinstvenog načina razmišljanja. Osim toga, Šapirov je prvi otkrio i mogućnost postizanja minijaturizacije uz minimalan utrošak energije."
<BR>&nbsp;&nbsp;&nbsp;&nbsp;&nbsp;"Kako? Izmenom energije deminijaturizacije u energiju elektromagnetnog polja."
<BR>&nbsp;&nbsp;&nbsp;&nbsp;&nbsp;Boranova iskrivi lice.
<BR>&nbsp;&nbsp;&nbsp;&nbsp;&nbsp;"Samo sam ti dala primer. Šapirovljev metod je znatno suptilniji."
<BR>&nbsp;&nbsp;&nbsp;&nbsp;&nbsp;"Možeš li mi to objasniti?"
<BR>&nbsp;&nbsp;&nbsp;&nbsp;&nbsp;"Samo ovlaš. Šapirov naglašava da, što se tiče dva glavna aspekta teorije Univerzuma - kvantitativnog i relativističkog - oba zavise od konstanti koje postavljaju određene granice. U kvantnoj teoriji to je Plankova konstanta, koja je veoma malena, ali ipak, ne na nuli. U teoriji relativnosti to je brzina svetlosti, ogromna, ali ne i beskonačna. Plankova konstanta postavlja donju granicu veličine prenosa energije, a brzina svetlosti gornju granicu brzine prenosa informacija. Šapirov, dalje, iznosi da su te dve konstante međusobno povezane. Drugim rečima, ukoliko se Plankova konstanta smanji na nulu, brzina svetosti bi postala beskonačna."
<BR>&nbsp;&nbsp;&nbsp;&nbsp;&nbsp;"Što bi svemir učinilo malim", dodade Morison.
<BR>&nbsp;&nbsp;&nbsp;&nbsp;&nbsp;"Da", klimne Boranova. "Prema Šapirovu, ogromna količina energije koju utrošimo prilikom procesa potiče otuda što se vrednosti ne kreću u paru, na obrnuto srazmerni način, to jest, Plankova konstanta je smanjena, ali se brzina svetlosti ne povećava. Kada bi bilo drugačije, energija bi tokom minijaturizacije plovila od konstante brzine svetlosti ka Plankovoj konstanti, i u suprotnom smeru tokom deminijaturizacije, što bi dalje značilo da se brzina svetlosti povećava tokom minijaturizacije i smanjuje tokom deminijaturizacije. Efikasnost bi bila stoprocentna. Vrlo malo energije bilo bi utrošeno za minijaturizaciju a uvećanje bi moglo trajati veoma kratko."
<BR>&nbsp;&nbsp;&nbsp;&nbsp;&nbsp;"A zna li Šapirov kako će to postići?"
<BR>&nbsp;&nbsp;&nbsp;&nbsp;&nbsp;"Rekao je da zna."
<BR>&nbsp;&nbsp;&nbsp;&nbsp;&nbsp;"Rekao? Zašto u prošlom vremenu? Je li se u međuvremenu predomislio?"
<BR>&nbsp;&nbsp;&nbsp;&nbsp;&nbsp;"Ne baš."
<BR>&nbsp;&nbsp;&nbsp;&nbsp;&nbsp;"Pa, kako onda?"
<BR>&nbsp;&nbsp;&nbsp;&nbsp;&nbsp;Boranova ne odgovori odmah.
<BR>&nbsp;&nbsp;&nbsp;&nbsp;&nbsp;"Alberte", poče ona skoro molećlivim glasom, "ne trči pred rudu. Hoću da i sam razmišljaš. Znaš da je minijaturizacija moguća. Znaš kako se odvija, mada ne sasvim na najpraktičniji način. Znaš da to može značiti novu epohu i znaš da nije namenjena destruktivnim svrhama bilo koje vrste. Čim se uverimo da je sovjetska tehnologija povratila snagu u utakmici i povela, što je neophodno iz psiholoških razloga koje sam ti vrlo iskreno izložila, sigurna sam da će minijaturizacija biti dostupna svima, širom globusa."
<BR>&nbsp;&nbsp;&nbsp;&nbsp;&nbsp;"Zbilja, Natalija? A da li bi ti, ili tvoj narod imali poverenja u Ameriku, da je kojim slučajem situacija obrnuta?"
<BR>&nbsp;&nbsp;&nbsp;&nbsp;&nbsp;"Poverenja!" Boranova duboko uzdahnu. "Poverenje nije lako steći. Loša strana ljudskog karaktera u osnovi je ta što smo navikli da u drugima vidimo samo najgore. Ipak, poverenje mora početi da se gradi od jedne tačke, u suprotnom će se sva naša, ionako labava saradnja potpuno srušiti, i bićemo ponovo u dvadesetom veku sa svim njegovim užasima. Pošto je Amerika duboko uverena da je snažnija i tehnološki naprednija nacija, nije li onda u redu da ona prva pokuša da ima poverenja u onog drugog."
<BR>&nbsp;&nbsp;&nbsp;&nbsp;&nbsp;Morison samo raširi ruke.
<BR>&nbsp;&nbsp;&nbsp;&nbsp;&nbsp;"Na to ne mogu da ti odgovorim. Ja sam jedinka i nisam karakterističan uzorak Amerikanca."
<BR>&nbsp;&nbsp;&nbsp;&nbsp;&nbsp;"Kao jedinka i možeš da nam pomogneš, jer znaš da svojoj zemlji nećeš nauditi."
<BR>&nbsp;&nbsp;&nbsp;&nbsp;&nbsp;"Ni to ne mogu da znam, jer jedino što u zamenu dobijam jeste tvoja časna reč, a ni ti ne možeš zastupati sav svoj narod, kao ni ja svoj. No, sve to nije toliko bitno, Natalija. Čak i kad bih to želeo svim srcem, kako mogu da učinim da minijaturizacija postane isplativa i efikasna, kada ne znam gotovo ništa o njoj?"
<BR>&nbsp;&nbsp;&nbsp;&nbsp;&nbsp;"Samo imaj strpljenja. Još malo pa ćemo ručati. Dežnjev i Kalinjina će uskoro biti gotovi sa vraćanjem Katinjke u prvobitno stanje i onda će nam se pridružiti, zajedno sa još jednom osobom sa kojom se moraš upoznati. A onda ću te, posle ručka, odvesti da vidiš Šapirova."
<BR>&nbsp;&nbsp;&nbsp;&nbsp;&nbsp;"Nisam sasvim siguran da će biti lako, Natalija. Maločas si mi rekla da bi za mene bilo opasno da se susretnem sa bilo kojom osobom koja zna sve o minijaturizaciji. Možda bih mogao saznati više nego što je neophodno i rizikovati svoj povratak u Sjedinjene Države. Zašto bih se tome izlagao?"
<BR>&nbsp;&nbsp;&nbsp;&nbsp;&nbsp;"Šapirov je izuzetak, odgovori Boranova tužno. Sigurna sam da ćeš to shvatiti čim ga budeš upaznao, a shvatićeš, konačno, i zašto smo se obratili baš tebi."
<BR>&nbsp;&nbsp;&nbsp;&nbsp;&nbsp;"U to nikada neću biti siguran", odgovori Morison s istom onom nevericom s kojom je do nedavno gledao na minijaturizaciju uopšte.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;20.
<BR>&nbsp;&nbsp;&nbsp;&nbsp;&nbsp;Ručak je bio poslužen u sobi čiji su zidovi i tavanica ponovo fluorescentno svetlucali. Boranova je očito bila ponosna na taj izum, te Morison ne htede da joj saopšti kako je Amerika prepuna elektroluminoscentnih prostora. Niti je hteo da učini sarkastičnu primedbu povodom malog, kitnjasto dekorisanog lustera na sredini tavanice, pored sveg svetla koje je dolazilo od zidova. Ipak, iako sijalice nisu uticale na osvetljenost sobe, činile su da prostor deluje životnije.
<BR>&nbsp;&nbsp;&nbsp;&nbsp;&nbsp;Kao što je Boranova i najavila, pridružio im se i peti čovek, predstavljen kao Jurij Konjev.
<BR>&nbsp;&nbsp;&nbsp;&nbsp;&nbsp;"Neurofizičar kao i ti, Alberte", reče ona.
<BR>&nbsp;&nbsp;&nbsp;&nbsp;&nbsp;Konjev, zgodan i tamnoput čovek u srednim tridesetim godinama, uneo je zbilja dosta topline u atmosferu.
<BR>&nbsp;&nbsp;&nbsp;&nbsp;&nbsp;"Izuzetno mi je drago što smo se upoznali", reče on, rukujući se srdačno i radoznalo, rekavši to na zavidnom engleskom, sa snažnim prizvukom Američkog načina govora."
<BR>&nbsp;&nbsp;&nbsp;&nbsp;&nbsp;"Bili ste u Sjedinjenim Državama, čini mi se", reče Morison na engleskom.
<BR>&nbsp;&nbsp;&nbsp;&nbsp;&nbsp;"Da, dve godine sam radio na svom diplomskom pri Harvardskom univerzitetu. To mi je dalo izvrsnu mogućnost da vežbam svoj engleski."
<BR>&nbsp;&nbsp;&nbsp;&nbsp;&nbsp;"To vam sada neće biti od koristi", dobaci Boranova na ruskom, "budući da dr Morison vrlo dobro govori ruski. Pustićemo ga onda da ga još poboljša, zar ne, Jurij?"
<BR>&nbsp;&nbsp;&nbsp;&nbsp;&nbsp;"Naravno", odvrati Konjev na ruskom.
<BR>&nbsp;&nbsp;&nbsp;&nbsp;&nbsp;Morison je gotovo smetnuo sa uma činjenicu da su se nalazili ispod nivoa zemlje. U odaji nije bilo prozora, što nije bilo ništa neobično čak ni za kancelarije na višim spratovima.
<BR>&nbsp;&nbsp;&nbsp;&nbsp;&nbsp;Obed nije baš bio takav da bi neko zbog njega sekao vene; Arkadij Dežnjev je žvakao s tihom usresređenošću, a Sofija Kalinjina kao da je bila duhom odsutna. Morison je hvatao njene povremene poglede, te primeti da na Konjeva nije obraćala ni mrvicu pažnje. Boranova ih je sve nadgledala, no govorila je vrlo malo. Kao da joj je bilo drago što je štafetu mogla da prepusti Juriju.
<BR>&nbsp;&nbsp;&nbsp;&nbsp;&nbsp;"Doktore Morison, moram vam reći da vaš rad pomno pratim", reče Konjev.
<BR>&nbsp;&nbsp;&nbsp;&nbsp;&nbsp;Morison, koje je halapljivo gutao tanku čorbu od kupusa, nasmeši mu se ljubazno preko stola. Bio je to prvi kompliment njegovom radu, nasuprot njihovom, otkako se nalazi u Sovjetskom Savezu.
<BR>&nbsp;&nbsp;&nbsp;&nbsp;&nbsp;"Hvala vam na interesovanju. No, Natalija i Arkadij su sa mnom na ti, te mi se čini da ću imati teškoća da razmišljam kako se kome obraćam. Hajde da se svi jedni drugima obraćamo sa 'ti', za ovo kratko vreme koliko će nam preostati do mog odlaska."
<BR>&nbsp;&nbsp;&nbsp;&nbsp;&nbsp;"Pomozi nam", reče Boranova tihim glasom, "i to će zbilja biti kratko vreme."
<BR>&nbsp;&nbsp;&nbsp;&nbsp;&nbsp;"Bezuslovno", odgovori Morison isto tako tiho, "pošto zaista žudim da se vratim."
<BR>&nbsp;&nbsp;&nbsp;&nbsp;&nbsp;Konjev pogura razgovor, progovorivši normalnim glasom:
<BR>&nbsp;&nbsp;&nbsp;&nbsp;&nbsp;"No, moram da primetim, Alberte, da nigde nisam nikoga sreo ko se slaže sa tvojim stavovima."
<BR>&nbsp;&nbsp;&nbsp;&nbsp;&nbsp;"To su mi već rekli neurofizičari u mojoj zemlji", procedi Morison kroz zube.
<BR>&nbsp;&nbsp;&nbsp;&nbsp;&nbsp;"Ali zbog čega je tako? Akademik Šapirov je izuzetno zainteresovan za tvoja zapažanja i tvrdi da si u pravu, bar delimično."
<BR>&nbsp;&nbsp;&nbsp;&nbsp;&nbsp;"Ali Šapirov nije neurofizičar."
<BR>&nbsp;&nbsp;&nbsp;&nbsp;&nbsp;"Nije, ali ima izuzetan osećaj da napipa, ili oseti, pravu stvar. Nikada ga nisam čuo kako kaže 'čini mi se da je to ispravno' a da se to kasnije zbilja nije ispostavilo ispravnim, bar delimično. On kaže da si ti, verovatno, na izvrsnom putu da ustanoviš odličnu, kako on kaže, relejnu stanicu."
<BR>&nbsp;&nbsp;&nbsp;&nbsp;&nbsp;"Relejnu stanicu? Ne znam na šta misli."
<BR>&nbsp;&nbsp;&nbsp;&nbsp;&nbsp;"To je jednom rekao u mom prisustvu. Neka njegova lična misao, rekao bih." On se prodorno zagleda u Morisona, kao da od njega očekuje rešenje zagonetke.
<BR>&nbsp;&nbsp;&nbsp;&nbsp;&nbsp;Morison, međutim, samo sleže ramenima.
<BR>&nbsp;&nbsp;&nbsp;&nbsp;&nbsp;"Sve što sam učinio jeste da sam ustanovio novi način cefalne analize moždanih talasa i, pri tom, istraživanje suzio na specifičan segment neuronske mreže koji je odgovoran za kreativno mišljenje."
<BR>&nbsp;&nbsp;&nbsp;&nbsp;&nbsp;"Mislim da si tu, Alberte, malo preveliki optimista. Nisam ubeđen da takva, posebna mreža, zbilja postoji."
<BR>&nbsp;&nbsp;&nbsp;&nbsp;&nbsp;"Moji rezultati to prilično jasno pokazuju."
<BR>&nbsp;&nbsp;&nbsp;&nbsp;&nbsp;"Kod pasa i majmuna, da. Međutim, nije sigurno koliko možemo biti uvereni da se isto odnosi i na znatno složeniju strukturu ljudskog mozga."
<BR>&nbsp;&nbsp;&nbsp;&nbsp;&nbsp;"Priznajem da nisam radio sa ljudskim materijalom. No, pažljivo sam analizirao ljudske moždane talase i ti rezultati su u najmanju ruku saglasni sa hipotezom koju sam izneo."
<BR>&nbsp;&nbsp;&nbsp;&nbsp;&nbsp;"To je ono što se ne da proveriti, i što ni tvoje američke kolege nisu u stanju."
<BR>&nbsp;&nbsp;&nbsp;&nbsp;&nbsp;Morison opet sleže ramenima.
<BR>&nbsp;&nbsp;&nbsp;&nbsp;&nbsp;"Precizna analiza moždanih talasa je đavolski komplikovana stvar, pre svega u kvantitativnom smislu. Osim mene, niko nije tome posvetio tolike godine."
<BR>&nbsp;&nbsp;&nbsp;&nbsp;&nbsp;"Niti iko poseduje specijalnu kompjuterizovanu opremu. Ti si, čini mi se, sam sastavio program potreban za analizu moždanih talasa?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"I razložio ga, u literaturi?"
<BR>&nbsp;&nbsp;&nbsp;&nbsp;&nbsp;"Razume se. Da sam postigao uspeh koristeći program koji je tajna za sve osim za mene samog, on ne bi značio ništa. Ko bi, bez adekvatnog programa, mogao da proveri i potvrdi moje rezultate?"
<BR>&nbsp;&nbsp;&nbsp;&nbsp;&nbsp;"Ipak, čuo sam, na Međunarodnom skupu neurofizičara u Briselu prošle godine, da neprestano usavršavaš taj program i da se žališ na nedostatak potvrde vrednosti svog rada, koji proizilazi iz toga što si u stanju da upotrebiš samo programiranje koje ne uključuje Furijeovu analizu do dovoljne osetljivosti."
<BR>&nbsp;&nbsp;&nbsp;&nbsp;&nbsp;"Nije, nije tako, Jurij. Naprotiv. Menjao sam program od vremena do vremena, ali sam, istovremeno, svaku modifikaciju detaljno obrazložio i prikazao u Tehnologiji neurofizike. Pokušao sam da to objavim i u Američkom neurofizičkom žurnalu, međutim, oni već nekoliko godina odbijaju da objave moje tekstove. To što svi čitaju ANŽ i što ne prate drugu literaturu nije moja greška."
<BR>&nbsp;&nbsp;&nbsp;&nbsp;&nbsp;"A opet..." Konjev zastade i namršti se u nedoumici. "Ne znam da li to uopšte da kažem, jer to može biti još jedna u nizu tvojih briga."
<BR>&nbsp;&nbsp;&nbsp;&nbsp;&nbsp;"Hajde, hrabro. Naučio sam da primam sve vrste primedbi, neprijateljske, sarkastične, čak i samilosne. Već sam oguglao. A propos, baš je dobro ovo pile na kijevski način."
<BR>&nbsp;&nbsp;&nbsp;&nbsp;&nbsp;"To je ručak za goste, promrmlja Kalinjina, skoro bez daha. Suviše je masno, loše za figuru."
<BR>&nbsp;&nbsp;&nbsp;&nbsp;&nbsp;"Ha!" nasmeja se Dežnjev glasno. "Loše za figuru! Tipično američka primedba, koja na ruskom ne znači ništa. Kao što je govorio moj otac: 'Telo zna šta mu treba. Zbog toga neke stvarčice i jesu ukusne.'"
<BR>&nbsp;&nbsp;&nbsp;&nbsp;&nbsp;Kalinjina gotovo sa prezirom sklopi oči.
<BR>&nbsp;&nbsp;&nbsp;&nbsp;&nbsp;"Recept za samoubistvo", dodade ona.
<BR>&nbsp;&nbsp;&nbsp;&nbsp;&nbsp;Morisonu pade u uči da Konjev ni jednog trenutka, pa ni sada, nije pogledao put Kalinjine.
<BR>&nbsp;&nbsp;&nbsp;&nbsp;&nbsp;"Šta si ono hteo da kažeš, Jurij? Nešto što bi me zabrinulo, tako si rekao."
<BR>&nbsp;&nbsp;&nbsp;&nbsp;&nbsp;"Pa, evo. Je li tačno da si ti, Alberte, praktično dao svoj program jednom kolegi i da on, upisavši ga u svoj komjuter, nije uspeo da dođe do tvojih rezultata?"
<BR>&nbsp;&nbsp;&nbsp;&nbsp;&nbsp;"Sumnjaš li da taj tip laže?"
<BR>&nbsp;&nbsp;&nbsp;&nbsp;&nbsp;"Ne, ne zbilja. Samo mi se čini da su zapažanja toliko delikatna, da bilo kakav pokušaj koji uključuje sumnju u njihovu tačnost neminovno vodi u neuspeh."
<BR>&nbsp;&nbsp;&nbsp;&nbsp;&nbsp;"Sasvim je moguće", složi se Morison. "I to su mi već rekli, nekoliko puta. Ja, međutim, ne mislim tako."
<BR>&nbsp;&nbsp;&nbsp;&nbsp;&nbsp;"Još jedan trač", zaključi Konjev. "Mrzim da to ponavljam, ali mi se čini da je užasno važno. Jesi li ti zbilja tvrdio da si osetio tuđe misli prilikom analize moždanih talasa."
<BR>&nbsp;&nbsp;&nbsp;&nbsp;&nbsp;Morison odlučno zavrte glavom.
<BR>&nbsp;&nbsp;&nbsp;&nbsp;&nbsp;"To nikada nisam objavio. To sam rekao nekom kolegi, jednom ili dvaput. Ili tačnije, pomenuo sam da mi se katkad pričinjava da me obuzimaju nekakve strane misli dok vršim analizu. Nisam čak siguran ni da li su to tuđe misli, koje su u rezonzanci sa mojima, ili naprosto, moje sopstvene misli."
<BR>&nbsp;&nbsp;&nbsp;&nbsp;&nbsp;"A takva rezonantnost, je li ona zbilja moguća?"
<BR>&nbsp;&nbsp;&nbsp;&nbsp;&nbsp;"Pretpostavljam. Moždani talasi emituju mala, slabašna elektromagnetna polja."
<BR>&nbsp;&nbsp;&nbsp;&nbsp;&nbsp;"Ah! Znači, to je ono na šta je Šapirov mislio kada je upotrebio izraz 'relejna stanica'! Moždani talasi uvek emituju kolebljiva elektromagnetna polja, uz analizu ili bez nje. Vi ne možete osetiti rezonancu, ako je to rezonanca, misli nekoga s kim ste u običnom kontaktu, ma koliko mu misli bile intenzivne. Ali možete, ukoliko usredsređeno istražujete moždane talase, uz programirani kompjuter. Kompjuter se tada, po svoj prilici ponaša kao relejna stanica, uveličavajući ili pojačavajući talase svog izvora, i projektujući ih u vaš um."
<BR>&nbsp;&nbsp;&nbsp;&nbsp;&nbsp;"Za to nemam nikakvog dokaza, osim svojih povremenih bledih utisaka. A oni, ipak, nisu dovoljni."
<BR>&nbsp;&nbsp;&nbsp;&nbsp;&nbsp;"Možda i mogu biti. Ljudski mozak je daleko savršenija naprava od bilo čega sličnog što smo do sada upoznali."
<BR>&nbsp;&nbsp;&nbsp;&nbsp;&nbsp;"A delfini?" upade Dežnjev kroz puna usta.
<BR>&nbsp;&nbsp;&nbsp;&nbsp;&nbsp;"Izvikano", odmah odvrati Konjev. "Oni su odista inteligentni, no njihovi mozgovi su preokupirani tananim pokretima koje zahteva boravak u vodi, tako da nisu u mogućnosti da razviju apstraktno mišljenje specifično za ljude."
<BR>&nbsp;&nbsp;&nbsp;&nbsp;&nbsp;"Delfine nisam nikada proučavao", primeti Morison nezainteresovano.
<BR>&nbsp;&nbsp;&nbsp;&nbsp;&nbsp;"Ma, nema to veze", reče Konjev pomalo nestrpljivo. "Radije se koncentriši na to da tvoj kompjuter, pravilno programiran, možda može da glumi relejnu stanicu koja prenosi misli iz analiziranog mozga ka tvom sopstvenom. Ako je to moguće, Alberte, onda si nam zbilja potreban ti i niko drugi na svetu."
<BR>&nbsp;&nbsp;&nbsp;&nbsp;&nbsp;Morison naglo ustade i namršti se.
<BR>&nbsp;&nbsp;&nbsp;&nbsp;&nbsp;"Čak i da uspem da uhvatim tuđu misao uz pomoć kompjutera, što nikada nisam uspeo i što, zapravo, poričem, kakve to veze ima sa minijaturizacijom?"
<BR>&nbsp;&nbsp;&nbsp;&nbsp;&nbsp;Boranova takođe ustade i pogleda na sat.
<BR>&nbsp;&nbsp;&nbsp;&nbsp;&nbsp;"Vreme je, reče ona. Idemo da vidimo Šapirova."
<BR>&nbsp;&nbsp;&nbsp;&nbsp;&nbsp;"Šta god on rekao, ništa mi neće značiti."
<BR>&nbsp;&nbsp;&nbsp;&nbsp;&nbsp;"Otkrićeš, ubrzo", napomenu Boranova, metalnog glasa, "da ti on neće ništa reći, ali da će ipak biti dovoljno ubedljiv."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;21.
<BR>&nbsp;&nbsp;&nbsp;&nbsp;&nbsp;Morison je za sada dosta dobro uspevao da sačuva živce. Na kraju krajeva, Rusi su se prema njemu ponašali kao prema gostu, i kada bi samo zaboravio na to na koji način je doveden ovamo, ne bi imao ni na šta bitno da se požali.
<BR>&nbsp;&nbsp;&nbsp;&nbsp;&nbsp;Ali na šta ciljaju? Boranova ga je, ponaosob, upoznala redom sa Dežnjevim, pa sa Kalinjinom, i sada sa Konjevom iz potpuno nepoznatih razloga. Neprekidno je slušao kako je potreban i potreban, a niko mu nije objasnio zbog čega. Evo, sada se i Konjev pokazao nepristupačnim.
<BR>&nbsp;&nbsp;&nbsp;&nbsp;&nbsp;I sada idu da vide Šapirova. To mora biti, konačno, to dugo čekano visoko ce. Na kraju krajeva, Šapirov se zaista, kao oblak, nadvijao nad svim događajima još od njegovog prvog susreta sa Boranovom, pre dva dana, na konferenciji. On je bio taj koji je izumeo minijaturizaciju, onaj koji je u vezu doveo Plankovu konstantu i brzinu svetlosti, onaj koji je cenio Morisonov rad, i konačno, onaj koji je napravio primedbu o relejnoj stanici, što je doprinelo da se Konjev uveri kako je on, Morison, jedini na svetu koji im može priskočiti u pomoć.
<BR>&nbsp;&nbsp;&nbsp;&nbsp;&nbsp;Sada je ostalo još da se odupre navaljivanjima i argumentima najkrupnije ribe. Pa, ako bude istrajan, šta će Rusi učiniti kada sva navaljivanja i svi argumenti ostanu bezuspešni?
<BR>&nbsp;&nbsp;&nbsp;&nbsp;&nbsp;Pretnje silom? Mučenje?
<BR>&nbsp;&nbsp;&nbsp;&nbsp;&nbsp;Ispiranje mozga?
<BR>&nbsp;&nbsp;&nbsp;&nbsp;&nbsp;Morison klonu. Nije smeo toliko da se kocka i tvrdi da neće. Treba da ih ubedi da ne može. To je, činilo se bilo razumno stanovište. Kako može neurofizika, i njegov dubiozan, neprihvaćen rad, imati ikakve veze sa minijaturizacijom?
<BR>&nbsp;&nbsp;&nbsp;&nbsp;&nbsp;Kako to da oni sami nisu uviđali tako jednostavnu stvar? Zašto su se svi pretvarali da je moguće da neko kao on, ko do pre četrdeset osam časova nije ni pomislio na minijaturizaciju, može učiniti nešto za njih, njih stručnjake u struci, a da oni to ne mogu sami da izvedu, kako bi pomogli sebi samima?
<BR>&nbsp;&nbsp;&nbsp;&nbsp;&nbsp;Dugo su već hodali hodnicima i, izgubljen u mislima, Morison ni ne primeti da nisu svi na broju.
<BR>&nbsp;&nbsp;&nbsp;&nbsp;&nbsp;"A gde su ostali?" upita on.
<BR>&nbsp;&nbsp;&nbsp;&nbsp;&nbsp;"Imaju posla", odgovori Boranova. "Nemamo čitavu večnost na raspolaganju."
<BR>&nbsp;&nbsp;&nbsp;&nbsp;&nbsp;Morison nervozno coknu jezikom. Ovi ljudi baš nisu razgovorljivi. Niko se ne rasipa obaveštenjima. Uvek kroz stisnute zube. Dugovečna ruska odlika, ili možda navika stečena radom na projektu gde čak i naučnici imaju naočnjake za sve osim za svoje neposredne dužnosti.
<BR>&nbsp;&nbsp;&nbsp;&nbsp;&nbsp;Uzimaju li ga za tipično američki proizvod? Ništa nije učinio što bi ga prikazalo u takvoj svetlosti. Zapravo, on je zbilja bio specijalista suženog polja delovanja, koji je malo toga znao van svog gazdinstva. A to je upravo rak-rana moderne nauke, pomisli on.
<BR>&nbsp;&nbsp;&nbsp;&nbsp;&nbsp;Opet uđoše u lift, primeti od odsutno, i ubrzo se nađoše na drugom spratu. Osvrnuvši se oko sebe, on ugleda poznati dekor, koji je uvek prevazilazio nacionalne podeljenosti.
<BR>&nbsp;&nbsp;&nbsp;&nbsp;&nbsp;"Šta je ovo, medicinski sektor?" upita on.
<BR>&nbsp;&nbsp;&nbsp;&nbsp;&nbsp;"Bolnica", odgovori Boranova. "Groto je sveobuhvatan naučni kompleks."
<BR>&nbsp;&nbsp;&nbsp;&nbsp;&nbsp;"A zašto smo došli ovamo? Da li ću ja..." On zastade, odjednom ophrvan grozom od glave do pete. Hoće li biti drogiran, ili će, nekim još suptilnijim načinom biti učinjen pogodnijim za saradnju?
<BR>&nbsp;&nbsp;&nbsp;&nbsp;&nbsp;Boranova krenu napred, okrenu se i ponovo dođe do njega.
<BR>&nbsp;&nbsp;&nbsp;&nbsp;&nbsp;"Dobro, šta te sada plaši?" upita ona ljutito.
<BR>&nbsp;&nbsp;&nbsp;&nbsp;&nbsp;Morison oseti stid. Jesu li njegove emocije baš svakome toliko vidljive?
<BR>&nbsp;&nbsp;&nbsp;&nbsp;&nbsp;"Ništa me ne plaši", promumla on. "Samo mi je dosta beskonačnog hodanja."
<BR>&nbsp;&nbsp;&nbsp;&nbsp;&nbsp;"Otkud je ovo beskonačno hodanje? Lepo sam ti rekla da idemo da vidimo Pjotra Šapirova. Idemo do njega. Hajde, još samo nikoliko koraka."
<BR>&nbsp;&nbsp;&nbsp;&nbsp;&nbsp;Trenutak potom zaokrenuše i Boranova ga povede prema prozoru.
<BR>&nbsp;&nbsp;&nbsp;&nbsp;&nbsp;On stade uz nju i pogleda. Bila je to neka soba i u njoj se nalazilo nekoliko ljudi. Bila su tu i četiri kreveta, ali je samo jedan bio zauzet, i okružen opremom koja mu nije bila poznata. Bilo je tu nekih cevi i staklarije, i Morison prebroja prisutne - najmanje dvanaestak ljudi, verovatno doktora, sestara i medicinskih tehničara.
<BR>&nbsp;&nbsp;&nbsp;&nbsp;&nbsp;"Ovo je akademik Šapirov", reče Boranova.
<BR>&nbsp;&nbsp;&nbsp;&nbsp;&nbsp;"Koji?" upita Morison, zagledajući u lica ljudi, pokušavajući da se priseti lica iz davnog susreta.
<BR>&nbsp;&nbsp;&nbsp;&nbsp;&nbsp;"Onaj u krevetu."
<BR>&nbsp;&nbsp;&nbsp;&nbsp;&nbsp;"U krevetu? Šta mu je?"
<BR>&nbsp;&nbsp;&nbsp;&nbsp;&nbsp;"Mnogo toga. U komi je. Već mesec dana. Sumnjamo da će se ikada povratiti."
<BR>&nbsp;&nbsp;&nbsp;&nbsp;&nbsp;"Užasno mi je žao. Zato ste ga i pominjali, tokom ručka, u prošlom vremenu."
<BR>&nbsp;&nbsp;&nbsp;&nbsp;&nbsp;"Da. Šapirov, onaj kojeg znamo, u prošlom je vremenu. Osim..."
<BR>&nbsp;&nbsp;&nbsp;&nbsp;&nbsp;"Osim, ako se oporavi? Upravo ste rekli da su mu šanse slabe."
<BR>&nbsp;&nbsp;&nbsp;&nbsp;&nbsp;"To je tačno. Ali njegov mozak još nije mrtav. Oštećen da, pošto je u komi, ali nije mrtav. Konjev, koji prati vaš rad, misli da je jedan deo njegove nervne mreže u centru za mišljenje ostao netaknut."
<BR>&nbsp;&nbsp;&nbsp;&nbsp;&nbsp;"Aha", reče Morison, "počinjem da shvatam. Što mi to niste odmah rekli? Da ste me tim povodom otvoreno konsultovali moglo se desiti da ovamo dođem redovnom avionskom linijom, dobrovoljno. S druge strane, pretpostavimo da pogledam njegovo cerebralno funkcionisanje i kažem vam: 'Da, Jurij Konjev je u pravu.' Šta bi vam to značilo?"
<BR>&nbsp;&nbsp;&nbsp;&nbsp;&nbsp;"To nam, zbilja, ne bi značilo ništa. Ipak, još ne počinjete da shvatate. A dok ne shvatite problem sami, ja vam ga ne mogu objašnjavati. Znate li, ili makar pretpostavljate li šta je pokopano tu, u još živim ćelijama Šapirovljevog mozga?"
<BR>&nbsp;&nbsp;&nbsp;&nbsp;&nbsp;"Verovatno njegove misli."
<BR>&nbsp;&nbsp;&nbsp;&nbsp;&nbsp;"Naročito one koje znaju u kakvoj su vezi Plankova konstanta i brzina svetlosti. Misli koje znaju kako će se minijaturizacija učiniti efikasnom, praktičnom, i ne toliko zahtevnom u pogledu utroška energije. Uz te misli, pokopana je i mogućnost da se ovoj planeti pruži tehnika koja će napraviti revoluciju u nauci i tehnologijI, i društvu, mnogo veću nego što je to učinio izum tranzistorskih kola. Možda će jedino otkriće vatre ostati značajnije od ovog. Ko će to znati?"
<BR>&nbsp;&nbsp;&nbsp;&nbsp;&nbsp;"Jesi li sasvim sigurna da ne dramatizuješ stvar?"
<BR>&nbsp;&nbsp;&nbsp;&nbsp;&nbsp;"Nije to u pitanju, Alberte. Shvataš li, u stvari, da je minijaturizacija nužno povezana sa beskonačnim povećenjem brzine svetlosti? To jest, ako je tako, onda jedan brod, dovoljno minijaturizovan, može biti poslat na bilo koji kraj univerzuma uporedivo većom brzinom od brzine svetlosti. Neće nam biti potrebna putovanja brža od svetlosti. Svetlost će biti dovoljno brza. I neće nam biti potrebna ni antigravitacija, jer će minijaturizovan brod imati masu gotovo ravnu nuli."
<BR>&nbsp;&nbsp;&nbsp;&nbsp;&nbsp;"Ne mogu u to da verujem."
<BR>&nbsp;&nbsp;&nbsp;&nbsp;&nbsp;"Nisi verovao ni u minijaturizaciju."
<BR>&nbsp;&nbsp;&nbsp;&nbsp;&nbsp;"Hoću reći, ne mogu da verujem da je rešenje zagonetke zaključano u mozgu jednog jedinog čoveka. I drugi će doći do toga. Ako ne sada, onda možda sledeće godine. Ili recimo, naredne decenije."
<BR>&nbsp;&nbsp;&nbsp;&nbsp;&nbsp;"Lako je čekati, Alberte, kada ti se ne žuri. Nevolja je, međutim, u tome što nemamo na raspologanju sledeću deceniju, čak ni narednu godinu. Groto, koji vidiš svuda oko sebe, Sovjetski Savez košta koliko i ratovanje na frontu srednje veličine. Svaki put kada se latimo minijaturizacije, čak i kada je u pitanju tek Katinjka, mi potrošimo energiju jednaku potrošnji velegrada u toku jednog jedinog dana! Već sada, vladini ljudi počinju da se dure zbog troškova, a naučnici koji ne razumeju vrednost minijaturizacije ili su ljubomorni, ili sebični, već vrište kako čitava Sovjetska nauka gladuje zbog Grotoa. Ako ne iznađemo sredstvo koje će štediti energiju, i to je vrrrrlo štedeti, ovo mesto će biti sravnjeno sa zemljom."
<BR>&nbsp;&nbsp;&nbsp;&nbsp;&nbsp;"Ali Natalija, ako objavite ono što znate o minijaturizaciji, i to učinite dostupnim Međunarodnom društvu za unapređenje nauke, nebrojeni će naučnici uposliti svoje umove i nećeš dugo čekati pre nego što se neko javi sa rešenjem kako usaglasiti Plankovu konstantu i brzinu svetlosi."
<BR>&nbsp;&nbsp;&nbsp;&nbsp;&nbsp;"Da", prihvati Boranova. "Možda će onda srećni dobitnik biti Amerikanac, ili Francuz ili Nigerijac ili Urugvajac. Trenutno, znanje je u glavi jednog Sovjeta i to je kredit koji nećemo dati."
<BR>&nbsp;&nbsp;&nbsp;&nbsp;&nbsp;"Šta je bilo Natalija, sa ogromnom naučnom porodicom? Ne seci je u komade."
<BR>&nbsp;&nbsp;&nbsp;&nbsp;&nbsp;"Potpuno bi drugačije govorio kada bi, na primer, neki Amerikanac bio na ivici otkrića i kada bi bio zamoljen, ili primoran, da učiniš nešto što bi lovorov venac stavilo na našu glavu. Sećaš li se Američkog odgovora na prvi Sovjetski veštački satelit lansiran u orbitu?"
<BR>&nbsp;&nbsp;&nbsp;&nbsp;&nbsp;"Od tada smo dosta uznapredovali."
<BR>&nbsp;&nbsp;&nbsp;&nbsp;&nbsp;"Da, ali tek jedan kilometar, ne deset. Svet još nije toliko homogen. Nacionalni ponos je još poprilično razvijen."
<BR>&nbsp;&nbsp;&nbsp;&nbsp;&nbsp;"Utoliko gore po svet. Ako nismo jedinstveni, i ako je nacionalni ponos nešto što treba da postane trajno obeležje, zašto bih se ja, lično, lišio svog nacionalnog ponosa? Kao Amerikanca, šta me se tiče što Rusima otkriće izmiče pod nogama?"
<BR>&nbsp;&nbsp;&nbsp;&nbsp;&nbsp;"Od tebe samo tražim da shvatiš koliko je to nama važno. Stavi se, za trenutak, na naše mesto i pomisli koliko smo očajni što ne možemo da dopremo do nečega što nam je pred nosom, i što jedan od naših, štaviše, već zna."
<BR>&nbsp;&nbsp;&nbsp;&nbsp;&nbsp;"U redu, Natalija", prihvati Morison. "To razumem. Ne odobravam, ali razumem. A sada me slušaj, vrlo pažljivo, molim te. Sada, kada razumem, šta želite da učinim?"
<BR>&nbsp;&nbsp;&nbsp;&nbsp;&nbsp;"Želimo", reče Boranova, ne bez napora, "da nam pomogneš da pronađemo šta kriju Šapirovljeve misli, njegove i dalje žive i postojeće misli."
<BR>&nbsp;&nbsp;&nbsp;&nbsp;&nbsp;"Ali kako? Ne postoji ništa u mojoj teoriji što bi to priznalo mogućim. Čak i ako se prizna da postoje mreže misli i ako se moždani talasi mogu do u tančine analizirati, čak i da ubedim samog sebe da povremeno imam osećaj prisustva stranih misli, što je možda istinito, a možda i nije, i dalje ne vidim način kako da proučimo moždane talase u toj meri da bismo ih pretvorili u prave misli!"
<BR>&nbsp;&nbsp;&nbsp;&nbsp;&nbsp;"Čak ni ako si u stanju da, detaljno, analiziraš moždane talase jedne jedine nervne ćelije, kao dela mreže misli?"
<BR>&nbsp;&nbsp;&nbsp;&nbsp;&nbsp;"Ne mogu da se u toj meri ograničim na samo jednu ćeliju."
<BR>&nbsp;&nbsp;&nbsp;&nbsp;&nbsp;"Zaboravljaš. Možeš biti minijaturizovan, i naći se u toj jednoj jedinoj nervnoj ćeliji."
<BR>&nbsp;&nbsp;&nbsp;&nbsp;&nbsp;Morison se zagleda u nju osećajući kako u njemu navire osećaj bolesnog straha. Ona je već pomenula nešto slično, onda kada su se sreli po prvi put; no, njegov um je to odbacio kao besmislicu, zastrašujuću, ali ipak besmislicu, jer je bio uveren da je minijaturizacija sama po sebi besmislena. Izgleda da se ipak ispostavilo da nije, i užas je sada delovao kao narkotik.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;22.
<BR>&nbsp;&nbsp;&nbsp;&nbsp;&nbsp;Morison ni tada, a ni kasnije, nije uspeo da se jasno priseti šta se, zapravo, dogodilo. Nije mu se čak ni sve pomračilo pred očima - kao da je, u stvari, gledao kroz mutna, neprilagođena sočiva.
<BR>&nbsp;&nbsp;&nbsp;&nbsp;&nbsp;Prvo racionalno sećanje, kako leži na kauču u malenoj kancelariji i Boranova koja ga odozdo posmatra, a do nje i ono drugo troje, Dežnjev, Kalinjina i Konjev. Oni su, ipak, stajali nekako izvan fokusa.
<BR>&nbsp;&nbsp;&nbsp;&nbsp;&nbsp;Morison pokuša da se uspravi, no Konjev se približi i stavi mu ruku na rame.
<BR>&nbsp;&nbsp;&nbsp;&nbsp;&nbsp;"Molim te, Alberte, odmori se malo. Prikupi najpre snagu."
<BR>&nbsp;&nbsp;&nbsp;&nbsp;&nbsp;Morison je šarao pogledom od jednog do drugog. Shvatao je da mu je pozlilo, ali se nije sećao neposrednog povoda.
<BR>&nbsp;&nbsp;&nbsp;&nbsp;&nbsp;"Šta se dogodilo? Kako... kako sam dospeo ovde?" On se ponovo obazre po prostoriji. Ne, ovde još nije bio. Kroz prozor je mogao da vidi čoveka u bolničkom krevetu.
<BR>&nbsp;&nbsp;&nbsp;&nbsp;&nbsp;"Jesam li se onesvestio?" upita on, gotovo dirnut.
<BR>&nbsp;&nbsp;&nbsp;&nbsp;&nbsp;"Zapravo, ne", odgovori Boranova. "Izvesno vreme nisi bio baš sasvim pri sebi. Kao da si pretrpeo šok."
<BR>&nbsp;&nbsp;&nbsp;&nbsp;&nbsp;Morison se odjednom seti. Ponovo, ovog puta upornije, pokuša da se uspravi i odgurnu Konjevljevu brižnu ruku. Uspeo je, i sada je sedeo, podupirući se rukama sa obe strane.
<BR>&nbsp;&nbsp;&nbsp;&nbsp;&nbsp;"Sećam se. Rekla si da ću biti minijaturizovan. Šta mi se onda dogodilo?"
<BR>&nbsp;&nbsp;&nbsp;&nbsp;&nbsp;"Zanjihao si se i izgubio ravnotežu. Stavili smo te u nosiljku i dovukli ovamo. Nisi delovao kao neko kome je neophodna lekarska pomoć, više kao da su ti potrebni odmor i oporavak."
<BR>&nbsp;&nbsp;&nbsp;&nbsp;&nbsp;"Nikakvi lekovi?" Morison žurno baci pogled na svoje ruke, kao da je očekivao da kroz pamučne rukave ugleda ubode igle.
<BR>&nbsp;&nbsp;&nbsp;&nbsp;&nbsp;"Nikakvi", uveravam te.
<BR>&nbsp;&nbsp;&nbsp;&nbsp;&nbsp;"Jesam li rekao bilo šta pre no što sam... onemoćao?"
<BR>&nbsp;&nbsp;&nbsp;&nbsp;&nbsp;"Ni reči."
<BR>&nbsp;&nbsp;&nbsp;&nbsp;&nbsp;"Onda ću vam sada odgovoriti. Neću biti minijaturizovan. Je li to jasno?"
<BR>&nbsp;&nbsp;&nbsp;&nbsp;&nbsp;"Jasno je da tako kažeš."
<BR>&nbsp;&nbsp;&nbsp;&nbsp;&nbsp;Dežnjev sede na kauč pored Morisona, ruku zauzetih držanjem jedne pune boce i jedne prazne čaše.
<BR>&nbsp;&nbsp;&nbsp;&nbsp;&nbsp;"Ovo će ti biti potrebno", reče on i napuni čašu do pola.
<BR>&nbsp;&nbsp;&nbsp;&nbsp;&nbsp;"Šta je to?" upita Morison uz gest odbijanja.
<BR>&nbsp;&nbsp;&nbsp;&nbsp;&nbsp;"Votka", odgovori Dežnjev. "Nije lek, ali je lekovita."
<BR>&nbsp;&nbsp;&nbsp;&nbsp;&nbsp;"Ja uopšte ne pijem."
<BR>&nbsp;&nbsp;&nbsp;&nbsp;&nbsp;"Uvek ima vremena da se počne, Alberte. Sada je, na primer, vreme da te piće malo zagreje, bez obzira na to da li piješ ili ne."
<BR>&nbsp;&nbsp;&nbsp;&nbsp;&nbsp;"Ne, ne pijem zato što neću, već zato što ne mogu. Nisam ja za alkohol. Uzmem li samo gutljaj, biću pijan za pet minuta. Potpuno pijan."
<BR>&nbsp;&nbsp;&nbsp;&nbsp;&nbsp;"Tako?" Dežnjev podiže obrve. "A čemu drugom alkohol uopšte služi? Hajde, pokušaćemo da nađemo pravu dozu za tebe. Vrlo mala količina će te zagrejati, poboljšati ti cirkulaciju, razbistriti glavu, učiniti da sabereš misli. Čak će ti uliti i malo hrabrosti."
<BR>&nbsp;&nbsp;&nbsp;&nbsp;&nbsp;Začu se i Sofijin glas kao dašak vetra, ali ipak sasvim jasan:
<BR>&nbsp;&nbsp;&nbsp;&nbsp;&nbsp;"Ne očekuj, ipak, čudo od malo alkohola."
<BR>&nbsp;&nbsp;&nbsp;&nbsp;&nbsp;Morison se na ovo naglo okrenu prema njoj. Nije mu se, sada činila tako privlačnom kao prilikom njihovog prvog susreta. Sada je imala neki tvrd i skoro uvređen izraz, bez namere da oprašta.
<BR>&nbsp;&nbsp;&nbsp;&nbsp;&nbsp;"Nikada nisam tvrdio da sam hrabar čovek", odgovori Morison. "Nikada nisam tvrdio ni da ću vam pomoći. Naprotiv, govorio sam da to neću moći. To što sam ovde rezultat je prinude. To svi znate. Šta vam ja uopšte dugujem? Bilo kome od vas?"
<BR>&nbsp;&nbsp;&nbsp;&nbsp;&nbsp;"Alberte, ti drhtiš", opomenu ga Boranova. "Uzmi gutljaj votke. Od toga se nećeš napiti, a ni mi te nećemo terati da uzmeš još."
<BR>&nbsp;&nbsp;&nbsp;&nbsp;&nbsp;Oklevao je, a onda, kao da želi da pokaže svoju odvažnost, uze čašu iz Dežnjevljeve ruke i naglo proguta deo tečnosti. Odmah oseti toplotu u grlu koja, ipak, ubrzo uminu. Ukus je više vukao na slatkasto nego na nešto drugo. On uze još jedan gutljaj, veći, i odloži čašu. Dežnjev je prihvati i, zajedno sa flašom, ostavi na stočiću kraj kauča.
<BR>&nbsp;&nbsp;&nbsp;&nbsp;&nbsp;Morison pokuša da nešto kaže, ali se umesto toga samo zakašlja. Sačekao je, pročistio grlo, a onda kao bez daha izgovorio:
<BR>&nbsp;&nbsp;&nbsp;&nbsp;&nbsp;"Nije ovo, u stvari, tako loše. Ako može, Arkadije, ja bih..."
<BR>&nbsp;&nbsp;&nbsp;&nbsp;&nbsp;Arkadij ponovo posegnu za čašom, no Boranova se usprotivi:
<BR>&nbsp;&nbsp;&nbsp;&nbsp;&nbsp;"Ne, dosta je, Alberte. Jednim neumoljivim gestom ona zaustavi Dežnjeva. Nisi nam potreban pijan, Alberte, već taman toliko trezan da možeš da nas saslušaš."
<BR>&nbsp;&nbsp;&nbsp;&nbsp;&nbsp;Morison prepoznade osećaj razlivanja topline po telu kao i uvek kada bi, iz razloga društvene pristojnosti, morao da gucne šeri, ili (jednom) suvi martini. Osećao se sposobnim da odbije bilo kakav argument koji bi Boranova iznela.
<BR>&nbsp;&nbsp;&nbsp;&nbsp;&nbsp;"U redu", reče on i zauze okrutno iščekivačku pozu.
<BR>&nbsp;&nbsp;&nbsp;&nbsp;&nbsp;"Nisam, Alberte, ni rekla da nam bilo šta duguješ. Ipak, žao mi je što sve ovo toliko šokovito doživljavaš. Svesni smo toga da nisi čovek koji čezne za avanturama, kao ni čovek nemaran ili brzoplet. Stoga smo pokušali da ti stvari predočimo što je moguće bezbolnije. U stvari, nadali smo se da ćeš stvari shvatiti sam od sebe, bez suvišnih objašnjavanja."
<BR>&nbsp;&nbsp;&nbsp;&nbsp;&nbsp;"Prevarila si se", reče izazovno Morison. "Nikada ne bih bio u stanju da sam dođem do takve gluposti."
<BR>&nbsp;&nbsp;&nbsp;&nbsp;&nbsp;"Uviđaš u čemu je naša potreba, zar ne?"
<BR>&nbsp;&nbsp;&nbsp;&nbsp;&nbsp;"Uviđam. Ali je nužno ne doživljavam i kao sopstvenu."
<BR>&nbsp;&nbsp;&nbsp;&nbsp;&nbsp;"Čak ni u ime opštih ciljeva nauke?"
<BR>&nbsp;&nbsp;&nbsp;&nbsp;&nbsp;"To jeste jedan od apstraktnih pojmova koje poštujem, ali zarad kog nisam voljan da priložim i žrtvu u vidu svog rođenog tela. Vaša potreba je, u mnogo većoj meri, Sovjetski osećaj inferiornosti, a ne opšti ciljevi nauke."
<BR>&nbsp;&nbsp;&nbsp;&nbsp;&nbsp;"Onda makar pokaži dobronamernost prema američkoj nauci", reče Boranova. "Ako nam pomogneš, to će ostati zauvek upisano u istoriji nauke. Isto tako, ovo na čemu radimo vodiće se kao Sovjetsko-Američka kooperacija."
<BR>&nbsp;&nbsp;&nbsp;&nbsp;&nbsp;"Znači, bili biste spremni da priznate kako jedan Amerikanac učestvuje u projektu?" upita Morison. "Ili ćete stvar prikazati kao isključivo Sovjetsko dostignuće."
<BR>&nbsp;&nbsp;&nbsp;&nbsp;&nbsp;"Možeš me držati za reč", obeća Boranova.
<BR>&nbsp;&nbsp;&nbsp;&nbsp;&nbsp;"Sovjetsku vladu nećeš moći da privoliš na tako nešto."
<BR>&nbsp;&nbsp;&nbsp;&nbsp;&nbsp;"Užas", dobaci Kalinjina. "On sudi prema svojoj sopstvenoj vladi."
<BR>&nbsp;&nbsp;&nbsp;&nbsp;&nbsp;"Sačekaj, Natalija", umeša se Konjev. "Daj da porazgovaram sa našim američkim prijateljem, kao čovek sa čovekom." On sede do Morisona. "Alberte, dirnut sam tvojim zalaganjem za svoj sopstveni rad. No, do sada si postigao sasvim malo. U svojoj domovini nikoga nisi ubedio, a sudeći po sredstvima koja su ti na raspolaganju, ni dalje to nećeš moći. Dajemo ti snažnije oružje, oružje o kojem do pre nekoliko dana nisi ni sanjao, i oružje koje ti, ako ga sada odbiješ, nikada više neće biti dostupno. Alberte, imaš šansu da od romantičnih spekulacija načiniš materijalne dokaze. Učini ono što tražimo, i postaćeš, verovatno, najčuveniji neurofizičar na svetu."
<BR>&nbsp;&nbsp;&nbsp;&nbsp;&nbsp;"Tražite da rizikujem život na nečemu što niste ni isprobali", zacvile Morison.
<BR>&nbsp;&nbsp;&nbsp;&nbsp;&nbsp;"Ne bi to bilo prvi put. I ranije su naučnici rizikovali, i polagali živote da bi napredovali u svojim istraživanjima. Leteli su balonima i ronili primitivnim batiskafima da bi merili i osmatrali. Hemičari su se igrali otrovima i eksplozivima, biolozi sa patogenima svih vrsta. Lekari su sami sebi ubrizgavali neispitane serume, a fizičari ispitivali nuklearne reakcije, potpuno svesni toga da narednog trenutka mogu da odu u vazduh, ili, čak, da razore čitavu planetu."
<BR>&nbsp;&nbsp;&nbsp;&nbsp;&nbsp;"To su tek pusti snovi", primeti Morison. "Nikada ne biste dopustili da u javnost procuri vest o Amerikancu koji pomaže vaš projekat. Pogotovo ako kažete da je sovjetskoj nauci stalo da ne izgubi poštovanje."
<BR>&nbsp;&nbsp;&nbsp;&nbsp;&nbsp;"Budimo pošteni jedni prema drugima, Alberte", nastavi Konjev. "Tvoj udeo u ovome ne bismo mogli da sakrijemo čak ni kada bismo to hteli. Američka vlada zna da si ovde. Znamo da ona to zna. I ti to znaš. Nije ni prstom mrdnula da osujeti operaciju, jer ona želi da si s nama. I ona zna, ili barem nagađa, zbog čega smo te zvali i šta si učinio za nas; kada objavimo rezultate, to će se moći dokučiti. I ona će se postarati da Američka nauka, preko tebe, dođe do svog dela kolača."
<BR>&nbsp;&nbsp;&nbsp;&nbsp;&nbsp;Morison ostade da neko vreme sedi nemo, pognute glave, obraza rumenih od popijene votke. I bez gledanja je znao da su četiri para očiju kao prikovana za njega, a jedva da je i sumnjao da četiri osobe oko njega čekaju gotovo bez daha.
<BR>&nbsp;&nbsp;&nbsp;&nbsp;&nbsp;"Još jedno pitanje", progovori od najzad, podigavši glavu. "Kako je Šapirov pao u komu?"
<BR>&nbsp;&nbsp;&nbsp;&nbsp;&nbsp;Opet tišina. Svi uperiše poglede ka Boranovoj. Morison, primetivši to, učini isto.
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Alberte", poče Boranova, "reći ću ti istinu, čak i ako bi to moglo osujetiti naše planove. Ako pokušamo da te slažemo imaćeš puno pravo da nam više ne veruješ ni jednu jedinu reč, ali ako budeš video da smo iskreni prema tebi, onda ćeš nam i u buduće verovati... Alberte, akademik Šapirov je u komi jer je on sam bio minijaturizovan, kao što ćeš i ti biti. Tokom deminijaturizacije dogodila se mala nezgoda, koja je prouzrokovala uništenje jednog dela njegovog mozga, i to po svoj prilici, trajno. To se, eto, sad znaš, može dogoditi, i to od tebe nećemo kriti. Hajde, sada, uzvrati nam ovu iskrenost i reci da ćeš nam pomoći."
</TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
