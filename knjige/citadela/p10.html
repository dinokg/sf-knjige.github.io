<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. AVA
<P>&nbsp;&nbsp;&nbsp;&nbsp;&nbsp;Dok sam bio bolestan, nikad nisam obraćao pažnju na ljude koji su mi donosili hranu, mada sam, razmišljajući kasnije o tome, mogao da se prisetim i njih, kao što se i svega drugog prisećam savršeno. Jednom je naša poslužiteljica bila Pelerinka - ona koja je sa mnom razgovarala prethodne večeri. U drugim prilikama služili su muškarci, robovi, obrijani do glave, ili iskušenice u smeđim mantijama. Te večeri, večeri onog dana u kome je Melito svoju pripovest ispričao, večeru nam donese jedna iskušenica koju ranije nisam video, vitka devojka sivih očiju. Ustao sam i pomogao joj da donese poslužavnike do svih.
<BR>&nbsp;&nbsp;&nbsp;&nbsp;&nbsp;Kad smo to dovršili, zahvalila mi je i rekla: "Nećeš ti još dugo biti ovde."
<BR>&nbsp;&nbsp;&nbsp;&nbsp;&nbsp;Rekoh joj da ovde imam šta da radim i da ne postoji nijedno drugo mesto kome bih se zaputio.
<BR>&nbsp;&nbsp;&nbsp;&nbsp;&nbsp;"Imaš svoju legiju. Ako je uništena, bićeš raspoređen u neku drugu."
<BR>&nbsp;&nbsp;&nbsp;&nbsp;&nbsp;"Nisam vojnik. Došao sam na sever sa namerom da se prijavim za vojsku, ali se razboleh pre nego što mi se za to ukaza prilika."
<BR>&nbsp;&nbsp;&nbsp;&nbsp;&nbsp;"Mogao si čekati u svom rodnom gradu. Kažu mi da regrutacione grupe odu do svakog grada bar dvaput godišnje."
<BR>&nbsp;&nbsp;&nbsp;&nbsp;&nbsp;"Moj rodni grad je, bojim se, Nesus." Videh njen osmeh. "Ali ja sam iz njega otišao pre izvesnog vremena, a teško da sam mogao imati volje da sedim i dosađujem se pola godine na nekom drugom mestu čekajući. Ili, bar, nikad nisam na takvu mogućnost pomislio. Jesi li ti iz Nesusa?"
<BR>&nbsp;&nbsp;&nbsp;&nbsp;&nbsp;"Tebi nije baš lako da ostaješ na nogama."
<BR>&nbsp;&nbsp;&nbsp;&nbsp;&nbsp;"Ne, dobro mi je."
<BR>&nbsp;&nbsp;&nbsp;&nbsp;&nbsp;Dotakla me je po mišici; bio je to bojažljiv gest koji me je, iz nekog razloga, podsetio na pitome jelene iz autarhovih vrtova. "Klatiš se. Čak i ako ti je groznica prestala, nemaš više naviknutost da stojiš na nogama. To moraš uvideti. Bio si nekoliko dana u postelji. Želim da sad opet legneš."
<BR>&nbsp;&nbsp;&nbsp;&nbsp;&nbsp;"Ako to učinim, neću imati s kim da pričam osim sa ljudima sa kojima sam već nekoliko dana pričao. Čovek desno od mene je Ascijanac, zarobljenik, a onaj levo od mene je iz nekog sela za koje nismo čuli ni ti ni ja."
<BR>&nbsp;&nbsp;&nbsp;&nbsp;&nbsp;"U redu, ako legneš sešću i popričaću s tobom. Ionako nemam nikakav dalji posao dok ne dođe vreme da se odsviraju nokturne. Iz koje si četvrti Nesusa?"
<BR>&nbsp;&nbsp;&nbsp;&nbsp;&nbsp;Dok me je pratila do mog ležaja, rekoh joj da ne želim da govorim, nego da slušam; onda zapitah iz koje je četvrti ona.
<BR>&nbsp;&nbsp;&nbsp;&nbsp;&nbsp;"Koja se učlani u Pelerinski red - dom joj je tu gde su šatori podignuti, ma gde to bilo. Red ti postaje i porodica i krug prijatelja, baš kao da su sve tvoje prijateljice iznenada postale i tvoje sestre. Ali pre nego što sam došla ovamo, stanovala sam u dalekom severozapadnom delu grada, odakle se Zid može lako videti."
<BR>&nbsp;&nbsp;&nbsp;&nbsp;&nbsp;"Blizu Sangvinarnog polja?"
<BR>&nbsp;&nbsp;&nbsp;&nbsp;&nbsp;"Da, vrlo blizu njega. Znaš li to mesto?"
<BR>&nbsp;&nbsp;&nbsp;&nbsp;&nbsp;"Borio sam se na njemu jednom."
<BR>&nbsp;&nbsp;&nbsp;&nbsp;&nbsp;Njene oči se raširiše. "Jesi li, zaista? Mi smo se tamo ponekad okupljale da gledamo. To nije trebalo da radimo, ali smo ipak radile. Jesi li pobedio?"
<BR>&nbsp;&nbsp;&nbsp;&nbsp;&nbsp;To pitanje nikad sebi nisam postavio, pa mi je trebalo izvesno vreme da razmislim. "Ne", rekoh. "Izgubio sam."
<BR>&nbsp;&nbsp;&nbsp;&nbsp;&nbsp;"Ali si ostao živ. Bolje je, svakako, izgubiti i preživeti, nego oduzeti drugome čoveku život."
<BR>&nbsp;&nbsp;&nbsp;&nbsp;&nbsp;Raširio sam svoju bolesničku odeću i pokazao joj onaj ožiljak koji je na mojim prsima ostao od Agilusovog averna.
<BR>&nbsp;&nbsp;&nbsp;&nbsp;&nbsp;"Imao si mnogo sreće. Često nam donose vojnike sa takvim prsnim ranama, ali smo retko koga od njih u mogućnosti da spasemo." Neodlučno je dotakla moja prsa. Na njenom licu bilo je neke slatkoće koju nisam viđao na licima drugih žena. Jedan trenutak je milovala moju kožu, onda je sa trzajem povukla šaku. "Ovo nije moglo biti mnogo duboko."
<BR>&nbsp;&nbsp;&nbsp;&nbsp;&nbsp;"I nije", rekoh joj.
<BR>&nbsp;&nbsp;&nbsp;&nbsp;&nbsp;"Jednom sam gledala borbu između nekog oficira i jednog čoveka koji se bio maskirao u uzvišenog. Kao oružje su upotrebili otrovne biljke - valjda zato što bi oficir imao, sa mačem, toliku prednost da to ne bi bilo pošteno. Uzvišeni je ubijen, a ja sam onda otišla; međutim, kasnije je nastao opšti džumbus zato što je oficir podivljao. Projurio je pokraj mene, mlatarajući svojom biljkom, ali neko mu je bacio močugu u noge i oborio ga. Mislim da je to bila najuzbudljivija borba koju sam ikad videla."
<BR>&nbsp;&nbsp;&nbsp;&nbsp;&nbsp;"Da li su se borili hrabro?"
<BR>&nbsp;&nbsp;&nbsp;&nbsp;&nbsp;"Pa ne baš. Bilo je puno prepirki o zakonskim finesama - znaš kako ljudi postupaju kad im se ne počinje."
<BR>&nbsp;&nbsp;&nbsp;&nbsp;&nbsp;"'Biće mi čast do kraja života moga da se za mene pomislilo da sam dostojan takvog izazova, izazova koji, sigurno, nikad nijednoj ptici dosad nije upućen. Sa najdubljim žaljenjem moram ti reći da prihvatiti ne mogu, a za to postoje razloga tri, od kojih je prvi taj da ti, iako, kao što kažeš, imaš perje na krilima, nemaš perje na glavi i prsima, a ja bih se borio ne protiv tvojih krila nego protiv tvoje glave i prsa.' Znaš li tu priču?"
<BR>&nbsp;&nbsp;&nbsp;&nbsp;&nbsp;Osmehujući se, odmahnula je glavom.
<BR>&nbsp;&nbsp;&nbsp;&nbsp;&nbsp;"Dobra je. Ispričaću ti je jednom. Ako si živela tako blizu Polja krvi, mora biti da je tvoja porodica bila važna. Jesi li armigetkinja?"
<BR>&nbsp;&nbsp;&nbsp;&nbsp;&nbsp;"Mi smo gotovo sve armigetkinje ili aristokratkinje. Čitav naš Red je poprilično aristokratski, bojim se. Dešava se da prime i neku optimatsku ćerku kao što sam ja, ako je taj optimat dugo bio prijatelj Reda, ali ovde nas ima, takvih, samo tri. Čula sam da neki optimati misle da je dovoljno da daju veliki poklon, pa da njihove kćeri budu primljene, ali nije stvarno tako - potrebno je da pomažu na razne načine a ne samo novcem i da to rade tokom dugog vremena. Svet, vidiš, u stvarnosti nije toliko podmitljiv koliko neki ljudi vole da veruju da jeste."
<BR>&nbsp;&nbsp;&nbsp;&nbsp;&nbsp;Zapitah: "Smatraš li da je u redu da vi na taj način ograničavate vaš Red? Pomiritelju služite. Da li je on pitao ljude, koje je iz smrti dizao, da li su armigeri ili egzultanti?"
<BR>&nbsp;&nbsp;&nbsp;&nbsp;&nbsp;Opet se osmehnula. "O tom pitanju se u Redu vodilo mnogo razgovora. Ali postoje drugi redovi, koji su optimatima sasvim otvoreni, pa i nižim klasama, a mi, držeći se ovako, dobijamo mnogo novca koji koristimo za svoj rad, a imamo i veliki uticaj. Ako bismo negovali i hranili samo ljude određene vrste, ja bih rekla da si ti u pravu. Ali to ne činimo; mi čak i životinjama pomažemo ako smo u mogućnosti. Koneksa Epiharis je imala običaj da kaže da ipak ne prelazimo na insekte, ali je onda videla jednu od nas - jednu, hoću reći, iskušenicu - kako pokušava da popravi leptiru krilo."
<BR>&nbsp;&nbsp;&nbsp;&nbsp;&nbsp;"A zar vam ne smeta činjenica da su ovi vojnici svim silama nastojali da ubijaju Ascijance?"
<BR>&nbsp;&nbsp;&nbsp;&nbsp;&nbsp;Njen odgovor je otišao vrlo daleko od onog što sam očekivao. "Ascijanci nisu ljudska bića."
<BR>&nbsp;&nbsp;&nbsp;&nbsp;&nbsp;"Već sam ti rekao da je pacijent pokraj mene Ascijanac. Njega negujete, i to, koliko videh, podjednako dobro kao i nas."
<BR>&nbsp;&nbsp;&nbsp;&nbsp;&nbsp;"A ja sam već rekla tebi da mi čak i životinjama pomažemo ako smo u mogućnosti. Zar ti nije poznato da ljudska bića mogu izgubiti svoju ljudskost?"
<BR>&nbsp;&nbsp;&nbsp;&nbsp;&nbsp;"Na zoantrope misliš. Susreo sam nekoliko njih."
<BR>&nbsp;&nbsp;&nbsp;&nbsp;&nbsp;"Na njih, dakako. Oni hotimice napuste svoju ljudskost. Ima i drugih, koji je izgube nehotice, često upravo onda kad misle da će je pojačati, ili se uzdići u neko stanje više od onoga u kome smo rođeni. A postoje i takvi kojima se, kao Ascijancima, ljudskost oduzima prinudno."
<BR>&nbsp;&nbsp;&nbsp;&nbsp;&nbsp;Pomislih na Boldandersa, na trenutak kad je skakao naglavce sa svog dvorca u jezero Diuturnu. "Nesumnjivo, ta... bića... zaslužuju naše saosećanje."
<BR>&nbsp;&nbsp;&nbsp;&nbsp;&nbsp;"Životinje zaslužuju naše saosećanje. Zato mi, članice ovog reda, ukazujemo pomoć životinjama. Ali ubiti životinju nije ubistvo."
<BR>&nbsp;&nbsp;&nbsp;&nbsp;&nbsp;Digoh se u sedeći položaj i čvrsto je uhvatih za ruku, zahvaćen uzbuđenjem koje sam jedva uspevao da obuzdam. "Misliš li da je moguće da ako neko - recimo, neka produžena ruka Pomiriteljeva - uspeva da izleči ljudska bića, ipak trpi neuspeh kad pokuša da pomogne onima koji nisu ljudi?"
<BR>&nbsp;&nbsp;&nbsp;&nbsp;&nbsp;"Misliš na Kandžu. Zatvori usta, molim te - nagoniš me na smeh kad su ti tako otvorena, a od nas se traži da se ne smejemo u prisustvu nečlanova."
<BR>&nbsp;&nbsp;&nbsp;&nbsp;&nbsp;"Znaš!"
<BR>&nbsp;&nbsp;&nbsp;&nbsp;&nbsp;"Rekla mi je tvoja bolničarka. Rekla je da si poludeo, ali na lep način poludeo, i da po njenom mišljenju nećeš naneti zlo nikome. Onda sam pitala kako si to lud, pa mi je rekla. Kandžu ti imaš, pa pokatkad možeš da izlečiš bolesnike ili čak da digneš mrtve."
<BR>&nbsp;&nbsp;&nbsp;&nbsp;&nbsp;"Smatraš li da sam lud?"
<BR>&nbsp;&nbsp;&nbsp;&nbsp;&nbsp;Osmehujući se i dalje, klimnula je glavom.
<BR>&nbsp;&nbsp;&nbsp;&nbsp;&nbsp;"Zašto? Ostavimo po strani sve što ti je bolničarka rekla. Jesam li večeras rekao išta što bi te navelo na takav zaključak?"
<BR>&nbsp;&nbsp;&nbsp;&nbsp;&nbsp;"Ili, možda, omađijan. Zaključak se uopšte ne zasniva na tvome govorenju. Ili se bar ne zasniva mnogo na tvom govorenju. Posredi je to što ti nisi samo jedna osoba."
<BR>&nbsp;&nbsp;&nbsp;&nbsp;&nbsp;Kad je to rekla, zastala je. Mislim da je čekala da ja to osporim, međutim ja oćutah.
<BR>&nbsp;&nbsp;&nbsp;&nbsp;&nbsp;"Vidi ti se na licu i po načinu kako se krećeš - a znaš li ti da ja još ne znam ni kako se zoveš? Nije mi rekla."
<BR>&nbsp;&nbsp;&nbsp;&nbsp;&nbsp;"Severijan."
<BR>&nbsp;&nbsp;&nbsp;&nbsp;&nbsp;"Ja sam Ava. Severijan, to ime ide u jednoj od onih kombinacija brat-sestra, a? Severijan i Severa. Imaš li sestru?"
<BR>&nbsp;&nbsp;&nbsp;&nbsp;&nbsp;"To mi nije poznato. Ako je imam, veštica je."
<BR>&nbsp;&nbsp;&nbsp;&nbsp;&nbsp;Ava je pustila da to ostane bez odgovora. "A ona druga osoba. Ima li ona ime?"
<BR>&nbsp;&nbsp;&nbsp;&nbsp;&nbsp;"Znaš, dakle, da je žensko."
<BR>&nbsp;&nbsp;&nbsp;&nbsp;&nbsp;"A-haaa. Dok sam posluživala hranu, na trenutak sam pomislila da je neka od uzvišenih sestara došla da mi pomogne. Osvrnem se i vidim - tebe. U prvo vreme sam mislila da nju viđam samo kad te gledam krajičkom oka, ali, evo, dok sedim ovde, povremeno je vidim. Kad skreneš pogled u stranu, dešava ti se da nestaneš, na tom mestu se nađe jedna visoka, bleda žena koja koristi tvoje lice. Samo mi, molim te, nemoj reći da previše postim. Jer to je ono što mi svi govore, a nije istinito, a čak i da jeste istinito, ovde nije to u pitanju."
<BR>&nbsp;&nbsp;&nbsp;&nbsp;&nbsp;"Ona se zove Tekla. Pamtiš li šta si upravo rekla o gubljenju ljudskosti? Da li si pokušavala time da mi kažeš nešto o njoj?"
<BR>&nbsp;&nbsp;&nbsp;&nbsp;&nbsp;Ava odmahnu glavom. "Pa ne verujem da sam to htela. Nego, bilo mi je na umu da te još nešto pitam. Ovde postoji još jedan pacijent sličan tebi, rekoše mi da je došao zajedno s tobom."
<BR>&nbsp;&nbsp;&nbsp;&nbsp;&nbsp;"Misliš na Milesa. Ne, moj slučaj i njegov sasvim su različiti. Neću ti pričati o njemu. Trebalo bi da ispriča ili on sam, ili niko. Ali o sebi ću ti pričati. Jesi li čula za žderače leševa?"
<BR>&nbsp;&nbsp;&nbsp;&nbsp;&nbsp;"Nisi ti jedan od njih. Pre nekoliko nedelja imali smo trojicu uhvaćenih ustanika. Znam ja kako oni izgledaju."
<BR>&nbsp;&nbsp;&nbsp;&nbsp;&nbsp;"U čemu se razlikujem od njih?"
<BR>&nbsp;&nbsp;&nbsp;&nbsp;&nbsp;"Kod njih..." Pokušavala je da nađe pravu reč. "Kod njih je to nešto što se izmaklo kontroli. Oni govore sami sa sobom - dobro, ima i mnogo drugih ljudi koji pričaju sami sa sobom - i gledaju u pravcu stvari koje nisu tu. Ima nečeg usamljeničkog u tome i nečeg sebičnog. Ne spadaš ti među takve."
<BR>&nbsp;&nbsp;&nbsp;&nbsp;&nbsp;"Ali jesam jedan od njih", rekoh. Pa joj ispričah, ne zalazeći mnogo u pojedinosti, šta je bilo na Vodalusovom banketu.
<BR>&nbsp;&nbsp;&nbsp;&nbsp;&nbsp;"Prinudili su te", reče ona kad završih. "Da si pokazao svoja osećanja, ubili bi te."
<BR>&nbsp;&nbsp;&nbsp;&nbsp;&nbsp;"To nije važno. Ispio sam alzabo. Jeo sam njeno meso. U početku je bilo, kao što kažeš, ogavno, zato što sam je pre toga voleo. Ali onda se našla u meni i ja sam postao sudionik u životu koji je nekad bio njen, iako je bila mrtva. Osećao sam, unutra, njeno truljenje. Prve noći sam imao predivan san o njoj; kad se vratim među svoje uspomene, to mi je jedno od najdražih blaga. Kasnije su se dešavale grozne stvari, ponekad se činilo da budan sanjam - mislim da je to ono pričanje i zurenje koje si pominjala. A sad, evo već duže, čini se da ona nanovo živi, ali unutar mene."
<BR>&nbsp;&nbsp;&nbsp;&nbsp;&nbsp;"Ne bih rekla da su drugi takvi."
<BR>&nbsp;&nbsp;&nbsp;&nbsp;&nbsp;"Ne bih ni ja", rekoh. "Bar ne na osnovu onoga što sam o njima čuo. Ima vrlo mnogo stvari koje ja ne razumem. Ova koju ti ispričah je jedna od glavnih."
<BR>&nbsp;&nbsp;&nbsp;&nbsp;&nbsp;Ava je ćutala tokom dva-tri daha vremena, onda se njene oči silno raširiše. "Kandža, da li si je imao tada?"
<BR>&nbsp;&nbsp;&nbsp;&nbsp;&nbsp;"Jesam, ali nisam znao šta ona može učiniti. Još nije bila delovala nijednom - zapravo, jeste, delovala je, vratila je iz mrtvih ženu po imenu Dorkas, ali ja nisam znao šta se dogodilo, odakle je Dorkas došla. Da sam znao, mogao sam Teklu spasti, mogao sam je vratiti."
<BR>&nbsp;&nbsp;&nbsp;&nbsp;&nbsp;"Ali imao si Kandžu? Sa sobom?"
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"Pa, zar ti nije jasno, onda? Ti jesi vratio Teklu. Upravo si rekao da je Kandža ponekad delovala i bez tvog znanja. Imao si Kandžu, a Tekla je, kako si se izrazio, tog trenutka trunula u tebi."
<BR>&nbsp;&nbsp;&nbsp;&nbsp;&nbsp;"Bez tela..."
<BR>&nbsp;&nbsp;&nbsp;&nbsp;&nbsp;"Materijalista si, kao i sve neznalice. Ali tvoj materijalizam ne čini da materijalizam postane istinit. Zar to ne znaš? Kad dođe čas da se podvuče crta i izvede konačni zbir, važni su duh i san, misao ljubav i čin."
<BR>&nbsp;&nbsp;&nbsp;&nbsp;&nbsp;Toliko sam bio omamljen pomislima koje su me tada skolile, da neko vreme ništa nisam progovarao, nego sam sedeo optočen sopstvenim razmišljanjima. Kad sam konačno došao k sebi, iznenadih se videći da Ava nije otišla i pokušah da joj se zahvalim.
<BR>&nbsp;&nbsp;&nbsp;&nbsp;&nbsp;"Sedenje ovde, uz tebe, bilo je pravo spokojstvo, a da je naišla neka sestra, mogla sam joj reći da čekam za slučaj da neko od bolesnika počne da jauče."
<BR>&nbsp;&nbsp;&nbsp;&nbsp;&nbsp;"Još nisam došao do zaključaka o onome što si rekla o Tekli. Moraću dugo o tome da razmišljam, verovatno mnogo dana. Ljudi mi kažu da sam poprilično glup čovek."
<BR>&nbsp;&nbsp;&nbsp;&nbsp;&nbsp;Osmehnula se, a istina je bila ovo: to što sam izgovorio, izgovorio sam (bilo je, inače, i istinito) bar delimično iz želje da navedem Avu da se osmehne. "Meni se ne čini da je tako. Pre će biti da si prilično temeljit."
<BR>&nbsp;&nbsp;&nbsp;&nbsp;&nbsp;"Nek to bude kako bude, imam jedno drugo pitanje. Mnogo puta kad sam spavao, ili kad sam se noću budio, pokušavao sam da povežem svoje uspehe sa svojim neuspesima. Mislim na one slučajeve kad sam upotrebio Kandžu i ostvario oživljavanje i ozdravljenje nekoga, i one druge slučajeve, kad sam to pokušavao, a život se nije vratio. Meni se čini da to ne može biti baš stvar puke slučajnosti, ali povezanost je možda takve prirode da je ja ne mogu sagledati."
<BR>&nbsp;&nbsp;&nbsp;&nbsp;&nbsp;"Smatraš li da si je sad saznao?"
<BR>&nbsp;&nbsp;&nbsp;&nbsp;&nbsp;"One tvoje reči o ljudima koji izgube ljudskost - tu bi mogao biti deo odgovora. Bila je jedna žena... koja je, iako predivna, možda bila takva. I jedan čovek je postojao, moj prijatelj, kome je Kandža samo pomogla, samo ga je delimično izlečila. Ako je moguće da neko svoju ljudskost izgubi, onda je sigurno moguće i da je neko, ko je ranije nije imao, nađe. Svugde važi ovo: što jedan izgubi, drugi nađe. Mislim da je to nastupilo kod njega. Zatim, učinak uvek kao da je manji ako su smrti nastupile nasilno..."
<BR>&nbsp;&nbsp;&nbsp;&nbsp;&nbsp;"Tako bih i očekivala", reče Ada tiho.
<BR>&nbsp;&nbsp;&nbsp;&nbsp;&nbsp;"Zalečila je majmunočoveka čiju sam ruku odsekao. Možda je to postigla zato što sam ja lično bio izvršilac. Pomogla je i Jonasu; međutim, ja sam upotrebljavala... Tekla je upotrebljavala... one bičeve."
<BR>&nbsp;&nbsp;&nbsp;&nbsp;&nbsp;"Snage isceljenja štite nas od Prirode. Zbog čega bi nas Inkreator štitio od nas samih? Mogli bismo sami štititi sebe od sebe. Možda će nam on pomoći jedino onda kad zažalimo zbog onog što smo počinili."
<BR>&nbsp;&nbsp;&nbsp;&nbsp;&nbsp;I dalje razmišljajući, klimnuh glavom.
<BR>&nbsp;&nbsp;&nbsp;&nbsp;&nbsp;"Odoh ja sada u kapelu. Dovoljno si se oporavio da možeš pešice preći kraće rastojanje. Hoćeš li sa mnom?"
<BR>&nbsp;&nbsp;&nbsp;&nbsp;&nbsp;Dok sam bio pod tim širokim platnenim krovom, činilo mi se da je to ceo lazaret. Sad videh, mada samo mutno, kroz noć, da ima mnogo šatora i paviljona. Kod većine njih bočne strane su, kao i kod našeg, bile prikupljene nagore da bi svežina mogla ulaziti, zborane uvis pa podvezane kao jedra usidrenog broda. Ni u jedan od tih šatora nismo ušli, nego smo hodali između njih krivudavim stazama koje su, meni, izgledale dugačke, sve dok ne dođosmo do jednog šatora čije su bočne strane bile spuštene. Taj je bio od svile, a ne od platna, i sijao je skerletnom bojom jer su u njemu bile svetiljke.
<BR>&nbsp;&nbsp;&nbsp;&nbsp;&nbsp;"Nekada smo", reče mi Ava, "imale ogromnu katedralu. U nju je moglo da stane deset hiljada ljudi, ali se ona mogla spakovati u samo jedna vagon-kola. Naša Domnicela je naredila da ta katedrala bude spaljena neposredno pre nego što sam ja ušla u Red."
<BR>&nbsp;&nbsp;&nbsp;&nbsp;&nbsp;"Znam", rekoh. "Gledao sam to."
<BR>&nbsp;&nbsp;&nbsp;&nbsp;&nbsp;U svilenome šatoru kleknusmo pred jednostavni oltar na kome je ležala hrpa cveća. Ava se molila. Ja sam, ne znajući nijednu molitvu, govorio, bez zvuka, nekome za koga sam povremeno imao utisak da se nalazi u meni, a povremeno da je, kao što anđeo reče, beskonačno dalek.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
