<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Stiven Kraus: IZA GRANICE
<P>&nbsp;&nbsp;&nbsp;&nbsp;&nbsp;Plamen u najvišim granama njegove jelke grimizom joj je oivičavao kratko podšišanu, crnu kosu, a u hiljadama srebrnastih listića ogledale su joj se oči.
<BR>&nbsp;&nbsp;&nbsp;&nbsp;&nbsp;Prošla je prstima kroz kosu i izgladila haljinu - batik duginih boja, primetio je Konrad kao da je na poslovnom sastanku. Bila je bolno lepa. I umirala je, naravno. Ni zbog čega drugog se ne bi vratila.
<BR>&nbsp;&nbsp;&nbsp;&nbsp;&nbsp;"Zdravo, Greta", reče on. Sopstveni glas ga je iznenadio. Zvučao je mirno i bestrasno, a osećao se potpuno drugačije.
<BR>&nbsp;&nbsp;&nbsp;&nbsp;&nbsp;Nezainteresovano se okrenula ka njemu, i dalje se zanimajući za jelku. "Dobro jutro, Konrade. Nisam čula kada si ušao."
<BR>&nbsp;&nbsp;&nbsp;&nbsp;&nbsp;Pružila mu je ruku. Dodir je zapucketao od statičkog elektriciteta, zaostalog. "Koliko je prošlo?"
<BR>&nbsp;&nbsp;&nbsp;&nbsp;&nbsp;"Tri godine", prebrzo je odgovorio. "Tri godine i dva meseca."
<BR>&nbsp;&nbsp;&nbsp;&nbsp;&nbsp;Klimnula je glavom i pogledom prešla po kancelariji. Nije bilo mnogo toga što bi je moglo zanimati. Sto sa holo kockom u jednom uglu, dugačak zid od metastakla sa sivim gradom dvadeset spratova ispod. I jelka, naravno; jedini ukras. Dodirnula je jedan krhki izdanak.
<BR>&nbsp;&nbsp;&nbsp;&nbsp;&nbsp;"Divna je, Konrade. Čini mi se kao da joj ovde nije mesto."
<BR>&nbsp;&nbsp;&nbsp;&nbsp;&nbsp;"Nipošto. Ona je metafora cirkulatornog sistema. Stablo predstavlja srce. Glavne grane su najveće arterije i vene - to iznad tebe je superior vena cava. Grančice su kapilari, i tako dalje..."
<BR>&nbsp;&nbsp;&nbsp;&nbsp;&nbsp;Posmatrala je zamrznute plamene jezičke na vrhu krošnje. "Zašto gori?"
<BR>&nbsp;&nbsp;&nbsp;&nbsp;&nbsp;"Vatra predstavlja granicu krv-mozak. Nepoznata teritorija."
<BR>&nbsp;&nbsp;&nbsp;&nbsp;&nbsp;Delovala je razočarano. "Znači, to je nekakav instrument?"
<BR>&nbsp;&nbsp;&nbsp;&nbsp;&nbsp;"Da. Drvo podataka. Koristim ga kada se krećem kroz telo. Zamisli trodimenzionu auto-kartu. Počevši od srca, mogu da putujem kuda god hoću, do svake pojedine grupe ćelija."
<BR>&nbsp;&nbsp;&nbsp;&nbsp;&nbsp;Prekinuo je predavanje i ponudio je da sedne. Učinila je to, šepajući. Ataksija, pomislio je. Nekako joj je i ona dodavala na skladnosti.
<BR>&nbsp;&nbsp;&nbsp;&nbsp;&nbsp;Konrad je signalizirao rožnjačnom monitoru i skrolovao njen karton preko vidnog polja. Limfoma sa lošom prognozom. Dijagnoza je postavljena pre više od godinu dana. Skrolovao je dalje. Displej se zamutio. Treptajem je morao da skloni suze da bi mogao da nastavi.
<BR>&nbsp;&nbsp;&nbsp;&nbsp;&nbsp;Lični podaci: trideset godina, neudata, bez dece. Sve je to znao. Pretražio je sve javne baze podataka tražeći reference o njoj. Bila je izvršni predsednik fabrike hemijskih proizvoda. I to mu je bilo poznato.
<BR>&nbsp;&nbsp;&nbsp;&nbsp;&nbsp;"Posao ti dobro ide", reče on.
<BR>&nbsp;&nbsp;&nbsp;&nbsp;&nbsp;"Da. Za ostalo nisam imala mnogo vremena."
<BR>&nbsp;&nbsp;&nbsp;&nbsp;&nbsp;Čak i dok je sedela nije prestajala da se kreće. Sklapala je i rasklapala ruke, okretala narukvicu od ogledalaca.
<BR>&nbsp;&nbsp;&nbsp;&nbsp;&nbsp;Letimice je prešao preko istorije lečenja: zračenje, gađanje lipidnim česticama, usmereni ultrazvuk.
<BR>&nbsp;&nbsp;&nbsp;&nbsp;&nbsp;"Nisi puno obilazila doktore."
<BR>&nbsp;&nbsp;&nbsp;&nbsp;&nbsp;Gotovo da se nasmešila. "Recimo da sam iscrpela konvencionalne metode."
<BR>&nbsp;&nbsp;&nbsp;&nbsp;&nbsp;Klimnuo je glavom. Ništa neobično. "Moraćeš na skener."
<BR>&nbsp;&nbsp;&nbsp;&nbsp;&nbsp;"Pa... bila sam pre nekoliko nedelja."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Skeniranje je bilo skupo i nijedna polisa osiguranja nije pokrivala njegove troškove.
<BR>&nbsp;&nbsp;&nbsp;&nbsp;&nbsp;"Telo ti se menja. Epitel se skida, krvne ćelije zamenjuju, neuroni umiru. Potrebno je da ti upoznam telo do molekularnog nivoa."
<BR>&nbsp;&nbsp;&nbsp;&nbsp;&nbsp;Treptajem je ugasio monitor i ostao da bulji u njeno lice. Ličilo je na delo geometričara: ublaženi oštri uglovi i tanke, nenagomilane linije. Delovala je blago konkavno i za senu bleđe nego što je se sećao.
<BR>&nbsp;&nbsp;&nbsp;&nbsp;&nbsp;Pogledala je u stranu i primetila holo kocku u uglu stola. U kocki, mlada Greta sedela je u vrtu podvijenih nogu. Tamne oči gledale su negde u daljinu, a kosa, tada duža, strogo je bila podvezana pozadi. U pozadini cvetali su makovi.
<BR>&nbsp;&nbsp;&nbsp;&nbsp;&nbsp;Greta ponovo podiže pogled, ne govoreći ništa. Tišina između njih se produbljivala.
<BR>&nbsp;&nbsp;&nbsp;&nbsp;&nbsp;"Ne želim da ti budim nadu", reče on, naposletku. "Molekularna hirurgija još ima ograničenu primenu, bez obzira na publicitet koji dobija." Bio je to spremljen govor. Čak je i njemu bio dosadan. "Ako postoji lokalni molekularni patololški poremećaj verovatno ću ga pronaći. Ako je poremećaj dovoljno lako uočiti, loš kodon u tvojoj DNK, recimo, možda ću moći da ga korigujem."
<BR>&nbsp;&nbsp;&nbsp;&nbsp;&nbsp;Iscrpeo je demante. Ponovo se zabavio njenim kartonom. I skoro istovremeno treptajem ga isključio.
<BR>&nbsp;&nbsp;&nbsp;&nbsp;&nbsp;"Majka ti je umrla od leukemije", reče on, zapanjen.
<BR>&nbsp;&nbsp;&nbsp;&nbsp;&nbsp;Bili su ljubavnici, bez obzira na to koliko kratko, a nikada mu to nije rekla.
<BR>&nbsp;&nbsp;&nbsp;&nbsp;&nbsp;"Da. Bilo mi je šest godina." Glas joj je bio tih i nemuzikalan, kao da je sama sebi govorila. "Sećam se kad se kraj približavao. Otac je bio očajan. Sve je pokušao. Jedan od čudotvornih lekova, laetril, zar ne? Ne, to je bilo pre. Interferon? Koderas? Nešto slično. Mogao se dobiti samo u Evropi. Otac je hteo da ide. Bila sam tako ljuta na njega. Činilo mi se to tako... nedostojanstveno."
<BR>&nbsp;&nbsp;&nbsp;&nbsp;&nbsp;"Molekularna hirurgija teško se može uporediti sa laetrilom", blago reče Konrad.
<BR>&nbsp;&nbsp;&nbsp;&nbsp;&nbsp;"Ne, naravno da ne može." Sklopila je oči. "Kad želiš da idemo na skener?"
<BR>&nbsp;&nbsp;&nbsp;&nbsp;&nbsp;"Sad odmah. Osim ako ne želiš da ti još malo objasnim tehniku."
<BR>&nbsp;&nbsp;&nbsp;&nbsp;&nbsp;"Ne. Hvala ti."
<BR>&nbsp;&nbsp;&nbsp;&nbsp;&nbsp;Nećkao se. "Da li bi želela da posle odemo na čokoladu? U blizini ima lep kafić."
<BR>&nbsp;&nbsp;&nbsp;&nbsp;&nbsp;Izraz lica joj se nije promenio. "Bolje ne. Moram nazad na posao."
<BR>&nbsp;&nbsp;&nbsp;&nbsp;&nbsp;Usiljeno se nasmešio. "U redu."
<BR>&nbsp;&nbsp;&nbsp;&nbsp;&nbsp;Ustao je i poveo je iza stola do vrata koja su se otvorila u topao miris aparata. Presvukla se u nabranu zelenu bolničku haljinu koja joj je ostavljala gole ruke i listove. Nagnao je sebe da gleda u stranu i kalibriše skener.
<BR>&nbsp;&nbsp;&nbsp;&nbsp;&nbsp;Veliki, valjkasti poklopac se podigao i on je smesti iza njega. Početna sekvenca se ponavljala, displeji skrolovali, indikatori treptali. Naelektrisan vazduh za tren je zasvetlucao, a onda, tiho, beskrajno strpljivo, aparat je snimio položaj svakog atoma njenog tela.
<BR>
<BR>&nbsp;&nbsp;&nbsp;&nbsp;&nbsp;Ostali molekularni hirurzi zapošljavali su gomilu asistenata i tehničara. Konrad nije. Najbolje je radio sam.
<BR>&nbsp;&nbsp;&nbsp;&nbsp;&nbsp;Seo je za sto i pripremio se: usporio je disanje, zatamnio sobu, zid od metastakla učinio neprozirnim. Ništa ga se drugo nije ticalo, ništa nije bilo važno. Čak je i Greta za trenutak postala apstrakcija, fajl sa podacima zapletenim u kodirane kristale. Trepnuo je rožnjačnom monitoru i ubacio ruku u rukavicu za podatke. Jelka je isijavala blagu dijademu plavetnila.
<BR>&nbsp;&nbsp;&nbsp;&nbsp;&nbsp;Sve je u vezama.
<BR>&nbsp;&nbsp;&nbsp;&nbsp;&nbsp;Ma koliko se telo pomeralo ili menjalo, njegova topologija ostaje gotovo konstantna. Srce uvek vodi do aorte, aorta do karotidne arterije, karotida do maksilarne.
<BR>&nbsp;&nbsp;&nbsp;&nbsp;&nbsp;Problem uskladištenja svih podataka neophodnih da se opiše jedno jedino ljudsko telo još je na klimavim nogama. Problem organizovanja i pristupa tim podacima još je veći. A o editovanju...
<BR>&nbsp;&nbsp;&nbsp;&nbsp;&nbsp;Počeo je, kao i uvek, od cirkulatornog sistema. Podesio je simulator na prikazivanje u realnom vremenu i sledio krv iz desne komore u luk aorte. Rezolucija je bila slaba. Svaki okvir pokazivao je nekoliko centimetara tkiva.
<BR>&nbsp;&nbsp;&nbsp;&nbsp;&nbsp;Stablo se osvetljavalo kako je napredovao. Kroz spoljnu karličnu arteriju u bedrenu. Prolazi su se sužavali. Konrad je osećao pritisak krvi, stalne udare koji su podsticali napredovanje. Podigao je uvećanje. Struja krvi pretvorila se od viskoznog crvenkastog želea u pojedinačne ćelije koje su se gurale i tumbale, hrleći napred.
<BR>&nbsp;&nbsp;&nbsp;&nbsp;&nbsp;Odvajajući se u mikroskopski krvni sud, naglo je zamrznuo displej. Ispred, delimično uklinjena u zid kapilara, nalazila se grudvasta, izobličena kancerozna ćelija. Zumirao je i letimice prešao preko njene membrane. Bolest je ključala ispod površine; frenetičan, neregulisan rast.
<BR>&nbsp;&nbsp;&nbsp;&nbsp;&nbsp;Na maksimalnom povećanju mogli su se razabrati pojedinačni molekuli. Niz za nizom liposaharidnih vlakana uzdizao se sa membrane poput vlati žita. Desetak ili više abnormalnih proteina takođe su izbijali iz unutrašnjosti; molekuli koji je odavno trebalo da obeleže ćeliju što je imuni sistem treba da uništi. Sve je uneo u spisak.
<BR>&nbsp;&nbsp;&nbsp;&nbsp;&nbsp;Prsti su se hitro kretali u rukavici. Skočio je nazad u struju krvi, krstareći bedrenom arterijom - jedna od nižih grana na njegovoj jelci. Zatim je ušao u duboku femoralu, pa u koštanu srž.
<BR>&nbsp;&nbsp;&nbsp;&nbsp;&nbsp;Locirao je zdravu ćeliju i provukao se kroz nanometar širok permeabilni prolaz u mirnu unutrašnjost. Prolebdeo je pored ružičastog Golđijevog aparata i zbrčkanog endoplazmatičnog retikuluma u jedro. Hromozomi su bili razmršeni, zaposleni.
<BR>&nbsp;&nbsp;&nbsp;&nbsp;&nbsp;Izgubio je nekoliko minuta orjentišući se u spirali DNK, a zatim je locirao biblioteku gena koji su imunoubice - antitela i T-ćelije receptore. Brižljivo je proverio svaki kodon.
<BR>&nbsp;&nbsp;&nbsp;&nbsp;&nbsp;Prsti su mu zaplesali, a zatim zastali. Jedan od gena sa dugačkim lancem, broj 167 od tri stotine pari varijanata u njenoj biblioteci, bio je loše kodiran. Tačkasta mutacija, jedan pogrešan par baza. Taj dugački lanac može da se kombinuje sa proteinima kratkih lanaca na hiljade različitih načina da bi oblikovao T-ćelije receptora - molekule koji će prepoznati kancerozne ćelije. Pustio je simulator da ih sagradi nekoliko; uvijajući proteini, Y-oblika, koji su se kovrdžali na jednom kraju na poseban, nedelotvoran način.
<BR>&nbsp;&nbsp;&nbsp;&nbsp;&nbsp;Konrad se odgurnuo od stola, nasuo šolju misoa i progutao ga dok se još pušio. Bio je sasvim blizu.
<BR>&nbsp;&nbsp;&nbsp;&nbsp;&nbsp;Ponovo je uvukao ruku u rukavicu i obavio jednostavnu zamenu u genu dugačkog lanca; guanin umesto adenina. Razlika u samo jednom jedinom atomu. Oštrica noža između života i smrti.
<BR>&nbsp;&nbsp;&nbsp;&nbsp;&nbsp;Simulator je izgradio drugu T-ćeliju. Ovoga puta receptor je bio ispravljen, krepak i spreman. Ćelija je bila sjajna, plavičasta, poput novog revolverskog metka. Postavio je simulaciju. Visoko uvećanje, potpun opseg. Njegovi ostali sistemi jedan po jedan su se gasili.
<BR>&nbsp;&nbsp;&nbsp;&nbsp;&nbsp;Otvorio je poru u kapilaru i upustio T-ćeliju. Ćelija je za trenutak lagano podrhtavala u vrtlogu, a zatim ju je struja ponela. Crvena krvna zrnca gurala su se kao neorganizovana gomila, ali T-ćelija je glatko napredovala - džentlmen u rulji. Zamišljao je njen baršunast glas: Izvinite, gospodine. Žurim. Crna Marija. Anđeo osvete. Crna ajkula.
<BR>&nbsp;&nbsp;&nbsp;&nbsp;&nbsp;Ćelija je skrenula sa glavnog puta brahijalne arterije u usku aleju radijalne povratne struje. Ćelija sa jedrom tumarala je blizu zida krvnog suda. T-ćelija skliznula je u nju.
<BR>&nbsp;&nbsp;&nbsp;&nbsp;&nbsp;Dobro veče, gospodine.
<BR>&nbsp;&nbsp;&nbsp;&nbsp;&nbsp;Naglašeno uglađeno molekularno rukovanje. Kao što jezičak naleže u žljeb, zavrtanj u maticu. Svaki atom napet treperi, dodiruje, istražuje.
<BR>&nbsp;&nbsp;&nbsp;&nbsp;&nbsp;... ništa, samo domaći protein zdrave ćelije. Nema antigena kancera. Rastanak.
<BR>&nbsp;&nbsp;&nbsp;&nbsp;&nbsp;Primite moje izvinjenje gospodine. Mislio sam da ste jedan moj poznanik.
<BR>&nbsp;&nbsp;&nbsp;&nbsp;&nbsp;Klizila je ponovo niz aleju do mračnog, dalekog kraja. Još jedna ćelija. Receptor ispituje, osećajući... eno ga opet domaći protein, kruži okolo... DA!! Molekul antigena!
<BR>&nbsp;&nbsp;&nbsp;&nbsp;&nbsp;Receptor je zapucao: zaslepljujući pohod čisto bele mržnje. Mreža proteinskih vlakana se proširila, privukla metu bliže. Krupna, pogrešno oblikovana ćelijska morfologija - kancerozna ćelija bacakala se u kobnom zagrljaju T-ćelije. Enzimi su strujali napolje.
<BR>&nbsp;&nbsp;&nbsp;&nbsp;&nbsp;Konrad se nagnuo napred u stolici. Ruke su mu bile stisnute u rukavici.
<BR>&nbsp;&nbsp;&nbsp;&nbsp;&nbsp;"Umri", prošaptao je. "Umri."
<BR>&nbsp;&nbsp;&nbsp;&nbsp;&nbsp;Kancerozna ćelija se nadimala, a zatim se izokrenula, raspršavajući protopalazmu. Iscrpljen, Konrad obrisa znoj sa lica. Izvukao je ruku iz rukavice. Displej simulatora se zamrzao. T-ćelija bila je zamrljana od sluzi. Trijumfujući, njeni receptori brutalno su hrlili napred.
<BR>&nbsp;&nbsp;&nbsp;&nbsp;&nbsp;Greta će živeti.
<BR>&nbsp;&nbsp;&nbsp;&nbsp;&nbsp;Konrad treptajem isključi monitor, a zatim duboko uzdahnu. Ostalo je bilo rutina, samo malo programiranja na molekularnom asembleru.
<BR>&nbsp;&nbsp;&nbsp;&nbsp;&nbsp;Preživeće.
<BR>&nbsp;&nbsp;&nbsp;&nbsp;&nbsp;Ponovo je mogao da razmišlja o njoj.
<BR>&nbsp;&nbsp;&nbsp;&nbsp;&nbsp;Mogao je da razmišlja o njenoj jogunastoj naravi, o njenim rasipno elegantnim pokretima. Mogao je da se priseti kako izgleda kada joj košulja dodiruje telo klizeći preko vitkih bokova i ramena.
<BR>&nbsp;&nbsp;&nbsp;&nbsp;&nbsp;Pročistio je zid da propusti neku usamljenu svetlost grada. Razmišljanje o Greti bilo je narkotično, kad čovek počne nije bilo lako zaustaviti se. Pogledao je holo kocku. Zahvatila je tako malo njene energije ili njene moći nad njim. Poželeo je da je imao nešto bolje.
<BR>&nbsp;&nbsp;&nbsp;&nbsp;&nbsp;Ali, naravno, i imao je.
<BR>&nbsp;&nbsp;&nbsp;&nbsp;&nbsp;Drhtavim rukama ponovo je uključio simulaciju. Povećavao je i umanjivao dok nije ostalo samo njeno lice. Činilo se kao da je isklesano iz besprekornog belog kamena. Otvorio joj je oči. Umanjujući dalje, displej ju je pokazao od glave do pete. Počeo je sa potpunom zamenom molekula papira u njenoj bolničkoj haljini. Postepeno, od donje ivice nagore, odeća joj se pretvarala u dim.
<BR>&nbsp;&nbsp;&nbsp;&nbsp;&nbsp;Sedeo je potpuno nepomično, ne dišući.
<BR>&nbsp;&nbsp;&nbsp;&nbsp;&nbsp;Prsti su mu plesali u sopstvenom ritmu. Zumirao je displej dole i unutra, sve dok se nije ukazala unutrašnjost njenog srca. Kretao se kroz levu komoru, uz uzlaznu aortu, kroz luk u levu srčanu arteriju. Zatim je krenuo drugom granom u unutrašnju karotidu i njenu lobanju.
<BR>&nbsp;&nbsp;&nbsp;&nbsp;&nbsp;Svetlost je treperila blizu vrha jelke, penjući se kroz sve finije grane. Kružio je centralnom moždanom arterijom do same granice krv-mozak.
<BR>&nbsp;&nbsp;&nbsp;&nbsp;&nbsp;Kruna jelke je pulsirala, plamenovi su bili tako svetli da su ostavili grčeći zeleni pseudolik kada je pogledao u stranu. Zgrčeni prsti načinili su još jedan, poslednji pokret...
<BR>&nbsp;&nbsp;&nbsp;&nbsp;&nbsp;I drvo se ugasilo.
<BR>
<BR>&nbsp;&nbsp;&nbsp;&nbsp;&nbsp;Konrad je osetio zanos moguć samo kroz iscrpljenost. Radio je celu noć. Programiranje je bilo završeno pre samo nekoliko minuta.
<BR>&nbsp;&nbsp;&nbsp;&nbsp;&nbsp;Greta je sela preko puta stola, obučena u obešeni, prskani džemper, i provlačila prste kroz kosu. Nije mogao da skine pogled sa nje. Delovala je zabrinuto, kao da se plaši da pita šta je pronašao.
<BR>&nbsp;&nbsp;&nbsp;&nbsp;&nbsp;Duboko je uzdahnuo. "Greta, mislim da mogu da ti pomognem. Ispalo je da je problem jednostavan. U pitanju je neznatna genetska greška, lako popravljiva.
<BR>&nbsp;&nbsp;&nbsp;&nbsp;&nbsp;Obmotala je ruke oko sebe, verovatno ni ne svhatajući šta radi.
<BR>&nbsp;&nbsp;&nbsp;&nbsp;&nbsp;"Želeo bih da ti dam injekciju, ali moraš da shvatiš njeno dejstvo." Ustao je. "Injekcija sadrži nekoliko molekularnih aparata virusnog porekla suspendovanih u fiziološkom rastvoru. Kroz krv, aparati će se probiti do koštane srži. Kada dospeju tamo, lociraće nekoliko B-ćelija prethodnika i ubaciće kratak delić DNK u svaku, aktivirajući ih. Te ćelije će početi da prave agente, T-ćelije, koje se uspešno mogu nositi sa tvojim rakom. One su ono što ti je nedostajalo."
<BR>&nbsp;&nbsp;&nbsp;&nbsp;&nbsp;Seo je na ivicu stola, vrlo blizu nje. "U sledećih nekoliko dana te ćelije će se kloniranjem umnožiti milijardu puta. Tvoje telo će regulisati proces, zamenjujući uništeno tkivo zdravim ćelijama."
<BR>&nbsp;&nbsp;&nbsp;&nbsp;&nbsp;Za trenutak je delovala ranjivo, čak preplašeno. "Je li to sve?"
<BR>&nbsp;&nbsp;&nbsp;&nbsp;&nbsp;Za trenutak se nećkao. "Da, to je sve."
<BR>&nbsp;&nbsp;&nbsp;&nbsp;&nbsp;Polako je klimnula glavom, gledajući u stranu, kao da ulazi u nešto nečasno.
<BR>&nbsp;&nbsp;&nbsp;&nbsp;&nbsp;Dao joj je injekciju. Posle nekoliko minuta podigla je pogled i oči su joj bile okrugle kao sunca.
<BR>
<BR>&nbsp;&nbsp;&nbsp;&nbsp;&nbsp;Greta je imala neke loše navike. Ne razmišljajući, spuštala bi stvari i nikada ih ne bi podizala. Nalazila je da je Konradova averzija prema gomilanju stvari simpatična.
<BR>&nbsp;&nbsp;&nbsp;&nbsp;&nbsp;Ništa od toga nije ga brinulo. Nasuprot. Naklonjen svemu čega bi se ona dotakla, sa strašću je posmatrao napola prazne vinske čaše i presavijene časopise razbacane po stanu. Našao je izgovor da traći vreme nad jutarnjim čajem dok nije otišla na posao. Satima ju je gledao dok je spavala.
<BR>&nbsp;&nbsp;&nbsp;&nbsp;&nbsp;Njihova veza se brzo razvila. Posle druge posete ordinaciji, Konrad ju je odveo na ručak. Po neizrečenom dogovoru, izbegavali su da pominju raniju vezu. Pretpostavljao je da je to zbog toga što je se jedva sećala. Nekoliko dana kasnije preselio se u njen stan; njegov je bio premali i oskudno namešten za njen ukus. Konradu se činilo čudesnim što je tamo bio dobrodošao. Svaki put kad bi Greta izišla iz kupatila sa peškirom oko glave, ili kad bi nestrpljivo razgovarala sa nekim telefonom, bio je zapanjen kako ga je potpuno uklopila u svoj život.
<BR>&nbsp;&nbsp;&nbsp;&nbsp;&nbsp;On se prilagodio. Naučio je da voli njenu divlju muziku i pomodan sferičan nameštaj. Čak se naučio da voli i bučne restorane u koje je odlazila sa prijateljima. Sa ukočenim smeškom slušao je kako raspravljaju o oglašavanju i poreskim stimulacijama. Pokušavao je da mnogo ne govori; kad god bi započeo, završio bi razgovorom o svom poslu. Greta je to mrzela. Podsećalo ju je to na njenu bolest, zaključila je. Podsećalo ju je na to koliko joj je bila potrebna njegova pomoć.
<BR>&nbsp;&nbsp;&nbsp;&nbsp;&nbsp;Konrad je pokušao da smanji vreme koje je provodio na poslu. Ipak, prečesto je kasno dolazio kući. U ordinaciji su ga ćelijske ekskurzije i dalje strasno zaokupljivale, pa bi, posle nečega što bi mu se učinilo da je nekoliko minuta, ustanovio da je prošlo pola večeri. Tada bi joj kupovao poklončiće: cveće, ili nešto u čemu bi mogla da vidi svoj odraz.
<BR>&nbsp;&nbsp;&nbsp;&nbsp;&nbsp;Jednom joj je poklonio negliže boje dima. Prodajni sistem pitao je za njen broj. Ni to nije znao. Nije čak ni želeo da nagađa. Pretpostavljao je da ju je napetost u držanju činila višom. Vratio se u ordinaciju, izvukao simulaciju iz svojih fajlova i animirao je. Sistem je do u mikron sračunao njene mere. Te noći mu je oprostila.
<BR>&nbsp;&nbsp;&nbsp;&nbsp;&nbsp;Promena na njoj bila je značajna. Posle manje od mesec dana konkavnost i nesigurnost su nestali. Ranjivost od pre nekoliko meseci bilo je nemoguće zamisliti.
<BR>&nbsp;&nbsp;&nbsp;&nbsp;&nbsp;Pomalo mu je nedostajala.
<BR>
<BR>&nbsp;&nbsp;&nbsp;&nbsp;&nbsp;Jedne noći Konrad je došao tako kasno da sunce samo što nije izišlo. Čak se nije osećao ni umoran. Greta je sedela u krevetu radeći na rožnjačnom monitoru. Mali jantarni karakteri treptali su preko njega, verovatno berzanski pokazatelji. Prstima je dobovala po pokrivaču.
<BR>&nbsp;&nbsp;&nbsp;&nbsp;&nbsp;"Uradio sam nešto fantastično", rekao je.
<BR>&nbsp;&nbsp;&nbsp;&nbsp;&nbsp;Nije odgovorila.
<BR>&nbsp;&nbsp;&nbsp;&nbsp;&nbsp;"Staklasto telo u oku tog momka se zamutilo, znaš ona tečnost u oku. Ništa nije video. Ispostavilo se da njegova mrežnjača luči potpuno pogrešan protein. On se taložio u vidu veoma sitnih čestica. Nisam nikako uspevao da isključim gene koji su to radili, previše ćelija je imalo tu grešku, tako da sam izmenio neke druge ćelije nateravši ih da luče protein koji je pogubno delovao po reakciju..."
<BR>&nbsp;&nbsp;&nbsp;&nbsp;&nbsp;Treptajem je isključila monitor i upiljila se u njega. "Jesi li završio?"
<BR>&nbsp;&nbsp;&nbsp;&nbsp;&nbsp;Glupo je klimnuo glavom. Palo mu je na pamet da joj nije ništa doneo.
<BR>&nbsp;&nbsp;&nbsp;&nbsp;&nbsp;Podsetila ga je na večeru koju su planirali za prethodno veče. "Zvala sam te desetak puta. Zar ne proveravaš poruke?"
<BR>&nbsp;&nbsp;&nbsp;&nbsp;&nbsp;Nije znao šta da kaže. Ušao je u dnevnu sobu i zario glavu u šake. Posle nekoliko minuta izišla je i sela pored njega. "Šta ću sa tobom da radim? Ponekad si tako smušen." Ustala je i prišla baru. "Zar nisi?"
<BR>&nbsp;&nbsp;&nbsp;&nbsp;&nbsp;Oštro je odmahnuo glavom. "Ne. Nikada."
<BR>&nbsp;&nbsp;&nbsp;&nbsp;&nbsp;Nije ga slušala. "Da li je samo fizička privlačnost to što nas drži zajedno?"
<BR>&nbsp;&nbsp;&nbsp;&nbsp;&nbsp;"Molim te da tako ne govoriš."
<BR>&nbsp;&nbsp;&nbsp;&nbsp;&nbsp;Nasula je piće i dugo ga posmatrala. "Ja neću da svako veče ovde provodim pletući, ili šta se već radi, čekajući da se vratiš kući. Nisam sigurna ni zašto to sada radim."
<BR>&nbsp;&nbsp;&nbsp;&nbsp;&nbsp;Vratila se u spavaću sobu ne sačekavši odgovor. Te noći spavao je na kauču, za kaznu.
<BR>&nbsp;&nbsp;&nbsp;&nbsp;&nbsp;Ujutru se tiho kretao po stanu, pokušavajući da bude neprimetan. Iznenada je naleteo na nju u njenoj radnoj sobi. Bila je nagnuta nad knjigu i tiho plakala. Povukao se pre nego što ga je primetila.
<BR>
<BR>&nbsp;&nbsp;&nbsp;&nbsp;&nbsp;Dvoje Gretinih prijatelja sa posla ustali su od stola, suzdržano se smejući. Konrad uopšte nije razumeo o čemu su pričali.
<BR>&nbsp;&nbsp;&nbsp;&nbsp;&nbsp;"Šta proslavljamo?" upitao je.
<BR>&nbsp;&nbsp;&nbsp;&nbsp;&nbsp;Greta je nosila gotovo providnu bluzu od batika. Muškarci za ostalim stolovima otvoreno su piljili u nju. Kelneri sa unazad zalizanom kosom i košuljama sa ruskom kragnom kružili su poput meseca.
<BR>&nbsp;&nbsp;&nbsp;&nbsp;&nbsp;Nasmejala se. "Naše prvo javno nuđenje. Ti i ne znaš šta to znači, zar ne?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Reci mi."
<BR>&nbsp;&nbsp;&nbsp;&nbsp;&nbsp;"Naša osnivačka glavnica prvi put se javno nudi na prodaju. Velika lova. Faksimilno pokrivanje. Nude se cirkulari ugrađeni u holo kocke." Podigla je čašu. "Šampanjac."
<BR>&nbsp;&nbsp;&nbsp;&nbsp;&nbsp;"Čestitam."
<BR>&nbsp;&nbsp;&nbsp;&nbsp;&nbsp;Slegnula je ramenima. Delovala je spokojno i nekarakteristično mirno.
<BR>&nbsp;&nbsp;&nbsp;&nbsp;&nbsp;"Ne izgledaš mi preterano uzbuđena?"
<BR>&nbsp;&nbsp;&nbsp;&nbsp;&nbsp;"I nisam. U stvari, vrhunac je već prošao. Ali sutra uveče u kancelariji imamo veliku žurku. Možeš li da se izvučeš?"
<BR>&nbsp;&nbsp;&nbsp;&nbsp;&nbsp;"Pokušaću, ali u toku mi je simulacija; cirkulacija krvi u mozgu. Mislim da mogu da povratim atrofiju..."
<BR>&nbsp;&nbsp;&nbsp;&nbsp;&nbsp;Blago je odmahnula glavom. "Ne govori o poslu."
<BR>&nbsp;&nbsp;&nbsp;&nbsp;&nbsp;"Ti si govorila o poslu", pokušao je logikom Konrad. Sklonio je kosu sa očiju i nagnuo se napred. "Greta, želeo bih da možeš da osetiš ono što ja osećam. Kako je to putovati u tom svetu. Mogao bih jednom da te prikopčam na simulator, da te povedem na put..."
<BR>&nbsp;&nbsp;&nbsp;&nbsp;&nbsp;Orbitirajući kelner doneo je hleb u čudno izrezbarenoj korpici.
<BR>&nbsp;&nbsp;&nbsp;&nbsp;&nbsp;Greta je zaustila da nešto kaže, a onda stala. Podižući pogled, Konrad je ustanovio da ona plače. Bezuspešno je pipkao tražeći maramicu. Konačno joj je dodao svoj ubrus.
<BR>&nbsp;&nbsp;&nbsp;&nbsp;&nbsp;"Greta, je li ti dobro?"
<BR>&nbsp;&nbsp;&nbsp;&nbsp;&nbsp;Kelner se ukotvio, buljeći u njega. Konrad mu mahnu da ide.
<BR>&nbsp;&nbsp;&nbsp;&nbsp;&nbsp;"Šta je sad?"
<BR>&nbsp;&nbsp;&nbsp;&nbsp;&nbsp;Gotovo čitav minut nije mogla da progovori. Pokazala je na hleb. "Moja majka imala je takvu korpicu. Već dvadeset pet godina nisam videla nijednu."
<BR>&nbsp;&nbsp;&nbsp;&nbsp;&nbsp;Da li je to bilo sve?
<BR>&nbsp;&nbsp;&nbsp;&nbsp;&nbsp;"Nikada mi nisi puno pričala o njoj", reče on.
<BR>&nbsp;&nbsp;&nbsp;&nbsp;&nbsp;"Ne sećam se mnogo, kao da sam blokirala taj deo života. Ali u poslednje vreme puno razmišljam o njoj." Uzdahnula je. "Žao mi je."
<BR>&nbsp;&nbsp;&nbsp;&nbsp;&nbsp;Odmahnuo je glavom. "Nema razloga. Ja želim da te bolje upoznam."
<BR>&nbsp;&nbsp;&nbsp;&nbsp;&nbsp;Posegnula je rukom preko stola i uzela ga za ruku. "Ja želim da bolje upoznam... sebe. Želim da razumem zašto sam tako srećna." Suza je pratila krivinu jagodične kosti. Jedan dug trenutak je ćutala. "Konrade, nikada nismo razgovarali o deci."
<BR>&nbsp;&nbsp;&nbsp;&nbsp;&nbsp;Zabezeknuo se. Deca su bila vanzemaljska stvorenja. Emitovala su buku i nered. "Ne, nismo", reče on. "Pored mog i tvog posla, ne vidim kako..."
<BR>&nbsp;&nbsp;&nbsp;&nbsp;&nbsp;Prstima mu je dodirnula usne. " Samo razmisli o tome."
<BR>
<BR>&nbsp;&nbsp;&nbsp;&nbsp;&nbsp;Sledeće večeri Konrad se rano vratio kući. Greta je još bila na žurci. Stan je izgledao tako prazan bez nje.
<BR>&nbsp;&nbsp;&nbsp;&nbsp;&nbsp;Pokušao je da čita, odustao, obrisao prašinu sa stolova, šetkao se po dnevnoj sobi. Svaki put kad bi čuo neki šum pogledao bi na vrata. Posle desetog puta počeo je da se pita da li će uopšte doći kući. Već ga je jednom ostavila bez ikakvog upozorenja. Nije bilo razloga da sumnja da ponovo neće otići.
<BR>&nbsp;&nbsp;&nbsp;&nbsp;&nbsp;Put koji je prelazio šetajući se produžio. Jedna petlja vodila je u njenu radnu sobu. Kao i obično, sto joj je bio raskupusan, sa gomilom izveštaja i kodiranih kristala. Na sredini stola nalazilo se nešto neočekivano - knjiga povezana u svilu sa viktorijanskom šarom na koricama. U stvari, dnevnik.
<BR>&nbsp;&nbsp;&nbsp;&nbsp;&nbsp;Za trenutak se opirao, a onda je zastao i otvorio ga na mestu gde je traka označavala poslednji zapis - tek treći ili četvrti; knjiga je bila nova. Njen rukopis bio je neprikladno uredan i devojački. Shvatio je da ga nikada ranije nije video. Pitao se da li ga se stidi.
<BR>
<BR>&nbsp;&nbsp;&nbsp;&nbsp;&nbsp;Konrad je zaboravio na večeru sa Selijom i Majkom. Osećala sam se glupo dok sam objašnjavala zašto nije stigao. Ali - mrzim što to kažem - pre bi se reklo da sam osećala olakšanje nego bes. Konrad je tako nesiguran u sebe u prisustvu drugih ljudi. Nikad se ne smeje. Pa ipak, strašno sam beskorisna kada nije odve. Zašto tako deluje na mene?
<BR>
<BR>&nbsp;&nbsp;&nbsp;&nbsp;&nbsp;Čuo je kako se vrata otvaraju. Brzo je zatvorio dnevnik. U dnevnoj sobi Greta je sipala piće i razodevala se. Ispod se nalazila glatka koža i blag sjaj znoja. Ispružila se na kauču.
<BR>&nbsp;&nbsp;&nbsp;&nbsp;&nbsp;"Kako je bilo na žurci?" upitao je.
<BR>&nbsp;&nbsp;&nbsp;&nbsp;&nbsp;Slegnula je ramenima. "Proveli smo veče posmatrajući na ekranu šta se na tržištu dešava sa našim akcijama. Podigli smo se dva poena."
<BR>&nbsp;&nbsp;&nbsp;&nbsp;&nbsp;Delovala je tako mirno da se pitao da li je sve u redu.
<BR>&nbsp;&nbsp;&nbsp;&nbsp;&nbsp;"Klinački, stvarno. Rano sam otišla; stalno sam mislila na to koliko bih radije bila kući sa tobom. Ali bila sam uverena da ćeš večeras raditi do kasno u noć. Zašto nisi došao?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Danas se nešto dogodilo. Ne bi bilo puno koristi od mene na žurci."
<BR>&nbsp;&nbsp;&nbsp;&nbsp;&nbsp;Delovala je zabrinuto. "Šta je bilo?"
<BR>&nbsp;&nbsp;&nbsp;&nbsp;&nbsp;Ustao je i stavio ruke u džepove. "Došao mi je novi pacijent. Star čovek, najmanje osamdeset godina. Pre trideset godina prešao je jednog od svojih poslovnih partnera. Nisam pratio pojedinosti, ali partner mu se očigledno ubio. Pacijent se veoma loše osećao dok mi je to pričao."
<BR>&nbsp;&nbsp;&nbsp;&nbsp;&nbsp;Spustila je piće. "Šta je hteo?"
<BR>&nbsp;&nbsp;&nbsp;&nbsp;&nbsp;Mislio je da će ga pamćenje izdavati kako bude stario. Ali nije, postalo je oštrije, bolnije. On želi da zaboravi to što je učinio partneru. Želi da mu ja pomognem."
<BR>&nbsp;&nbsp;&nbsp;&nbsp;&nbsp;Podigla je obrve. "Stvarno?"
<BR>&nbsp;&nbsp;&nbsp;&nbsp;&nbsp;Konrad je prišao prozoru i posmatrao kako polumesec sipa boje na grad. "Znaš, mogao sam to da učinim. To je ono što me je uznemirilo."
<BR>&nbsp;&nbsp;&nbsp;&nbsp;&nbsp;Nagnula se. "Kako bi to uradio... učinio da zaboravi?"
<BR>&nbsp;&nbsp;&nbsp;&nbsp;&nbsp;"To je jednostavno." Žudno je govorio, ohrabren njenim zanimanjem. "Projektujem lik njegovog partnera na njegovu simuliranu mrežnjaču. Štapići i kupice reaguju na svetlost. Optički nerv to prikuplja. Tu se dešava neko procesiranje - rekonstrukcija lika, integracija, filtriranje - zatim to putuje u njegov mozak. Sve što treba jeste da sledim veze."
<BR>&nbsp;&nbsp;&nbsp;&nbsp;&nbsp;Hodao je unaokolo.
<BR>&nbsp;&nbsp;&nbsp;&nbsp;&nbsp;"Prvi zadatak mozga jeste da kategorizuje glavne objekte na liku - ovoga puta čovekovog partnera. Proces prepoznavanja neverovatno je složen, ali to uvek završava u jednostavno povezanoj mreži neurona koja upravlja drvetom podataka za određeni objekat. Onda ja pošaljem jedan od mojih molekularnih aparata kroz granicu krv-mozak. Ja sam taj koji mora da povuče ručicu, odmota veze. Postoji enzim koji to radi, spakovan u denderitima. Sve što moj aparat treba da učini jeste da stimuliše egzocitozu."
<BR>&nbsp;&nbsp;&nbsp;&nbsp;&nbsp;Gretine usne su bile neznatno razdvojene. "To je sve?"
<BR>&nbsp;&nbsp;&nbsp;&nbsp;&nbsp;"To je sve. On bi zaboravio sve što je u vezi sa njegovim partnerom, verovatno i neke poslovne tajne koje bi rado zadržao. Ali mislim da bi prihvatio..."
<BR>&nbsp;&nbsp;&nbsp;&nbsp;&nbsp;Gretino lice se promenilo. Zainteresovan pogled uvlačio se u sebe. "Ti možeš da promeniš nečiji mozak?"
<BR>&nbsp;&nbsp;&nbsp;&nbsp;&nbsp;"Pa naravno da mogu", reče on, zbunjeno. "Sve mogu da promenim. Imam sve podatke. Samo treba da ih editujem."
<BR>&nbsp;&nbsp;&nbsp;&nbsp;&nbsp;Oči su joj postale ogromne i prazne. "Ti možeš da promeniš nečiji mozak?"
<BR>&nbsp;&nbsp;&nbsp;&nbsp;&nbsp;Toplo crvenilo koje se pojavilo kada ga je prvi put videla pretvorilo se u kreda-belo. "Greta, je li ti dobro?"
<BR>&nbsp;&nbsp;&nbsp;&nbsp;&nbsp;Ustala je, iznenada nestabilna kao onoga dana kada je prvi put ušla u njegovu kancelariju. "Da li se to meni dogodilo?"
<BR>&nbsp;&nbsp;&nbsp;&nbsp;&nbsp;"Na šta misliš?"
<BR>&nbsp;&nbsp;&nbsp;&nbsp;&nbsp;Zakoračio je ka njoj. Ona se izmakla u srtanu, da bi kauč ostao između njih. Teško je disala. "Sve što sam osećala - plač, noći koje sam provela čekajući te da se vratiš kući... šta si mi učinio?"
<BR>&nbsp;&nbsp;&nbsp;&nbsp;&nbsp;Napravio je još jedan korak ka njoj. Ona se povlačila.
<BR>&nbsp;&nbsp;&nbsp;&nbsp;&nbsp;"Odgovori mi!"
<BR>&nbsp;&nbsp;&nbsp;&nbsp;&nbsp;"Greta, smiri se. Prolupaćeš."
<BR>&nbsp;&nbsp;&nbsp;&nbsp;&nbsp;"Reci mi."
<BR>&nbsp;&nbsp;&nbsp;&nbsp;&nbsp;Ruke su mu drhtale. Shvatio je, prekasno, da ne ume da je laže. "Nije bilo ništa značajno."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Greta, molim te..."
<BR>&nbsp;&nbsp;&nbsp;&nbsp;&nbsp;Buljila je u njega ogromnim, optužujućim očima.
<BR>&nbsp;&nbsp;&nbsp;&nbsp;&nbsp;On je spustio pogled. "Poslao sam aparat u tvoj centralni nervni sistem. Aparat veličine virusa. To je sve."
<BR>&nbsp;&nbsp;&nbsp;&nbsp;&nbsp;Pomerila se na bezbednu udaljenost. "Nastavi."
<BR>&nbsp;&nbsp;&nbsp;&nbsp;&nbsp;"To je sve, zaista. Tvoj rak bio je tako lak zadatak. Do povratka je ostalo mnogo sati, pa sam tvojoj simulaciji pokazao svoju sliku. Bio je to eksperiment. Sledio sam nagone. Odmah sam pronašao centar za raspoznavanje - na tebe sam ostavio jak utisak, shvatala ti to ili ne. Iz njega je put vodio pravo u talamus: sviđanje, zadovoljstvo - nešto snažno. Ali tu se nalazila i gomila inhibitornih neurona obavijenih oko centra koja je neprekidno pucala."
<BR>&nbsp;&nbsp;&nbsp;&nbsp;&nbsp;Delovala je bolesno, ali je slušala.
<BR>&nbsp;&nbsp;&nbsp;&nbsp;&nbsp;"To je bilo nenormalno", reče on. "Zar to ne shvataš? Bilo je to patološko. Ti inhibitori su sprečavali da bilo šta osećaš, sprečavali su da odgovaraš. Nalazili su se tamo godinama, možda otkako ti je majka umrla, ne znam. Popravak je bio sasvim lak. Moj aparat zadržao je transmiter koji su one lučile, isključio je inhibiciju. Jedan aparat, to je sve."
<BR>&nbsp;&nbsp;&nbsp;&nbsp;&nbsp;Njeno disanje bio je jedini zvuk koji se čuo.
<BR>&nbsp;&nbsp;&nbsp;&nbsp;&nbsp;Pritisnula je rukama slepoočnice. "Ja imam aparat u glavi?"
<BR>&nbsp;&nbsp;&nbsp;&nbsp;&nbsp;"Ne, naravno da nemaš. Izbačen je pre nekoliko nedelja. Bez obzira na to, bio bi ti potreban elektronski mikroskop da bi ga videla. Greta, molim te da me shvatiš. Ja, u stvari, nisam ništa promenio. Veze su bile uspostavljene. Ja sam ih samo stimulisao..."
<BR>&nbsp;&nbsp;&nbsp;&nbsp;&nbsp;Lice joj je bilo mrtvački bledo. Stavila je ruku preko ustiju i izletela iz stana.
<BR>
<BR>&nbsp;&nbsp;&nbsp;&nbsp;&nbsp;Posle jednog sata Konrad je pošao da je traži; bezuspešno. Prošla je noć, a sledećeg jutra nerado je otišao na posao.
<BR>&nbsp;&nbsp;&nbsp;&nbsp;&nbsp;Uveče se vratio kući i našao promenjene brave. Na vratima se nalazila poruka napisana njenim neobičnim ženskastim rukopisom u kojoj ga je molila da se vrati u svoj stari stan. Čekao je sat ili više. Nije se vratila kući. Naposletku je prihvatio njen savet. Nije znao šta bi drugo.
<BR>&nbsp;&nbsp;&nbsp;&nbsp;&nbsp;Konradov stan mirisao je na plesan i nekorišćenje - nekoliko nedelja nije bio tamo. Sve stvari koje je poneo sa sobom kod Grete bile su vraćene u kutijama i nagomilane na parketu u dnevnoj sobi. Ostavio ih je gde su i bile. Situacija je, osećao je to, bila naravno privremena.
<BR>&nbsp;&nbsp;&nbsp;&nbsp;&nbsp;Pešice je ponovo otišao do Gretine zgrade i čekao je napolju da se vrati kući. U glavi je neprekidno odmotavao film od prošle večeri. Svaki put lice bi joj bilo sve belje, a njegova glupost neverovatnija.
<BR>&nbsp;&nbsp;&nbsp;&nbsp;&nbsp;Podigao se vetar, motajući mu lišće i bačene papire oko nogu. Pomerio se u zaklon ulaza i stajao tamo do zore.
<BR>&nbsp;&nbsp;&nbsp;&nbsp;&nbsp;Ujutru je pozvao Gretinu kancelariju i to ponovio sledećih nekoliko dana.
<BR>&nbsp;&nbsp;&nbsp;&nbsp;&nbsp;"Ja znam da ona želi da razgovara sa mnom", rekao bi sekretarici. "Ona mora."
<BR>&nbsp;&nbsp;&nbsp;&nbsp;&nbsp;Ali Greta nikada nije bila tu, i nikada nije uzvratila na njegove pozive.
<BR>&nbsp;&nbsp;&nbsp;&nbsp;&nbsp;Konradu je prešlo u naviku da većinu večeri provodi ispred njene zgrade. Jednom je sreo ženu koja je stanovala u susednom stanu. Ni ona nije videla Gretu već nekoliko dana. Mislila je da je otputovala iz grada. Bez obzira na to, čekao bi je sve dok se svetla na zgradi ne bi ugasila, a ulica postala crna i prazna.
<BR>&nbsp;&nbsp;&nbsp;&nbsp;&nbsp;Postepeno je prestao da prima pacijente. Nije mogao da se usredsredi na posao. Ali i dalje je svakog jutra odlazio u ordinaciju. Sedeo bi za stolom i buljio u Gretinu holo kocku, slušajući šum zagrejanih aparata.
<BR>&nbsp;&nbsp;&nbsp;&nbsp;&nbsp;Izvadio bi njenu simulaciju iz fajlova i animirao je. Naložio bi joj da hoda monitorom odevena u zelenu papirnatu haljinu. Odeću joj je ostavio neprozirnu, ali ju je skratio tridesetak centimetara - više joj je priličilo.
<BR>&nbsp;&nbsp;&nbsp;&nbsp;&nbsp;Ponekad bi je naterao da pleše.
<BR>&nbsp;&nbsp;&nbsp;&nbsp;&nbsp;Provodio je što je moguće manje vremena u svom stanu. Gomila kutija još je stajala neotvorena u dnevnoj sobi. Retko se trudio da odgovara na pozive, ali jedne večeri telefon je uporno zvonio svakih pet minuta. Četvrti ili peti put podigao je slušalicu.
<BR>&nbsp;&nbsp;&nbsp;&nbsp;&nbsp;"Halo", reče on. Dugo već nije čuo svoj glas. Delovao je prazno i nepoznato.
<BR>&nbsp;&nbsp;&nbsp;&nbsp;&nbsp;"Konrade?"
<BR>&nbsp;&nbsp;&nbsp;&nbsp;&nbsp;"Greta."
<BR>&nbsp;&nbsp;&nbsp;&nbsp;&nbsp;"Kako si?"
<BR>&nbsp;&nbsp;&nbsp;&nbsp;&nbsp;"U poslu", reče on posle jednog trena. "Veoma sam zauzet."
<BR>&nbsp;&nbsp;&nbsp;&nbsp;&nbsp;"Radiš, naravno." Glas joj je bio kiseo. "Konrade, želela bih da prestaneš da stojiš ispred moga stana. Ja više tamo ne živim. Samo gubiš vreme."
<BR>&nbsp;&nbsp;&nbsp;&nbsp;&nbsp;Zadržao je dah. "Gubim li?"
<BR>&nbsp;&nbsp;&nbsp;&nbsp;&nbsp;"Da, gubiš."
<BR>&nbsp;&nbsp;&nbsp;&nbsp;&nbsp;Obrisao je čelo prljavim rukavom košulje. "Greta, želeo bih da te vidim."
<BR>&nbsp;&nbsp;&nbsp;&nbsp;&nbsp;Za trenutak nije odgovarala. "Ne. Nisam te zbog toga zvala."
<BR>&nbsp;&nbsp;&nbsp;&nbsp;&nbsp;Pustio je da nastavi.
<BR>&nbsp;&nbsp;&nbsp;&nbsp;&nbsp;"Srela sam nekoga kada si otišao..."
<BR>&nbsp;&nbsp;&nbsp;&nbsp;&nbsp;"Pošto si me ostavila ispred zaključanih vrata." Nije bilo gorčine u njegovom glasu, ali nije video razloga za netačnosti.
<BR>&nbsp;&nbsp;&nbsp;&nbsp;&nbsp;"Da, pošto sam te ostavila ispred zaključanih vrata. Nekoga na poslu - mislim da mu neću pominjati ime. Viđamo se već dva meseca."
<BR>&nbsp;&nbsp;&nbsp;&nbsp;&nbsp;Čvrsto je stiskao slušalicu. "Neko drugi? Sa njim... ne može biti isto."
<BR>&nbsp;&nbsp;&nbsp;&nbsp;&nbsp;Jedno vreme je ćutala. "Ne, nije. Nema one bliskosti koju sam osećala sa tobom. Više nikada i neće biti isto, zar ne?"
<BR>&nbsp;&nbsp;&nbsp;&nbsp;&nbsp;Nije mogao da odgovori.
<BR>&nbsp;&nbsp;&nbsp;&nbsp;&nbsp;"Konrade, zar ne?"
<BR>&nbsp;&nbsp;&nbsp;&nbsp;&nbsp;"Ne znam. Verovatno neće."
<BR>&nbsp;&nbsp;&nbsp;&nbsp;&nbsp;Počela je da plače.
<BR>&nbsp;&nbsp;&nbsp;&nbsp;&nbsp;"Greta, molim te, hajde da se negde vidimo. Možemo da zaboravimo tu noć..."
<BR>&nbsp;&nbsp;&nbsp;&nbsp;&nbsp;"Nikada", reče ona odlučno. Gotovo je mogao da čuje kako drhti. "Nikada."
<BR>&nbsp;&nbsp;&nbsp;&nbsp;&nbsp;"Ali ja mogu da učinim da zaboraviš." Bio je očajan. "Biće to lako. Mogu da te opet skeniram. Sutra se ničeg nećeš sećati..."
<BR>&nbsp;&nbsp;&nbsp;&nbsp;&nbsp;"Konrade, molim te. Prestani. Zvala sam da... želela sam da ti se zahvalim. Za ono što si mi učinio. Nisam mogla ni da pomislim da ću ti to ikada reši, ali tako je. Sledeće nedelje se udajem."
<BR>&nbsp;&nbsp;&nbsp;&nbsp;&nbsp;Nije mogao da diše. "Zašto?"
<BR>&nbsp;&nbsp;&nbsp;&nbsp;&nbsp;"Trudna sam."
<BR>
<BR>&nbsp;&nbsp;&nbsp;&nbsp;&nbsp;Konrad je sedeo na svom tatamiju, držeći slušalicu. Napokon je ustao i polako prišao vratima. Osećao je da mu je telo krhko, gotovo providno. Odvezao se u ordinaciju.
<BR>&nbsp;&nbsp;&nbsp;&nbsp;&nbsp;Trebalo mu je puno vremena da podesi skener. Mehanizmi su se raštimali od nekorišćenja. Postavio je na automatsko snimanje i legao na činijast sto. Izgledao mu je strašno hladan. Pokrio se i mirno ležao dok je aparat radio.
<BR>&nbsp;&nbsp;&nbsp;&nbsp;&nbsp;Lice njegove simulacije imalo je siv, upao izraz leša. Jedva ga je prepoznao. Lice je bilo prazno. Konrad je povio usne nagore, kao što bi to pogrebnik učinio, u bezizražajan osmeh. Projektovao je Gretin lik u zelenoj haljini na mrežnjače njegove simulacije - najjači stimulans koji je poznavao. Impulsi su putovali optičkim nervom do dela kore velikog mozga zaduženog za vid i... mozak mu dostiže belo usijanje.
<BR>&nbsp;&nbsp;&nbsp;&nbsp;&nbsp;Proveo je sate ispitujući isprepletane staze. Greta je prodrla do svakog dendrita i sinapse. Počeo je da shvata instinktivne reakcije koje je budila u njemu - odziv na nju sezao je duboko u mali mozak i motorne neurone.
<BR>&nbsp;&nbsp;&nbsp;&nbsp;&nbsp;Mesec se podigao iznad grada, napravio luk preko neba i ispario u izlasku sunca. Nastavio je da istražuje, katalogizira, vodi signale dok su uranjali u njegovo nervno zaleđe. Staze su se ponegde tek nakratko pojavljivale i on je radio više instinktivno, reskirajući.
<BR>&nbsp;&nbsp;&nbsp;&nbsp;&nbsp;Do podneva, sačinio je približnu mapu svog odziva. Iznutra, delovala je zastrašujuće - neprobojan čvor veza. Šuma algi. Ali kad se odmakao, obrazac je stao da se pojavljuje, a sa njim i strategija programiranja njegovih aparata.
<BR>&nbsp;&nbsp;&nbsp;&nbsp;&nbsp;Zaboraviće da je Greta ikada postojala.
<BR>
<BR>&nbsp;&nbsp;&nbsp;&nbsp;&nbsp;Ispod, svetla grada su se upalila. Nebo je poprimilo najbogatiju plavu boju. Konrad je poslednji put aktivirao Gretin simulakrum. Hodala je sobom, zaustavila se, podigla pogled, očekujući. Konrad-simulakrum materijalizovao se ispred nje, i dalje sa onim svojim praznim osmehom. Prišli su jedno drugom do razdaljine od svega nekoliko centimetara. Lagano, čedno, njihove usne su se dotakle.
<BR>&nbsp;&nbsp;&nbsp;&nbsp;&nbsp;Likovi su počinjali da blede dok su se kodirani kristali u bazama podataka randominizovali. Postali su nematerijalni, poput odraza u prozoru od metastakla. Postali su duhovi. Pramenovi magle. Zatim ništavilo.
<BR>&nbsp;&nbsp;&nbsp;&nbsp;&nbsp;Zamislio je da može da oseti prolazak aparata kroz svoje telo. Kretali su se od leve zajedničke karotide i unutrašnje karotide. Dostigli su granicu krv-mozak. Oni su bili samo prethodnica. Čim prođu granicu, umnožiće se, pronaći određene neuronske staze, latiti se posla. Užasavao ga je obim i delikatnost njihovog zadatka. Trudio se da veruje u uspeh.
<BR>&nbsp;&nbsp;&nbsp;&nbsp;&nbsp;Dokono je tapkao prstima po stolu. Nije osećao magljenje svesti, niti odsutnost. Da li je moguće da je imunološki sistem uništio aparate pre nego što su obavili zadatak? Nije bilo načina da to sazna. Mogao je samo da čeka.
<BR>&nbsp;&nbsp;&nbsp;&nbsp;&nbsp;Konrad je ustao i prišao jelki. Posmatrao je obrasce svetlosti i senke kako plešu na granama od ogledalaca. Postepeno je osećao kao da mu neizmerno težak teret spada sa ramena.
<BR>&nbsp;&nbsp;&nbsp;&nbsp;&nbsp;Dovukao se nazad do stola. U jednom uglu primetio je holo kocku privlačne devojke sa ledenim izrazom na licu. Delovala mu je poznato, ali nije mogao da se seti odakle. Iz nekog razloga, zbunjenost ga je radovala.
<BR>&nbsp;&nbsp;&nbsp;&nbsp;&nbsp;Kada se vratio u svoj stan, naišao je na gomilu kutija u dnevnoj sobi i smrad neopranog rublja. Maglovito se prisetio da je poslednjih dana naporno radio. Očigledno je zanemario sve drugo.
<BR>&nbsp;&nbsp;&nbsp;&nbsp;&nbsp;Ali kutije nije mogao da objasni.
<BR>&nbsp;&nbsp;&nbsp;&nbsp;&nbsp;Palo mu je na pamet da pozove policiju, ali je odustao. Bilo je suviše pitanja na koje ne bi umeo da odgovori.
<BR>&nbsp;&nbsp;&nbsp;&nbsp;&nbsp;Do večeri, stan je ponovo bio u redu. Spremio je obilnu večeru i zaspao, potpuno iscrpljen. Kada se probudio sledećeg jutra, osećao se rastrojeno i nespretno. Neko vreme nije bio siguran ni gde se nalazi. To osećanje dugo ga nije napustilo.
<BR>&nbsp;&nbsp;&nbsp;&nbsp;&nbsp;Nekako se odvezao do ordinacije. Dolazeći, nesugurno je lutao duž tri hodnika pre nego što je našao svoja vrata. Barem mu se činilo da su njegova - ime mu je bilo na njima - ali mu je nameštaj bio nepoznat. Najviše ga je zanimala skulptura u suprotnom uglu, jelka sa srebrnim lišćem i plamenom krunom. Zakoračio je ka njoj i srušio se.
<BR>&nbsp;&nbsp;&nbsp;&nbsp;&nbsp;Seo je na pod, ošamućen, nesiguran kako da ustane. Nije mogao da pokrene noge. Odmahnuo je glavom, pokušavajući da rastera maglu. Da li imao moždanu kap? Ne. Nije bilo drugih simptoma. Bio je svestan i nije bio paralizovan.
<BR>&nbsp;&nbsp;&nbsp;&nbsp;&nbsp;Bila mu je potrebna pomoć. U to je bio siguran.
<BR>&nbsp;&nbsp;&nbsp;&nbsp;&nbsp;Na stolu pored njega nalazio se telefon. Pokušao je da se podigne na kolena, za trenutak uspeo, a zatim je isprepleo noge i ponovo pao. Dovukao se na laktovima i podigao grudi do ivice stola. Bilo je to veoma naporno i bolno. Posegao je za slušalicom, ali je šaka odbila da se sklopi oko nje. Usredsredio se na prst po prst, zamišljajući šta svaki mišić radi.
<BR>&nbsp;&nbsp;&nbsp;&nbsp;&nbsp;Posle nekog vremena tri prsta lagano su se obavila oko valjkastog objekta. Privukao ga je ka sebi, osećajući neko nepotpuno zadovoljstvo koje se završilo zbunjenošću. Šta je ovo? Šta se s ovim radi?
<BR>&nbsp;&nbsp;&nbsp;&nbsp;&nbsp;Ruke mu iznenada otkazaše i on tresnu na pod.
<BR>&nbsp;&nbsp;&nbsp;&nbsp;&nbsp;Začuo je prasak pored sebe - mora da je nešto srušio sa stola. Delići slomljene kocke ležali su rasuti oko njega. U svakom deliću bio je isti maglovit lik. Najveći komad bio je najjasniji. Prikazivao je mladu ženu koja ga je posmatrala sa jezivom nezainteresovanošću.
<BR>&nbsp;&nbsp;&nbsp;&nbsp;&nbsp;Konrad ponovo podiže pogled. Gledao je u dugačak, čist zid. Oči su mu gorele - umirale su. Nije mogao da se seti kako se zatvaraju. Pogled na tamne, blokovite oblike rasipao se i bledeo, zatamnjujući se.
<BR>&nbsp;&nbsp;&nbsp;&nbsp;&nbsp;Vreme je prolazilo.
<BR>&nbsp;&nbsp;&nbsp;&nbsp;&nbsp;Svet se smanjio na tamu uobličenu Gretom, odsustvo sećanja i neuronske staze koje su je definisale tako nepobitno kao što crn krug zaklonjenih zvezda otkriva mlad mesec. Shvatio je da ju je povezao sa svačim - sa poslom i otkucajima srca, sa osekom i strujanjem vazduha kroz pluća. Nije mogao da je zaboravi, a da ne uništi sebe.
<BR>&nbsp;&nbsp;&nbsp;&nbsp;&nbsp;Greta-oblik je treperela i za trenutak ugledao je ogledalo-jelku kako se jasno ocrtava na pozadini izbledelog grada, ismejavajući ga svojom porukom o povezanosti.
<BR>&nbsp;&nbsp;&nbsp;&nbsp;&nbsp;Zatim je zaboravio kako se diše.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
