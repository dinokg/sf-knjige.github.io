<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>JEDNOGA DANA
<P>&nbsp;&nbsp;&nbsp;&nbsp;&nbsp;Nikolo Mazeti ležao je potrbuške na ćilimu, brade zabijene u dlan sitne šake, i izgubljeno slušao Barda. U tamnim očima čak su mu se možda nazirale suze, luksuz koji je jedan jedanaestogodišnjak mogao sebi da dozvoli samo kada je bio sam.
<BR>&nbsp;&nbsp;&nbsp;&nbsp;&nbsp;Bard reče: "Jednom davno usred duboke šume, živeo je siromašni drvoseča sa dve kćeri koje su ostale bez majke, obe lepe kao proletnji dan. Starija kčer je imala dugačku kosu, crnu poput pera iz gavranovog krila, a mlađa svetlu i zlatnu poput sunca u jesenje popodne.
<BR>&nbsp;&nbsp;&nbsp;&nbsp;&nbsp;Često, dok su čekale da se otac vrati sa dnevnog posla u šumi, starija bi sela pred ogledalo i zapevala..."
<BR>&nbsp;&nbsp;&nbsp;&nbsp;&nbsp;Nikolo nije čuo šta je pevala, jer se izvan sobe oglasilo zvono: "Hej, Niki."
<BR>&nbsp;&nbsp;&nbsp;&nbsp;&nbsp;I Nikolo, čije se lice istog časa razvedrilo, pohita ka prozoru i povika: "Zdravo, Pole."
<BR>&nbsp;&nbsp;&nbsp;&nbsp;&nbsp;Pol Loeb mu uzbuđeno mahnu. Bio je mršaviji od Nikole, a nije bio ni visok kao on, iako je bio šest meseci stariji. Lice mu je odavalo potisnutu napetost koja se najjasnije iskazivala u brzom treptanju kapaka. "Zdravo, Niki. Pusti me unutra. Imam ideju i po. Samo čekaj da je čuješ." Žurno se osvrnuo oko sebe, kao da proverava da ih neko možda ne prisluškuje, ali prednje dvorište bilo je očigledno potpuno prazno. On šapatom ponovi: "Samo čekaj da čuješ."
<BR>&nbsp;&nbsp;&nbsp;&nbsp;&nbsp;"Dobro. Otvoriću ti."
<BR>&nbsp;&nbsp;&nbsp;&nbsp;&nbsp;Bard je nastavio priču, nesvestan činjenice da je Nikoli iznenada pažnja bila odvučena na nešto drugo. Kada je Pol ušao, Bard je upravo govorio: "...Na to lav reče: 'Ako mi pronađeš izgubljeno jaje ptice koja preleće Ebonosne planine jednom u deset godina, ja ću...'"
<BR>&nbsp;&nbsp;&nbsp;&nbsp;&nbsp;Pol upita: "Da li to slušaš Barda? Nisam znao da ga imaš."
<BR>&nbsp;&nbsp;&nbsp;&nbsp;&nbsp;Nikolo pocrvene i nesrećni izraz mu ponovo preplavi lice. "Ovog imam još iz vremena kada sam bio klinac. Nije nikakav." Šutnuo je Barda i oštrim pogledom ošinuo malo izgrebanu plastiku koja je odavno izgubila boju.
<BR>&nbsp;&nbsp;&nbsp;&nbsp;&nbsp;Bard štucnu kada se na trenutak prekinu kontakt među spojevima za govor, a onda nastavi: "... za godinu i jedan dan dok se čelične cipelice nisu izlizale. Princeza se zaustavila pored puta..."
<BR>&nbsp;&nbsp;&nbsp;&nbsp;&nbsp;Pol primeti: "Kakav starinski model", i kritički se zagleda u njega.
<BR>&nbsp;&nbsp;&nbsp;&nbsp;&nbsp;Iako je i sam bio ogorčen na Barda, Nikola zatrepta začuvši ovu ironičnu primedbu. Na trenutak je zažalio što je pustio Pola da uđe; mogao je bar prethodno da vrati Barda na njegovo uobičajeno mesto u podrumu. Izvadio ga je samo zato što mu je bilo strašno dosadno posle uzaludne prepirke sa ocem. Pretpostavio je da će to biti glupo - i bilo je.
<BR>&nbsp;&nbsp;&nbsp;&nbsp;&nbsp;Niki se ionako pomalo plašio Pola, jer je Pol pohađao specijalne kurseve u školi i svi su govorili da će jednoga dana biti inženjer za kompjutere.
<BR>&nbsp;&nbsp;&nbsp;&nbsp;&nbsp;Ni sam Nikolo nije loše prolazio u školi. Imao je pristojne ocene iz logike, binarnih manipulacija, kompjuteristike i elementarnih kola: bili su to sve uobičajeni predmeti za srednju školu. U tome i jeste bila stvar! Bili su to samo uobičajeni predmeti koji će mu omogućiti da postane stražar za kontrolnom tablom kao i svi ostali.
<BR>&nbsp;&nbsp;&nbsp;&nbsp;&nbsp;Pol je, međutim, znao tajanstvene stvari iz oblasti koje je nazivao elektronika, teorijska matematika i programiranje. Naročito iz programiranja. Nikolo nije čak ni pokušavao da razume stvari o kojima je Pol brbljao.
<BR>&nbsp;&nbsp;&nbsp;&nbsp;&nbsp;Pol je nekoliko minuta slušao Barda, a onda reče: "Mnogo ga koristiš?"
<BR>&nbsp;&nbsp;&nbsp;&nbsp;&nbsp;"Ne!" odvrati Nikola, uvređeno. "Sklonio sam ga u podrum još pre nego što si se ti doselio ovamo. Upravo danas sam ga izvadio..." Nedostajao mu je izgovor koji bi i njega samog zadovoljio, pa je završio rečima: "Upravo sam ga izvadio."
<BR>&nbsp;&nbsp;&nbsp;&nbsp;&nbsp;Pol reče: "O tome ti priča: drvosečama, princezama i životinjama koje govore?"
<BR>&nbsp;&nbsp;&nbsp;&nbsp;&nbsp;Nikolo odvrati: "Užasan je. Moj tata kaže da ne možemo da kupimo novog. Jutros sam mu kazao..." Podsećanje na jutrošnje uzaludno preklinjanje dovelo je Nikolu gotovo na ivicu suza, koje je u panici potisnuo. Osećao je da Polovim mršavim obrazima nikada nisu tekle suze i da bi Pol osećao samo prezir prema svakome ko je manje jak od njega. Nikola nastavi: "Pa sam pomislio da bih mogao ponovo da probam ovog starog, ali ne vredi."
<BR>&nbsp;&nbsp;&nbsp;&nbsp;&nbsp;Pol isključi Barda i pritisnu kontakt koji je gotovo trenutno vršio preorijentaciju i rekombinaciju rečnika, likova, radnje i klimaksa pohranjenih u njemu. Zatim ga je ponovo uključio.
<BR>&nbsp;&nbsp;&nbsp;&nbsp;&nbsp;Bard odmah poče da priča: "Jednom davno bio jedan dečak po imenu Vilikins kome je majka umrla i koji je živeo sa očuhom i njegovim sinom. Iako je očuh bio dosta imućan, lišio je jadnog Vilikinsa čak i kreveta na kome je spavao, tako da je Vilikins bio primoran da otpočine, kada bi došao u priliku da se makar malo odmori, na gomili sena u štali pored konja..."
<BR>&nbsp;&nbsp;&nbsp;&nbsp;&nbsp;"Konja!" povika Pol.
<BR>&nbsp;&nbsp;&nbsp;&nbsp;&nbsp;"To je neka vrsta životinja", primeti Nikola. "Bar tako mislim."
<BR>&nbsp;&nbsp;&nbsp;&nbsp;&nbsp;"Znam to! Samo sam hteo da kažem - zamisli priče o konjima."
<BR>&nbsp;&nbsp;&nbsp;&nbsp;&nbsp;"On sve vreme priča o konjima", reče Nikola. "Postoje i životinje koje se zovu krave. Mogu da se muzu, ali Bard ne kaže kako se to radi."
<BR>&nbsp;&nbsp;&nbsp;&nbsp;&nbsp;"Zašto ga ne podesiš?"
<BR>&nbsp;&nbsp;&nbsp;&nbsp;&nbsp;"Ne znam kako."
<BR>&nbsp;&nbsp;&nbsp;&nbsp;&nbsp;Bard je pričao: "Vilikins je često zamišljao kako bi svom očuhu i njegovom sinu pokazao šta znači biti okrutan prema malom dečaku, samo kada bi bio bogat i moćan, tako da je jednog dana odlučio da pođe u svet u potragu za bogatstvom."
<BR>&nbsp;&nbsp;&nbsp;&nbsp;&nbsp;Pol, koji nije slušao Barda, reče: "To je bar lako. Bard ima cilindre koji su podešeni da pamte zaplete, klimakse i te stvari. Tu neće biti problema. Treba samo da podesimo rečnik kako bi on saznao za kompjutere, automatizaciju i elektroniku, sve prave stvari današnjice. Onda bi mogao da priča zanimljive priče, znaš, umesto ovih o princezama i sličnim stvarima."
<BR>&nbsp;&nbsp;&nbsp;&nbsp;&nbsp;Nikola malodušno primeti: "Voleo bih da to možemo da uradimo."
<BR>&nbsp;&nbsp;&nbsp;&nbsp;&nbsp;Pol reče: "Moj tata kaže da će mi, ako uspem da se naredne godine upišem u specijalnu školu za kompjutere, kupiti pravog Barda, najnoviji model. Velikog, sa dodatkom za svemirske priče i tajne. Kao i vizuelnim dodatkom!"
<BR>&nbsp;&nbsp;&nbsp;&nbsp;&nbsp;"Misliš, videćeš priče?"
<BR>&nbsp;&nbsp;&nbsp;&nbsp;&nbsp;"Svakako. Gospodin Dogeti iz škole kaže da sada imaju takve stvari, ali one nisu za svakoga. Samo ako se upišem u školu za kompjutere, tata će moći da mi ih nabavi."
<BR>&nbsp;&nbsp;&nbsp;&nbsp;&nbsp;Nikola iskolači oči od zavisti. "Auh. Da vidiš priču."
<BR>&nbsp;&nbsp;&nbsp;&nbsp;&nbsp;"Uvek možeš da dođeš da gledaš, Niki."
<BR>&nbsp;&nbsp;&nbsp;&nbsp;&nbsp;"Oh, hvala ti."
<BR>&nbsp;&nbsp;&nbsp;&nbsp;&nbsp;"Nema na čemu. Ali zapamti, ja biram kakvu vrstu priča ćemo slušati."
<BR>&nbsp;&nbsp;&nbsp;&nbsp;&nbsp;"Svakako. Svakako." Nikola bi spremno pristao i na mnogo teže uslove.
<BR>&nbsp;&nbsp;&nbsp;&nbsp;&nbsp;Pol ponovo obrati pažnju na Barda.
<BR>&nbsp;&nbsp;&nbsp;&nbsp;&nbsp;Ovaj je ovorio: "'U tom slučaju', reče kralj, trljajući bradu i mršteći se sve dok oblaci nisu ispunili nebo i dok nije počelo da seva, 'pobrinućeš se da cela moja zemlja bude oslobođena od muva do prekosutra u ovo isto vreme ili...'"
<BR>&nbsp;&nbsp;&nbsp;&nbsp;&nbsp;"Treba samo", reče Pol, "da ga otvorimo..." Ponovo je isključio Barda i stao da petlja po njegovoj prednjoj ploči.
<BR>&nbsp;&nbsp;&nbsp;&nbsp;&nbsp;"Hej", povika Nikola, uznemirivši se. "Nemoj ga pokvariti."
<BR>&nbsp;&nbsp;&nbsp;&nbsp;&nbsp;"Neću ga pokvariti", odvrati Pol nestrpljivo. "Znam sve o tim stvarima." A zatim upita, iznenada postavši oprezan: "Jesu li ti otac i majka kod kuće?"
<BR>&nbsp;&nbsp;&nbsp;&nbsp;&nbsp;"Nisu."
<BR>&nbsp;&nbsp;&nbsp;&nbsp;&nbsp;"U redu, onda." Skinuo je prednju ploču i zavirio unutra. "Pa, ovaj, ima samo jedan cilindar."
<BR>&nbsp;&nbsp;&nbsp;&nbsp;&nbsp;Stao je da petlja po Bardovoj unutrašnjosti. Nikola, koji ga je posmatrao s bolnom napetošću, nije mogao da dokona šta on to radi.
<BR>&nbsp;&nbsp;&nbsp;&nbsp;&nbsp;Pol izvuče jednu tanku, savitljivu, metalnu traku, punu tačkica. "To je Bardov cilindar za memoriju. Kladim se da mu kapacitet priča ne prelazi trilion."
<BR>&nbsp;&nbsp;&nbsp;&nbsp;&nbsp;"Šta ćeš uraditi, Pole?" drhtavim glasom upita Nikola.
<BR>&nbsp;&nbsp;&nbsp;&nbsp;&nbsp;"Snabdeću ga rečnikom."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Lako. Imam ovde jednu kljigu. Dao mi ju je gospodin Dogeti iz škole."
<BR>&nbsp;&nbsp;&nbsp;&nbsp;&nbsp;Pol izvuče knjigu iz džepa i stade da petlja oko nje dok nije skinuo plastificirane korice. Odmotao je malo traku, propustio je kroz vokalizer, koji je podesio na šapat, a zatim ju je smestio u Bardove vitalne organe. Potom je obavio daljnja povezivanja.
<BR>&nbsp;&nbsp;&nbsp;&nbsp;&nbsp;"Šta ćemo time dobiti?"
<BR>&nbsp;&nbsp;&nbsp;&nbsp;&nbsp;"Knjiga će da priča, a Bard će sve to snimiti na svoju memorijsku traku."
<BR>&nbsp;&nbsp;&nbsp;&nbsp;&nbsp;"Kakva korist od toga?"
<BR>&nbsp;&nbsp;&nbsp;&nbsp;&nbsp;"Baš si klipan! Ova knjiga je o kompjuterima i automatizaciji, tako da će Bard dobiti sva potrebna obaveštenja. Tada će moći da prestane da priča o kraljevima koji izazivaju munje kada se namršte."
<BR>&nbsp;&nbsp;&nbsp;&nbsp;&nbsp;Nikola reče: "Dobri momci ionako uvek pobeđuju. U tome nema nikakvog uzbuđenja."
<BR>&nbsp;&nbsp;&nbsp;&nbsp;&nbsp;"E pa", primeti Pol, proveravajući da li sve radi kako treba, "Bardove prave da budu takvi. Dobri momci moraju da pobede, a loši da izgube, i tako to. Čuo sam oca kako jednom o tome govori. On kaže da se bez cenzure ne bi moglo znati kakvo će biti mlado pokolenje. Kaže da je već ionako dosta loše... Evo, sve je u redu."
<BR>&nbsp;&nbsp;&nbsp;&nbsp;&nbsp;Pol protrlja šake jednu o drugu, okrenu leđa Bardu i reče: "Ali, slušaj, još ti nisam ništa rekao o mojoj ideji. Kladim se da ništa bolje nikada nisi čuo. Došao sam pravo k tebi, jer sam pretpostavio da ćeš mi se pridružiti."
<BR>&nbsp;&nbsp;&nbsp;&nbsp;&nbsp;"Svakako, Pole, svakako."
<BR>&nbsp;&nbsp;&nbsp;&nbsp;&nbsp;"U redu. Poznaješ gospodina Dogetija iz škole? I sam znaš kakav je to čudan dasa. E pa, ja mu se na neki način sviđam."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Danas sam posle škole bio kod njega."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Svakako. Kaže da ću se upisati u školu za kompjutere i da želi da me ohrabri i tako to. Kaže da je svetu potrebno više ljudi koji su u stanju da naprave napredna kompjuterska kola i odgovarajuće programe."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;Pol je mogao da uoči izvesnu prazninu koja se krila iza te jednosložne reči. On nestrpljivo reče: "Programiranje! Stotinu puta sam ti kazao. To je kada postavljaš probleme džinovskim kompjuterima, poput Multivaka, koje oni treba da reše. Gospodin Dogeti kaže da je sve teže i teže pronaći ljude koji umeju zaista da rade na kompjuterima. On kaže da svako može da pazi na kontrole i proverava odgovore i zadaje rutinske probleme. Kaže da je trik u tome da se proširi istraživanje i iznađu načini da se postave prava pitanja, a to je teško.
<BR>&nbsp;&nbsp;&nbsp;&nbsp;&nbsp;I tako, Niki, odveo me je kod sebe i pokazao mi svoju zbirku starih kompjutera. To mu dođe kao neka vrsta hobija, da skuplja stare kompjutere. Ima sićušne kompjutere koji se ručno pritiskaju, sa pregršt dugmića. A ima i jedan veliki komad drveta koji naziva logaritamski lenjir sa jednim malim delom koji se umeće i vadi. I neke žice sa prikačenim kuglama. Ima čak i veliki komad hartije sa nečim što zove tablica množenja."
<BR>&nbsp;&nbsp;&nbsp;&nbsp;&nbsp;Nikola, koga je sve to samo površno zanimalo, upita: "Tabla od hartije?"
<BR>&nbsp;&nbsp;&nbsp;&nbsp;&nbsp;"Pa, nije posredi nikakva prava tabla. To je nešto drugačije. Pomagala je ljudima da množe. Gospodin Dogeti je pokušao da mi objasni, ali nije imao puno vremena, a ionako je sve to dosta složeno."
<BR>&nbsp;&nbsp;&nbsp;&nbsp;&nbsp;"Zašto ljudi nisu jednostavno koristili kompjutere?"
<BR>&nbsp;&nbsp;&nbsp;&nbsp;&nbsp;"To je iz vremena pre kompjutera", uzviknu Pol.
<BR>&nbsp;&nbsp;&nbsp;&nbsp;&nbsp;"Pre?"
<BR>&nbsp;&nbsp;&nbsp;&nbsp;&nbsp;"Tako je. Zar misliš da su ljudi oduvek imali kompjutere? Zar nisi čuo za pećinske ljude?"
<BR>&nbsp;&nbsp;&nbsp;&nbsp;&nbsp;Nikola odvrati: "Kako su se snalazili bez kompjutera?"
<BR>&nbsp;&nbsp;&nbsp;&nbsp;&nbsp;"Ne znam. Gospodin Dogeti kaže da su rađali decu u bilo kom starosnom dobu i da su činili sve što bi im palo na pamet bez obzira na to da li je to bilo dobro za sve ili ne. Oni čak nisu ni znali da li je to dobro ili ne. Ratari su obrađivali zemlju vlastitim rukama, a ljudi su morali da obavljaju sav posao u fabrikama i da upravljaju mašinama."
<BR>&nbsp;&nbsp;&nbsp;&nbsp;&nbsp;"Ne verujem ti."
<BR>&nbsp;&nbsp;&nbsp;&nbsp;&nbsp;"Tako tvrdi gospodin Dogeti. On kaže da je to bila prava zbrka i da su svi bili bedni... ali dozvoli mi da pređem na ideju koja mi je pala na pamet."
<BR>&nbsp;&nbsp;&nbsp;&nbsp;&nbsp;"Samo napred. Ko te sprečava?" primeti uvređeno Nikola.
<BR>&nbsp;&nbsp;&nbsp;&nbsp;&nbsp;"U redu. Ručni kompjuteri, oni sa dugmićima, imaju male črčkarije na svakom dugmetu. Ima ih ina logaritamskom lenjiru. I cela tablica množenja sastojala se od njih. Upitao sam šta one predstavljaju. Gospodin Dogeti mi je odgovorio da su to brojke."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Po jedna črčkarija za jednu brojku. Za 'jedan' napraviš neku vrstu znaka, za 'dva' napraviš drugačiji znak, za 'tri' opet drugačiji i tako dalje."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Da bi mogao da računaš."
<BR>&nbsp;&nbsp;&nbsp;&nbsp;&nbsp;"Čemu? Samo kažeš kompjuteru..."
<BR>&nbsp;&nbsp;&nbsp;&nbsp;&nbsp;"Auuuu", povika Pol, dok mu se lice grčilo od besa, "zar ne možeš da utuviš u tu tvoju glavu? Ti logaritamski lenjiri i ostale stvari nisu umele da govore."
<BR>&nbsp;&nbsp;&nbsp;&nbsp;&nbsp;"Kako su onda..."
<BR>&nbsp;&nbsp;&nbsp;&nbsp;&nbsp;"Odgovori su se pojavljivali u obliku črčkarija, a ljudi su morali da znaju šta one znače. Gospodin Dogeti kaže da su u stara vremena svi učili da prave te črčkarije još kao deca i da ih dešifruju. Pravljenje črčkarija nazivalo se 'pisanje' a njihovo dešifrovanje 'čitanje'. Kaže da su postojale različite črčkarije za svaku reč i bilo je uobičajeno da se cele knjige ispišu tim črčkarijama. Kažu da neke još imaju u muzeju i da mogu da ih pogledam ako želim. Kaže da ako želim da budem pravi programer za kompjutere, moram da se obavestim o istoriji kompjuteristike i da mi zato pokazuje sve te stvari."
<BR>&nbsp;&nbsp;&nbsp;&nbsp;&nbsp;Nikola se namršti. Zatim reče: "Hoćeš da kažeš da su svi morali da prepoznaju te črčkarije za svaku reč i da ih pamte?... Ti to ozbiljno, ili samo izmišljaš?"
<BR>&nbsp;&nbsp;&nbsp;&nbsp;&nbsp;"Ozbiljno. Časti mi. Pogledaj, ovako se pravi 'jedan'." On brzo povuče prstom kroz vazduh naniže. "Ovako praviš 'dva', a ovako 'tri'. Naučio sam sve brojeve do 'devet'."
<BR>&nbsp;&nbsp;&nbsp;&nbsp;&nbsp;Nikola je, ništa ne shvatajući, pratio prst koji je pravio zavijutke. "Kakve koristi od toga?"
<BR>&nbsp;&nbsp;&nbsp;&nbsp;&nbsp;"Možeš naučiti kako se prave reči. Upitao sam gospodina Dogetija kako izgledaju črčkarije za 'Pol Loeb', ali nije znao. Rekao je da u muzeju ima ljudi koji bi to mogli znati. Kazao je da ima ljudi koji su naučili kako da dešifruju cele knjige. Rekao je da se mogu napraviti kompjuteri koji bi dešifrovali knjige i koji su se za to nekada koristili, ali se više ne koriste, jer sada imamo prave knjige sa magnetskim trakama koje prolaze kroz vokalizer, posle čega izlaze pričajući, znaš."
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"I tako, ako odemo u muzej, možemo naučiti kako da pravimo reči pomoću črčkarija. Dopustiće nam, jer ću ja ići u školu za kompjutere."
<BR>&nbsp;&nbsp;&nbsp;&nbsp;&nbsp;Nikola je bio krajnje razočaran. "I to je ta tvoja ideja? Pole, ko bi to poželeo da radi? Da pravi glupe črčkarije?"
<BR>&nbsp;&nbsp;&nbsp;&nbsp;&nbsp;"Zar ne shvataš? Zar ne shvataš? Tupavko. Koristili bismo ih za tajne poruke!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Svakako. Kakva korist od govora kada svako može da te razume? Kad znaš črčkarije, možeš da šalješ tajne poruke. Možeš ih napraviti na hartiji i niko na celom svetu neće znati o čemu govoriš, osim ako i sam ne zna črčkarije. A neće znati, možeš se u to kladiti, sem ako ih mi ne naučimo. Možemo osnovati pravi klub, sa pristupnicom, pravilima, prostorijama. Hej..."
<BR>&nbsp;&nbsp;&nbsp;&nbsp;&nbsp;Nikolu poče da obuzima izvesno uzbuđenje. "Na kakve to tajne poruke misliš?"
<BR>&nbsp;&nbsp;&nbsp;&nbsp;&nbsp;"Bilo kakve. Recimo, želim da ti saopštim da dođeš do mene da gledaš mog novog Vizuelnog Barda, ali ne želim da nijedan drugi dečak dođe. Napravim odgovarajuće črčkarije na hartiji, dam ti je, ti je pogledaš i znaš šta ti valja činiti. Niko drugi ne zna. Možeš im je čak i pokazati, ali oni ništa iz nje ne bi saznali."
<BR>&nbsp;&nbsp;&nbsp;&nbsp;&nbsp;"Pa to je već nešto", povika Nikola, koga je konačno uspeo da pridobije. "Kada ćemo naučiti kako se to radi?"
<BR>&nbsp;&nbsp;&nbsp;&nbsp;&nbsp;"Sutra", reče Pol. "Nateraću gospodina Dogetija da objasni onima u muzeju da je to u redu, a ti nagovori majku i oca da te puste. Možemo otići tamo odmah posle škole i početi da učimo."
<BR>&nbsp;&nbsp;&nbsp;&nbsp;&nbsp;"Svakako!" povika Nikola. "Možemo postati upravnici kluba."
<BR>&nbsp;&nbsp;&nbsp;&nbsp;&nbsp;"Ja ću biti predsednik", reče Pol, kao da je to već svršena stvar. "Ti možeš biti potpredsednik."
<BR>&nbsp;&nbsp;&nbsp;&nbsp;&nbsp;"Dobro. Hej, to će biti mnogo zanimljivije nego Bard." Odjednom se setio Barda, pa dodade: "Hej, šta bi sa mojim starim Bardom?"
<BR>&nbsp;&nbsp;&nbsp;&nbsp;&nbsp;Pol se okrenu i pogleda ga. Ovaj je bešumno primao knjigu koja se polako odmotavala; čulo se jedva raspoznatljivo mrmljanje njene vokalizacije.
<BR>&nbsp;&nbsp;&nbsp;&nbsp;&nbsp;On reče: "Isključiću ga."
<BR>&nbsp;&nbsp;&nbsp;&nbsp;&nbsp;Dao se na posao, dok ga je Nikola zabrinuto posmatrao. Posle nekoliko trenutaka, Pol stavi izvađenu knjigu u džep, vrati Bardovu ploču na mesto i uključi ga.
<BR>&nbsp;&nbsp;&nbsp;&nbsp;&nbsp;Bard poče: "Jednom davno, u jednom velikom gradu, živeo je jedan siromašan dečak po imenu Vrli Džoni čiji je jedini prijatelj na celom svetu bio mali kompjuter. Kompjuter bi svakog jutra kazao dečaku da li će toga dana padati kiša i odgovorio bi na sve probleme koje bi ovaj mogao imati. Nikada nije grešio. Ali dogodilo se da je jednoga dana, kralj te zemlje, koji je čuo za mali kompjuter, odlučio da ga dobije za sebe. Imajući to na umu, pozvao je svog Velikog Vezira i rekao..."
<BR>&nbsp;&nbsp;&nbsp;&nbsp;&nbsp;Nikola isključi Barda jednim brzim pokretom ruke. "Iste stare gluposti", izjavi on zajapureno. "Samo sa dodatkom kompjutera."
<BR>&nbsp;&nbsp;&nbsp;&nbsp;&nbsp;"Pa", reče Pol, "na traci je već bilo toliko toga tako da ono o kompjuterima nije baš došlo do izražaja u slučaju nasumičnih kombinacija. Ali svejedno. Potreban ti je novi model."
<BR>&nbsp;&nbsp;&nbsp;&nbsp;&nbsp;"Nikada nećemo biti u stanju da ga kupimo. Ostaje mi samo ovaj stari i jadni." Ponovo ga je šutnuo, ovog puta mnogo jače. Bard se pomerio unazad, a točkići mu zaškripaše.
<BR>&nbsp;&nbsp;&nbsp;&nbsp;&nbsp;"Uvek ćeš moći da gledaš moga, kada ga dobijem", reče Pol. "I ne zaboravi na klub za črčkanje."
<BR>&nbsp;&nbsp;&nbsp;&nbsp;&nbsp;Nikola klimnu.
<BR>&nbsp;&nbsp;&nbsp;&nbsp;&nbsp;"Znaš šta", reče Pol. "Hajdemo kod mene. Moj otac ima neke knjige o starim vremenima. Možemo da ih preslušamo, možda nam padne na pamet neka ideja. Ostavi svojima poruku i možda ćeš moći da ostaneš na večeri. Hajde."
<BR>&nbsp;&nbsp;&nbsp;&nbsp;&nbsp;"U redu", pristade Nikola, i dva dečaka zajedno istrčaše napolje. Nikola, u svojoj želji da što pre iziđe, gotovo nalete na Barda, ali ipak se samo očešao o njegov bok, napravivši kontakt, a zatim otrča dalje.
<BR>&nbsp;&nbsp;&nbsp;&nbsp;&nbsp;Signal za aktiviranje Barda zasvetle. Sudarivši se s njim, Nikola je zatvorio kolo, i mada je bio sam u sobi, tako da nije bilo nikoga da ga sluša, on je ipak započeo priču.
<BR>&nbsp;&nbsp;&nbsp;&nbsp;&nbsp;Ali uradio je to nekim neuobičajenim glasom; tiše i grlenije. Ako bi ga slušao neko od odraslih još bi mogao da pomisli da mu glas skriva izvesnu strast, trag izvesnog osećanja.
<BR>&nbsp;&nbsp;&nbsp;&nbsp;&nbsp;Bard reče: "Jednom davno, postojao je jedan mali kompjuter po imenu Bard koji je živeo potpuno sam sa okrutnim ljudima koji nisu bili njegovi pravi roditelji. Ti okrutni ljudi sve vreme su ismevali mali kompjuter i režali na njega, govoreći mu da nije ni za šta i da je beskoristan predmet. Tukli su ga i držali u samotnim prostorijama po nekoliko meseci.
<BR>&nbsp;&nbsp;&nbsp;&nbsp;&nbsp;Pa ipak, mali kompjuter je sve to hrabro podnosio. Uvek se trudio što je najviše mogao, veselo izvršavajući sva naređenja. Pa ipak, ljudi kod kojih je živeo ostali su okrutni i bez srca.
<BR>&nbsp;&nbsp;&nbsp;&nbsp;&nbsp;Jednoga dana, mali kompjuter je saznao da na svetu postoji mnogo kompjutera svih vrsta, zaista veliki broj. Neki su bili Bardovi kao i on sam, ali neki su upravljali i fabrikama, a neki farmama. Bilo je i takvih koji su organizovali stanovništvo i onih koji su analizirali sve vrste podataka. Mnogi su bili veoma moćni i veoma mudri, znatno moćniji i mudriji od ljudi koji su bili tako okrutni prema malom kompjuteru.
<BR>&nbsp;&nbsp;&nbsp;&nbsp;&nbsp;Malom kompjuteru je tada postalo jasno da će kompjuteri vremenom postajati sve mudriji i moćniji dok jednoga dana... jednoga dana... jednoga dana..."
<BR>&nbsp;&nbsp;&nbsp;&nbsp;&nbsp;Ipak na kraju mora da se zaglavio neki ventil u Bardovim ostarelim i korodiranim vitalnim organima, jer dok je čekao sam u sve mračnijoj sobi tokom večeri, mogao je samo u nedogled da ponavlja: "Jednoga dana... jednoga dana... jednoga dana."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
