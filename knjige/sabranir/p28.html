<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LAŽOVE!
<P>&nbsp;&nbsp;&nbsp;&nbsp;&nbsp;Alfred Lening je pažljivo pripalio cigaru, ali vrhovi prstiju su mu blago podrhtavali. Sede obrve su mu se nabrale dok je govorio između dva dima.
<BR>&nbsp;&nbsp;&nbsp;&nbsp;&nbsp;"On sasvim sigurno čita misli... u to teško da može biti sumnje! Ali zašto?" Pogledao je matematičara Pitera Bogerta: "Pa?"
<BR>&nbsp;&nbsp;&nbsp;&nbsp;&nbsp;Bogert zaliza crnu kosu, pritisnuvši je obema šakama: "To je trideset četvrti RB model koji smo isporučili, Lening. Svi ostali bili su sasvim normalni."
<BR>&nbsp;&nbsp;&nbsp;&nbsp;&nbsp;Treći čovek za stolom se namršti. Milton Eš bio je najmlađi službenik korporacije 'Američki roboti i mehanički ljudi' i ponosio se svojim mestom.
<BR>&nbsp;&nbsp;&nbsp;&nbsp;&nbsp;"Slušaj, Bogerte. Ništa nije zapelo tokom sklapanja od početka do kraja. Jemčim vam to."
<BR>&nbsp;&nbsp;&nbsp;&nbsp;&nbsp;Bogertove debele usne se razvukoše u zaštitnički osmeh: "Zaista? Ako si u stanju da odgovaraš za ceo proizvodni proces, preporučiću te za unapređenje. Preciznosti radi, treba obaviti sedamdeset pet hiljada dve stotine trideset četiri operacije da bi se proizveo samo pozitronski mozak, a svaka od njih ponaosob zavisi od uspešnog uklapanja velikog broja činilaca, od pet do sto pet. Ako dođe do ozbiljnih nevolja sa bilo kojim od njih, 'mozak' je uništen. Navodim ti naš vlastiti informativni prospekt, Eš."
<BR>&nbsp;&nbsp;&nbsp;&nbsp;&nbsp;Milton Eš pocrvene, ali četvrti glas mu uskrati priliku da odgovori.
<BR>&nbsp;&nbsp;&nbsp;&nbsp;&nbsp;"Ako budemo počeli da se međusobno optužujemo, ja odoh." Suzan Kalvin je držala šake čvrsto stisnute u krilu, a sitne bore oko njenih tankih, bledih usana se produbiše: "Imamo robota koji čita misli i čini mi se da je veoma važno da otkrijemo zašto to čini. A to nećemo uspeti optužujući jedni druge!"
<BR>&nbsp;&nbsp;&nbsp;&nbsp;&nbsp;Hladan pogled njenih sivih očiju zaustavio se na Ešu i on se osmehnu.
<BR>&nbsp;&nbsp;&nbsp;&nbsp;&nbsp;Osmehnuo se i Lening; kao i uvek u takvim prilikama, usled dugačke, sede kose i prodornih, sitnih očiju ličio je na kakvog biblijskog patrijarha: "U pravu ste, dr Kalvin."
<BR>&nbsp;&nbsp;&nbsp;&nbsp;&nbsp;Njegov glas odjednom postade odrešit: "Evo, sažeto rečeno, u kakvoj smo situaciji. Proizveli smo pozitronski mozak koji je trebalo da bude sasvim uobičajen, ali on poseduje jednu neverovatnu sposobnost; u stanju je da prima talase misli. Kada bismo znali kako je do toga došlo, to bi bio najznačajniji napredak u robotici posle nekoliko dekada. Ali mi to ne znamo i moramo otkriti. Je li to jasno?"
<BR>&nbsp;&nbsp;&nbsp;&nbsp;&nbsp;"Smem li nešto da predložim?" upita Bogert.
<BR>&nbsp;&nbsp;&nbsp;&nbsp;&nbsp;"Izvoli!"
<BR>&nbsp;&nbsp;&nbsp;&nbsp;&nbsp;"Kako bi bilo da, dok ne raščistimo gužvu... a kao matematičar očekujem da će to biti đavolska gužva... postojanje RB-34 držimo u tajnosti. Hoću da kažem da o njemu ne obavestimo čak ni ostalo osoblje. Pošto smo šefovi odelenja, to za nas ne bi trebalo da bude nerešiv problem, a što manji broj ljudi bude znao za njega..."
<BR>&nbsp;&nbsp;&nbsp;&nbsp;&nbsp;"Bogert je u pravu", reče dr Kalvin. "Od kada je preinačen Međuplanetni Kod kojim se sada dozvoljava da modeli robota budu testirani na planetama pre no što se pošalju u svemir, pojačala se antirobotska propaganda. Ako makar ijedna reč procuri o robotu koji može da čita misli pre nego što budemo u stanju da objavimo kako u potpunosti kontrolišemo taj fenomen, od toga se može napraviti prilično krupan kapital."
<BR>&nbsp;&nbsp;&nbsp;&nbsp;&nbsp;Lening je cuclao cigaru, da bi na kraju smrknuto klimnuo. Okrenuo se Ešu: "Mislim da si kazao kako si bio sam kada si prvi put nabasao na to čitanje misli."
<BR>&nbsp;&nbsp;&nbsp;&nbsp;&nbsp;"Rekao bih da sam bio sam... na smrt sam se prepao. RB-34 je upravo bio skinut sa montažnog stola i poslat dole do mene. Oberman je bio negde drugde, tako da sam ga lično poveo do prostorija za testiranje... to jest, krenuo sam s njim dole." Eš zastade, a onda mu se na usnama pojavi jedva primetan osmeh: "Da li je iko od vas ikada vodio razgovor u mislima, a da toga nije bio svestan?"
<BR>&nbsp;&nbsp;&nbsp;&nbsp;&nbsp;Niko se nije potrudio da mu odgovori, pa je nastavio: "U početku, znate, niste uopšte svesni šta se događa. Jednostavno mi se obratio... sasvim logički i razumno ... i tek kada sam gotovo stigao do prostorija za testiranje, shvatio sam da nisam izustio nijednu reč. Svakako, mnogo sam razmišljao, ali to nije isto, zar ne? Zaključao sam tu stvar i odjurio po Leninga. Podišla me jeza od toga što je tako koračao pored mene, mirno zavirujući u moje misli, te ih odabirao i prebirao po njima."
<BR>&nbsp;&nbsp;&nbsp;&nbsp;&nbsp;"Pretpostavljam da je tako", reče zamišljeno Suzan Kalvin. Uprla je pogled u Eša nekako čudno i napeto. "Navikli smo da u osami razmatramo vlastite misli."
<BR>&nbsp;&nbsp;&nbsp;&nbsp;&nbsp;Lening se nestrpljivo umeša: "Znači da samo nas četvoro znamo. U redu! Ovo moramo sistematski obaviti. Eš, želim da proveriš montažnu traku od početka do kraja... sve. Treba da odbaciš one operacije u kojima nikako nije moglo doći do greške, a napravi i spisak svih onih kod kojih je moglo doći, uključujući tu i prirodu, odnosno moguću veličinu greške."
<BR>&nbsp;&nbsp;&nbsp;&nbsp;&nbsp;"Naređenje i po", promrmlja Eš.
<BR>&nbsp;&nbsp;&nbsp;&nbsp;&nbsp;"Svakako! Naložićeš svojim podređenima da rade na tome... uposlićeš sve do jednoga, ako bude potrebno, i uopšte me nije briga ako budemo kasnili. Ali ne smeju znati zašto to rade, je li jasno."
<BR>&nbsp;&nbsp;&nbsp;&nbsp;&nbsp;"Hmmm, da!" Mladi tehničar iskrivi lice u osmeh. "Ipak je to ludi posao."
<BR>&nbsp;&nbsp;&nbsp;&nbsp;&nbsp;Lening se okrenu u stolici i pogleda Kalvinovu: "Vi ćete morati da se pozabavite ovim problemom s drugog kraja. Vi ste robopsiholog u ovoj fabrici, te ćete stoga pregledati samog robota i raditi unatraške. Pokušajte da saznate kako kucka. Pogledajte šta je još povezano sa njegovim telepatskim moćima, koliko se daleko protežu, kako izobličuju njegove nazore i kakvu je tačno štetu to nanelo njegovim uobičajenim RB osobinama. Jeste li razumeli?"
<BR>&nbsp;&nbsp;&nbsp;&nbsp;&nbsp;Lening nije sačekao da mu dr Kalvin odgovori.
<BR>&nbsp;&nbsp;&nbsp;&nbsp;&nbsp;"Ja ću koordinirati rad i matematički predstavljati ono do čega dođemo." Dunuo je veliki oblak dima i ostalo promumlao kroz njega: "Bogert će mi u tome, razume se, pomoći."
<BR>&nbsp;&nbsp;&nbsp;&nbsp;&nbsp;Bogert je trljao nokte jedne dežmekaste šake drugom, a onda nezainteresovano reče: "Usuđujem se da kažem, vrlo malo znam o tome."
<BR>&nbsp;&nbsp;&nbsp;&nbsp;&nbsp;"Dobro! Vreme je da se počne." Eš odgurnu stolicu i ustade. Njegovo prijatno, mladalačko lice preplavi osmeh: "Dobio sam da obavim najzeznutiji deo posla od svih ovde, zato brišem na rad."
<BR>&nbsp;&nbsp;&nbsp;&nbsp;&nbsp;Izišao je, promumlavši: "Vidimo se!"
<BR>&nbsp;&nbsp;&nbsp;&nbsp;&nbsp;Suzan Kalvin mu je odgovorila jedva primetnim klimajem, ali ga je zato ispratila pogledom i nije odgovorila kada je Lening progunđao: "Da li biste želeli sada da pođete gore i vidite RB-34, dr Kalvin?"
<BR>
<BR>&nbsp;&nbsp;&nbsp;&nbsp;&nbsp;Foto-električne oči RB-34 podigoše se sa knjige čim se začuo prigušeni zvuk šarki koje se okreću, tako da je već bio na nogama kada je Suzan Kalvin ušla.
<BR>&nbsp;&nbsp;&nbsp;&nbsp;&nbsp;Zastala je da podesi ogromni znak "Zabranjen ulaz" na vratima, a onda je prišla robotu.
<BR>&nbsp;&nbsp;&nbsp;&nbsp;&nbsp;"Donela sam ti tekstove o hiperatomskim motorima, Herbi... nekoliko. Da li bi ih pogledao?"
<BR>&nbsp;&nbsp;&nbsp;&nbsp;&nbsp;RB-34... inače poznat kao Herbi... uze tri teške knjige iz njenog naručja i otvori jednu od njih:
<BR>&nbsp;&nbsp;&nbsp;&nbsp;&nbsp;"Hmmmm! 'Teorija hiperatomika'." Mrmljao je nešto nerazumljivo sebi u bradu dok je okretao stranice, a onda je progovorio, zamišljenog izraza lica: "Sedite, dr Kalvin! Za ovo će mi biti potrebno nekoliko minuta."
<BR>&nbsp;&nbsp;&nbsp;&nbsp;&nbsp;Psiholog sede i pomno se zagleda u Herbija koji se spustio na stolicu s druge strane stola i sistematski krenuo kroz tri knjige.
<BR>&nbsp;&nbsp;&nbsp;&nbsp;&nbsp;Posle pola sata, on ih odloži: "Ja, razume se, znam zbog čega ste ih doneli."
<BR>&nbsp;&nbsp;&nbsp;&nbsp;&nbsp;Ugao usne dr Kalvin se izvi: "Toga sam se i plašila. Teško je raditi s tobom, Herbi. Uvek si korak ispred mene."
<BR>&nbsp;&nbsp;&nbsp;&nbsp;&nbsp;"Isto je i sa ovim knjigama, kao i sa ostalima. Jednostavno me ne zanimaju. Nema ničeg u vašim udžbenicima. Vaša nauka se sastoji od gomile prikupljenih podataka slepljenih pomoću privremenih teorija... i sve je tako neverovatno jednostavno, da se uopšte ne treba time gnjaviti.
<BR>&nbsp;&nbsp;&nbsp;&nbsp;&nbsp;Mene zanima vaša umetnička proza. Vaše studije o međusobnom uticaju ljudskih pobuda i osećanja"... on napravi neodređeni pokret svojom snažnom rukom, dok je tragao za odgovarajućim rečima.
<BR>&nbsp;&nbsp;&nbsp;&nbsp;&nbsp;Dr Kalvin prošaputa: "Mislim da razumem."
<BR>&nbsp;&nbsp;&nbsp;&nbsp;&nbsp;"Ja, znate, mogu da zavirim u umove", nastavi robot, "i nemate pojma koliko su oni složeni. Još ne mogu sve da shvatim, jer moj vlastiti um ima tako malo toga zajedničkog s njima... ali trudim se, a vaši romani mi u tom pomažu."
<BR>&nbsp;&nbsp;&nbsp;&nbsp;&nbsp;"Da, ali bojim se da ćeš posle izvesnih mučnih emocionalnih iskustava kakva se javljaju u našem današnjem sentimentalnom romanu"... u njenom glasu se nazirala gorčina... "zaključiti da su stvarni umovi poput naših dosadni i bezbojni."
<BR>&nbsp;&nbsp;&nbsp;&nbsp;&nbsp;"Nije tačno!"
<BR>&nbsp;&nbsp;&nbsp;&nbsp;&nbsp;Iznenadna energija odgovara naterala je dr Kalvin da skoči na noge. Osetila je kako crveni i ljutito je pomislila: 'On mora da zna!'
<BR>&nbsp;&nbsp;&nbsp;&nbsp;&nbsp;Herbi se iznenada povuče i promrmlja tihim glasom u kome gotovo da se nije osećao metalni prizvuk: "Razume se da znam za to, dr Kalvin. Sve vreme o tome razmišljate, kako je onda moglo da mi promakne?"
<BR>&nbsp;&nbsp;&nbsp;&nbsp;&nbsp;Lice joj je bilo napeto. "Da li si... rekao nekome?"
<BR>&nbsp;&nbsp;&nbsp;&nbsp;&nbsp;"Razume se da nisam!" Izgovorio je to iznenađeno. "Niko me nije pitao."
<BR>&nbsp;&nbsp;&nbsp;&nbsp;&nbsp;"E pa, onda", odbrusi ona, "pretpostavljam da misliš da sam prava budala."
<BR>&nbsp;&nbsp;&nbsp;&nbsp;&nbsp;"Ne! To je sasvim normalno osećanje."
<BR>&nbsp;&nbsp;&nbsp;&nbsp;&nbsp;"Možda je upravo zbog toga toliko budalasto." Seta u njenom glasu potisnula je sve ostalo. Ponešto od žene provirilo je kroz lik doktorke. "Ja baš nisam naročito, kako bi se reklo... privlačna."
<BR>&nbsp;&nbsp;&nbsp;&nbsp;&nbsp;"Ako mislite na čisto fizičku privlačnost, ne mogu da sudim. Ali u svakom slučaju znam da postoje i drugi vidovi privlačnosti."
<BR>&nbsp;&nbsp;&nbsp;&nbsp;&nbsp;"Nisam ni mlada." Dr Kalvin jedva da je čula robota.
<BR>&nbsp;&nbsp;&nbsp;&nbsp;&nbsp;"Nemate još ni četrdeset." Izvesno zabrinuto navaljivanje uvuklo se u Herbijev glas.
<BR>&nbsp;&nbsp;&nbsp;&nbsp;&nbsp;"Trideset osam po tvom računanju vremena; smežuranih šezdeset što se tiče mog emocionalnog pogleda na život. Jesam li ja bez razloga psiholog?"
<BR>&nbsp;&nbsp;&nbsp;&nbsp;&nbsp;Nastavila je ogorčeno, bez daha: "A njemu još nije ni trideset pet, a izgleda i ponaša se kao da je mnogo mlađi. Šta misliš, da li ikada u meni vidi nešto drugo do onoga... do onoga što jesam?"
<BR>&nbsp;&nbsp;&nbsp;&nbsp;&nbsp;"Grešite!" Herbi lupi čeličnom pesnicom po plastičnoj plohi stola koja škripavo odjeknu. "Slušajte me..."
<BR>&nbsp;&nbsp;&nbsp;&nbsp;&nbsp;Međutim, Suzan Kalvin se okrenu prema njemu, a ukleti bol u njenim očima pretvori se u plamen: "Zašto bih? Šta ti uopšte znaš o tome, ti... ti mašino. Ja sam za tebe samo uzorak; zanimljiva buba sa čudnim umom spremna za proučavanje. Baš divan primer frustracije, je li tako? Gotovo isti kao i te tvoje knjige." Glas joj se pretoči u jecaje bez suza i ona ućuta.
<BR>&nbsp;&nbsp;&nbsp;&nbsp;&nbsp;Robot se ščućurio pred ovim izlivom. On molećivo odmahnu glavom. "Da li biste me, molim vas, saslušali? Mogu vam pomoći, ako mi dozvolite."
<BR>&nbsp;&nbsp;&nbsp;&nbsp;&nbsp;"Kako?" Usne joj se nabraše. "Tako što ćeš mi dati dobar savet?"
<BR>&nbsp;&nbsp;&nbsp;&nbsp;&nbsp;"Ne, ne tako. Ja jednostavno znam šta drugi ljudi misle... Milton Eš, na primer."
<BR>&nbsp;&nbsp;&nbsp;&nbsp;&nbsp;Nastupila je duga tišina i Suzan Kalvin obori pogled. "Ne želim da saznam šta on misli", zadahta ona. "Ćuti."
<BR>&nbsp;&nbsp;&nbsp;&nbsp;&nbsp;"Mislim da biste želeli da saznate šta on misli."
<BR>&nbsp;&nbsp;&nbsp;&nbsp;&nbsp;Glavu je i dalje držala povijenu, ali je počela ubrzanije da diše. "Pričaš gluposti", prošaputa ona.
<BR>&nbsp;&nbsp;&nbsp;&nbsp;&nbsp;"Zašto bih? Pokušavam da pomognem. Milton Eš misli o vama..." on zastade.
<BR>&nbsp;&nbsp;&nbsp;&nbsp;&nbsp;Tek onda psiholog podiže glavu: "Da?"
<BR>&nbsp;&nbsp;&nbsp;&nbsp;&nbsp;Robot tiho reče: "On vas voli."
<BR>&nbsp;&nbsp;&nbsp;&nbsp;&nbsp;Dr Kalvin ništa nije odvratila ceo minut. Samo je zurila. A onda reče: "Grešiš! Mora da grešiš. Zašto bi?"
<BR>&nbsp;&nbsp;&nbsp;&nbsp;&nbsp;"Ali on vas voli. Nešto tako ne može se sakriti, ne od mene."
<BR>&nbsp;&nbsp;&nbsp;&nbsp;&nbsp;"Ali ja sam tako... tako..." ona zamuca i zastade.
<BR>&nbsp;&nbsp;&nbsp;&nbsp;&nbsp;"On od žene traži nešto više i ceni tuđi intelekt. Milton Eš nije tip muškarca koji bi se oženio bujnom kosom i lepim očima."
<BR>&nbsp;&nbsp;&nbsp;&nbsp;&nbsp;Suzan Kalvin uhvati sebe kako brzo trepće i sačeka malo pre no što je prozborila. Čak i tada glas joj je podrhtavao: "Ali on nikada ni na koji način nije pokazao..."
<BR>&nbsp;&nbsp;&nbsp;&nbsp;&nbsp;"Jeste li mu ikada pružili priliku?"
<BR>&nbsp;&nbsp;&nbsp;&nbsp;&nbsp;"Kako sam mogla? Nikada nisam ni pomislila da..."
<BR>&nbsp;&nbsp;&nbsp;&nbsp;&nbsp;"Tačno!"
<BR>&nbsp;&nbsp;&nbsp;&nbsp;&nbsp;Psiholog zamišljeno zastade, a onda iznenada podiže pogled. "Pre pola godine ovde u fabrici posetila ga je neka devojka. Bila je lepa, pretpostavljam... plava i vitka. I, razume se, teško da je bila u stanju da sabere dva i dva. Ceo dan je utrošio na to da joj objasni kako se sastavlja robot." Ponovo je postala hladna. "Ali nije shvatila! Ko je bila ona?"
<BR>&nbsp;&nbsp;&nbsp;&nbsp;&nbsp;Herbi je odgovorio bez imalo oklevanja: "Poznajem osobu o kojoj govorite. Ona mu je bliska rođaka i tu nema nikakve romantike, uveravam vas."
<BR>&nbsp;&nbsp;&nbsp;&nbsp;&nbsp;Suzan Kalvin ustade živahno poput kakve devojčice. "Nije li to čudno? I meni je to padalo na um, mada nisam nikada zaista tako mislila. Znači da sve to mora biti istina."
<BR>&nbsp;&nbsp;&nbsp;&nbsp;&nbsp;Ona otrča do Herbija i stisnu mu hladnu, tešku šaku obema svojim šakama. "Hvala ti, Herbi." Glas joj postao užurban i promukao šapat. "Nemoj nikome pričati o ovome. Neka to bude naša tajna... i još jednom ti hvala." Rekavši to i stisnuvši još jednom Herbijeve metalne prste koji joj nisu uzvratili na stisak, ona ode.
<BR>&nbsp;&nbsp;&nbsp;&nbsp;&nbsp;Herbi se polako vrati svom zanemarenom romanu, ali nije bilo nikoga da pročita njegove misli.
<BR>
<BR>&nbsp;&nbsp;&nbsp;&nbsp;&nbsp;Milton Eš se polako i veličanstveno proteglio, tako da su mu svi zglobovi zakrckali, a on zastenjao od zadovoljstva; zatim se zagledao u Pitera Bogerta, doktora.
<BR>&nbsp;&nbsp;&nbsp;&nbsp;&nbsp;"Već nedelju dana radim na ovome i gotovo da nisam spavao. Koliko još? Zar nisi kazao da je rešenje u pozitronskom bombardovanju u vakuumskoj komori D."
<BR>&nbsp;&nbsp;&nbsp;&nbsp;&nbsp;Bogart jedva primetno zevnu i sa zanimanjem se zagleda u svoje bele šake. "I jeste. Na tragu sam."
<BR>&nbsp;&nbsp;&nbsp;&nbsp;&nbsp;"Dobro mi je poznato šta znače te reči kada ih izgovori jedan matematičar. Koliko ti još treba do kraja?"
<BR>&nbsp;&nbsp;&nbsp;&nbsp;&nbsp;"Sve zavisi."
<BR>&nbsp;&nbsp;&nbsp;&nbsp;&nbsp;"Od čega?" Eš se sruči u stolicu i ispruži dugačke noge ispred sebe.
<BR>&nbsp;&nbsp;&nbsp;&nbsp;&nbsp;"Od Leninga. Stari se ne slaže sa mnom." On uzdahnu: "Malo ga je vreme pregazilo, to ti je nevolja s njim. Uhvatio se mehaničke matrice k'o pijan plota, a ovaj problem iziskuje mnogo jača matematička oruđa. Tako je tvrdoglav."
<BR>&nbsp;&nbsp;&nbsp;&nbsp;&nbsp;Eš pospano promrmlja: "Zašto ne pitamo Herbija i svršimo s tim?"
<BR>&nbsp;&nbsp;&nbsp;&nbsp;&nbsp;"Da pitamo robota?" Bogart izvi obrve.
<BR>&nbsp;&nbsp;&nbsp;&nbsp;&nbsp;"Zašto da ne? Nije ti stara cura rekla?"
<BR>&nbsp;&nbsp;&nbsp;&nbsp;&nbsp;"Misliš na Kalvinovu?"
<BR>&nbsp;&nbsp;&nbsp;&nbsp;&nbsp;"Aha! Suzi lično. Robot je stručnjak za matematiku. Zna sve o svemu, plus još ponešto. Izračunava trostruke integrale u glavi, a za desert pojede tenzorsku analizu."
<BR>&nbsp;&nbsp;&nbsp;&nbsp;&nbsp;Matematičar je nepoverljivo zurio u njega: "Ti to ozbiljno?"
<BR>&nbsp;&nbsp;&nbsp;&nbsp;&nbsp;"Časti mi! Stvar je u tome što glupan ne voli matematiku. Više mu se dopada da čita bezvredne romane. Odista! Trebalo bi da vidiš kakvim ga đubretom Suzi snabdeva: 'Purpurna strast' i 'Ljubav u svemiru'."
<BR>&nbsp;&nbsp;&nbsp;&nbsp;&nbsp;"Dr Kalvin nam ni reči nije rekla o tome."
<BR>&nbsp;&nbsp;&nbsp;&nbsp;&nbsp;"E pa, nije još završila sa proučavanjem. Znaš kakva je. Voli da sve završi pre no što obelodani veliku tajnu."
<BR>&nbsp;&nbsp;&nbsp;&nbsp;&nbsp;"Ali rekla je tebi."
<BR>&nbsp;&nbsp;&nbsp;&nbsp;&nbsp;"Pa, pričali smo. U poslednje vreme je često viđam." On širom otvori oči i namršti se. "Hej, Bogi, jesi li primetio nešto neobično na toj dami u poslednje vreme?"
<BR>&nbsp;&nbsp;&nbsp;&nbsp;&nbsp;Bogert razvuče usta u nimalo dostojanstven osmeh: "Upotrebljava ruž za usne, ako na to misliš."
<BR>&nbsp;&nbsp;&nbsp;&nbsp;&nbsp;"Do đavola, to znam. Ruž, puder i senku za oči, takođe. Kakav prizor. Ali nije stvar u tome. Ne mogu da uprem prst ni u šta određeno. Način na koji govori... kao da je zbog nečega srećna." Još je malo o tome razmišljao, a onda slegnu ramenima.
<BR>&nbsp;&nbsp;&nbsp;&nbsp;&nbsp;Onaj drugi dozvoli sebi sa se pohotno isceri što, za jednog naučnika koji je prevalio pedesetu uopšte nije bilo loše. "Možda se zaljubila."
<BR>&nbsp;&nbsp;&nbsp;&nbsp;&nbsp;Eš dopusti da mu se oči ponovo sklope. "Ti si lud, Bogi. Idi, razgovaraj sa Herbijem; hoću da ostanem ovde i ispavam se."
<BR>&nbsp;&nbsp;&nbsp;&nbsp;&nbsp;"U redu! Ne mogu reći da sam oduševljen idejom da me robot uči mom poslu, a iskreno rečeno mislim da on to i nije u stanju!"
<BR>&nbsp;&nbsp;&nbsp;&nbsp;&nbsp;U znak odgovora, do njega je doprlo samo blago hrkanje.
<BR>
<BR>&nbsp;&nbsp;&nbsp;&nbsp;&nbsp;Herbi je pažljivo slušao Pitera Bogerta koji je sa rukama u džepovima govorio potpuno ravnodušnim glasom.
<BR>&nbsp;&nbsp;&nbsp;&nbsp;&nbsp;"Evo ti. Rečeno mi je da se razumeš u te stvari i pitam te ovo iz čiste radoznalosti. Moj način rezonovanja, kako sam ga zamislio, uključuje nekoliko sumnjivih koraka, priznajem, koje dr Lening odbija da prihvati, a i slika je još prilično necelovita."
<BR>&nbsp;&nbsp;&nbsp;&nbsp;&nbsp;Robot nije ništa odgovorio, pa Bogert upita: "Dakle?"
<BR>&nbsp;&nbsp;&nbsp;&nbsp;&nbsp;"Ne vidim nijednu grešku", Herbi je proučavao nažvrljane brojke.
<BR>&nbsp;&nbsp;&nbsp;&nbsp;&nbsp;"Pretpostavljam da ne bi mogao da ideš dalje od toga?"
<BR>&nbsp;&nbsp;&nbsp;&nbsp;&nbsp;"Ne bih se usudio da pokušam. Vi ste bolji matematičar od mene i... pa, ne volim da se obavezujem."
<BR>&nbsp;&nbsp;&nbsp;&nbsp;&nbsp;U Bogertovom osmehu nazirao se prisenak samozadovoljstva. "To sam i mislio. Duboko je to. Zaboravi." Pokupio je listove, bacio u okno za otpatke, okrenuo se da krene, a onda se nečeg setio.
<BR>&nbsp;&nbsp;&nbsp;&nbsp;&nbsp;"Uzgred budi rečeno..."
<BR>&nbsp;&nbsp;&nbsp;&nbsp;&nbsp;Robot je čekao.
<BR>&nbsp;&nbsp;&nbsp;&nbsp;&nbsp;Bogert kao da je imao poteškoća oko oblikovanja pitanja. "Postoji nešto... to jest, možda bi ti mogao..." On zastade.
<BR>&nbsp;&nbsp;&nbsp;&nbsp;&nbsp;Herbi tiho progovori. "Vaše misli su zbrkane, ali uopšte nema sumnje da su u vezi sa dr Leningom. Glupo je što oklevate, jer čim se sredite, znaću šta želite da me pitate."
<BR>&nbsp;&nbsp;&nbsp;&nbsp;&nbsp;Matematičareva šaka krenu ka zaglađenoj kosi na poznati način. "Lening se približava sedamdesetoj", reče on, kao da to sve objašnjava.
<BR>&nbsp;&nbsp;&nbsp;&nbsp;&nbsp;"To mi je poznato."
<BR>&nbsp;&nbsp;&nbsp;&nbsp;&nbsp;"Direktor je fabrike već gotovo trideset godina." Herbi klimnu.
<BR>&nbsp;&nbsp;&nbsp;&nbsp;&nbsp;"E pa, sad", poče Bogert da se ulaguje, "ti bi trebalo da znaš da li... da li razmišlja da se povuče. Iz zdravstvenih razloga, možda, ili zbog nečeg drugog..."
<BR>&nbsp;&nbsp;&nbsp;&nbsp;&nbsp;"Da ode", reče Herbi - i to je bilo sve.
<BR>&nbsp;&nbsp;&nbsp;&nbsp;&nbsp;"Pa, znaš li?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Onda... ovaj... možeš li mi reći?"
<BR>&nbsp;&nbsp;&nbsp;&nbsp;&nbsp;"Pošto ste me pitali, mogu." Robot je delovao krajnje sigurno. "Već je podneo ostavku!"
<BR>&nbsp;&nbsp;&nbsp;&nbsp;&nbsp;"Šta!" Bogertov uzvik ličio je na eksploziju, na gotovo neartikulisani zvuk. Velika naučnikova glava krenu napred: "Ponovi to!"
<BR>&nbsp;&nbsp;&nbsp;&nbsp;&nbsp;"Već je podneo ostavku", glasio je tihi, ponovljeni odgovor, "ali još nije stupila na snagu. Vidite, on čeka da reši problem... ovaj... moj problem. Kada se to okonča, sasvim je spreman da direktorsku fotelju prepusti svom nasledniku."
<BR>&nbsp;&nbsp;&nbsp;&nbsp;&nbsp;Bogert oštro ispusti vazduh: "A taj naslednik? Ko je to?" Sada je već stajao sasvim blizu Herbija, opčinjenih očiju uprtih u one nečitljive, tamnocrvene foto-električne ćelije koje su predstavljale robotove oči.
<BR>&nbsp;&nbsp;&nbsp;&nbsp;&nbsp;Reči je izgovorio sasvim polako: "Naredni direktor ste vi."
<BR>&nbsp;&nbsp;&nbsp;&nbsp;&nbsp;Bogert se opustio i kruto osmehnuo. "To je dobro znati. Nadao sam se i čekao na ovo. Hvala, Herbi."
<BR>
<BR>&nbsp;&nbsp;&nbsp;&nbsp;&nbsp;Piter Bogert je ostao za svojim radnim stolom do pet ujutro, a vratio se za njega već u devet. Sa police naspram radnog stola skinut je ceo red priručnika i tablica, jer ih je on koristio jednu za drugom. Mikroskopski se povećavao broj listova ispisanih proračunima pred njim, a oni zgužvani kod njegovih nogu već su narasli u pravo brdo ižvrljane hartije.
<BR>&nbsp;&nbsp;&nbsp;&nbsp;&nbsp;Tačno u podne zagledao se u poslednju stranu, protrljao zakrvavljene oči, zevnuo i slegnuo ramenima. "Ovo svakog časa postaje sve gore. Prokletstvo!"
<BR>&nbsp;&nbsp;&nbsp;&nbsp;&nbsp;Okrenuo se, začuvši da neko otvara vrata, i klimnuo Leningu, koji je ušao, kršeći prste.
<BR>&nbsp;&nbsp;&nbsp;&nbsp;&nbsp;Direktor osmotri nered u prostoriji i nabra obrve.
<BR>&nbsp;&nbsp;&nbsp;&nbsp;&nbsp;"Novi trag?" upita on.
<BR>&nbsp;&nbsp;&nbsp;&nbsp;&nbsp;"Ne", usledio je prkosan odgovor. "Šta fali onom starom?"
<BR>&nbsp;&nbsp;&nbsp;&nbsp;&nbsp;Lening se nije potrudio da odgovori, niti da baci više od jednog proklinjućeg pogleda na list na vrhu gomile smeštene na Bogertovom stolu. Progovorio je kroz plamen šibice kojom je palio cigaru.
<BR>&nbsp;&nbsp;&nbsp;&nbsp;&nbsp;"Da li ti je Kalvinova rekla za robota? On je matematički genije. Zaista izvanredan."
<BR>&nbsp;&nbsp;&nbsp;&nbsp;&nbsp;Bogert glasno frknu. "Čuo sam. Ali biće bolje da se Kalvinova drži robopsihologije. Proverio sam Herbijevo znanje matematike; on jedva ume da se izbori sa prostim računanjem."
<BR>&nbsp;&nbsp;&nbsp;&nbsp;&nbsp;"Kalvinova ne smatra da je tako."
<BR>&nbsp;&nbsp;&nbsp;&nbsp;&nbsp;"Ona je luda."
<BR>&nbsp;&nbsp;&nbsp;&nbsp;&nbsp;"A ja ne smatram da je to tačno." Direktorove oči se opasno suziše.
<BR>&nbsp;&nbsp;&nbsp;&nbsp;&nbsp;"Vi!" Bogertov glas postade tvrđi. "O čemu to govorite?"
<BR>&nbsp;&nbsp;&nbsp;&nbsp;&nbsp;"Celo jutro sam proveravao Herbija i mogu ti reći da zna trikove za koje ti nikada nisi čuo."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Ne veruješ!" Lening izvuče list hartije iz džepa i razmota ga. "Ovo nije moj rukopis, je li tako?"
<BR>&nbsp;&nbsp;&nbsp;&nbsp;&nbsp;Bogert se zagleda u velike uglaste oznake koje su prekrivale list: "Herbi je ovo uradio?"
<BR>&nbsp;&nbsp;&nbsp;&nbsp;&nbsp;"Tako je! I kao što si primetio, radio je na tvojoj vremenskoj integraciji Jednačine 22. Došao je"... Lening kucnu požutelim noktom po poslednjem redu... "do istog zaključka kao i ja, i to za četvrtinu mog vremena. Nisi imao prava da zanemariš Lingerov efekat u pozitronskom bombardovanju."
<BR>&nbsp;&nbsp;&nbsp;&nbsp;&nbsp;"Nisam ga zanemario. Za Boga miloga, Lening, utuvite u glavu da bi to isključilo..."
<BR>&nbsp;&nbsp;&nbsp;&nbsp;&nbsp;"Oh, svakako, objasnio si to. Koristio si Mičelovu translacionu jednačinu, zar ne? Pa... ne uklapa se."
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;"Kao prvo, koristio si hiperimaginarne brojeve."
<BR>&nbsp;&nbsp;&nbsp;&nbsp;&nbsp;"Kakve to veze ima?"
<BR>&nbsp;&nbsp;&nbsp;&nbsp;&nbsp;"Mičelova jednačina ne važi kada..."
<BR>&nbsp;&nbsp;&nbsp;&nbsp;&nbsp;"Jeste li poludeli? Da ste ponovo pročitali Mičelov originalni tekst u Transakcijama dal..."
<BR>&nbsp;&nbsp;&nbsp;&nbsp;&nbsp;"Ne moram to da uradim. Već sam ti u početku kazao da mi se ne dopada njegov pristup, a i Herbi me u tome podržava."
<BR>&nbsp;&nbsp;&nbsp;&nbsp;&nbsp;"E pa, onda", povika Bogert, "pustite tu kloparavu napravu da umesto vas reši ceo problem. Zašto biste se gnjavili sa nevažnim stvarima?"
<BR>&nbsp;&nbsp;&nbsp;&nbsp;&nbsp;"Upravo u tome i jeste stvar. Herbi ne može da reši problem. A ako on ne može, ni mi ne možemo... sami. Predajem ceo problem Nacionalnom Veću. Ovo je van naših moći."
<BR>&nbsp;&nbsp;&nbsp;&nbsp;&nbsp;Bogertova stolica se prevrnu kada je skočio i zafrktao, sav zajapuren. "To ne dolazi u obzir."
<BR>&nbsp;&nbsp;&nbsp;&nbsp;&nbsp;Sada se i Lening zajapurio. "Ti to meni govoriš šta mogu, a šta ne mogu?"
<BR>&nbsp;&nbsp;&nbsp;&nbsp;&nbsp;"Tačno", glasio je odgovor proceđen kroz zube. "Rešio sam problem i nećete mi ga oduzeti, jeste li razumeli? Nemojte misliti da vas ne čitam kao otvorenu knjigu, vi sasušeni fosile. Pre biste odsekli sami sebi nos nego što biste dozvolili da pokupim kajmak što sam rešio problem robotske telepatije."
<BR>&nbsp;&nbsp;&nbsp;&nbsp;&nbsp;"Ti si prokleti idiot, Bogerte, i kroz jednu sekundu suspendovaću te radi nepokornosti" Leningova donja usna je podrhtavala od strasti.
<BR>&nbsp;&nbsp;&nbsp;&nbsp;&nbsp;"To je jedino što nećete učiniti, Lening. Ne možete nijednu tajnu sakriti kada u blizini imate robota koji čita misli, pa imajte na umu da znam sve o vašoj ostavci."
<BR>&nbsp;&nbsp;&nbsp;&nbsp;&nbsp;Pepeo na Leningovoj cigari je zadrhtao i pao, a za njim je krenula i cigara: "Šta... šta..."
<BR>&nbsp;&nbsp;&nbsp;&nbsp;&nbsp;Bogert se zlobno zakikota: "A ja sam novi direktor, nek' se zna. Sve ja to znam; nemojte misliti da ne znam. Proklete bili, Lening, ili ću ja izdavati naređenja ovde, ili će doći do najslađe gužve koju ste ikada videli."
<BR>&nbsp;&nbsp;&nbsp;&nbsp;&nbsp;Lening je uspeo da dođe do glasa, pa je zagrmeo. "Suspendovan si, čuješ li? Oslobođen si svih dužnosti. Gotov si, razumeš li?"
<BR>&nbsp;&nbsp;&nbsp;&nbsp;&nbsp;Osmeh na licu onog drugog se pojača: "Kakva korist od toga? To vas nikuda neće odvesti. Ja držim konce u rukama. Znam da ste podneli ostavku. Herbi mi je to rekao, a izvukao je to iz vas lično."
<BR>&nbsp;&nbsp;&nbsp;&nbsp;&nbsp;Lening je primorao sebe da tiho govori. Ostavljao je utisak pravog starca, sa umornim očima koje su zurile sa lica sa koga je nestalo rumenilo, ostavivši za sobom samo gusto žutilo starosti. "Želim da porazgovaram sa Herbijem. Nije mogao da ti kaže ništa slično. Igraš opasnu igru, Bogertu, ali ja sam prozreo tvoj blef. Pođi sa mnom."
<BR>&nbsp;&nbsp;&nbsp;&nbsp;&nbsp;Bogert slegnu ramenima: "Da obiđemo Herbija? U redu! Baš dobro!"
<BR>
<BR>&nbsp;&nbsp;&nbsp;&nbsp;&nbsp;Bilo je tačno podne kada je Milton Eš podigao pogled sa svog nespretnog crteža i rekao: "Možete li da steknete predstavu? Nisam baš dobar u ovome, ali otprilike ovako izgleda. Pravi medenjak od kućice, a mogu je dobiti bud zašto."
<BR>&nbsp;&nbsp;&nbsp;&nbsp;&nbsp;Suzan Kalvin je zurila u njega pogledom koji se topio. "Stvarno je divna", uzdahnu ona. "Često sam razmišljala o tome kako bih..." Glas joj je zamro."
<BR>&nbsp;&nbsp;&nbsp;&nbsp;&nbsp;"Svakako", Eš oštro nastavi, odloživši olovku: "Moraću da sačekam odmor. Imam samo dve nedelje, ali zbog ovog posla oko Herbija sve visi u vazduhu." Zatim spusti pogled na nokte: "Pored toga, ima još nešto... ali to je tajna."
<BR>&nbsp;&nbsp;&nbsp;&nbsp;&nbsp;"Onda mi nemojte reći."
<BR>&nbsp;&nbsp;&nbsp;&nbsp;&nbsp;"Oh, ali ionako ću to uskoro obelodaniti, sada jednostavno moram nekome da kažem... a vi ste gotovo najbolja... ovaj... osoba kojoj bih se ovde mogao poveriti." On se smeteno osmehnu.
<BR>&nbsp;&nbsp;&nbsp;&nbsp;&nbsp;Suzan Kalvin srce poče da poskakuje i ona se ne usudi da išta kaže.
<BR>&nbsp;&nbsp;&nbsp;&nbsp;&nbsp;"Iskreno", Eš se počeša po glavi i spusti glas tako da je zvučalo kao poverljivo šaputanje, "u toj kući neću stanovati sam. Ženim se!"
<BR>&nbsp;&nbsp;&nbsp;&nbsp;&nbsp;U tom trenutku je skočio sa stolice: "Šta se dogodilo?"
<BR>&nbsp;&nbsp;&nbsp;&nbsp;&nbsp;"Ništa!" Užasna vrtoglavica je nestala, ali joj je i dalje bilo teško da išta kaže. "Ženite se? Hoćete da kažete..."
<BR>&nbsp;&nbsp;&nbsp;&nbsp;&nbsp;"Da svakako! A i vreme je, zar ne? Sećate se one devojke koja je bila ovde prošlog leta. To je ona! Ali vama nije dobro. Vi..."
<BR>&nbsp;&nbsp;&nbsp;&nbsp;&nbsp;"Glavobolja!" Suzan Kalvin ga otera, jedva podigavši ruku. "Patim... u poslednje vreme patim od njih. Želim... želim vam sve najbolje, razume se. Veoma mi je drago..." Nevešto nanet ruž napravio je nekoliko ružnih, crvenih mrlja na njenom kao kreč belom licu. Ponovo je počelo da joj se vrti. "Izvinite... molim vas..."
<BR>&nbsp;&nbsp;&nbsp;&nbsp;&nbsp;Jedva je to promucala, spotičući se prema vratima. I tako se njen san iznenada sunovratio u propast... a sada je to bio san pun nestvarnog užasa.
<BR>&nbsp;&nbsp;&nbsp;&nbsp;&nbsp;Ali kako je to moguće? Herbi je kazao...
<BR>&nbsp;&nbsp;&nbsp;&nbsp;&nbsp;A Herbi je znao! On je u stanju da zaviruje u umove!
<BR>&nbsp;&nbsp;&nbsp;&nbsp;&nbsp;Zatekla je sebe kako se bez daha oslanja na dovratak, zureći u Herbijevo metalno lice. Mora da se popela dva sprata stepenicama, ali se toga nije sećala. Tu razdaljinu je prevalila u trenutku, kao u snu.
<BR>&nbsp;&nbsp;&nbsp;&nbsp;&nbsp;Kao u snu!
<BR>&nbsp;&nbsp;&nbsp;&nbsp;&nbsp;Herbijeve oči, koje nikada nisu treptale, zurile su u njene i njihovo tamno crvenilo kao da se širilo u nejasne, svetleće, utvarne kugle.
<BR>&nbsp;&nbsp;&nbsp;&nbsp;&nbsp;Nešto je govorio i ona oseti hladnu čašu na svojim usnama. Progutala je tečnost i stresla se, postavši donekle svesna svoje okoline.
<BR>&nbsp;&nbsp;&nbsp;&nbsp;&nbsp;Herbi je i dalje govorio, sa izvesnom nervozom u glasu... kao da je bio povređen, uplašen, kao da je preklinjao.
<BR>&nbsp;&nbsp;&nbsp;&nbsp;&nbsp;Reči su počele da dobijaju smisao. "Ovo je san", govorio je on, "i vi ne smete verovati u njega. Uskoro ćete se probuditi u stvarnom svetu i smejaćete se sami sebi. On vas voli, kažem vam. Stvarno, stvarno! Ali ne ovde! Ne sada! Ovo je opsena."
<BR>&nbsp;&nbsp;&nbsp;&nbsp;&nbsp;Suzan Kalvin klimnu i prošaputa: "Da! Da!" Stezala je Herbijevu šaku, prianjala uz nju, sve vreme ponavljajući: "To nije istina, je li tako? To nije istina, je li tako?"
<BR>&nbsp;&nbsp;&nbsp;&nbsp;&nbsp;Kako je došla k sebi, to joj nikada nije bilo jasno... ali ličilo je na prelazak iz sveta maglovite nestvarnosti u svet jarke sunčeve svetlosti. Odgurnula ga je od sebe, snažno je gurnula tu čeličnu šaku i razrogačila oči.
<BR>&nbsp;&nbsp;&nbsp;&nbsp;&nbsp;"Šta to pokušavaš?" promuklo je vrisnula. "Šta pokušavaš?"
<BR>&nbsp;&nbsp;&nbsp;&nbsp;&nbsp;Herbi se povukao: "Želim da pomognem."
<BR>&nbsp;&nbsp;&nbsp;&nbsp;&nbsp;Psiholog je zurila u njega: "Da pomogneš? Tako što mi govoriš da je ovo san? Tako što pokušavaš da me gurneš u šizofreniju?" Uhvatila ju je histerija: "Ovo nije san! Volela bih da jeste!"
<BR>&nbsp;&nbsp;&nbsp;&nbsp;&nbsp;Oštro je uvukla vazduh: "Stani! Zašto... zašto, razumem. Milostiva nebesa, to je tako očigledno."
<BR>&nbsp;&nbsp;&nbsp;&nbsp;&nbsp;U robotovom glasu osećao se užas: "Morao sam!"
<BR>&nbsp;&nbsp;&nbsp;&nbsp;&nbsp;"I ja sam ti poverovala! Nikada nisam pomislila..."
<BR>&nbsp;&nbsp;&nbsp;&nbsp;&nbsp;Bučni glasovi ispred vrata nateraše je da ućuti. Okrenula se, u grču stežući pesnici, a kada Bogert i Lening uđoše, već je bila kod prozora na suproptnoj strani prostorije. Niko na nju uopšte nije obratio pažnju.
<BR>&nbsp;&nbsp;&nbsp;&nbsp;&nbsp;Istovremeno su prišli Herbiju; Lening ljutito i nestrpljivo, Bogert hladnokrvno i sardonički. Prvi je progovorio direktor.
<BR>&nbsp;&nbsp;&nbsp;&nbsp;&nbsp;"Herbi, slušaj me!"
<BR>&nbsp;&nbsp;&nbsp;&nbsp;&nbsp;Robot oštro spusti pogled na ostarelog direktora: "Da, dr Lening."
<BR>&nbsp;&nbsp;&nbsp;&nbsp;&nbsp;"Da li si o meni razgovarao sa dr Bogertom?"
<BR>&nbsp;&nbsp;&nbsp;&nbsp;&nbsp;"Nisam, gospodine." Odgovorio je sa zadrškom, a osmeh sa Bogertovog lica istog časa nestade.
<BR>&nbsp;&nbsp;&nbsp;&nbsp;&nbsp;"Šta je sad pa to?" Bogert se progura ispred svog pretpostavljenog i raskorači se ispred robota. "Ponovi šta si mi juče kazao."
<BR>&nbsp;&nbsp;&nbsp;&nbsp;&nbsp;"Rekao sam da..." i Herbi ućuta. Duboko u njegovoj unutrašnjosti dijafragma mu je neravnomerno treperila.
<BR>&nbsp;&nbsp;&nbsp;&nbsp;&nbsp;"Zar nisi rekao da je podneo ostavku?" zagrme Bogert. "Odgovori mi!"
<BR>&nbsp;&nbsp;&nbsp;&nbsp;&nbsp;Bogert pomahnitalo podiže ruku, ali ga Lening odgurnu. "Zar ćeš pokušati da ga nateraš da laže?"
<BR>&nbsp;&nbsp;&nbsp;&nbsp;&nbsp;"Čuli ste ga, Lening. Zaustio je da kaže 'Da' i stao. Sklanjajte mi se s puta! Isteraću ja istinu iz njega, da se razumemo!"
<BR>&nbsp;&nbsp;&nbsp;&nbsp;&nbsp;"Ja ću ga pitati!" odvrati i Lening nestrpljivo ponovi: "Jesam li ja podneo ostavku?" Robot jedva primetno odmahnuo glavom. I to je bilo sve. Njih dvojica se zgledaše tako neprijateljski da je to njihovo uzajamno osećanje bilo gotovo opipljivo.
<BR>&nbsp;&nbsp;&nbsp;&nbsp;&nbsp;"Do đavola", izlanu Bogert, "je li taj robot omutaveo? Možeš li ti da govoriš, čudovište jedno?"
<BR>&nbsp;&nbsp;&nbsp;&nbsp;&nbsp;"Mogu da govorim" stiže do njih spreman odgovor.
<BR>&nbsp;&nbsp;&nbsp;&nbsp;&nbsp;"Onda, odgovori na pitanje. Zar mi nisi kazao da je Lening podneo ostavku? Zar nije podneo ostavku?"
<BR>&nbsp;&nbsp;&nbsp;&nbsp;&nbsp;Ponovo je zavladala samo mukla tišina, dok se sa drugog kraja prostorije iznenada nije prolomio kreštavi i poluhisterični smeh Suzan Kalvin.
<BR>&nbsp;&nbsp;&nbsp;&nbsp;&nbsp;Dvojica matematičara poskočiše, a Bogertove oči se suziše: "Vi ovde? Šta je tako smešno?"
<BR>&nbsp;&nbsp;&nbsp;&nbsp;&nbsp;"Ništa nije smešno." Glas joj nije bio sasvim normalan. "Reč je samo o tome da nisam jedino ja upala u zamku. Prava je ironija što su troje najvećih stručnjaka za robotiku na svetu upala u istu elementarnu klopku, je li tako?" Glas joj je zamro i ona prinese bledu šaku čelu: "Ali to nije smešno!"
<BR>&nbsp;&nbsp;&nbsp;&nbsp;&nbsp;Ovog puta dvojica muškaraca se zgledaše u neverici. "O kakvoj to zamci govorite?" kruto upita Lening. "Zar nešto nije u redu sa Herbijem?"
<BR>&nbsp;&nbsp;&nbsp;&nbsp;&nbsp;"Ne", ona im polako priđe, "s njim je sve u redu... nije sa nama." Ona se iznenada okrenu i zaurla na robota: "Beži od mene! Idi na drugi kraj prostorije da te ne vidim."
<BR>&nbsp;&nbsp;&nbsp;&nbsp;&nbsp;Herbi se ščućuri pred besnim sevanjem njenih očiju i otrča, spotičući se i lupkajući.
<BR>&nbsp;&nbsp;&nbsp;&nbsp;&nbsp;Leningov glas bio je neprijateljski: "Šta sve ovo treba da znači, dr Kalvin?"
<BR>&nbsp;&nbsp;&nbsp;&nbsp;&nbsp;Ona se zagleda u njih i sarkastično reče: "Svakako vam je poznato kako glasi temeljni Prvi Zakon robotike."
<BR>&nbsp;&nbsp;&nbsp;&nbsp;&nbsp;Obojica klimnuše istovremeno: "Svakako", odvrati Bogert, iznervirano. "Robot ne sme povrediti ljudsko biće niti, uzdržavanjem od delanja, dopustiti da ljudsko biće bude povređeno."
<BR>&nbsp;&nbsp;&nbsp;&nbsp;&nbsp;"Divno rečeno", prošišta Kalvinova. "Ali na kakvu vrstu zla se tu misli?"
<BR>&nbsp;&nbsp;&nbsp;&nbsp;&nbsp;"Pa... na sve."
<BR>&nbsp;&nbsp;&nbsp;&nbsp;&nbsp;"Tačno! Sve vrste zla! Ali šta ćemo sa povređenim osećanjima? Šta ćemo sa povređenim egom? Propalim nadama? Je li to povreda?"
<BR>&nbsp;&nbsp;&nbsp;&nbsp;&nbsp;Lening se namršti: "Šta robot može znati o..." A onda zapanjeno zastade.
<BR>&nbsp;&nbsp;&nbsp;&nbsp;&nbsp;"Shvatili ste, je li tako? Ovaj robot je u stanju da čita misli. Zar mislite da on ništa ne zna o mentalnim povredama? Da li mislite da će na postavljeno pitanje odgovoriti bilo šta drugo nego upravo ono što želite da čujete? Zar nas bilo koji drugi odgovor ne bi povredio i zar mislite da Herbi to ne bi znao?
<BR>&nbsp;&nbsp;&nbsp;&nbsp;&nbsp;"Blagi Bože!" promrmlja Bogert.
<BR>&nbsp;&nbsp;&nbsp;&nbsp;&nbsp;Psiholog ga ošinu sardoničnim pogledom: "Pretpostavljam da ste ga pitali da li je Lening podneo ostavku. Želeli ste da čujete da jeste i Herbi vam je to i kazao."
<BR>&nbsp;&nbsp;&nbsp;&nbsp;&nbsp;"A ja pretpostavljam da zbog toga", reče Lening, bezizražajno, "maločas nije hteo da odgovori. Nije mogao da odgovori ni potvrdno ni odrečno, jer bi u oba slučaja povredio nekog od nas dvojice."
<BR>&nbsp;&nbsp;&nbsp;&nbsp;&nbsp;Nastupila je kratka pauza tokom koje su muškarci zamišljeno zurili u robota na drugom kraju prostorije, koji se šćućurio u stolici pored police sa knjigama, glave oslonjene o šake.
<BR>&nbsp;&nbsp;&nbsp;&nbsp;&nbsp;Suzan Kalvin je nepomično zurila u pod: "On je sve to znao. Taj... taj đavo sve zna... uključujući čak i to gde je napravljena greška u njegovom sastavljanju." Oči su joj bile tamne, a pogled zamišljen.
<BR>&nbsp;&nbsp;&nbsp;&nbsp;&nbsp;Lening podiže oči: "Tu grešite, dr Kalvin. On ne zna gde je napravljena greška. Pitao sam ga."
<BR>&nbsp;&nbsp;&nbsp;&nbsp;&nbsp;"Od kakvog je to značaja?" povika Kalvinova. "To nam samo govori da vi niste želeli da vam on ponudi rešenje. Vaš bi ego bio povređen ako bi jedna mašina bila u stanju da uradi ono što vi ne možete. Jeste li ga vi pitali?" obrecnu se ona na Bogerta.
<BR>&nbsp;&nbsp;&nbsp;&nbsp;&nbsp;"Na izvestan način." Bogert se zakašlja i pocrvene. "Rekao mi je da nije baš naročito upućen u matematiku."
<BR>&nbsp;&nbsp;&nbsp;&nbsp;&nbsp;Lening se nasmejao, ne naročito glasno, a psiholog se jetko osmehnula. Ona reče: "Ja ću ga pitati! Moj ego neće biti povređen ako mi on ponudi rešenje." Ona podiže glas i hladno i zapovednički reče: "Dođi ovamo!"
<BR>&nbsp;&nbsp;&nbsp;&nbsp;&nbsp;Herbi ustade i oklevajući stade da im prilazi.
<BR>&nbsp;&nbsp;&nbsp;&nbsp;&nbsp;"Pretpostavljam da dobro znaš u kom je tačno trenutku za vreme tvog sklapanja unet neki strani činilac ili je neki bitan izostavljen."
<BR>&nbsp;&nbsp;&nbsp;&nbsp;&nbsp;"Da", odvrati Herbi, jedva čujno.
<BR>&nbsp;&nbsp;&nbsp;&nbsp;&nbsp;"Stanite", ljutito se umeša Bogert. "To ne mora da bude tačno. To samo znači da vi želite da dobijte takav odgovor - i to je sve."
<BR>&nbsp;&nbsp;&nbsp;&nbsp;&nbsp;"Ne izigravajte budalu", odvrati Kalvinova. "On sigurno zna isto onako dobro matematiku kao vi i Lening zajedno, jer je u stanju da čita misli. Pružite mu priliku."
<BR>&nbsp;&nbsp;&nbsp;&nbsp;&nbsp;Matematičar se povuče, a Kalvinova nastavi: "U redu, Herbi, pričaj! Čekamo." A preko ramena: "Uzmite papir i olovku, gospodo."
<BR>&nbsp;&nbsp;&nbsp;&nbsp;&nbsp;Međutim, Herbi je samo ćutao, a u glasu dr Kalvin nazirao se uspeh kada je progovorila: "Zašto nam ne odgovoriš, Herbi?"
<BR>&nbsp;&nbsp;&nbsp;&nbsp;&nbsp;Robot iznenada istrtlja: "Ne mogu. Vi znate da ne mogu! Dr Bogert i dr Lening ne žele da odgovorim."
<BR>&nbsp;&nbsp;&nbsp;&nbsp;&nbsp;"Oni žele da dođu do rešenja."
<BR>&nbsp;&nbsp;&nbsp;&nbsp;&nbsp;"Ali ne žele da im ga ja ponudim."
<BR>&nbsp;&nbsp;&nbsp;&nbsp;&nbsp;U tom trenutku umešao se Lening, govoreći sporo i razgovetno: "Ne ponašaj se budalasto, Herbi. Mi želimo da nam ti to kažeš."
<BR>&nbsp;&nbsp;&nbsp;&nbsp;&nbsp;Bogert kratko klimnu.
<BR>&nbsp;&nbsp;&nbsp;&nbsp;&nbsp;Herbijev glas postade pomamno piskav: "Kakva korist od toga što vi to kažete? Zar mislite da ne mogu da prodrem kroz tanušnu kožu vašeg uma? Duboko ispod nje vi to ne želite. Ja sam mašina, oponašam život zahvaljujući pozitronskim kolima u mom mozgu... a taj je uređaj stvorio čovek. Ne možete izgubiti obraz zbog mene, a da ne budete povređeni. To je duboko urezano u vašem umu i ne može se izbrisati. Ne mogu vam pružiti rešenje."
<BR>&nbsp;&nbsp;&nbsp;&nbsp;&nbsp;"Mi ćemo izići", reče dr Lening. "Reci Kalvinovoj."
<BR>&nbsp;&nbsp;&nbsp;&nbsp;&nbsp;"To je isto", povika Herbi, "jer ćete vi ipak znati da je odgovor potekao od mene."
<BR>&nbsp;&nbsp;&nbsp;&nbsp;&nbsp;Ponovo se oglasila Kalvinova: "Da li ti je jasno, Herbi, da uprkos tome dr Lening i dr Bogert žele da čuju rešenje."
<BR>&nbsp;&nbsp;&nbsp;&nbsp;&nbsp;"Ali žele da do njega dođu vlastitim radom!" ostade uporan Herbi.
<BR>&nbsp;&nbsp;&nbsp;&nbsp;&nbsp;"Ali oni ga žele, a činjenica da ga ti znaš, a ne želiš da im ga daš nanosi im zlo. Ti to shvataš, zar ne?"
<BR>&nbsp;&nbsp;&nbsp;&nbsp;&nbsp;"Da! Da!"
<BR>&nbsp;&nbsp;&nbsp;&nbsp;&nbsp;"A i ako im kažeš, to će ih takođe povrediti."
<BR>&nbsp;&nbsp;&nbsp;&nbsp;&nbsp;"Da! Da!" Herbi se polako povlačio, a Suzan Kalvin je korak po korak napredovala. Dvojica muškaraca su je zaprepašćeno i ukočeno gledala.
<BR>&nbsp;&nbsp;&nbsp;&nbsp;&nbsp;"Ne možeš im reći", mumlala je jednolično psiholog, "jer će ih to povrediti, a ti ne smeš nikome da naneseš zlo. Ali ako im ne kažeš, ti im takođe nanosiš zlo, što znači da im moraš reći. A ako im kažeš, nanećeš im zlo, a to ne smeš, pa im, dakle, ne smeš ni reći; no, ako im ne kažeš, povredićeš ih i zato im moraš reći; ali ako kažeš, nanosiš im zlo, pa tako ne smeš reći; ali ako ne kažeš, nanosiš takođe zlo, te zato moraš reći; ali ako kažeš..."
<BR>&nbsp;&nbsp;&nbsp;&nbsp;&nbsp;Herbi je stigao do zida i tu se sručio na kolena.
<BR>&nbsp;&nbsp;&nbsp;&nbsp;&nbsp;"Prekinite!" zaskviča on. "Zatvorite svoj um! Pun je bola, patnje i mržnje! Nisam hteo, kažem vam! Pokušao sam da pomognem! Govorio sam vam ono što ste želeli da čujete. Morao sam!"
<BR>&nbsp;&nbsp;&nbsp;&nbsp;&nbsp;Psiholog nije na njega obraćala pažnju. "Moraš im reći, ali ako to učiniš, povredićeš ih, i zato ne smeš; ali ako to ne učiniš, biće takođe povređeni, te zato moraš; ali..."
<BR>&nbsp;&nbsp;&nbsp;&nbsp;&nbsp;Herbi je vrisnuo!
<BR>&nbsp;&nbsp;&nbsp;&nbsp;&nbsp;Taj je vrisak podsećao na mnogostruko pojačan zvižduk pikolo flaute... bio je rezak i postajao je sve reskiji, dok se u njemu nije osetio užas izgubljene duše i dok nije ispunio prostoriju samom svojom prodornošću.
<BR>&nbsp;&nbsp;&nbsp;&nbsp;&nbsp;A kada je zamro, Herbi se sručio u sklupčanu gomilu nepokretnog metala.
<BR>&nbsp;&nbsp;&nbsp;&nbsp;&nbsp;Bogertovo lice ostalo je bez ijedne kapi krvi. "Mrtav je!"
<BR>&nbsp;&nbsp;&nbsp;&nbsp;&nbsp;"Nije!" Suzan Kalvin prsnu u takav pomamni smeh da joj se celo telo treslo, "nije mrtav... samo je poludeo. Suočila sam ga sa nerešivom nedoumicom i pokleknuo je. Možete ga baciti u đubre... jer nikada više neće progovoriti."
<BR>&nbsp;&nbsp;&nbsp;&nbsp;&nbsp;Lening je kleknuo pored ostataka koji su nekada bili Herbi. Prstima je dodirnuo hladan metal lica, a onda zadrhtao. "Namerno ste to uradili." Ustao je i uneo joj se u lice, sav izobličen.
<BR>&nbsp;&nbsp;&nbsp;&nbsp;&nbsp;"Pa šta ako i jesam? Sada više ništa ne možete da učinite." Iz nje tada probi iznenadno ogorčenje: "Zaslužio je."
<BR>&nbsp;&nbsp;&nbsp;&nbsp;&nbsp;Direktor uhvati paralizovanog, nepokretnog Bogerta za zglob: "Nema veze. Idemo, Piter." Uzdahnuo je: "Robot ovog tipa, kadar da misli, ionako je beskoristan." Oči su mu bile stare i umorne i on ponovi: "Hajdemo, Piter!"
<BR>&nbsp;&nbsp;&nbsp;&nbsp;&nbsp;Nekoliko minuta pošto su dva naučnika izišla dr Suzan Kalvin je uspela delimično da povrati mentalnu ravnotežu. Polako je njen pogled skrenuo prema živo-mrtvom Herbiju i njeno lice ponovo postade tvrdo. Dugo je zurila u njega dok joj sa lica nije izbledelo likovanje i vratio se izraz bespomoćne osujećenosti... od svih uzburkanih misli samo je jedna krajnje ogorčena reč prešla preko njenih usana.
<BR>&nbsp;&nbsp;&nbsp;&nbsp;&nbsp;"Lažove!"
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
