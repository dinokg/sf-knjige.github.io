<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>HAJDE DA SE UDRUŽIMO
<P>&nbsp;&nbsp;&nbsp;&nbsp;&nbsp;Već čitav vek vladao je kakav-takav mir, tako da su ljudi zaboravili sve ostalo. Teško da bi znali kako da reaguju da su otkrili da je konačno otpočela neka vrsta rata.
<BR>&nbsp;&nbsp;&nbsp;&nbsp;&nbsp;Elijas Lin, šef Odeljenja za robotiku, svakako nije bio siguran kako bi trebalo da reaguje kada je sam konačno to otkrio. Štab Odeljenja za robotiku nalazio se u Čejenu, što je bilo u skladu sa jednovekovnim trendom koji je zastupao decentralizaciju, i Lin je sumnjičavo zurio u mladog oficira bezbednosti iz Vašingtona koji mu je doneo dotičnu vest.
<BR>&nbsp;&nbsp;&nbsp;&nbsp;&nbsp;Elijas Lin bio je krupan čovek, gotovo šarmantno neugledan, sa bledoplavim, pomalo buljavim očima. Muškarci su se obično neprijatno osećali kada bi se on zagledao u njih tim svojim očima, međutim, oficir iz bezbednosti ostao je staložen.
<BR>&nbsp;&nbsp;&nbsp;&nbsp;&nbsp;Lin je zaključio da bi njegova prva reakcija trebalo da bude neverica. Do đavola, i bilo je neverovatno! On jednostavno nije u to verovao!
<BR>&nbsp;&nbsp;&nbsp;&nbsp;&nbsp;Zavalio se u stolici i rekao: "Koliko je provereno to obaveštenje?"
<BR>&nbsp;&nbsp;&nbsp;&nbsp;&nbsp;Oficir iz bezbednosti koji se predstavio kao Ralf Dž. Brekenridž, što je i potvrdio svojim ispravama, izgledao je veoma mlad; pune usne, bucmasti obrazi koji bi lako pocrveneli, prostodušan pogled. Odevao se u skladu sa potrebama Vašingtona, u kome su uglavnom posvuda imali klimatizacione uređaje i gde je služba bezbednosti, uprkos svemu, i dalje bila centralizovana; odmah se videlo da nije iz Čejena.
<BR>&nbsp;&nbsp;&nbsp;&nbsp;&nbsp;Brekenridž se zajapurio i rekao: "Nema nikakve sumnje."
<BR>&nbsp;&nbsp;&nbsp;&nbsp;&nbsp;"Pretpostavljam da vi znate sve o Njima", primeti Lin, ne uspevši da prikrije sarkazam u glasu. Nije baš bio potpuno svestan da je blago naglasio zamenicu koju je upotrebio da označi neprijatelja, što je bilo jednako velikom slovu u pisanju. To je predstavljalo kulturnu naviku njegovog pokolenja, kao i onog pre njega. Niko više nije govorio "Istok", "Crveni", "Sovjeti" ili "Rusi". To bi unosilo preveliku zabunu, pošto neki od njih nisu bili sa Istoka, nisu bili Crveni, niti Sovjeti, a naročito nisu bili Rusi. Bilo je mnogo jednostavnije reći Mi i Oni, a i mnogo tačnije.
<BR>&nbsp;&nbsp;&nbsp;&nbsp;&nbsp;Putnici su često prijavljivali da su i Oni isto to činili, samo obrnuto. Tamo su Oni bili 'Mi' (na odgovarajućem jeziku), a Mi smo bili 'Oni'.
<BR>&nbsp;&nbsp;&nbsp;&nbsp;&nbsp;Malo ko je više razmišljao o takvim stvarima. Živelo se prijatno i ležerno. Nije čak bilo ni mržnje. U početku se to zvalo Hladni Rat. Sada je to bila samo igra, gotovo dobronamerna igra, sa pravilima koja su se podrazumevala i sa izvesnom pristojnošću.
<BR>&nbsp;&nbsp;&nbsp;&nbsp;&nbsp;Lin iznenada reče: "Zašto bi Oni želeli da poremete postojeće stanje?"
<BR>&nbsp;&nbsp;&nbsp;&nbsp;&nbsp;Ustao je i zagledao se u kartu sveta na zidu, podeljenu u dve oblasti oivičene bledom bojom. Nepravilni deo na levoj strani karte bio je ocrtan svetlozelenom. Manji, ali isto tako nepravilan deo na desnoj strani karte bio je obeležen izbledelom ružičastom. Mi i Oni.
<BR>&nbsp;&nbsp;&nbsp;&nbsp;&nbsp;Ta karte se nije mnogo promenila tokom jednog veka. Gubitak Formoze i dobijanje Istočne Nemačke pre nekih osamdeset godina predstavljalo je poslednju teritorijalnu izmenu od neke važnosti.
<BR>&nbsp;&nbsp;&nbsp;&nbsp;&nbsp;Došlo je, doduše, do još jedne promene, dosta značajne, i ona se odnosila na boje. Pre dva pokolenja, Njihova teritorija bila je oivičena krvavocrvenom. Naša čistom i neokaljanom belom. Sada su boje bile neutralne. Lin je video Njihove karte: i na Njihovoj strani su one bile iste.
<BR>&nbsp;&nbsp;&nbsp;&nbsp;&nbsp;"Ne bi oni to uradili", primeti on.
<BR>&nbsp;&nbsp;&nbsp;&nbsp;&nbsp;"Oni to čine", reče Brekenridž, "i biće bolje da se naviknete na tu činjenicu. Razume se, gospodine, jasno mi je da vam nije prijatno da razmišljate o tome kako su to Oni toliko odmakli u robotici."
<BR>&nbsp;&nbsp;&nbsp;&nbsp;&nbsp;Pogled mu je i dalje bio prostodušan, kao i uvek, ali zato su mu se reči duboko zarivale i Lin se stresao od njihovog udara.
<BR>&nbsp;&nbsp;&nbsp;&nbsp;&nbsp;Razume se, to objašnjava okolnost zašto je šef Odeljenja za robotiku tako kasno saznao za celu stvar i zašto ga je o tome obavestio jedan oficir bezbednosti. Opao mu je ugled u očima vlade; ako je Robotika zaista izgubila tu bitku, Lin nije mogao da očekuje nikakvu političku povlašćenost.
<BR>&nbsp;&nbsp;&nbsp;&nbsp;&nbsp;Lin umorno primeti: "Čak i da je tačno to što kažete, Oni nisu mnogo ispred nas. Mogli smo da napravimo humanoidne robote."
<BR>&nbsp;&nbsp;&nbsp;&nbsp;&nbsp;"Jesmo li, gospodine?"
<BR>&nbsp;&nbsp;&nbsp;&nbsp;&nbsp;"Jesmo. Napravili smo nekoliko modela u eksperimentalne svrhe."
<BR>&nbsp;&nbsp;&nbsp;&nbsp;&nbsp;"Oni su to radili pre deset godina. Od tada već punu deceniju napreduju."
<BR>&nbsp;&nbsp;&nbsp;&nbsp;&nbsp;Lin se uznemirio. Pitao se da li je njegovo nepoverenje vezano za celu ovu stvar zaista posledica povređenog ponosa i straha da ne ostane bez posla i ne ukalja ugled. Stideo se i same mogućnosti da bi to moglo da se dogodi i bio je primoran da se brani.
<BR>&nbsp;&nbsp;&nbsp;&nbsp;&nbsp;On reče: "Slušajte, mladiću, pat između Njih i Nas nije nikada bio potpuno savršen. Oduvek su u nečemu Oni prednjačili, a u nečemu Mi. Ako su sada ispred nas u robotici, to je stoga što su više pažnje posvetili ovoj oblasti od nas. Što opet znači da je neka druga grana pregnuća kod nas zastupljenija nego kod njih: Mi, na primer, možda prednjačimo u istraživanjima polja sile ili hiperatomici."
<BR>&nbsp;&nbsp;&nbsp;&nbsp;&nbsp;Lin se našao u neprilici zbog ove svoje izjave da pat nije bio savršen. To je bilo tačno, ali je istovremeno predstavljalo veliku pretnju po svet. Svet je zavisio od toga da li je pat savršen; morao je biti što je moguće više savršen. Ako bi kakva mala neravnoteža koja je uvek postojala pretegla suviše u jednom ili drugom pravcu...
<BR>&nbsp;&nbsp;&nbsp;&nbsp;&nbsp;Skoro na početku onoga što je nekada bio Hladni Rat, obe strane su usavršile termonuklearno oružje i rat je postao nezamisliv. Nadmetanje se prebacilo sa vojnog na ekonomski i psihološki plan i to se više nije izmenilo.
<BR>&nbsp;&nbsp;&nbsp;&nbsp;&nbsp;Ali oduvek je i na jednoj i na drugoj strani bilo nastojanja da se naruši pat pozicija, da se stvori mogućnost za pariranje na svaki mogući udarac, kao i da se stvori mogućnost da se zada udarac koji druga strana neće moći na vreme da parira... nešto što će omogućiti da se ponovo zametne rat. I to ne zbog toga što su bilo jedna bilo druga strana očajnički želele da ratuju, već stoga što su se obe plašile da će ona druga prva doći do nekog suštinski važnog otkrića.
<BR>&nbsp;&nbsp;&nbsp;&nbsp;&nbsp;Sto godina su obe strane održavale ravnotežu. I tokom tog procesa održavale su sto godina mir, a kao nuzproizvod neprekidnog intenzivnog istraživanja stvorena su polja sile, otpočelo se sa korišćenjem sunčeve energije, omogučena je kontrola nad insektima i stvoreni su roboti. Obe strane činile su prve korake u razumevanju mentalike; tako je nazvana disciplina koja se bavila biohemijom i biofizikom misli. Obe strane imale su isturene položaje na Mesecu i Marsu. Čovečanstvo je grabilo napred džinovskim koracima jer je bilo prisiljeno na to.
<BR>&nbsp;&nbsp;&nbsp;&nbsp;&nbsp;Obe strane su čak morale da budu krajnje pristojne i uviđavne unutar svojih redova, jer bi tiranijom i okrutnošću samo stvorile prijatelje suprotnog tabora kako ne bi došlo do okrutnosti i tiranije.
<BR>&nbsp;&nbsp;&nbsp;&nbsp;&nbsp;Nemoguće da će pat pozicija sada biti narušena i da će doći do rata.
<BR>&nbsp;&nbsp;&nbsp;&nbsp;&nbsp;Lin reče: "Želim da se posavetujem s jednim od mojih ljudi. Voleo bih da čujem njegovo mišljenje."
<BR>&nbsp;&nbsp;&nbsp;&nbsp;&nbsp;"Može mu se verovati?"
<BR>&nbsp;&nbsp;&nbsp;&nbsp;&nbsp;Lin ga odmeri s gađenjem. "Blagi Bože, ima li čoveka koji radi u Robotici, a koga vaši ljudi nisu skroz-naskroz proverili? Da, jamčim za njega. Ako se ne može verovati čoveku kao što je Hemfri Karl Laslo, onda nismo u stanju da se suočimo sa napadom kakav kažete da su Oni otpočeli, bez obzira na to šta preduzeli."
<BR>&nbsp;&nbsp;&nbsp;&nbsp;&nbsp;"Čuo sam za Lasla", primeti Brekenridž.
<BR>&nbsp;&nbsp;&nbsp;&nbsp;&nbsp;"Lepo. Je li prošao?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Onda ću ga pozvati i saznaćemo šta on misli o mogućnosti da roboti mogu izvršiti invaziju na SAD."
<BR>&nbsp;&nbsp;&nbsp;&nbsp;&nbsp;"Nije baš tako", ispravi ga Brekenridž, blago. "Vi i dalje nećete da prihvatite celu istinu. Treba da saznamo šta on misli o tome da su roboti već izvršili invaziju na SAD."
<BR>
<BR>&nbsp;&nbsp;&nbsp;&nbsp;&nbsp;Laslo je bio unuk jednog Mađara koji se probio kroz nešto što se onda nazivalo Čelična Zavesa i zahvaljući tome uživao je povlasticu da ga nikada ni za šta ne sumnjiče. Bio je zdepast i proćelav, sa ratobornim izrazom zauvek uklesanim na licu punom prezira, ali naglasak mu je bio čisto harvardski i gotovo je previše blago govorio.
<BR>&nbsp;&nbsp;&nbsp;&nbsp;&nbsp;Za Lina, koji je bio svestan da posle toliko godina provedenih u administraciji više nije bio stručnjak za razne faze moderne robotike, Laslo je bio pravi melem zbog svog nesumnjivog znanja. Lin se osećao mnogo bolje već i zbog samog njegovog prisustva.
<BR>&nbsp;&nbsp;&nbsp;&nbsp;&nbsp;Lin upita: "Šta ti misliš?"
<BR>&nbsp;&nbsp;&nbsp;&nbsp;&nbsp;Laslovo lice se zgrčilo od besa. "Da su Oni toliko ispred nas? Potpuno neverovatno. To bi značilo da su stvorili humanoide koji ne mogu ni izbliza da se prepoznaju. Što bi opet značilo da su strašno napredovali u robo-mentalici."
<BR>&nbsp;&nbsp;&nbsp;&nbsp;&nbsp;"To se vas lično tiče", hladno primeti Brekenridž. "Ostavimo na trenutak po strani profesionalni ponos, pa mi kažite tačno zbog čega je nemoguće da Oni budu ispred Nas?"
<BR>&nbsp;&nbsp;&nbsp;&nbsp;&nbsp;Laslo slegnu ramenima. "Uveravam vas da sam podrobno upoznat sa Njihovom literaturom iz robotike. Znam otprilike gde su."
<BR>&nbsp;&nbsp;&nbsp;&nbsp;&nbsp;"Znate otprilike gde Oni žele da vi mislite da jesu, to ste hteli da kažete", ispravi ga Brekenridž. "Jeste li ikada posetili drugu stranu?"
<BR>&nbsp;&nbsp;&nbsp;&nbsp;&nbsp;"Nisam", kratko odvrati Laslo.
<BR>&nbsp;&nbsp;&nbsp;&nbsp;&nbsp;"Niste ni vi, doktore Lin?"
<BR>&nbsp;&nbsp;&nbsp;&nbsp;&nbsp;Lin odvrati: "Ne, nisam ni ja."
<BR>&nbsp;&nbsp;&nbsp;&nbsp;&nbsp;Brekenridž reče: "Da li je ijedan robotičar posetio drugu stranu za dvadeset pet godina?" Postavio je pitanje sa uverenošću koja je ukazivala na to da je znao odgovor.
<BR>&nbsp;&nbsp;&nbsp;&nbsp;&nbsp;Nekoliko sekundi vladala je tišina; svi su razmišljali. Preko Laslovog širokog lica pređe senka nelagodnosti. On reče: "U stvari, Oni već duže nisu održali nijednu konferenciju iz oblasti robotike."
<BR>&nbsp;&nbsp;&nbsp;&nbsp;&nbsp;"Dvadeset pet godina", reče Brekenridž. "Ne govori li vam to nešto?"
<BR>&nbsp;&nbsp;&nbsp;&nbsp;&nbsp;"Možda", odvrati Laslo, nevoljno. "Međutim, mene muči nešto drugo. Niko od Njih nikada nije došao na Naše konferencije iz oblasti robotike. Bar se ja ne sećam."
<BR>&nbsp;&nbsp;&nbsp;&nbsp;&nbsp;"Da li su bili pozivani?" upita Brekenridž.
<BR>&nbsp;&nbsp;&nbsp;&nbsp;&nbsp;Lin, koji je zabrinuto zurio, brzo se umeša: "Razume se."
<BR>&nbsp;&nbsp;&nbsp;&nbsp;&nbsp;Brekenridž reče: "Da li su odbijali da dođu na bilo koji drugi tip naučnih konferencija koje smo Mi održavali?"
<BR>&nbsp;&nbsp;&nbsp;&nbsp;&nbsp;"Ne znam", odvrati Laslo. Počeo je da hoda gore-dole. "Nisam čuo ni za jedan takav slučaj. A ti, Šefe?"
<BR>&nbsp;&nbsp;&nbsp;&nbsp;&nbsp;"Nisam ni ja", odvrati Lin.
<BR>&nbsp;&nbsp;&nbsp;&nbsp;&nbsp;Brekenridž reče: "Zar vam se ne čini da su tako postupali kako ne bi bili primorani da upute uzvratni poziv? Ili su se možda plašili da bi neki Njihov čovek mogao da kaže nešto što ne bi trebalo?"
<BR>&nbsp;&nbsp;&nbsp;&nbsp;&nbsp;Upravo je tako izgledala cela stvar i Lin poče, i protiv svoje volje, polako da uviđa da bi priča Bezbednosti ipak mogla biti tačna.
<BR>&nbsp;&nbsp;&nbsp;&nbsp;&nbsp;Zašto inače nije održavan kontakt između dve strane na polju robotike? Još od vremena Ajzenhauera i Hruščova odvijala se godinama plodna, mada po broju skromna razmena naučnika i to strogo na bazi jedan za jednoga. Postojalo je mnoštvo dobrih pobuda za tako nešto: iskreno poštovanje prema nadnacionalnom karakteru nauke; porivi prijateljstva koje je teško potpuno odstraniti iz pojedinačnog ljudskog bića; želja da se doznaju sveži i zanimljivi pogledi i da vlastite, pomalo ustajale zamisli budu pozdravljene od strane drugih kao sveže i zanimljive.
<BR>&nbsp;&nbsp;&nbsp;&nbsp;&nbsp;I same vlade su se zalagale da se to nastavi. Svi su se uvek očigledno povodili za mišlju da će njihova strana biti na dobitku zahvaljujući razmeni, ako saznaju što više, a kažu što manje.
<BR>&nbsp;&nbsp;&nbsp;&nbsp;&nbsp;Ali ne i u slučaju robotike. Tu ne.
<BR>&nbsp;&nbsp;&nbsp;&nbsp;&nbsp;Kako je malo bilo potrebno da ih u to uvere. A, štaviše, sve vreme su to znali. Lin mračno pomisli: Išli smo linijom manjeg otpora.
<BR>&nbsp;&nbsp;&nbsp;&nbsp;&nbsp;Pošto druga strana nije objavljivala nikakve radove iz robotike, bilo je vrlo privlačno udobno se zavaliti u stolici i uživati u uverenju da smo nadmoćni. Zašto nam nije pala na pamet mogućnost, zašto nam se čak nije učinilo verovatno da Oni čuvaju adute koje će izvući iz rukava u pravo vreme?
<BR>&nbsp;&nbsp;&nbsp;&nbsp;&nbsp;Laslo, pometen, primeti: "Šta da uradimo?" Očigledno su mu se po glavi vrzmale iste misli i očigledno je došao do istog zaključka.
<BR>&nbsp;&nbsp;&nbsp;&nbsp;&nbsp;"Šta da uradimo?" ponovi za njim Lin poput papagaja. Teško je u tom trenutku bilo misliti na bilo šta do na potpuni užas koji je sa sobom donosio taj zaključak. Negde u Sjedinjenim Državama boravilo je deset humanoidnih robota i svaki od njih je nosio delić TC bombe.
<BR>&nbsp;&nbsp;&nbsp;&nbsp;&nbsp;TC! Njome se završila trka u sejanju krajnjeg užasa u pravljenju superbombe. TC! Potpuno Pretvaranje! Sunce nije više bilo sinonim koji se mogao koristiti. U odnosu na Potpuno Pretvaranje Sunce je bilo rođendanska svećica.
<BR>&nbsp;&nbsp;&nbsp;&nbsp;&nbsp;Deset humanoida, koji su svaki za sebe bili potpuno bezopasni, mogli su, jednostavnim činom spajanja, da prekorače kritičnu masu i...
<BR>&nbsp;&nbsp;&nbsp;&nbsp;&nbsp;Lin s mukom ustade; tamni podočnjaci ispod očiju, koji su obično njegovom ružnom licu davali izgled mahnitog proroka, bili su izraženiji no ikada. "Na nama je da dokučimo načine i sredstva za raspoznavanje humanoida, a zatim i da ih pronađemo."
<BR>&nbsp;&nbsp;&nbsp;&nbsp;&nbsp;"Koliko imamo vremena?" promrmlja Laslo.
<BR>&nbsp;&nbsp;&nbsp;&nbsp;&nbsp;"Moramo to uraditi najkasnije pet minuta pre nego što se sretnu", odvrati Lin, "ali ne znam kada će do toga doći."
<BR>&nbsp;&nbsp;&nbsp;&nbsp;&nbsp;Brekenridž klimnu: "Drago mi je što ste sa nama, gospodine. Treba da vas povedem sa sobom u Vašington, na razgovor."
<BR>&nbsp;&nbsp;&nbsp;&nbsp;&nbsp;Lin podiže obrve. "U redu."
<BR>&nbsp;&nbsp;&nbsp;&nbsp;&nbsp;Pitao se da li bi ga smesta smenili da je još malo oklevao da dozvoli da ga ubede... da li bi neki drugi šef Odelenja za robotiku možda otišao na sastanak u Vašington. Iznenada je iskreno poželeo da se upravo to dogodilo.
<BR>
<BR>&nbsp;&nbsp;&nbsp;&nbsp;&nbsp;Prisutni su bili prvi predsednikov pomoćnik, sekretar za nauku, sekretar službe bezbednosti, Lin i Brekenridž. Njih petorica sedeli su za stolom u tamnici podzemne tvrđave blizu Vašingtona.
<BR>&nbsp;&nbsp;&nbsp;&nbsp;&nbsp;Predsednikov pomočnik Džefris ostavljao je na čoveka snažan utisak, onako zgodan, sedokos i sa tek neznatno opuštenim obrazima, čvrst, brižljiv, nenametljiv, u političkom smislu, baš kako to priliči jednom predsednikovom pomoćniku.
<BR>&nbsp;&nbsp;&nbsp;&nbsp;&nbsp;Govorio je pronicljivo. "Postoje tri pitanja s kojima smo suočeni, koliko ja razumem. Prvo, kada će se humanoidi sresti? Drugo, gde će se sresti? Treće, kako da ih zaustavimo pre nego što se sretnu?"
<BR>&nbsp;&nbsp;&nbsp;&nbsp;&nbsp;Na to sekretar za nauku Amberlej grozničavo klimnu. Pre ovog naimenovanja bio je upravnik Severozapadnog inženjeringa. Bio je mršav, oštrih crta lica i primetno nervozan. Kažiprstom je sporo izvlačio krugove po stolu.
<BR>&nbsp;&nbsp;&nbsp;&nbsp;&nbsp;"Što se tiče pitanja kada će se sresti", primeti on, "pretpostavljam da to nipošto ne može biti tako skoro."
<BR>&nbsp;&nbsp;&nbsp;&nbsp;&nbsp;"Kako to možete tvrditi?" oštro ga upita Lin.
<BR>&nbsp;&nbsp;&nbsp;&nbsp;&nbsp;"Već su najmanje mesec dana u SAD. Tako bar kažu ljudi iz Bezbednosti."
<BR>&nbsp;&nbsp;&nbsp;&nbsp;&nbsp;Lin se automatski okrenu ka Brekenridžu, ali mu pogled presretnu sekretar bezbednosti Makalaster. Makalaster reče: "To obaveštenje je dobijeno iz pouzdanih izvora. Ne dozvolite da vas Brekenridžov očigledno mladalački izgled prevari, doktore Lin. To je deo njegove vrednosti. U stvari, ima trideset četiri godine i već je deset godina u Odelenju. Proveo je u Moskvi skoro godinu dana i da nije njega, ne bismo uopšte znali za ovu užasnu opasnost. Ovako, znamo većinu pojedinosti."
<BR>&nbsp;&nbsp;&nbsp;&nbsp;&nbsp;"Ali ne i one najvažnije", primeti Lin.
<BR>&nbsp;&nbsp;&nbsp;&nbsp;&nbsp;Makalaster iz Bezbednosti se ledeno osmehnu. Javnosti su bili dobro poznati njegova jaka brada i mali razmak između očiju, ali to je uglavnom i bilo sve što su o njemu znali. On reče: "Svi smo mi samo ljudi, doktore Lin. Agent Brekenridž je obavio lavovski deo posla."
<BR>&nbsp;&nbsp;&nbsp;&nbsp;&nbsp;Ovaj dijalog prekinuo je predsednikov pomoćnik Džefris. "Hajde da kažemo da na raspolaganju imamo izvesno vreme. Da su želeli da izvedu trenutnu akciju, već bi to učinili. Čini se verovatnije da čekaju neki određeni trenutak. Kada bismo znali mesto, možda bi nam se vreme samo od sebe nametnulo.
<BR>&nbsp;&nbsp;&nbsp;&nbsp;&nbsp;Ako nameravaju da TC aktiviraju na nekom određenom mestu, želeće da nas osakate što je više moguće, što znači da njihov cilj mora biti najveći grad. U svakom slučaju, najveća metropola jedini je cilj vredan TC bombe. Mislim da postoje četiri mogućnosti: Vašington, koji je administrativno središte; Njujork, kao središte finansija; i Detroit i Pitsburg kao dva glavna industrijska središta."
<BR>&nbsp;&nbsp;&nbsp;&nbsp;&nbsp;Mekalaster iz bezbednosti reče: "Glasam za Njujork. I administracija i industrija su u toj meri decentralizovani da uništenje bilo kog određenog grada neće sprečiti trenutnu odmazdu."
<BR>&nbsp;&nbsp;&nbsp;&nbsp;&nbsp;"Ali zašto Njujork?" upita Amberlej iz ministarstva za nauku, možda nešto oštrije nego što je nameravao. "I finansije su isto tako decentralizovane."
<BR>&nbsp;&nbsp;&nbsp;&nbsp;&nbsp;"Pitanje morala. Možda žele da unište u nama volju da se odupremo, da nas nateraju na predaju, iskoristivši užas prvog udarca. Najviše ljudi nastradalo bi u oblasti metropole Njujorka..."
<BR>&nbsp;&nbsp;&nbsp;&nbsp;&nbsp;"Prilično hladnokrvno", promrlja Lin.
<BR>&nbsp;&nbsp;&nbsp;&nbsp;&nbsp;"Svestan sam toga", odvrati Mekalaster iz Bezbednosti, "ali oni su sposobni za tako nešto, ako pomisle da će jednim udarcem izvojevati konačnu pobedu. Zar ne bismo mi..."
<BR>&nbsp;&nbsp;&nbsp;&nbsp;&nbsp;Predsednikov pomoćnik Džefris zagladi svoju sedu kosu. "Hajde da pretpostavimo da će se dogoditi ono najgore. Pretpostavimo da će Njujork biti uništen negde tokom zime, najbolje odmah posle neke ozbiljne mećave kada su veze najslabije i kada bi prekid u snabdevanju robom široke potrošnje i hranom u graničnim oblastima izazvao najozbiljnije posledice. Kako da ih zaustavimo?"
<BR>&nbsp;&nbsp;&nbsp;&nbsp;&nbsp;Amberlej iz ministarstva za nauku mogao je samo da kaže: "Pronalaženje desetoro ljudi među dve stotine dvadeset miliona isto je što i tražiti strašno malu iglu u strašno velikom plastu sena."
<BR>&nbsp;&nbsp;&nbsp;&nbsp;&nbsp;Džefris odmahnu glavom. "Niste u pravu. Deset humanoida među dve stotine dvadeset miliona ljudskih bića."
<BR>&nbsp;&nbsp;&nbsp;&nbsp;&nbsp;"Nema razlike", odvrati Amberlej iz ministarstva za nauku. "Ne znamo kako bismo na prvi pogled razlikovali nekog humanoida od ljudskog bića. Verovatno je to nemoguće." On pogleda Lina. Svi pogledaše Lina.
<BR>&nbsp;&nbsp;&nbsp;&nbsp;&nbsp;Lin s mukom reče: "Mi u Čejenu nismo uspeli da napravimo nijednog koji bi u po bela dana mogao da prođe kao ljudsko biće."
<BR>&nbsp;&nbsp;&nbsp;&nbsp;&nbsp;"Ali Oni mogu", reče Mekelister iz Bezbednosti, "i to ne samo fizički. Ubeđeni smo u to. Oni su usavršili mentaličke postupke do te mere da mogu preneti mikroelektronsko ustrojstvo mozga u pozitronske staze robota."
<BR>&nbsp;&nbsp;&nbsp;&nbsp;&nbsp;Lin je zurio. "Da li vi to hoćete da kažete da su Oni u stanju da repliciraju ljudsko biće zajedno sa ličnošću i sećanjem?"
<BR>&nbsp;&nbsp;&nbsp;&nbsp;&nbsp;"Upravo to."
<BR>&nbsp;&nbsp;&nbsp;&nbsp;&nbsp;"Određenih ljudskih bića?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Da li se i to zasniva na onome što je otkrio agent Brekenridž?"
<BR>&nbsp;&nbsp;&nbsp;&nbsp;&nbsp;"Da. Dokazi su neoborivi."
<BR>&nbsp;&nbsp;&nbsp;&nbsp;&nbsp;Lin na trenutak povi glavu, udubivši se u misli, a zatim reče: "Onda desetoro ljudi u Sjedinjenim Državama nisu ljudi već humanoidi. Međutim, morali su im biti dostupni originali. To nisu mogli biti istočnjaci, koje bi lako bilo uočiti, što znači da su morali biti žitelji iz Istočne Evrope. Kako su, međutim, uspeli da uđu u ovu zemlju? Radarska mreža koja se prostire preko celog sveta napeta je kao koža bubnja; kako su onda Oni mogli da ubace ma koga, bilo to ljudsko biće ili humanoid, a da mi to ne znamo?"
<BR>&nbsp;&nbsp;&nbsp;&nbsp;&nbsp;Mekalister iz Bezbednosti reče: "To se može izvesti. Dolazi do izvesnih legalnih prelazaka preko granice. Biznismeni, piloti, čak i turisti. Na njih se motri, razume se, na obe strane. Pa ipak, njih destoro su mogli biti kidnapovani i iskorišteni kao modeli za humanoide. A onda bi humanoidi bili vraćeni da zauzmu njihova mesta. Pošto ne bismo očekivali takvu jednu zamenu, mogli bi da prođu. Ako pretpostavimo da su bili Amerikanci, ne bi bilo nikakvih problema da dospeju u ovu zemlju. To je krajnje jednostavno."
<BR>&nbsp;&nbsp;&nbsp;&nbsp;&nbsp;"Zar čak ni prijatelji ni rodbina ne bi mogli da uoče razliku?"
<BR>&nbsp;&nbsp;&nbsp;&nbsp;&nbsp;"Moramo pretpostaviti da je tako. Verujte mi, čekamo da dobijemo bilo kakav izveštaj na osnovu koga bismo mogli zaključiti da su posredi iznenadni napadi amnezije ili mučne izmene ličnosti. Već smo ih proverili na hiljade."
<BR>&nbsp;&nbsp;&nbsp;&nbsp;&nbsp;Amberlej iz ministarstva za nauku zurio je u vrhove prstiju. "Mislim da nam neće pomoći nikakve uobičajene mere. Napad mora izvesti Odelenje za robotiku i ja se oslanjam na šefa tog odelenja."
<BR>&nbsp;&nbsp;&nbsp;&nbsp;&nbsp;Ponovo se pogledi oštro i sa puno očekivanja upraviše na Lina.
<BR>&nbsp;&nbsp;&nbsp;&nbsp;&nbsp;Lin oseti kako u njemu raste ogorčenost. Činilo mu se da je ceo ovaj razgovor bio sazvan i vođen s ovim ciljem. Nije rečeno ništa novo. Bio je ubeđen da je tako. Rešenja nije bilo, kao ni nekog dobrog predloga. Ovaj sastanak bio je neophodan radi dokumentacije, predstavljao je sredstvo kojim su se poslužili ljudi koji su se strašno plašili poraza i koji su želeli da odgovornost sa sebe jasno i glasno svale na nekog drugog.
<BR>&nbsp;&nbsp;&nbsp;&nbsp;&nbsp;Ali u tome je bilo i neke pravde. Mi iz robotike smo zakazali. Lin nije bio samo Lin. On je bio Lin iz Robotike i odgovornost je morala biti njegova.
<BR>&nbsp;&nbsp;&nbsp;&nbsp;&nbsp;On reče: "Učiniću sve što je u mojoj moći."
<BR>
<BR>&nbsp;&nbsp;&nbsp;&nbsp;&nbsp;Proveo je besanu noć, tako da je narednog jutra, kada je zatražio da se ponovo vidi sa pomoćnikom predsednika Džefrisom i otišao do njega, bio i telesno i duševno iscrpljen. Brekenridž je takođe bio prisutan i, mada bi se Linu više dopalo da su taj razgovor obavili u četiri oka, shvatao je ispravnost situacije. Brekenridž je očigledno trenutno vršio veoma veliki uticaj na vladu, što je bila posledica njegovog uspešnog rada u obaveštajnoj službi. Pa, zašto da ne?
<BR>&nbsp;&nbsp;&nbsp;&nbsp;&nbsp;Lin reče: "Gospodine, razmišljao sam o mogućnosti da se uzaludno nadamo da se neprijatelj oglasi."
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;"Siguran sam da, bez obzira na to koliko javnost ponekad može da postane nestrpljiva i koliko zakonodavci ponekad smatraju da treba pričati, vlada bar shvata koliko dobra u sebi nosi taj svetski pat. Mora da je isto i kod njih. Deset humanoida sa jednom TC bombom predstavlja ništavan način da se naruši ta pat pozicija."
<BR>&nbsp;&nbsp;&nbsp;&nbsp;&nbsp;"Teško da se za uništenje petnaest miliona ljudskih bića može reći da je ništavno."
<BR>&nbsp;&nbsp;&nbsp;&nbsp;&nbsp;"Jeste - sa stanovišta svetske sile. To nas ne bi u toj meri demoralisalo da nas natera da se predamo niti bi nas u toj meri obogaljilo da poverujemo kako ne možemo da pobedimo. Naprotiv, samo bi dovelo do već poznatog planetnog rata koji su obe strane tako dugo i tako uspešno izbegavale. Sve što bi Oni postigli bilo bi da nas nateraju da se borimo s jednim gradom manje. To nije dovoljno."
<BR>&nbsp;&nbsp;&nbsp;&nbsp;&nbsp;"Šta imate na umu?" hladno upita Džefris. "Da Oni nemaju deset humanoida u našoj zemlji? Da nikakva TC bomba ne treba u nekom trenutku da se aktivira?"
<BR>&nbsp;&nbsp;&nbsp;&nbsp;&nbsp;"Slažem se da oni postoje, ali možda je razlog njihovog postojanja veći od eksplozije bombe usred zime."
<BR>&nbsp;&nbsp;&nbsp;&nbsp;&nbsp;"Kao na primer?"
<BR>&nbsp;&nbsp;&nbsp;&nbsp;&nbsp;"Može se lako dogoditi da fizičko razaranje koje će nastupati kada se humanoidi sastanu ne bude ono najgore što nas može zadesiti. Šta je sa moralnim i intelektualnim uništavanjem koje proizilazi iz samog njihovog prisustva ovde? Uz svo dužno poštovanje prema agentu Brekenridžu, šta ako je Njihov cilj i bio samo da saznamo za humanoide; šta ako humanoidi ne treba uopšte da se sastanu, već jednostavno da ostanu razdvojeni kako bismo imali zbog čega da brinemo?"
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Recite mi, kakve mere su već preduzete u vezi sa humanoidima? Pretpostavljam da Bezbednost pročešljava dosjea svih građana koji su ikada prelazili granicu ili se našli dovoljno blizu nje, tako da je kidnapovanje bilo moguće. Poznato mi je, pošto je Mekalister to juče pomenuo, da slede sumnjive psihijatrijske slučajeve. Šta još?"
<BR>&nbsp;&nbsp;&nbsp;&nbsp;&nbsp;Džefris reče: "Postavljeni su mali rendgenski uređaji na ključnim mestima po gradovima. Na primer, u velikim arenama..."
<BR>&nbsp;&nbsp;&nbsp;&nbsp;&nbsp;"Gde bi deset humanoida lako moglo da se umeša među sto hiljada posetilaca na kakvoj fudbalskoj utakmici ili vazdušnom polo meču?"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Kao i u koncertnim dvoranama i crkvama?"
<BR>&nbsp;&nbsp;&nbsp;&nbsp;&nbsp;"Moramo od negde početi. Ne možemo sve obaviti odjednom."
<BR>&nbsp;&nbsp;&nbsp;&nbsp;&nbsp;"A naročito onda kada se mora izbeći panika", reče Lin. "Nije li tako? Ne bi bilo dobro da javnost shvati da u ma kom trenutku i u ma kom gradu mogu iznenada prestati da postoje svi stanovnici koji ga naseljavaju."
<BR>&nbsp;&nbsp;&nbsp;&nbsp;&nbsp;"Pretpostavljam da je to očigledno. Na šta ciljate?"
<BR>&nbsp;&nbsp;&nbsp;&nbsp;&nbsp;Lin napeto odvrati: "Da će se sve veći deo našeg nacionalnog zalaganja potpuno posvećivati tom gadnom problemu koji je Amberlej nazvao nalaženje veoma male igle u veoma velikom plastu sena. Pomahnitalo ćemo juriti vlastite repove, dok će Oni napredovati u svojim istraživanjima do tačke kada ćemo shvatiti da više nismo u stanju da ih stignemo; kada ćemo biti primorani da se predamo, ne došavši čak u priliku ni da puknemo prstima u znak odmazde.
<BR>&nbsp;&nbsp;&nbsp;&nbsp;&nbsp;Uzmite u obzir i činjenicu da će ova vest procureti, jer će sve više ljudi uzimati učešća u našim protivmerama, te će tako sve više i više ljudi početi da nagađa šta radimo. A šta onda? Panika nam može pričiniti veću štetu od bilo kakve TC bombe."
<BR>&nbsp;&nbsp;&nbsp;&nbsp;&nbsp;Pomoćnik predsednika iznervirano upita: "Pobogu, čoveče, šta onda predlažete da učinimo?"
<BR>&nbsp;&nbsp;&nbsp;&nbsp;&nbsp;"Ništa", odvrati Lin. "Ne osvrčite se na njihov blef. Nastavimo da živimo kao i pre i igrajmo na kartu da se Oni neće usuditi da naruše pat poziciju radi aktiviranja jedne bojeve glave."
<BR>&nbsp;&nbsp;&nbsp;&nbsp;&nbsp;"Nemoguće!" reče Džefris. "Potpuno nemoguće. Dobrobit svih nas velikim delom je u mojim rukama i jedina stvar koju ne mogu da učinim jeste da ne preduzmem ništa. Čak se možda slažem s vama da rendgenski uređaji u sportskim arenama predstavljaju površnu meru koja se neće pokazati delotvorna, ali to se mora učiniti kako ljudi kasnije ne bi došli do gorkog zaključka da nam je važnije bilo nekakvo domišljato razmišljanje koje podstiče lenčarenje od vlastite zemlje. U stvari, naš protivgambit biće krajnje aktivan."
<BR>&nbsp;&nbsp;&nbsp;&nbsp;&nbsp;"U kom smislu?"
<BR>&nbsp;&nbsp;&nbsp;&nbsp;&nbsp;Pomoćnik predsednika Džefris pogleda Brekenridža. Mladi oficir Bezbednosti, koji je do ovog časa ćutao, reče: "Nema nikakvog smisla govoriti o nekom budućem narušavanju pat pozicije kada je ona već narušena. Uopšte nije važno da li će ti humanoidi eksplodirati ili ne. Možda su oni samo mamac da bi nam odvratili pažnju, kao što vi kažete. Ali ostaje činjenica da mi zaostajemo za Njima četvrt veka u robotici i da se to može pokazati pogubno. Kakvim će nas još novinama iz oblasti robotike iznenaditi ako počne rat? Jedini odgovor jeste da celokupne naše snage smesta, sada, usredsredimo na brzometni program istraživanja u oblasti robotike, a prvi problem koji treba rešiti jeste pronalaženje tih humanoida. Nazovite to vežbom iz robotike, ako hoćete, ili preventivnom odbranom od smrti petnaest miliona muškaraca, žena i dece."
<BR>&nbsp;&nbsp;&nbsp;&nbsp;&nbsp;Lin bespomoćno odmahnu glavom. "Ne možete. Išli biste im naruku. Oni žele da se zaletimo u neku slepu ulicu dok će sami slobodno napredovati u svim drugim pravcima."
<BR>&nbsp;&nbsp;&nbsp;&nbsp;&nbsp;Džefris nestrpljivo odvrati: "To vi mislite. Brekenridž je svoj predlog prosledio raznim kanalima i vlada se složila, tako da krećemo sa svenaučnom konferencijom."
<BR>&nbsp;&nbsp;&nbsp;&nbsp;&nbsp;"Svenaučnom?"
<BR>&nbsp;&nbsp;&nbsp;&nbsp;&nbsp;Brekenridž reče: "Napravili smo spisak svih važnijih naučnika iz svih oblasti prirodnih nauka. Svi će oni doći u Čejen. Na dnevnom redu biće samo jedna tačka: 'Kako unaprediti robotiku?' Glavni podnaslov glasiće: 'Kako napraviti prijemnik za elektromagnetska polja cerebralnog korteksa koji će biti dovoljno tanan da može praviti razliku između ljudskog mozga koji se sastoji od protoplazme i pozitronskog mozga humanoida?'"
<BR>&nbsp;&nbsp;&nbsp;&nbsp;&nbsp;Džefris dodade: "Nadali smo se da ćete pristati da vi organizujete ovu konferenciju."
<BR>&nbsp;&nbsp;&nbsp;&nbsp;&nbsp;"Niko me nije pitao ."
<BR>&nbsp;&nbsp;&nbsp;&nbsp;&nbsp;"Vremena očigledno nemamo mnogo, gospodine. Da li pristajete da je organizujete?"
<BR>&nbsp;&nbsp;&nbsp;&nbsp;&nbsp;Lin se kratko osmehnu. Opet ta odgovornost. Na Lina iz Robotike mora pasti sva odgovornost. Predosećao je da će pravi organizator biti, u stvari, Brekenridž. Ali šta je on tu mogao?"
<BR>&nbsp;&nbsp;&nbsp;&nbsp;&nbsp;On odvrati: "Pristajem."
<BR>
<BR>&nbsp;&nbsp;&nbsp;&nbsp;&nbsp;Brekenridž i Lin su se zajedno vratili u Čejen, gde je Laslo te večeri saslušao, sa smrknutim nepoverenjem, Linov opis predstojećih događaja.
<BR>&nbsp;&nbsp;&nbsp;&nbsp;&nbsp;Laslo reče: "Dok te nije bilo, šefe, dao sam pet eksperimentalnih modela humanoidnog sklopa na testiranje. Naši ljudi rade u tri smene od po dvanaest časova, koje se preklapaju. Ako budemo morali da organizujemo konferenciju, bićemo pretrpani i odsečeni od svega drugoga. Doći će do prekida rada."
<BR>&nbsp;&nbsp;&nbsp;&nbsp;&nbsp;Brekenridž primeti: "To će biti samo privremeno. Više ćete dobiti nego izgubiti."
<BR>&nbsp;&nbsp;&nbsp;&nbsp;&nbsp;Laslo se namršti: "Gomila astrofizičara i geohemičara koja će se motati unaokolo neće nimalo doprineti razvoju robotike."
<BR>&nbsp;&nbsp;&nbsp;&nbsp;&nbsp;"Pogledi specijalista iz drugih oblasti mogu biti korisni."
<BR>&nbsp;&nbsp;&nbsp;&nbsp;&nbsp;"Jeste li sigurni u to? Otkud znamo da uopšte postoji način da se detektuju moždani talasi ili da postoji, čak i da smo u stanju da to uradimo, način da razlikujemo ljudsko biće od humanoida pomoću ustrojstva talasa? Ko je predložio taj projekat?"
<BR>&nbsp;&nbsp;&nbsp;&nbsp;&nbsp;"Ja", odvrati Brekenridž.
<BR>&nbsp;&nbsp;&nbsp;&nbsp;&nbsp;"Vi? Jeste li vi robotičar?"
<BR>&nbsp;&nbsp;&nbsp;&nbsp;&nbsp;Mladi agent Bezbednosti mirno odvrati: "Studirao sam robotiku."
<BR>&nbsp;&nbsp;&nbsp;&nbsp;&nbsp;"To nije isto."
<BR>&nbsp;&nbsp;&nbsp;&nbsp;&nbsp;"Imao sam pristupa tekstualnom materijalu koji se odnosio na rusku robotiku... u Rusiji. Krajnje poverljiv materijal iz koga se vidi da su daleko ispred nas."
<BR>&nbsp;&nbsp;&nbsp;&nbsp;&nbsp;Lin nevoljno primeti: "Na to ne možemo ništa da odgovorimo, Laslo."
<BR>&nbsp;&nbsp;&nbsp;&nbsp;&nbsp;"Imajući u vidu upravo taj materijal", nastavio je Brekenridž, "predložio sam ovakav smer istrage. S razlogom treba verovati da je nemoguće napraviti savršeni duplikat ljudskog bića prenošenjem eklektromagnetskog ustrojstva određenog ljudskog uma u određen pozitronski mozak. Jedan od razloga je taj što je najsloženiji pozitronski mozak, dovoljno mali da bi stao u čovečju lobanju, stotinu puta jednostavniji od ljudskog mozga. On nije u stanju da hvata nijanse, te stoga mora postojati neki način da se to iskoristi."
<BR>&nbsp;&nbsp;&nbsp;&nbsp;&nbsp;Videlo se da je Laslo i protiv svoje volje zadivljen, a Lin se smrknuto smeškao. Lako je bilo zameriti Brekenridžu zbog predstojeće najezde nekoliko stotina naučnika koji nisu bili stručnjaci za robotiku, ali problem je sam po sebi bio zanimljiv. Bar su time mogli da se teše.
<BR>
<BR>&nbsp;&nbsp;&nbsp;&nbsp;&nbsp;Sinulo mu je sasvim neočekivano.
<BR>&nbsp;&nbsp;&nbsp;&nbsp;&nbsp;Lin je uvideo da nema šta da radi i da mu samo preostaje da sam sedi u svojoj kancelariji, na radnom mestu koje je postalo samo titularno. Možda mu je to pomoglo. Imao je vremena za razmišljanje, da zamisli kreativne naučnike iz pola sveta koji se stiču u Čejenu.
<BR>&nbsp;&nbsp;&nbsp;&nbsp;&nbsp;Brekenridž je bio taj koji je krajnje hladnokrvno i delotvorno brinuo o podrobnim pripremama. Sa izvesnom samouverenošću je kazao: "Hajde da se udružimo, pa ćemo ih zbrisati."
<BR>&nbsp;&nbsp;&nbsp;&nbsp;&nbsp;Hajde da se udružimo.
<BR>&nbsp;&nbsp;&nbsp;&nbsp;&nbsp;Sinulo mu je to sasvim neočekivano tako da je lagano dvaput žmirnuo što bi primetio svako, samo da ga je bilo ko posmatrao... ali to je ujedno i bilo sve.
<BR>&nbsp;&nbsp;&nbsp;&nbsp;&nbsp;Učinio je ono što je morao sa uzburkanom odlučnošću koja mu je omogućila da ostane miran kada je to osetio, a imao je sva prava da pošizi.
<BR>&nbsp;&nbsp;&nbsp;&nbsp;&nbsp;Potražio je Brekenridža u njegovim improvizovanim odajama. Brekenridž je bio sam i odmah se namrštio čim ga je video. "Nešto nije u redu, gospodine?"
<BR>&nbsp;&nbsp;&nbsp;&nbsp;&nbsp;Lin umorno reče: "Mislim da je sve kako treba. Sazvao sam preki sud."
<BR>&nbsp;&nbsp;&nbsp;&nbsp;&nbsp;"Šta!"
<BR>&nbsp;&nbsp;&nbsp;&nbsp;&nbsp;"To je moje pravo kao šefa Odelenja ako smatram da situacija to zahteva. Tada imam odrešene ruke da se u svom Odelenju ponašam kao diktator. To vam je jedna od lepota decentralizacije."
<BR>&nbsp;&nbsp;&nbsp;&nbsp;&nbsp;"Smesta ćete opozvati to naređenje." Brekenridž zakorači prema njemu. "S vama je gotovo kada Vašington čuje za ovo."
<BR>&nbsp;&nbsp;&nbsp;&nbsp;&nbsp;"Ionako sam uništen. Zar mislite da mi nije jasno da mi je dodeljena uloga najvećeg zlikovca u američkoj istoriji: čoveka koji je Njima dozvolio da naruše pat poziciju? Nemam šta da izgubim... a možda mogu mnogo da dobijem."
<BR>&nbsp;&nbsp;&nbsp;&nbsp;&nbsp;Pomalo se divlje nasmejao. "Kakav će samo cilj biti Odelenje za Robotiku, a, Brekenridže? TC bomba ubiće samo nekoliko hiljada ljudi, a u stanju je da u jednoj mikrosekundi zbriše tri stotine kvadratnih milja. Ali njih pet stotina biće naši najveći naučnici. Našli bismo se u neobičnoj situaciji; morali bismo da vodimo rat bez naših najvećih umova, ili da se predamo. Mislim da bismo se predali."
<BR>&nbsp;&nbsp;&nbsp;&nbsp;&nbsp;"Ali to je nemoguće, Lin. Lin, čujete li me? Razumete li? Kako bi humanoidi mogli da prođu kroz naše obezbeđenje? Kako bi mogli da se sretnu?"
<BR>&nbsp;&nbsp;&nbsp;&nbsp;&nbsp;"Ali oni su već krenuli jedan u susret drugome! Mi im u tome pomažemo. Mi im naređujemo da to učine. Naši naučnici su išli drugoj strani u posetu, Brekenridže. Išli su u redovne posete kod Njih. Sami ste ukazali na to da je čudno što niko iz robotike nije to činio. E pa, desetoro tih naučnika i dalje je tamo, a njihovo mesto zauzelo je deset humanoida koji su krenuli da se sretnu u Čejenu."
<BR>&nbsp;&nbsp;&nbsp;&nbsp;&nbsp;"To je glupo nagađanje."
<BR>&nbsp;&nbsp;&nbsp;&nbsp;&nbsp;"A ja mislim da je i te kako dobro, Brekenridže. Ali ne bi upalilo da nismo saznali da su humanoidi u Americi, posle čega smo se potrudili da sazovemo konferenciju. Kakva slučajnost što ste vi doneli vesti o humanoidima i predložili da se održi konferencija, kao i njen dnevni red, i što organizujete celu stvar i što tačno znate koji su naučnici pozvani. Da li ste se pobrinuli i oko toga da onih pravih deset takođe bude pozvano?"
<BR>&nbsp;&nbsp;&nbsp;&nbsp;&nbsp;"Doktore Lin!" povika besno Brekenridž. Spremao se da poleti napred.
<BR>&nbsp;&nbsp;&nbsp;&nbsp;&nbsp;Lin reče: "Ni makac. Imam blaster. Sada ćemo lepo sačekati da se naučnici pojave. Podvrgnućemo ih jednog po jednog rendgenskim zracima. Kod svih ćemo ispitati radioaktivnost. Neće biti dvojice koji će doći u priliku da se sastanu pre nego što ih proverimo i ako svih pet stotina budu čisti, daću vam svoj blaster i predati se. Samo mislim da ćemo pronaći deset humanoida. Sedite, Brekenridže."
<BR>&nbsp;&nbsp;&nbsp;&nbsp;&nbsp;Obojica su sela.
<BR>&nbsp;&nbsp;&nbsp;&nbsp;&nbsp;Lin reče: "A sada ćemo čekati. Kada se ja umorim, zameniće me Laslo. Čekaćemo."
<BR>&nbsp;&nbsp;&nbsp;&nbsp;&nbsp;Profesor Manuelo Himinez sa instituta za Visoka izučavanja u Buenos Airesu eksplodirao je dok je stratosferski mlaznjak kojim se vozio bio tri milje iznad amazonskog sliva. Bila je to jednostavna hemijska eksplozija, ali dovoljna da uništi avion.
<BR>&nbsp;&nbsp;&nbsp;&nbsp;&nbsp;Doktor Herman Lajbovic iz MIT-a eksplodirao je u jednošinskom vozu, ubivši dvadeset ljudi i povredivši stotinu drugih.
<BR>&nbsp;&nbsp;&nbsp;&nbsp;&nbsp;Na isti način su stradali dr Ogist Maran iz 'L'Institut NuclQonique' u Montrealu i još sedmorica drugih za vreme njihovih putovanja u Čejen.
<BR>
<BR>&nbsp;&nbsp;&nbsp;&nbsp;&nbsp;Laslo se zalete unutra, bled i mucajući, donevši prve vesti o tome. Prošla su tek dva sata kako je Lin tamo sedeo, motreći na Brekenridža sa blasterom u šaci.
<BR>&nbsp;&nbsp;&nbsp;&nbsp;&nbsp;Laslo reče: "Mislio sam da si pošandrcao, šefe, ali bio si u pravu. Bili su humanoidi. Morali su biti." Okrenuo se i zabuljio, pogledom punim mržnje, u Brekenridža. "Samo što su bili upozoreni. On ih je upozorio, tako da nijedan neće ostati netaknut. Nijednog nećemo moći da proučimo."
<BR>&nbsp;&nbsp;&nbsp;&nbsp;&nbsp;"Bože!" povika Lin i u velikoj žurbi podiže blaster i opali u Brekenridža. Čoveka iz Bezbednosti ostade bez vrata; torzo se sruši, a glava otpade, udari o pod i stade da se kotrlja.
<BR>&nbsp;&nbsp;&nbsp;&nbsp;&nbsp;Lin zastenja: "Nisam shvatio, mislio sam da je izdajnik. Ništa više od toga."
<BR>&nbsp;&nbsp;&nbsp;&nbsp;&nbsp;Laslo je stajao nepokretan, otvorenih usta; na trenutak nije bio u stanju ni reč da izusti.
<BR>&nbsp;&nbsp;&nbsp;&nbsp;&nbsp;Lin divlje reče: "Svakako, on ih je obavestio. Ali kako je to mogao da učini sedeći u toj stolici osim ako nije bio opremljen ugrađenim radio- -predajnikom? Zar ne shvataš? Brekenridž je bio u Moskvi. Pravi Brekenridž je još tamo. Oh, moj Bože, bilo ih je jedanaest."
<BR>&nbsp;&nbsp;&nbsp;&nbsp;&nbsp;Laslo uspe promuklo da zaskviči. "Zašto i on nije eksplodirao?"
<BR>&nbsp;&nbsp;&nbsp;&nbsp;&nbsp;"Pretpostavljam da je čekao da se uveri da su ostali primili poruku i da su bezbedno uništeni. Blagi Bože, kada si došao sa vestima i kada sam shvatio istinu, jedva sam uspeo dovoljno brzo da opalim. Sam Bog zna za koliko sekundi sam ga pretekao."
<BR>&nbsp;&nbsp;&nbsp;&nbsp;&nbsp;Laslo drhtavim glasom reče: "Bar ćemo jednog moći da proučimo." Sagnuo se i gurnuo prst u lepljivu tečnost koja je kapala iz ostataka vrata kojim se završavalo bezglavo telo.
<BR>&nbsp;&nbsp;&nbsp;&nbsp;&nbsp;To nije bila krv, već visokokvalitetno mašinsko ulje.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
