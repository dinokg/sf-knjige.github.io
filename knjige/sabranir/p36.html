<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SUKOB KOJI SE MOŽE IZBEĆI
<P>&nbsp;&nbsp;&nbsp;&nbsp;&nbsp;Koordinator je u svojoj privatnoj radnoj sobi imao jednu srednjovekovnu neobičnost - kamin. Čovek iz srednjeg veka možda ne bi u njemu razabrao kamin kakav je on znao, pošto nije imao nikakvu funkciju. Tihi, ližući plamenovi počivali su u izolovanim odeljku iza čistog kvarca.
<BR>&nbsp;&nbsp;&nbsp;&nbsp;&nbsp;Trupci su paljeni daljinski tako što je izazivano malo skretanje energetskog snopa koji je napajao javne zgrade u gradu. Istim dugmetom kojim se kontrolisalo paljenje najpre je izbacivan pepeo zaostao od prethodne vatre, a potom su postavljana nova drva... Bio je to potpuno pripitomljen kamin.
<BR>&nbsp;&nbsp;&nbsp;&nbsp;&nbsp;Međutim, sama vatra bila je prava. U odeljku se nalazio mikrofon, tako da ste mogli čuti pucketanje, a, razume se, mogli ste gledati i poskakivanje plamenova u vazdušnoj struji koja ju je napajala.
<BR>&nbsp;&nbsp;&nbsp;&nbsp;&nbsp;Koordinatorova rumena čaša odbijala je, u minijaturi, diskretno poskakivanje plamenova, a još u većoj minijaturi ono se odslikavalo u obe njegove zamišljene zenice.
<BR>&nbsp;&nbsp;&nbsp;&nbsp;&nbsp;...Kao i u ledenim zenicama njegove gošće, dr Suzan Kalvin iz korporacije 'Američki roboti i mehanički ljudi'.
<BR>&nbsp;&nbsp;&nbsp;&nbsp;&nbsp;Koordinator reče: "Nisam vas pozvao ovamo samo iz društvenih razloga, Suzan."
<BR>&nbsp;&nbsp;&nbsp;&nbsp;&nbsp;"Nisam to ni pomislila, Stivene", odvrati ona.
<BR>&nbsp;&nbsp;&nbsp;&nbsp;&nbsp;"... Pa ipak, nisam sasvim načisto kako da vam predstavim svoj problem. S jedne strane, možda nije reč ni o čemu važnom. S druge, pak, strane, mogao bi dovesti do propasti čovečanstva."
<BR>&nbsp;&nbsp;&nbsp;&nbsp;&nbsp;"Susretala sam se sa toliko problema, Stivene, koji su se mogli svesti na istu alternativu. Verujem da je to svojstveno svim problemima."
<BR>&nbsp;&nbsp;&nbsp;&nbsp;&nbsp;"Zaista? Šta onda mislite o ovome... 'Svetski Čelik' je prijavio povećanu proizvodnju od dvadeset hiljada dugačkih tona. Izgradnja meksičkog kanala kasni dva meseca. U rudnicima žive u Almadenu proizvodnja opada od prošlog proleća, dok hidroponska fabrika u Ciencinu otpušta ljude.U ovom trenutku su mi ti podaci pali na pamet. Ima još sličnih."
<BR>&nbsp;&nbsp;&nbsp;&nbsp;&nbsp;"Jesu li te stvari ozbiljne? Nisam baš neki ekonomista da bih mogla sagledati zastrašujuće posledice takvih stvari."
<BR>&nbsp;&nbsp;&nbsp;&nbsp;&nbsp;"Same po sebi, one nisu ozbiljne. U Almaden se mogu poslati stručnjaci za rudarstvo, ako situacija nastavi da se pogoršava. Inženjeri za hidroponiku mogu da se iskoriste na Javi ili Cejlonu, ako ih ima suviše u Ciencinu. Dvadeset hiljada dugačkih tona čelika podmiriće svetske potrebe samo za nekoliko dana, a to što će meksički kanal biti otvoren dva meseca kasnije nego što je planirano od male je važnosti. Međutim, mašine su te koje me brinu; već sam o njima razgovarao sa vašim direktorom Odeljenja za istraživanje."
<BR>&nbsp;&nbsp;&nbsp;&nbsp;&nbsp;"Sa Vinsentom Silverom?... Nije mi ništa pomenuo o tome."
<BR>&nbsp;&nbsp;&nbsp;&nbsp;&nbsp;"Molio sam ga da ni sa kim o tome ne razgovara. Očigledno i nije."
<BR>&nbsp;&nbsp;&nbsp;&nbsp;&nbsp;"I šta vam je on kazao?"
<BR>&nbsp;&nbsp;&nbsp;&nbsp;&nbsp;"Dozvolite mi da stvar izložim na odgovarajući način. Prvo želim da porazgovaramo o Mašinama. I to želim sa vama da razgovaram o njima, jer vi ste jedina osoba na svetu koja dovoljno dobro razume robote i koja sada može da mi pomogne. Mogu li malo da se bavim filosofijom?"
<BR>&nbsp;&nbsp;&nbsp;&nbsp;&nbsp;"Večeras, Stivene, možete da govorite kako vam drago i šta vam drago, pod uslovom da mi prvo kažete šta nameravate da dokažete."
<BR>&nbsp;&nbsp;&nbsp;&nbsp;&nbsp;"Da ovakve male neuravnoteženosti u savršenom sistemu ponude i potražnje, koje sam pomenuo, mogu predstavljati prvi korak ka konačnom ratu."
<BR>&nbsp;&nbsp;&nbsp;&nbsp;&nbsp;"Hmm. Nastavite."
<BR>&nbsp;&nbsp;&nbsp;&nbsp;&nbsp;Suzan Kalvin nije dozvolila sebi da se opusti, uprkos udobnoj stolici u kojoj je sedela. Njeno hladno lice sa tankim usnama i njen ravan, ujednačen glas postali su tokom godina veoma izraženi. Iako je Stiven Bajerlej bio čovek koji joj se mogao dopadati i u koga je mogla imati poverenja, imala je gotovo sedamdeset godina, a navika koje se stiču celog života teško se osloboditi.
<BR>&nbsp;&nbsp;&nbsp;&nbsp;&nbsp;"Svako razdoblje ljudskog razvoja, Suzan", reče koordinator, "odlikuje se vlastitim, osobenim tipom ljudskih sukoba... vlastitom raznovrsnošću problema koji se, kako izgleda, mogu rešiti samo silom. I svaki put, što je, u stvari, već samo po sebi osujećujuće, sila nikada ne rešava problem. Umesto toga, on jenjava kroz niz sukoba, a onda sam po sebi nestane... kako ono glasi izraz... ah, da, ne sa praskom, već uz cvilenje, dok se ekonomija i društvo menjaju. A onda, novi problemi, i novi niz ratova. To je očigledno beskonačan ciklus.
<BR>&nbsp;&nbsp;&nbsp;&nbsp;&nbsp;Uzmite samo srazmerno novije vreme. Dolazilo je do niza dinastičkih ratova u šesnaestom i osamnaestom veku, kada je najvažnije pitanje u Evropi bilo koja će kuća vladati kontinentom, Habsburgovci ili Valoa-Burboni. Bio je to jedan od onih 'neizbežnih sukoba', jer Evropa očigledno nije mogla da opstane podeljena.
<BR>&nbsp;&nbsp;&nbsp;&nbsp;&nbsp;Ali je ipak opstala, odnosno nijedan rat koji se vodio nije jedne sasvim zbrisao, a druge ustoličio, sve do nastanka nove društvene klime u Francuskoj 1789, koja je prvo poterala Burbone, a na kraju i Habsburgovce niz prašnjavi jarak koji vodi u istorijsku peć za spaljivanje.
<BR>&nbsp;&nbsp;&nbsp;&nbsp;&nbsp;A u istim tim vekovima bilo je još varvarskijih religijskih ratova, koji su se vrteli oko važnog pitanja da li će Evropa biti katolička ili protestantska. Nije mogla biti podeljena. Bilo je 'neizbežno' da mač presudi... Ali nije. U Engleskoj je počeo da se razvija novi industrijalizam, a na kontinentu novi nacionalizam. Evropa je ostala podeljena do današnjih dana i niko mnogo ne brine zbog toga.
<BR>&nbsp;&nbsp;&nbsp;&nbsp;&nbsp;U devetnaestom i dvadesetom veku nastao je ciklus nacional-imeprijalističkih ratova, kada je najvažnije pitanje na svetu bilo koji delovi će Evrope će kontrolisati ekonomsko bogatstvo i potrošačke kapacitete vanevropskih delova sveta. Ovi vanevropski delovi očigledno nisu mogli da ostanu rascepkani između Engleske, Francuske, Nemačke i tako dalje. Stoga, kada su se nacionalističke sile prekomerno raširile, vanevropski krajevi jednostavno su okončali ono što svi ratovi nisu mogli: zaključili da sasvim lepo mogu da postoje i bez Evrope.
<BR>&nbsp;&nbsp;&nbsp;&nbsp;&nbsp;I tako smo dobili jednu istorijsku pravilnost..."
<BR>&nbsp;&nbsp;&nbsp;&nbsp;&nbsp;"Da, Stivene, bili ste jasni", reče Suzan Kalvin. "To nisu naročito složena opažanja."
<BR>&nbsp;&nbsp;&nbsp;&nbsp;&nbsp;"Nisu. Ali reč je o onome što je očigledno, a što se uglavnom sve vreme previđa. Ljudi kažu: 'To je očigledno kao nos na tvom licu.' Ali koliko od tog nosa na licu možete da vidite, osim ako vam neko ne drži ogledalo? U dvadesetom veku, Suzan, započeli smo novi ciklus ratova... kako da ih nazovem? Ideološki ratovi? Religijska osećanja primenjivana su na ekonomske sisteme, umesto na one vanprirodne. Ponovo su ratovi bili 'neizbežni', ali ovog puta se ratovalo atomskim oružjima, tako da čovečanstvo nije moglo da kako-tako preživi mučenje kako bi neizbežno izbeglo neizbežnost. A onda su došli pozitronski roboti.
<BR>&nbsp;&nbsp;&nbsp;&nbsp;&nbsp;Stigli su na vreme, a sa njima i uz njih međuplanetno putovanje. Tako da više nije bilo u toj meri važno da li je svet uređen prema Adamu Smitu ili Karlu Marksu. Nijedan nije imao mnogo smisla pod novim okolnostima. Obojica su morala da se prilagode i završila na gotovo istom mestu."
<BR>&nbsp;&nbsp;&nbsp;&nbsp;&nbsp;"Deus ex machina, u dvostrukom smislu", suvo primeti dr Kalvin.
<BR>&nbsp;&nbsp;&nbsp;&nbsp;&nbsp;Koordinator se blago osmehnu: "Nikada vas ranije nisam čuo da se poigravate rečima, Suzan, ali u pravu ste. Postojala je, međutim, još jedna opasnost. Okončanje jednog problema samo je rađalo novi. Naša nova, globalna, robotska ekonomija mogla bi da stvori vlastite probleme - i to je razlog što imamo Mašine. Ekonomija na Zemlji je stabilna, ostaće stabilna, jer se zasniva na odlukama računarskih mašina kojima je na srcu dobrobit čovečanstva zahvaljujući posvemašnjoj sili Prvog Zakona robotike."
<BR>&nbsp;&nbsp;&nbsp;&nbsp;&nbsp;Stiven Bajerlej nastavi: "Iako Mašine nisu ništa drugo do najvećii konglomerati računarskih kola koji su ikada izmišljeni, one su ipak roboti za koje važi prvi Zakon, te je tako naša svetska ekonomija u saglasnosti sa najboljim interesima Čoveka. Stanovništvo Zemlje zna da neće biti nezaposlenosti, hiperproizvodnje niti nestašica. Pustošenje i glad su reči koje pripadaju istorijskim knjigama. I tako, pitanje vlasništva nad sredstvima za proizvodnju postaje bespredmetno. Ko god ih posedovao (ako takva jedna fraza uopšte ima nekog smisla), pojedinac, skupina, nacija, ili celo čovečanstvo, ona se mogu iskoristiti samo na onaj načina na koji to Mašine propišu. Ljudi na ovo nisu bili primorani, već je to bilo najmudrije i to smo uvideli.
<BR>&nbsp;&nbsp;&nbsp;&nbsp;&nbsp;Time su okončani ratovi... ne samo poslednji ciklus ratova nego i naredni; zapravo, svi ratovi. Osim..."
<BR>&nbsp;&nbsp;&nbsp;&nbsp;&nbsp;Nastupila je duga pauza, a onda ga je dr Kalvin ohrabrila, ponovivši. "Osim..."
<BR>&nbsp;&nbsp;&nbsp;&nbsp;&nbsp;Vatra je puzala i palacala duž cepanice, a onda je suknula uvis.
<BR>&nbsp;&nbsp;&nbsp;&nbsp;&nbsp;"Osim", reče koordinator, "ako Mašine ne ispune svoj zadatak."
<BR>&nbsp;&nbsp;&nbsp;&nbsp;&nbsp;"Razumem. Sada smo došli do onih beznačajnih poremećaja koje ste malopre pomenuli... čelik, hidroponika i tako dalje."
<BR>&nbsp;&nbsp;&nbsp;&nbsp;&nbsp;"Tačno. Ne sme dolaziti do takvih poremećaja. Dr Silver mi kaže da ih ne sme biti."
<BR>&nbsp;&nbsp;&nbsp;&nbsp;&nbsp;"Da li on poriče činjenice? To je veoma neobično!"
<BR>&nbsp;&nbsp;&nbsp;&nbsp;&nbsp;"Ne, on priznaje činjenice, razume se. Nisam bio pošten prema njemu. On poriče da je za takozvane (njegove reči) pogrešne reakcije odgovorna mašina. Tvrdi da se mašine same ispravljaju i da bi postojanje greške u relejnim kolima predstavljalo narušenje temeljnih zakona prirode. I tako sam mu kazao..."
<BR>&nbsp;&nbsp;&nbsp;&nbsp;&nbsp;"Tako ste mu kazali: 'Da li su vaši momci ipak izvršili proveru i uverili se u to.'"
<BR>&nbsp;&nbsp;&nbsp;&nbsp;&nbsp;"Suzan, vi mi čitate misli. Upravo to sam mu kazao, a on mi je odgovorio da je to nemoguće."
<BR>&nbsp;&nbsp;&nbsp;&nbsp;&nbsp;"Suviše je zaposlen?"
<BR>&nbsp;&nbsp;&nbsp;&nbsp;&nbsp;"Ne, rekao je da to nijedno ljudsko biće ne može. Bio je iskren. Kazao mi je, a ja se nadam da sam ga dobro razumeo, da Mašine predstavljaju džinovsku ekstrapolaciju. Tako... Da tim matematičara po nekoliko godina stvara pozitronski mozak kadar da izvede izvesna slična izračunavanja. Upotrebivši ovaj mozak, oni izvrše daljnja izračunavanja kako bi napravili još složeniji mozak, koji opet upotrebe za novi koji će biti još složeniji i tako dalje. Prema Silveru, ono što mi sada nazivamo Mašine predstavlja ishod deset takvih etapa."
<BR>&nbsp;&nbsp;&nbsp;&nbsp;&nbsp;"Da-a, to mi zvuči poznato. Srećom, ja nisam matematičar. Jadni Vinsent. On je još mlad. Direktori pre njega nisu imali takvih problema. Nisam ih imala ni ja. Možda danas robotičari više nisu u stanju da shvate vlastite tvorevine."
<BR>&nbsp;&nbsp;&nbsp;&nbsp;&nbsp;"Očigledno da nisu. Te Mašine nisu supermozgovi u smislu naučnopopularnih podlistaka, mada ih tamo upravo takvim prikazuju. Reč je jednostavno o tome da su one na određenom vlastitom području prikupljanja gotovo bezgraničnog broja podataka i analiziranja njihovih međuodnosa, u bezmalo infinitezimalnom vremenu, toliko napredovale da čovek više nije u stanju da vrši njihovu podrobnu kontrolu.
<BR>&nbsp;&nbsp;&nbsp;&nbsp;&nbsp;A onda sam pokušao nešto drugo. Pitao sam, zapravo, Mašinu. U najvećoj tajnosti, ubacili smo prvobitne podatke vezane za odluku o proizvodnji čelika, njen vlastiti odgovor, kao i ono što se posle toga odigralo... to jest, podatke o hiperprodukciji... i zatražili smo objašnjenje za nesklad."
<BR>&nbsp;&nbsp;&nbsp;&nbsp;&nbsp;"Odlično! I kako je glasio odgovor?"
<BR>&nbsp;&nbsp;&nbsp;&nbsp;&nbsp;"Navešću vam ga od reći do reći: 'Ta stvar ne dopušta objašnjenje.'"
<BR>&nbsp;&nbsp;&nbsp;&nbsp;&nbsp;"Kako je Vinsent to protumačio?"
<BR>&nbsp;&nbsp;&nbsp;&nbsp;&nbsp;"Na dva načina. Ili nismo dali Mašini dovoljno podataka kako bi mogla da nam pruži konačan odgovor, što je bilo malo verovatno. Dr Silver je to i sam priznao. Ili Mašina nije mogla da prizna da je u stanju da da bilo kakav odgovor zasnovan na podacima koji nagoveštavaju da je u stanju da nanese zlo ljudskim bićima. Razume se, reč je o Prvom Zakonu. Tada mi je dr Silver preporučio da se vidim s vama."
<BR>&nbsp;&nbsp;&nbsp;&nbsp;&nbsp;Suzan Kalvin je delovala veoma umorno: "Stara sam, Stivene. Jednom ste želeli da me postavite na mesto direktora Odeljenja za istraživanje, a ja sam odbila. Ni tada nisam bila mlada, a nisam želela ni odgovornost. Prepustili su to mesto mladom Silveru i ja sam bila zadovoljna; ali kakva korist od svega toga ako me sada uvučete u ovakvu jednu zavrzlamu.
<BR>&nbsp;&nbsp;&nbsp;&nbsp;&nbsp;Stivene, dozvolite mi da vam iznesem svoj položaj. Moja istraživanja se zaista odnose na tumačenje ponašanja robota u svetlosti Tri Zakona Robotike. Ovde je reč o tim neverovatnim mašinama za računanje. To jesu pozitronski roboti i stoga se pridržavaju Zakona Robotike. Ali njima nedostaje ličnost; to jest, njihove funkcije su krajnje ograničene. I moraju biti, pošto su u toj meri specijalizovane. Stoga, postoji vrlo malo prostora za međusobno delovanje Zakona, tako da je moj jedini metod pristupa praktično beskoristan. Ukratko, ne znam kako bih mogla da vam pomognem, Stivene."
<BR>&nbsp;&nbsp;&nbsp;&nbsp;&nbsp;Koordinator se kratko nasmeja: "Bez obzira na sve, dozvolite da vam ispričam i ostatak. Dopustite da vam iznesem moje pretpostavke, pa ćete možda onda biti u stanju da mi kažete da li su one moguće u svetlosti robopsihologije."
<BR>&nbsp;&nbsp;&nbsp;&nbsp;&nbsp;"Svakako. Samo izvolite."
<BR>&nbsp;&nbsp;&nbsp;&nbsp;&nbsp;"Pošto mašine daju pogrešne odgovore, onda, pod pretpostavkom da one ne mogu biti pokvarene, postoji samo jedna mogućnost. Neko im daje pogrešne podatke! Drugim rečima, problem je u nekom ljudskom biću, a ne u robotu. I tako sam krenuo u svoj nedavni inspekcijski obilazak planete..."
<BR>&nbsp;&nbsp;&nbsp;&nbsp;&nbsp;"Sa koga ste se tek vratili u Njujork."
<BR>&nbsp;&nbsp;&nbsp;&nbsp;&nbsp;"Da. To je, znate, bilo neophodno jer postoje četiri Mašine, zadužene za četiri oblasti na planeti. I sve četiri daju pogrešne rezultate."
<BR>&nbsp;&nbsp;&nbsp;&nbsp;&nbsp;"Oh, to nužno sledi, Stivene. Ako je bilo koja od Mašina nesavršena, to će se automatski odraziti u radu ostale tri, jer će sve one pretpostaviti, kao deo podataka na kojima zasnivaju vlastite odluke, savršenstvo nesavršene četvrte. Zahvaljujući toj pogrešnoj pretpostavci, one će davati pogrešne odgovore."
<BR>&nbsp;&nbsp;&nbsp;&nbsp;&nbsp;"Ovaj... da. To sam i ja pomislio. Imam ovde zapise svojih razgovora sa svakim od Oblasnih vicekoordinatora. Da li biste hteli da ih zajedno pregledamo? Oh, ali pre toga, da li ste čuli za 'Društvo za čovečanstvo?"
<BR>&nbsp;&nbsp;&nbsp;&nbsp;&nbsp;"Hmm, da. Oni su izrasli iz redova Fundamentalista koji nisu dozvoljavali 'Američkim robotima' da zapošljavaju pozitronske robote, tvrdeći da su oni nelojalna konkurencija i tako dalje. 'Društvo za čovečanstvo' je antimašinsko, je li tako?"
<BR>&nbsp;&nbsp;&nbsp;&nbsp;&nbsp;"Da, da, ali... Pa, videćete. Da počnemo? Recimo, sa Istočnom Oblašću."
<BR>&nbsp;&nbsp;&nbsp;&nbsp;&nbsp;"Kako vi kažete..."
<BR>
<BR>&nbsp;&nbsp;&nbsp;&nbsp;&nbsp;Istočna Oblast:
<BR>&nbsp;&nbsp;&nbsp;&nbsp;&nbsp;a: Površina: 7.500.000 kvadratnih milja
<BR>&nbsp;&nbsp;&nbsp;&nbsp;&nbsp;b: Stanovništvo: 1.700.000.000
<BR>&nbsp;&nbsp;&nbsp;&nbsp;&nbsp;c: Glavni grad: Šangaj
<BR>
<BR>&nbsp;&nbsp;&nbsp;&nbsp;&nbsp;Prapradeda Čing Hso-lina bio je ubijen u japanskoj invaziji na staru Kinesku Republiku i niko osim njegove poslušne dece nije zažalio zbog toga, niti je znao da njega više nema. Deda Čing Hso-lina preživeo je građanski rat u kasnim četrdesetima, ali niko osim njegove poslušne dece nije to znao niti mu je bilo stalo.
<BR>&nbsp;&nbsp;&nbsp;&nbsp;&nbsp;A Čing Hso-lin bio je Oblasni vicekoordinator i vodio je računa o ekonomskoj dobrobiti polovine ljudi na Zemlji.
<BR>&nbsp;&nbsp;&nbsp;&nbsp;&nbsp;Možda je sve to imao na umu, kada se odlučio da jedini ukras u njegovoj kancelariji budu dve karte na zidovima. Jedna je bila stara, rukom crtana, i prikazivala je jutro ili dva zemljišta; natpisi na njoj bili su na sada zastarelom, slikovnom, starokineskom pismu. Potočić je proticao preko izbledelih oznaka, a na karti su bile ovlašnim potezima slikovno naznačene ljupke kolibe; u jednoj od njih bio je rođen Čingov deda.
<BR>&nbsp;&nbsp;&nbsp;&nbsp;&nbsp;Druga karta je bila ogromna, oštro iscrtana, a sve oznake bile su ispisane urednim ćirilićnim pismom. Crvena granična linija koja je obeležavala Istočnu Oblast obuhvatala je unutar svojih velikih međa nekadašnju Kinu, Indiju, Burmu, Indokinu i Indoneziju. Na njoj, unutar stare provincije Sečuana, nalazio se jedan sasvim neupadljiv i tanan znak koji niko nije mogao videti; uneo ga je na kartu Čing i on je označavao mesto gde se nalazila farma njegovih predaka.
<BR>&nbsp;&nbsp;&nbsp;&nbsp;&nbsp;Čing je stajao ispred tih karata dok je razgovarao sa Stivenom Bajerlejem na preciznom engleskom: "Niko ne zna bolje od vas, gospodine koordinatore, da je moj posao u velikoj meri sinekura. On sa sobom nosi određen položaj u društvu i ja predstavljam zgodnu stožernu tačku za administraciju, ali inače sve radi Mašina!... Mašina obavlja sav posao. Šta mislite, na primer, o radu ciancinskog hidroponika?"
<BR>&nbsp;&nbsp;&nbsp;&nbsp;&nbsp;"Fantastično!" reče Bajerlej.
<BR>&nbsp;&nbsp;&nbsp;&nbsp;&nbsp;"On je jedan od desetak i nije najveći. Šangaj, Kalkuta, Batavija, Bangkok... Široko su rasprostranjeni i hrane gotovo milijardu sedamsto pedeset hiljada žitelja Istoka."
<BR>&nbsp;&nbsp;&nbsp;&nbsp;&nbsp;"Pa ipak", primeti Bajerlej, "imate problem nezaposlenosti u Ciancinu. Da ne proizvodite previše? Neprimereno je misliti da Azija pati od suviše hrane."
<BR>&nbsp;&nbsp;&nbsp;&nbsp;&nbsp;U uglovima Čingovih tamnih očiju pojaviše se bore. "Ne. Još nije došlo do toga. Tačno je da je tokom poslednjih meseci zatvoreno nekoliko postrojenja u Cincinu, ali to nije ništa ozbiljno. Ljudi su raspušteni samo privremeno, a oni koji neće da rade u drugim oblastima prebačeni su u Kolombo, na Cejlonu, gde je pušten u rad novi pogon."
<BR>&nbsp;&nbsp;&nbsp;&nbsp;&nbsp;"Ali zašto je bilo potrebno da se zatvore ona postrojenja?"
<BR>&nbsp;&nbsp;&nbsp;&nbsp;&nbsp;Čing se blago osmehnu: "Vi ne znate baš mnogo o hidroponici, izgleda. E pa, to nije ništa iznenađujuće. Vi ste severnjak, a tamo je klasično ratarstvo još unosno. Na severu je pomodno da se misli o hidroponici, kada se uopšte o njoj razmišlja, kao o sredstvu za uzgajanje bele repe u hemijskom rastvoru, što ona i jeste... premda na krajnje složen način.
<BR>&nbsp;&nbsp;&nbsp;&nbsp;&nbsp;Kao prvo, naš najzastupljeniji proizvod (a postotak mu stalno raste) jeste kvasac. Uzgajili smo već dve hiljade vrsta kvasca, a nove vrste se dodaju mesečno. Osnovna hranljive hemikalije za razne vrste kvasca jesu nitrati i fosfati, među neorganskim materijama, zajedno sa minimalnim količinama neophodnih metala, kao i nekoliko delića na milion bora i molibdena, koji su takođe potrebni. Od organskih materija neophodna je uglavnom smesa šećera koju dobijamo hirdolizom celuloze, a moraju biti uključeni i razni aditivi.
<BR>&nbsp;&nbsp;&nbsp;&nbsp;&nbsp;Za uspešnu hidroponsku industriju... takvu koja je u stanju da prehrani milijardu i sedam stotina miliona ljudi... moramo se upustiti u veliki program pošumljavanja širom Istoka; moramo imati ogromne fabrike za preradu drveta koje će se pozabaviti našim džunglama na jugu; moramo imati energiju, čelik, a najviše od svega hemijske sintetičke materije."
<BR>&nbsp;&nbsp;&nbsp;&nbsp;&nbsp;"Šta će vam to poslednje, gospodine?"
<BR>&nbsp;&nbsp;&nbsp;&nbsp;&nbsp;"Zato što svaka vrste kvasca, gospodine Bajerlej, ima neka svoja posebna svojstva. Kao što rekoh, razvili smo dve hiljade vrsta. Biftek koji mislite da ste danas jeli bio je od kvasca. Poslastica od smrznutog voća koju ste imali za desert bila je od kvasca. Filtriramo sok od kvasca sa ukusom, izgledom i svim hranljivim vrednostima mleka.
<BR>&nbsp;&nbsp;&nbsp;&nbsp;&nbsp;Ukus je taj, mnogo više od bilo čega drugog, koji doprinosi popularnosti jedenja kvasca i zbog tog ukusa stvorili smo veštačke, pitome vrste koje više ne mogu da uspevaju na osnovnoj podlozi od soli i šećera. Jednoj je potreban biotin; drugoj pteroilglutaminska kiselina, treća zahteva sedamnaest različitih amino-kiselina zajedno sa svim B vitaminima, dok četvrta (koja je, uprkos svemu, popularna, te stoga ne možemo, budući da se držimo ekonomskih zakona, da je napustimo)..."
<BR>&nbsp;&nbsp;&nbsp;&nbsp;&nbsp;Bajerlej stade da se vrpolji na svom sedištu: "S kakvim ciljem mi sve to pričate?"
<BR>&nbsp;&nbsp;&nbsp;&nbsp;&nbsp;"Pitali ste me, gospodine, zašto su ljudi otpušteni s posla u Ciencinu. Treba još nešto malo da vam objasnim. Ne samo da moramo imati sve te različite i raznovrsne sastojke za uzgajanje našeg kvasca; već ostaje da se reši i složeni činilac iracionalne popularnosti koja se menja s vremenom; kao i mogućnost stvaranja novih vrsta sa novim zahtevima i novom popularnošću. Sve se to mora predvideti i Mašina obavlja taj deo posla..."
<BR>&nbsp;&nbsp;&nbsp;&nbsp;&nbsp;"Ali ne baš savršeno."
<BR>&nbsp;&nbsp;&nbsp;&nbsp;&nbsp;"Niti baš nesavršeno, kada se imaju u vidu složenosti koje sam pomenuo. I tako, imamo nekoliko hiljada radnika privremeno bez posla u Ciencinu. Ali razmislite o ovome: obim neiskorišćenosti u protekloj godini (u smislu pogrešnih isporuka ili pogrešne potražnje) nije iznosi ni deseti deo jednog postotka naše ukupne proizvodnje. Ja to smatram..."
<BR>&nbsp;&nbsp;&nbsp;&nbsp;&nbsp;"Pa ipak, tokom prvih godina rada Mašine, taj obim je iznosio svega oko hiljaditog dela jednog postotka."
<BR>&nbsp;&nbsp;&nbsp;&nbsp;&nbsp;"Ah, ali u deceniji od kada je Mašina počela da radi punom parom, povećali smo, zahvaljujući njoj, čak dvadeset puta obim naše stare, premašinske proizvodnje kvasca. Očekivalo bi se da će do nepravilnosti dolaziti sve više što složenost proizvodnje bude veća, premda..."
<BR>&nbsp;&nbsp;&nbsp;&nbsp;&nbsp;"Premda?"
<BR>&nbsp;&nbsp;&nbsp;&nbsp;&nbsp;"Imamo neobičan slučaj Rami Vrasajane."
<BR>&nbsp;&nbsp;&nbsp;&nbsp;&nbsp;"Šta mu se dogodilo?"
<BR>&nbsp;&nbsp;&nbsp;&nbsp;&nbsp;"Vrasajana je bio zadužen za fabriku u kojoj se isparava slana voda i proizvodi jod, bez koga kvas može, ali ljudska bića ne mogu. Njegova fabrika je morala pod stečaj."
<BR>&nbsp;&nbsp;&nbsp;&nbsp;&nbsp;"Zaista? A zbog čega?"
<BR>&nbsp;&nbsp;&nbsp;&nbsp;&nbsp;"Zbog konkurencije, verovali ili ne. U osnovi, jedna od glavnih svrha analize koju vrši Mašina jeste da ukaže na najdelotvorniji razmeštaj naših proizvodnih jedinica. Očigledno, ne valja ako imate nedovoljno pokrivene oblasti, tako da na prevoz odlazi preveliki postotak režijskih troškova. Isto tako, nije dobro ni imati ni oblast koja je prekomerno pokrivena, jer fabrike onda moraju da rade sa smanjenim kapacitetima ili da se nadmeću jedna s drugom, što nije baš korisno. U Vrasajaninom slučaju u gradu je otvorena još jedna fabrika sa delotvornijim sistemom izdvajanja joda iz morske vode."
<BR>&nbsp;&nbsp;&nbsp;&nbsp;&nbsp;"Mašina je to dozvolila?"
<BR>&nbsp;&nbsp;&nbsp;&nbsp;&nbsp;"Oh, svakako. To ne treba da vas čudi. Taj novi sistem se sve više širi. Iznenađujuće je to što Mašina nije upozorila Vrasajanu da renovira postrojenje ili da se udruži. Pa ipak, nije važno. Vrasajana je prihvatio posao inženjera u novom postrojenju, a iako su mu sada odgovornost i plata manji, on, u stvari, ne trpi gotovo nikakve posledice. Radnici su takođe lako našli nova zaposlenja; staro postrojenje je pretovreno u... nešto drugo. Nešto korisno. Sve smo to prepustili Mašini."
<BR>&nbsp;&nbsp;&nbsp;&nbsp;&nbsp;"A inače nemate na šta da se požalite."
<BR>&nbsp;&nbsp;&nbsp;&nbsp;&nbsp;"Ne!"
<BR>
<BR>&nbsp;&nbsp;&nbsp;&nbsp;&nbsp;Tropska Oblast:
<BR>&nbsp;&nbsp;&nbsp;&nbsp;&nbsp;a: Površina: 22.000.000 kvadratnih milja
<BR>&nbsp;&nbsp;&nbsp;&nbsp;&nbsp;b: Stanovništvo: 500.000.000
<BR>&nbsp;&nbsp;&nbsp;&nbsp;&nbsp;c: Glavni grad: Glavni Grad
<BR>
<BR>&nbsp;&nbsp;&nbsp;&nbsp;&nbsp;Karta u kancelariji Linkolna Ngome daleko je zaostajala za onom krajnje preciznom u Čingovom šangajskom uredu. Granice Ngomine Tropske Oblasti bile su izvučene tamnom, širokom linijom koja je oivičavala raskošnu unutrašnjost sa oznakama 'Džungla', 'Pustinja' i 'Ovde ima slonovi i sva sila drugog čudnog zverinja'.
<BR>&nbsp;&nbsp;&nbsp;&nbsp;&nbsp;Ove granice obuhvatale su ogromno područje, jer se Tropska Oblast prostirala preko većeg dela dva kontinenta: zahvatala je celu Južnu Ameriku severno od Argentine i celu Afriku južno od Atlasa. U nju je spadala i Severna Amerika južno od reke Rio Grande, pa čak i Arabija i Iran u Aziji. Ona je bila sušta supšrotnost Istočnoj Oblasti. U mravinjacima Orijenta guralo se pola čovečanstva na petnaest odsto kopna, dok se u tropima petnaest odsto čovečanstva širilo na gotovo polovini celokupnog svetskog kopna.
<BR>&nbsp;&nbsp;&nbsp;&nbsp;&nbsp;Ali populacija se tu uvećavala. Bila je to jedina Oblast u kojoj je broj stanovnika rastao više kroz doseljavanje nego kroz priraštaj. A za sve koji bi došli našlo bi se posla.
<BR>&nbsp;&nbsp;&nbsp;&nbsp;&nbsp;Ngomi je Stiven Bajerlej ličio na jednog od tih došljaka, na bledolikog tragača za stvaralačkim poslom pretvaranja divlje životne sredine u pitomi predeo saobražen potrebama čoveka, tako da je iskusio nešto od onog automatskog prezira koji se javlja kod jakog čoveka rođenog u jakim Tropima u susretu sa ubogim mlakonjama iz hladnijih podneblja.
<BR>&nbsp;&nbsp;&nbsp;&nbsp;&nbsp;U Tropima se nalazio najnoviji glavni grad Zemlje koji je naprosto tako i nazvan: 'Glavni Grad' - u prkosnoj samouvrenosti svojstvenoj mladosti. Prostirao se, sav u sjaju, preko plodnih visija Nigerije, a daleko ispod Ngominih prozora sve je vrvelo od života i boja; sjajno, sjajno sunce i brzi, kratkotrajni pljuskovi. Čak je i graktanje ptica duginih boja bilo resko, a zvezde su se videle kao jasne tačke u oštroj noći.
<BR>&nbsp;&nbsp;&nbsp;&nbsp;&nbsp;Ngoma se nasmeja. Bio je krupan, tamnoput, izražajnog lica, zgodan.
<BR>&nbsp;&nbsp;&nbsp;&nbsp;&nbsp;"Svakako", reče on; engleski mu je bio kolokvijalan i izgledalo je kao da mu ispunjava cela usta dok ga govori, "meksički kanal nije završen u roku. Pa šta onda? Biće završen kada bude završen, staro momče."
<BR>&nbsp;&nbsp;&nbsp;&nbsp;&nbsp;"Sve je teklo po planu do pre pola godine."
<BR>&nbsp;&nbsp;&nbsp;&nbsp;&nbsp;Ngoma pogleda Bajerleja, polako odgrize jedan kraj cigare i ispljunu ga, a drugi zapali: "Je li ovo službena istraga, Bajerlej? Šta se dešava?"
<BR>&nbsp;&nbsp;&nbsp;&nbsp;&nbsp;"Ništa. Baš ništa. Moja je dužnost kao koordinatora da budem radoznao.
<BR>&nbsp;&nbsp;&nbsp;&nbsp;&nbsp;"E pa, ako samo pokušavate nečim da ispunite vreme, reći ću vam istinu: hronično smo kratki sa radnom snagom. Mnogo toga se radi u Tropima. Kanal je samo jedna od stvari..."
<BR>&nbsp;&nbsp;&nbsp;&nbsp;&nbsp;"Ali zar vaša Mašina nije predvidela broj radnika koji su mogli da rade na Kanalu... u zavisnosti od svih ostalih, podjednako važnih projekata?"
<BR>&nbsp;&nbsp;&nbsp;&nbsp;&nbsp;Ngoma spusti šaku na stražnji deo vrata i stade da odbija kolutove dima prema tavanici: "Ne baš najbolje."
<BR>&nbsp;&nbsp;&nbsp;&nbsp;&nbsp;"Da li joj se to često dešava?"
<BR>&nbsp;&nbsp;&nbsp;&nbsp;&nbsp;"Ne češće nego što može da se očekuje. Mi ne očekujemo baš mnogo od nje, Bajerlej. Ubacimo podatke. Uzmemo rezultate. Radimo onako kako kaže. Ali to je samo pogodnost; samo uređaj koji štedi rad. Mogli bismo i bez nje, ako bismo morali. Možda se ne bismo tako dobro snalazili. Možda ne bismo bili tako brzi. Ali bismo posao svejedno obavili.
<BR>&nbsp;&nbsp;&nbsp;&nbsp;&nbsp;Mi smo ovde stekli samouverenost, Bajerlej, i u tome je štos. Samouverenost! Data nam je na raspolaganje nova zemlja koja je na nas čekala hiljadama godina, dok je ostatak sveta razdiran u trapavim petljanjima preatomskog doba. Mi ne moramo da jedemo kvasac kao oni momci na Istoku niti moramo da brinemo o ustajalom talogu prošlog veka kao vi Severnjaci.
<BR>&nbsp;&nbsp;&nbsp;&nbsp;&nbsp;Potamanili su ce-ce muve i anofeles-komarce i ljudi su se uverili da mogu da žive na suncu i sada im se to dopada. Iskrčili smo džungle i dobili plodno tle; navodnili smo pustinje i dobili vrtove. Imamo ugalj i naftu na nedirnutim poljima i neizmerno puno ruda.
<BR>&nbsp;&nbsp;&nbsp;&nbsp;&nbsp;Samo se sklonite. To je sve što tražimo od ostatka sveta. Sklonite se i pustite nas da radimo."
<BR>&nbsp;&nbsp;&nbsp;&nbsp;&nbsp;Bajerlej prozaično primeti: "Ali kanal... trebalo je da bude završen pre šest meseci. Šta se dogodilo?"
<BR>&nbsp;&nbsp;&nbsp;&nbsp;&nbsp;Ngoma raširi ruke: "Nevolje sa radnom snagom." Stao je da pretura po gomili hartije razbacane po stolu, pa odustao.
<BR>&nbsp;&nbsp;&nbsp;&nbsp;&nbsp;"Imam nešto o tome ovde", promrmlja on, "ali nema veze. Jednom je došlo do prekida rada negde u Meksiku zbog žena. Nije bilo dovoljno žena u okolini. Izgleda da se niko nije setio da ubaci podatke o polovima u Mašinu."
<BR>&nbsp;&nbsp;&nbsp;&nbsp;&nbsp;On zastade kako bi se nasmejao, oduševljeno, a zatim se pribra: "Samo trenutak. Mislim da ga imam. Vilafranka!"
<BR>&nbsp;&nbsp;&nbsp;&nbsp;&nbsp;"Vilafranka?"
<BR>&nbsp;&nbsp;&nbsp;&nbsp;&nbsp;"Fransisko Vilafranka. Bio je odgovorni inženjer. Dozvolite da razjasnim tu stvar. Nešto se dogodilo i došlo je do urušavanja. Tako je. Tako je bilo. Koliko se sećam, niko nije poginuo, ali napravila se prava zbrka. Veliki skandal."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Potkrala mu se greška u proračunima. Ili je bar Mašina tako tvrdila. Ubacili su Vilafrankine podatke, pretpostavke, i tako dalje. Materijal na osnovu koga je počeo da gradi. Dobijeni su drugačiji rezultati. Izgleda da rezultati koje je Vilafranka koristio nisu uzeli u obzir posledice jakih pljuskova na obode iskopine. Ili nešto slično. Morate razumeti, ja nisam inženjer.
<BR>&nbsp;&nbsp;&nbsp;&nbsp;&nbsp;U svakom slučaju, Vilafranka je vrištao kao sam đavo. Tvrdio je da je Mašina prvobitno dala drugačije rezultate. Da se u potpunosti držao naloga Mašine. A onda je dao otkaz! Ponudili smo mu da ostane... osnovana sumnja, prethodni rad zadovoljavajući, i sve to... na nekom nižem položaju, razume se... morali smo toliko da učinimo... greške ne mogu proći nekažnjeno... loše je za disciplinu... O čemu sam ono govorio?"
<BR>&nbsp;&nbsp;&nbsp;&nbsp;&nbsp;"Ponudili ste mu da ostane."
<BR>&nbsp;&nbsp;&nbsp;&nbsp;&nbsp;"Oh, da. Odbio je. Pa, sve u svemu, kasnimo dva meseca. Do đavola, to nije ništa."
<BR>&nbsp;&nbsp;&nbsp;&nbsp;&nbsp;Bajerlej ispruži šaku i stade da dobuje prstima po stolu: "Vilfranka je optužio Mašinu, je li tako?"
<BR>&nbsp;&nbsp;&nbsp;&nbsp;&nbsp;"Pa neće valjda sebe, šta mislite? Budimo iskreni; svima nam je dobro znana ljudska priroda. Pored toga, upravo sam se setio još nečeg... Zašto, do đavola, ne mogu da pronađem dokumenta kada su mi potrebna? Moj sistem za skladištenje podataka ne vredi ni pišljiva... Taj Vilafranka bio je član jedne od tih vaših severnjačkih organizacija. Meksiko se nalazi suviše blizu Severa! To je deo nevolje."
<BR>&nbsp;&nbsp;&nbsp;&nbsp;&nbsp;"O kojoj to organizaciji govorite?"
<BR>&nbsp;&nbsp;&nbsp;&nbsp;&nbsp;"Zovu je Društvo za čovečanstvo. Odlazio je na godišnje sastanke u Njujork, taj Vilafranka. Gomila ludaka, ali bezopasnih. Ne vole Mašine; tvrde da uništavaju ljudsku preduzimljivost. Tako da je sasvim prirodno što je Vilafranka optužio Mašinu. Ne razumem ih. Da li vam se čini da u Glavnom Gradu ljudskoj rasi ponestaje preduzimljivosti?"
<BR>&nbsp;&nbsp;&nbsp;&nbsp;&nbsp;A Glavni Grad se kočoperio u zlatnom sjaju na zlatnom suncu... predstavljao je najnoviju i najmlađu tvorevinu homo metropolisa.
<BR>
<BR>&nbsp;&nbsp;&nbsp;&nbsp;&nbsp;Evropska Oblast:
<BR>&nbsp;&nbsp;&nbsp;&nbsp;&nbsp;a: Površina: 4.000.000 kvadratnih milja
<BR>&nbsp;&nbsp;&nbsp;&nbsp;&nbsp;b: Stanovništvo: 300.000.000
<BR>&nbsp;&nbsp;&nbsp;&nbsp;&nbsp;c: Glavni grad: Ženeva
<BR>
<BR>&nbsp;&nbsp;&nbsp;&nbsp;&nbsp;Evropska Oblast predstavljala je anomaliju u nekoliko pogleda. Što se površine tiče, bila je daleko najmanja; nije zapremala ni jednu petinu veličine Tropske oblasti, niti je imala jednu petinu stanovništva Istočne Oblasti. Geografski, ona je tek malo ličila na preatomsku Evropu, jer u nju nisu ulazili nekadašnji evropski deo Rusije i nekadašnja britanska ostrva, dok su ulazile mediteranske obale Afrike i Azije, a nekim čudnim skokom preko Atlantika, i Argentina, Čile i Urugvaj.
<BR>&nbsp;&nbsp;&nbsp;&nbsp;&nbsp;Malo je bilo verovatno da će ona poboljšati svoj relativni staus u odnosu na ostale oblasti Zemlje, osim zahvaljujući onoj životnosti koju u nju ulažu njeni južnoamerički delovi. Od svih Oblasti, samo je u njoj dolazilo do stalnog pada broja stanovnika tokom poslednjih pola veka. Samo ona nije ozbiljno proširila svoje proizvodne pogodnosti, niti je ponudila bilo šta korenito novo ljudskoj kulturi.
<BR>&nbsp;&nbsp;&nbsp;&nbsp;&nbsp;"Evropa", poče gospođa Segecovska na svom mekom francuskom, "u osnovi predstavlja ekonomsko slepo crevo Severne Oblasti. Mi to znamo, i ne marimo."
<BR>&nbsp;&nbsp;&nbsp;&nbsp;&nbsp;A u znak rezignirajućeg prihvatanja nedostatka individualnosti, na zidu u kacelariji gospođe koordinatorke nije bilo karte Evrope.
<BR>&nbsp;&nbsp;&nbsp;&nbsp;&nbsp;"Pa ipak", istaknu Bejerlej, "imate vlastitu Mašinu i sasvim sigurno niste ni pod kakvim ekonomskim pritiskom onih sa druge strane okeana."
<BR>&nbsp;&nbsp;&nbsp;&nbsp;&nbsp;"Mašina! Bah!" Slegnula je nežnim ramenima i dopustila da joj preko sitnog lica pređe bledunjav osmeh, dok je dugačkim prstima vadila cigaretu. "Evropa je uspavano mesto. A oni naši muškarci koji nisu uspeli da emigriraju u Trope umorni su i uspavani isto kao i ona. Vidite i sami da je meni, jadnoj ženi, zapao zadatak da budem vicekoordinator. Srećom, to nije težak posao i od mene se ne očekuje Bog zna šta.
<BR>&nbsp;&nbsp;&nbsp;&nbsp;&nbsp;Što se tiče Mašine... Šta ona može drugo da kaže osim 'Uradite ovo jer je to najbolje za vas'. Ali šta je najbolje za nas? Zašto moramo da budemo slepo crevo Severne Oblasti?
<BR>&nbsp;&nbsp;&nbsp;&nbsp;&nbsp;I da li je to tako strašno? Nema ratova! Živimo u miru... i to je vrlo prijatno posle sedam hiljada godina ratovanja. Stari smo, gospodine. Unutar naših granica nalaze se područja koja su iznedrila istočnjačku civilizaciju. Imamo Egipat i Mesopotamiju; Krit i Siriju; Malu Aziju i Grčku. Starost ne mora nužno biti nesrećno doba. Može biti i uživanje..."
<BR>&nbsp;&nbsp;&nbsp;&nbsp;&nbsp;"Možda ste u pravu", odvrati ljubazno Bajerlej. "Bar tempo života nije onako ubitačan kao u drugim Oblasitma. Vlada prijatna atmosfera."
<BR>&nbsp;&nbsp;&nbsp;&nbsp;&nbsp;"Je li tako?... Poslužen je čaj, gospodine. Da li biste bili ljubazni da kažete kako ga volite, mleko, šećer... Hvala."
<BR>&nbsp;&nbsp;&nbsp;&nbsp;&nbsp;Pijuckala je polako, a zatim nastavila: "Prijatno je. Ostatak Zemlje slobodno može da nastavi stalnu borbu. Nalazim ovde jednu paralelu; veoma zanimljivu. Jedno vreme Rim je gospodario svetom. Prisvojio je kulturu i civilizaciju Grčke, dok je Grčka, koja se nikada nije ujedinila i koja je samu sebe uništila ratovima, završila u stanju dekadentnog rasula. Rim ju je ujedinio, doneo joj mir i pustio ju je da živi u bezbednosti, ali ne i u slavi. Zabavila se svojim filosofskim pravcima i umetnošću, daleko od zveke oružja i razvoja. Bila je to neka vrsta smrti, ali bio je to i odmor, i potrajao je uz manje prekide nekih četiri stotine godina."
<BR>&nbsp;&nbsp;&nbsp;&nbsp;&nbsp;"Pa ipak", primeti Bajerlej, "Rim je na kraju pao i opijumski san se okončao."
<BR>&nbsp;&nbsp;&nbsp;&nbsp;&nbsp;"Sada više nema varvara koji bi srušili civilizaciju."
<BR>&nbsp;&nbsp;&nbsp;&nbsp;&nbsp;"Možemo biti sami sebi varvari, gospođo Segecovska. Oh, hteo sam nešto da vas pitam. Proizvodnja žive u almadenškim rudnicima strašno je opala. Siguran sam da se zalihe rude ne smanjuju mnogo brže nego što je to predviđeno?"
<BR>&nbsp;&nbsp;&nbsp;&nbsp;&nbsp;Sive oči sićušne žene prikovaše se oštroumno za Bajerlija: "Varvari... pad civilizacije... moguća greška Mašine. Tok vaših misli je krajnje providan, gospodine."
<BR>&nbsp;&nbsp;&nbsp;&nbsp;&nbsp;"Zaista?" Bajerlej se osmehnu. "Vidim da ću ubuduće morati da radim samo sa muškarcima, kao i do sada. Smatrate da je za te nevolje oko Amaldena kriva Mašina?"
<BR>&nbsp;&nbsp;&nbsp;&nbsp;&nbsp;"Nipošto, ali mislim da vi to smatrate. Vi ste domorodac iz Severne Oblasti. Središnji ured za koordinaciju nalazi se u Njujorku. Već duže primećujem da vi Severnjaci ne verujete baš u potpunosti Mašinama."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Imate svoje 'Društvo za čovečanstvo' koje je jako na Severu, ali sasvim prirodno ne uspeva da nađe mnogo regruta u umornoj, staroj Evropi, koja je sasvim voljna da pusti iscrpljeno Čovečanstvo na miru izvesno vreme. Nema sumnje da ste vi jedan od samosvesnih Severnjaka, a ne jedan od cinika sa starog kontinenta."
<BR>&nbsp;&nbsp;&nbsp;&nbsp;&nbsp;"Ima li to kakve veze sa Almadenom?"
<BR>&nbsp;&nbsp;&nbsp;&nbsp;&nbsp;"Oh, da, mislim da ima. Rudnicima upravlja korporacija Ujedinjeni živin sulfid, a to je nesumnjivo severnjačka kompanija, sa štabom u Nikolaevu. Lično sumnjam da je upravni odbor uopšte konsultovalo Mašinu. Na konferenciji koju smo održali prošlog meseca izjavili su da jesu, a razume se, ne posedujemo nikakav dokaz da nisu, ali ne bih se oslonila na reči severnjaka po ovom pitanju... bez uvrede... ni pod kojim uslovima. Svejedno, smatram da će se to srećno okončati."
<BR>&nbsp;&nbsp;&nbsp;&nbsp;&nbsp;"Na koji način, draga moja gospođo?"
<BR>&nbsp;&nbsp;&nbsp;&nbsp;&nbsp;"Morate shvatiti da su ekonomske nepravilnosti iz poslednjih nekoliko meseci, koje su krajnje uznemiravajuće za naš opušteni temperamenat, iako deluju neznatno u poređenju sa velikim olujama iz prošlosti, prouzrokovale znatnu uznemirenost u toj španskoj provinciji. Koliko sam upućena, 'Ujedinjeni živin sulfid' se prodaje skupini domaćih Španaca. To je utešno. Ako smo već ekonomski vazali Severa, ponižavajuće je da se ta činjenica obznanjuje na sva usta. Treba imati više poverenja u naše ljude kada je reč o saradnji sa Mašinom."
<BR>&nbsp;&nbsp;&nbsp;&nbsp;&nbsp;"Da li onda mislite da više neće biti nevolja?"
<BR>&nbsp;&nbsp;&nbsp;&nbsp;&nbsp;"Ubeđena sam da neće... bar ne sa Almadenom."
<BR>
<BR>&nbsp;&nbsp;&nbsp;&nbsp;&nbsp;Severna Oblast:
<BR>&nbsp;&nbsp;&nbsp;&nbsp;&nbsp;a: Površina: 18.000.000 kvadratnih milja
<BR>&nbsp;&nbsp;&nbsp;&nbsp;&nbsp;b: Stanovništvo: 800.000.000
<BR>&nbsp;&nbsp;&nbsp;&nbsp;&nbsp;c: Glavni grad: Otava
<BR>
<BR>&nbsp;&nbsp;&nbsp;&nbsp;&nbsp;Severna Oblast bila je u više vidova vodeća. O tome je sasvim dobro svedočila karta u kancelariji vicekoordinatora Hirama Mekenzija u Otavi, na kojoj se Severni Pol nalazio u središtu. Izuzev enklave Evrope sa skandinavskim i islandskim područjima, celo arktičko prostranstvo nalazilo se u Severnoj Oblasti.
<BR>&nbsp;&nbsp;&nbsp;&nbsp;&nbsp;Grubo se mogla podeliti na dva glavna dela. Levo na karti nalazila se cela Severna Amerika iznad reke Rio Grande. U deo na desnoj strani ulazilo je sve što je nekada sačinjavalo Sovjetski Savez. Zajedno su te oblasti predstavljale središte moći planete u prvim godinama atomskog doba. Između ta dva dela nalazila se Velika Britanija, jezik ove Oblasti, koji je zadirao u Evropu. Na samom vrhu karte, iskrivljeni u čudna, ogromna obličja, nalazili su se Australija i Novi Zeland, koji su takođe bili članice-područja ove Oblasti.
<BR>&nbsp;&nbsp;&nbsp;&nbsp;&nbsp;Ni sve promene koje su se zbile u proteklim desetlećima nisu još izmenile činjenicu da je Sever bio ekonomski vladar planete.
<BR>&nbsp;&nbsp;&nbsp;&nbsp;&nbsp;Stoga je postojala gotovo razmetljiva simboličnost u činjenici da je od svih službenih Oblasnih karti koje je Bajerlej video jedino Mekenzijeva prikazivala celu Zemlju, kao da se sever nije plašio nikakve konkurencije niti mu je bilo potrebno da bude favorizovan kako bi istakao svoje preimućstvo.
<BR>&nbsp;&nbsp;&nbsp;&nbsp;&nbsp;"Nemoguće", reče Mekenzi strogo, preko čaše viskija. "Gospodine Bajerlej, vi niste tehničar za robote, jesam li u pravu?"
<BR>&nbsp;&nbsp;&nbsp;&nbsp;&nbsp;"Da, jeste."
<BR>&nbsp;&nbsp;&nbsp;&nbsp;&nbsp;"Hmm. E pa, prema mom mišljenju, veoma je tužno to što stručnjaci nisu ni Čing, Ngoma i Segecovska. Među narodima Zemlje suviše preovlađuje mišljenje da koordinator mora samo biti sposoban organizator, čovek kadar za široka uopštavanja i prijatna osoba. Danas on mora takođe da poznaje robotiku... bez uvrede."
<BR>&nbsp;&nbsp;&nbsp;&nbsp;&nbsp;"Nisam se uvredio. Slažem se sa vama."
<BR>&nbsp;&nbsp;&nbsp;&nbsp;&nbsp;"Prepostavljam, na primer, na osnovu onoga što ste već kazali, da brinete oko nedavnih sitnih poremećaja u svetskoj ekonomiji. Ne znam u šta sumnjate, ali dešavalo se i u prošlosti da ljudi... koji je trebalo bolje da znaju... počnu da brinu oko toga šta bi se dogodilo ako bi se u Mašinu ubacili pogrešni podaci."
<BR>&nbsp;&nbsp;&nbsp;&nbsp;&nbsp;"I šta će se dogoditi, gospodine Mekenzi?"
<BR>&nbsp;&nbsp;&nbsp;&nbsp;&nbsp;"Pa", Škotlanđanin pomeri svoju težinu i uzdahnu, "svi prikupljeni podaci prolaze kroz složeni sistem provere na kojoj rade i ljudska bića i mehaničke naprave, tako da je malo verovatno da bi jedan ovakav problem mogao iskrsnuti. Ali zanemarimo to. Ljudska bića nisu nepogrešiva, takođe su potkupljiva, a obični mehanički uređaji su podložni mehaničkim kvarovima.
<BR>&nbsp;&nbsp;&nbsp;&nbsp;&nbsp;Suština stvari je u tome što je ono što nazivamo 'pogrešan podatak' protivrečno svim ostalim poznatim podacima. To je naš jedini kriterijum kada treba razlučiti ispravno od pogrešnog. Isto tako, to je jedini kriterijum kojim se služi Mašina. Naredite joj, na primer, da upravlja poljoprivrednim aktivnostima na osnovu srednje julske temperature u Ajovi od 57 stepeni Farenhajta. Ona to neće prihvatiti. Neće dati nikakav odgovor. Ne zato što ima nekih predrasuda upravo prema toj određenoj temperaturi, ili zato što je odgovor nemoguć, već zato što u svetlosti svih ostalih podataka koji su uskladišteni u nju tokom godina, ona zna da je verovatnoća da prosečna julska temperatura bude 57 stepeni F praktično ravna nuli. Ona odbacuje taj podatak.
<BR>&nbsp;&nbsp;&nbsp;&nbsp;&nbsp;Jedini način da se 'pogrešni podatak' na silu ugura u Mašinu jeste da se on uključi u neku koherentnu celinu, koja je samo malo pogrešna, u smislu da je ta pogreška ili suviše istančana da bi je Mašina mogla detektovati ili je van iskustva same Mašine. Ono prvo je van ljudskih moći, a ovo drugo je gotovo isto takvo, a postaje sve više takvo jer se iskustvo Mašine uvećava svake sekunde."
<BR>&nbsp;&nbsp;&nbsp;&nbsp;&nbsp;Stiven Bajerlej spusti dva prsta na pregib nosa: "Znači, Mašinom se ne može manipulisati... A kako onda objašnjavate nedavne greške?"
<BR>&nbsp;&nbsp;&nbsp;&nbsp;&nbsp;"Dragi moj Bajerlej, vidim da se i vi instinktivno povodite za tom velikom zabludom... da Mašina sve zna. Dozvolite da vam ispričam jedan slučaj iz vlastite prakse. Industrija pamuka angažuje iskusne kupce da za nju nabavljaju pamuk. Oni to rade tako što nasumce izvuku malo pamuka iz neke bale. Razgledaju i opipaju ono što su izvukli, stanu da razdvajaju, osluškuju pucketanje dok to rade, liznu... i tim postupkom određuju kvalitet pamuka date bale. Postoji otprilike desetak kategorija. Od njihove procene kvaliteta zavisi cena pamuka, kao i to u kakvim će se odnosima praviti mešavine. Te kupce Mašina nikako ne može da zameni."
<BR>&nbsp;&nbsp;&nbsp;&nbsp;&nbsp;"Zašto da ne? Podaci o kojima je reč sigurno nisu suviše složeni za nju?"
<BR>&nbsp;&nbsp;&nbsp;&nbsp;&nbsp;"Verovatno nisu. Ali na koje to podatke mislite? Nijedan tekstilni hemičar ne zna šta to kupac testira kada pod prstima isprobava pufnicu pamuka. Verovatno je reč o prosečnoj dužini niti, o njenoj kakvoći pod prstima, razmerama i prirodi njene glatkoće, načinu na koji se niti drže zajedno i tako dalje. Nekoliko desetina pojedinačnih stvari, koje treba podsvesno odmeriti, na osnovu dugogodišnjeg iskustva. Međutim, kvantitativna priroda nekih od njih je nepoznata. I tako nemamo šta da pohranimo u Mašinu. Ni sami kupci nisu u stanju da objasne vlastite kriterijume. Mogu jedino da kažu: 'Pogledajte, molim vas. Zar ne znate da je to klasa-ta-i-ta?'"
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Ima nebrojeno sličnih slučajeva. Mašina je ipak samo oruđe koje je u stanju da pomogne da se čovečanstvo brže razvija, skinuvši mu s grbače pojedine terete vezane za proračune i tumačenja. Zadatak ljudskog mozga ostaje isti kakav je oduvek bio; da otkriva nove podatke koje treba analizirati i da gradi nove zamisli koje treba isprobati. Šteta što 'Društvo za čovečanstvo' neće to da uvidi."
<BR>&nbsp;&nbsp;&nbsp;&nbsp;&nbsp;"Oni su protiv Mašina?"
<BR>&nbsp;&nbsp;&nbsp;&nbsp;&nbsp;"Oni bi bili i protiv matematike ili pismenosti da su živeli u odgovarajućem vremenu. Ti reakcionari iz Društva tvrde da mašina lišava čoveka njegove duše. Primećujem da se sposobni ljudi i dalje cene u našem društvu; i dalje nam je potreban čovek koji je dovoljno inteligentan da smisli odgovarajuća pitanja. Ako bismo pronašli dovoljno takvih, možda se te greške o kojima brinete, koordinatore, ne bi dešavale."
<BR>
<BR>&nbsp;&nbsp;&nbsp;&nbsp;&nbsp;Zemlja (uključujući i nenaseljeni kontinent Antarktik):
<BR>&nbsp;&nbsp;&nbsp;&nbsp;&nbsp;a: Površina: 54.000.000 kvadratnih milja (kopna)
<BR>&nbsp;&nbsp;&nbsp;&nbsp;&nbsp;b: Stanovništvo: 3.300.000.000
<BR>&nbsp;&nbsp;&nbsp;&nbsp;&nbsp;c: Glavni grad: Njujork
<BR>
<BR>&nbsp;&nbsp;&nbsp;&nbsp;&nbsp;Vatra iza kvarca već je polako posustajala, nevoljno pucketajući dok se gasila.
<BR>&nbsp;&nbsp;&nbsp;&nbsp;&nbsp;Koordinator je bio namršten, raspoloženje mu se poklapalo sa plamenom koji je nestajao.
<BR>&nbsp;&nbsp;&nbsp;&nbsp;&nbsp;"Svi oni ublažuju pravo stanje stvari." Glas mu je bio tih. "Zar ne bi bilo lako pretpostaviti da mi se svi oni smeju? Pa ipak... Vinsent Silver je kazao da se Mašine ne mogu pokvariti - i ja mu moram verovati. Hiram Mekenzi kaže da im se ne mogu poturiti lažni podaci, i ja mu moram verovati. Međutim, Mašine nekako greše i ja moram i u to poverovati... i tako nam ipak ostaje još jedna mogućnost."
<BR>&nbsp;&nbsp;&nbsp;&nbsp;&nbsp;Pogledao je ispod oka Suzan Kalvin, koja je sedela zatvorenih očiju, i na trenutak mu se učinilo da spava.
<BR>&nbsp;&nbsp;&nbsp;&nbsp;&nbsp;"A to je?" upita ona, potvrdivši da budno prati šta joj govori.
<BR>&nbsp;&nbsp;&nbsp;&nbsp;&nbsp;"Pa, da su zaista davani tačni podaci i da su dobijani tačni odgovori, koji su potom bili zanemareni. Ne postoji način da Mašina primora nekoga da izvrši njena naređenja."
<BR>&nbsp;&nbsp;&nbsp;&nbsp;&nbsp;"Gospođa Segecovska je tako nešto i nagovestila, misleći na severnjake uopšte, bar mi se tako čini."
<BR>&nbsp;&nbsp;&nbsp;&nbsp;&nbsp;"I jeste."
<BR>&nbsp;&nbsp;&nbsp;&nbsp;&nbsp;"Kakva svrha od toga da se ne posluša Mašina? Hajde da razmotrimo moguće pobude."
<BR>&nbsp;&nbsp;&nbsp;&nbsp;&nbsp;"Meni su sasvim jasne, a trebalo bi da budu i vama. Reč je o namernom ljuljanju čamca. Dok Mašine vladaju, na Zemlji ne može doći ni do kakvog ozbiljnijeg sukoba, kroz koji bi jedna ili druga skupina mogle steći prevlast u nekoj oblasti koju smatraju vlastitim dobrom, uprkos šteti koja bi bila nanesena čovečanstvu kao celini. Ako bi se uništila popularna vera u Mašine u toj meri da se one napuste, ponovo bi zavladao zakon džungle. A nijedna od četiri oblasti ne može se osloboditi sumnje da upravo to želi.
<BR>&nbsp;&nbsp;&nbsp;&nbsp;&nbsp;U granicama Istočne Oblasti živi pola čovečanstva, a u Tropima se nalazi više od polovine Zemljinih resursa. I jedni i drugi mogu sebe smatrati prirodnim vladarima cele Zemlje, a i jedni i drugi su kroz istoriju bili ponižavani od strane Istoka, usled čega je sasvim ljudski da žele besmislenu osvetu. S druge, pak, strane, Evropa ima tradiciju veličine. Ona je nekada vladala Zemljom, a ništa se tako teško ne gubi kao spomen na moć.
<BR>&nbsp;&nbsp;&nbsp;&nbsp;&nbsp;A opet, teško je u to sve poverovati. I Istok i Tropi su u stanju velike ekspanzije unutar vlastitih granica. I jedni i drugi napreduju veliki koracima. Ne mogu imati višak energije za vojne pustolovine. A Evropa može samo da sanja o svemu tome. Vojno gledano, ona je nula."
<BR>&nbsp;&nbsp;&nbsp;&nbsp;&nbsp;"Znači, Stivene", reče Suzan, "ostaje Sever."
<BR>&nbsp;&nbsp;&nbsp;&nbsp;&nbsp;"Da", energično potvrdi Bajerlej. "Tako je. Sever je trenutno najjači, i to traje već skoro ceo vek, ili su to bili njegovi pojedini delovi. Ali on sada srazmerno gubi. Njegovo mesto na čelu civilizacije može zauzeti Tropska Oblast prvi put od doba faraona, a ima Severnjaka koji se toga boje.
<BR>&nbsp;&nbsp;&nbsp;&nbsp;&nbsp;'Društvo za čovečanstvo' je prvenstveno severnjačka organizacija, znate, i oni ne kriju da ne žele Mašine. Suzan, oni su malobrojni, ali to je udruženje moćnih ljudi. Njemu pripadaju direktori fabrika; direktori industrijskih i poljoprivrednih kombinata koji mrze da budu ono što nazivaju 'posilni Mašina'. Njemu pripadaju ambiciozni ljudi. Ljudi koji se osećaju dovoljno snažni da odlučuju u svoje ime o onome što je za njih najbolje, a ne samo da im se govori šta je najbolje za ostale.
<BR>&nbsp;&nbsp;&nbsp;&nbsp;&nbsp;Ukratko, članovi Društva postaju samo oni ljudi koji su kadri da za kratko vreme okrenu svet naglavačke ., zajedno odbijajući da prihvate odluke Mašina.
<BR>&nbsp;&nbsp;&nbsp;&nbsp;&nbsp;Suzan, uklapa se. Petorica direktora 'Svetskog čelika' su članovi, a 'Svetski čelik' ima problema sa hiperprodukcijom. 'Ujedinjeni živin sulfid', koji je vadio živu u Almadenu, bio je severnjački koncern. Njihove knjige su još pod istragom, ali bar je jedan od odgovornih bio član. Fransisko Vilafranka, koji je, sam samcit, usporio radove na meksičkom kanalu za dva meseca, takođe je bio član, što već znamo... isto kao i Rama Vrasajana, što me uopšte nije začudilo kada sam otkrio."
<BR>&nbsp;&nbsp;&nbsp;&nbsp;&nbsp;Suzan tiho reče: "Ti ljudi, mogu slobodno da istaknem, loše su postupili..."
<BR>&nbsp;&nbsp;&nbsp;&nbsp;&nbsp;"Ali prirodno", upade joj u reč Bajerlej. "Čim se prenebregnu analize Mašine, nužno se kreće putem koji nije optimalan. Rezultati su slabiji nego što bi mogli biti. To je cena koju oni plaćaju. Sada će za njih biti gusto, ali u zbrci koja bi mogla nastati..."
<BR>&nbsp;&nbsp;&nbsp;&nbsp;&nbsp;"Šta planirate da preduzmete, Stivene?"
<BR>&nbsp;&nbsp;&nbsp;&nbsp;&nbsp;"Očigledno nemamo vremena za gubljenje. Narediću da se Društvo stavi van zakona, a svaki član smeni sa bilo kakvog odgovornog mesta. Na sva izvršna i tehnička mesta moći će da se prijave samo oni koji se zakunu da nisu članovi tog Društva. To će značiti izvesno ugrožavanje osnovnih građanskih sloboda, ali ubeđen sam da kongres..."
<BR>&nbsp;&nbsp;&nbsp;&nbsp;&nbsp;"Nećete uspeti!"
<BR>&nbsp;&nbsp;&nbsp;&nbsp;&nbsp;"Molim? Zašto?"
<BR>&nbsp;&nbsp;&nbsp;&nbsp;&nbsp;"Predviđam da će se dogoditi sledeće. Ako pokušate bilo šta slično, na svakom koraku će vam podmetati nogu. Shvatićete da se nešto slično ne može izvesti. Otkrićete da će posledica svakog vašeg koraka u tom pravcu imati za posledicu neku nevolju."
<BR>&nbsp;&nbsp;&nbsp;&nbsp;&nbsp;Bajerlej je bio iznenađen: "Kako možete tako nešto da kažete? Nadao sam se da ćete se složiti sa mnom u ovoj stvari."
<BR>&nbsp;&nbsp;&nbsp;&nbsp;&nbsp;"Ne mogu sve dok se vaše akcije zasnivaju na pogrešnim premisama. Priznajete da Mašina ne može da pogreši i da se u nju ne mogu uneti lažni podaci. Sada ću vam pokazati da se ona, takođe, ne može ne poslušati, kao što vi mislite da je učinilo Društvo."
<BR>&nbsp;&nbsp;&nbsp;&nbsp;&nbsp;"To uopšte ne vidim."
<BR>&nbsp;&nbsp;&nbsp;&nbsp;&nbsp;"Onda slušajte. Svaki postupak bilo kog izvršioca koji tačno ne sledi uputstva Mašine sa kojom radi postaje deo podataka narednog problema. Mašina tako saznaje da taj izvršilac ima sklonost ka neizvršavanju naloga. Ona može da unese tu sklonost u nove podatke... čak i kvantitativno, to jest u stanju je tačno da proceni u kojoj meri će se ta neposlušnost izraziti i u kom pravcu će ići. Njen naredni odgovor biće tako tempiran da, pošto izvršilac o kome je reč ponovo ne posluša naređenje, ona automatski podešava nove odgovore i usmerava ih u optimalnom pravcu. Mašina zna, Stivene!"
<BR>&nbsp;&nbsp;&nbsp;&nbsp;&nbsp;"Ne možete biti sigurni u sve to. Samo nagađate."
<BR>&nbsp;&nbsp;&nbsp;&nbsp;&nbsp;"To je nagađanje koje se zasniva na životnom iskustvu sa robotima. Biće bolje da se oslonite na takvo jedno nagađanje, Stivene."
<BR>&nbsp;&nbsp;&nbsp;&nbsp;&nbsp;"Ali šta nam onda ostaje? Mašine su ispravne, a i premise sa kojima barataju isto su tako ispravne. Oko toga smo se složili. Vi kažete da se one moraju poslušati. Pa šta onda ne valja?"
<BR>&nbsp;&nbsp;&nbsp;&nbsp;&nbsp;"Sami ste dali odgovor. Sve je u redu! Razmislite malo o Mašinama, Stivene. To su roboti koji se drže Prvog Zakona. Međutim, te Mašine rade ne za neko pojedinačno ljudsko biće već za celo čovečanstvo, tako da za njih Prvi Zakon glasi: 'Nijedna Mašina ne sme povrediti čovečanstvo, niti, uzdržavanjem od delanja, dopustiti da ono bude povređeno.'
<BR>&nbsp;&nbsp;&nbsp;&nbsp;&nbsp;E pa, lepo, Stivene, šta je to što nanosi povredu čovečanstvu? Ekonomski poremećaji najviše, bez obzira na uzrok. Da li se slažete?"
<BR>&nbsp;&nbsp;&nbsp;&nbsp;&nbsp;"Slažem se."
<BR>&nbsp;&nbsp;&nbsp;&nbsp;&nbsp;"A šta bi najverovatnije moglo u budućnosti da izazove ekonomske poremećaje? Odgovorite mi na to pitanje, Stivene."
<BR>&nbsp;&nbsp;&nbsp;&nbsp;&nbsp;"Rekao bih", odvrati nevoljno Bajerlej, "uništenje Mašina."
<BR>&nbsp;&nbsp;&nbsp;&nbsp;&nbsp;"Slažem se, a i Mašine bi se složile. Stoga je njihova najvažnija briga da zaštite sebe, nas radi. I zato su tiho rešile da se pobrinu za jedine preostale elemente koj bi mogli da im naude. Nije reč o 'Društvu za Čovečanstvo' koje ljulja čamac kako bi Mašine bile uništene. Sagledali ste sliku naopačke. Naprotiv, bolje da Mašina zatrese čamac... tek malo... kako bi se oslobodila one nekolicine što su se prikačili sa strane radi ciljeva koje Mašine smatraju opogubnim za čovečanstvo.
<BR>&nbsp;&nbsp;&nbsp;&nbsp;&nbsp;Tako je Varasjana izgubio fabriku i dobio drugi posao na kome ne može da pričini nikakvu štetu... njemu nije naneto neko veće zlo, nije mu uskraćeno da zarađuje za život, jer je Mašina u stanju da naudi ljudskom biću tek minimalno i to samo u slučaju ako treba da spase veći broj ljudi. 'Ujedinjeni živin sulfid' izgubio je kontrolu u Almadenu. Vilafranka više nije građevinski inženjer zadužen za važan projekat. A direktori 'Svetskog čelika' gube kontrolu nad industrijom... ili će je izgubiti."
<BR>&nbsp;&nbsp;&nbsp;&nbsp;&nbsp;"Ali vi to sve, u stvari, ne znate", bio je uporan Bajerlej, koji se sav pomeo. "Kako smemo da rizikujemo i oslonimo se na vaše pretpostavke, uzevši ih kao tačne?"
<BR>&nbsp;&nbsp;&nbsp;&nbsp;&nbsp;"Morate. Sećate li se odgovora same Mašine kada ste joj predstavili problem? Glasio je: 'Ta stvar ne zahteva objašnjenje.' Mašina nije kazala da nema objašnjenja niti da ona ne može da ga odredi. Ona jednostavno nije htela da prizna bilo šta. Drugim rečima, štetilo bi čovečanstvu da se sazna objašnjenje i zbog toga možemo samo da nagađamo... i da nastavimo da nagađamo."
<BR>&nbsp;&nbsp;&nbsp;&nbsp;&nbsp;"Ali kako bi to objašnjenje moglo da nam naudi? Pod pretpostavkom da ste u pravu, Suzan."
<BR>&nbsp;&nbsp;&nbsp;&nbsp;&nbsp;"Ako sam u pravu, Stivene, to znači da Mašina umesto nas određuje našu budućnost ne samo tako što nam daje direktne odgovore na direktno postavljena pitanja, već i tako što daje opšti odgovor na svetsku situaciju i ljudsku psihologiju kao celinu. Ako bismo to saznali, mogli bismo postati nesrećni, a to bi moglo povrediti naš ponos. Mašina ne može - ne sme - da nas unesreći.
<BR>&nbsp;&nbsp;&nbsp;&nbsp;&nbsp;Stivene, otkud znam šta je to krajnja dobrobit za Čovečanstvo? Mi ne raspolažemo beskrajnim činiocima kao Mašina! Možda bih mogla da vam navedem jedan poznati primer: celokupna naša tehnička civilizacija više je stvorila nesreće i bede nego što je uklonila. Možda bi neka ratarska ili pastoralna civilizacija, sa manje kulture i manje ljudi, bila bolja. Ako je to tako, onda mašine moraju krenuti u tom pravcu, ne govoreći ništa unapred ako je to moguće, jer u svojim neznalačkim predrasudama mi uobražavamo da je dobro samo ono na šta smo navikli, pa bismo se usprotivili promenama. Ili bi možda bila bolja potpuna urbanizacija; takođe je moguće da je pravi odgovor društvo sasvim lišeno kasta, ili krajnja anarhija. Mi to ne znamo. Samo Mašine znaju i one su se uputile u optimalnom pravcu, povevši i nas sa sobom."
<BR>&nbsp;&nbsp;&nbsp;&nbsp;&nbsp;"Ali, Suzan, to znači da je 'Društvo za čovečanstvo' u pravu i da čovečanstvo više samo ne određuje kakva će mu biti budućnost."
<BR>&nbsp;&nbsp;&nbsp;&nbsp;&nbsp;"Ono je, u stvari, nikada i nije određivalo. Uvek je bilo prepušteno na milost i nemilost ekonomskim i društvenim silama koje nije shvatalo... zavisilo je od hirova prirode ili od sreće u ratu. Mašine sada to sve razumeju; i niko ih ne može zaustaviti, jer će se Mašine pobrinuti za svakoga kao što su se pobrinule za Društvo... pošto imaju na raspolaganju najjače oružje, potpunu kontrolu nad našom ekonomijom."
<BR>&nbsp;&nbsp;&nbsp;&nbsp;&nbsp;"Pa to je užasno!"
<BR>&nbsp;&nbsp;&nbsp;&nbsp;&nbsp;"Možda je predivno! Razmislite: od sada pa doveka svi sukobi se konačno mogu izbeći. Od sada su samo Mašine neizbežne!"
<BR>&nbsp;&nbsp;&nbsp;&nbsp;&nbsp;Vatra iza kvarca se utulila, a za njom je ostao samo pramen dima koji je označavao mesto na kome je gorela.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
