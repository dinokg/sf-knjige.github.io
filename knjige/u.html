<html>

<head>
<meta charset="UTF-8">
<LINK REL=STYLESHEET HREF="../style/sadr.css" TYPE="text/css">

<title>UVOD</title>
</head>

<body>

<p><strong><font face="Arial">UVOD</font></strong></p>

<p>&nbsp;</p>

<p>Pred vama je drugi &quot;Polarisov&quot; SF CD-ROM. </p>

<p>On se u više pogleda razlikuje od prvog. Pre svega u kvantitativnom. Novi SF CD-ROM
sadrži čak 227 naslova u integralnoj verziji, odnosno 67 više nego što je doneo prvi.
Pored celokupne produkcije &quot;Polarisa&quot; od osnivanja 1982. godine do kraja 1998.
(171 naslov), tu su i sva dela stranih autora izvorno objavljena u ediciji
&quot;Kentaur&quot; (56 naslova). Žanrovski posmatrano, drugi &quot;Polarisov&quot; SF
CD-ROM donosi 201 naslov iz naučne fantastike (145 iz &quot;Polarisa&quot; i 56 iz
&quot;Kentaura&quot;), 21 iz epske fantastike i 5 iz popularne nauke. </p>

<p>Podjednako su značajne i kvalitativne razlike. Ovo se pre svega odnosi na kompjutersku
obradu. Prvi &quot;Polarisov&quot; SF CD-ROM imao je u ovom pogledu izvesne propuste i
nedorađenosti, što je i razumljivo, budući da je priređen bez ikakvih uzora, kao
uistinu pionirski projekat. Iako je bolje učiti se na tuđim greškama nego na svojim, mi
nismo imali izbora: morali smo &quot;u hodu&quot; da stičemo veštinu. Nadamo se da smo
je u velikoj meri stekli, odnosno da su nedostaci prvog SF CD-ROM-a poglavito otklonjeni.
Ovde su nam od neprocenjive koristi bili vaši predlozi, kritike i sugestije, na kojima
vam se srdačno zahvaljujemo. </p>

<p>Jedna od najčešćih primedbi koje smo dobili odnosila se na okolnost da je jedan
naslov bio jedna HTML strana, što je veoma usporavalo učitavanje, odnosno otežavalo
čitanje. U novom izdanju stoga smo svaki naslov podelili na poglavlja. Svako poglavlje
sada je zasebna HTML strana, a njihov popis, odnosno sadržaj datog naslova stalno je
prisutan u uspravnom stupcu uz levu stranu teksta. Uz to, na kraju svakog poglavlja (osim
poslednjeg, naravno), nalazi se &quot;dugme&quot; za prelazak u naredno poglavlje. </p>

<p>HTML je ovoga puta jedini format u kome donosimo tekstove. U prvom navratu dali smo
tekstove i u ASCII formatu, ali pokazalo se da je to, zapravo, suvišno. HTML je u
međuvremenu postao standardan format za rad sa PC brauserima, a ako se već žele
jednostavniji formati, do njih se lako može doći konverzijom u nekom programu za obradu
teksta. Najupadljivije promene odnose se na uvodnu, naslovnu stranu. Tu je sada, pre
svega, slika korice izvornog knjiškog izdanja. Uz to, data je celokupna &quot;lična
karta&quot; datog dela: ime autora i naslov u prevodu i na izvorniku, godina prvog
originalnog i našeg izdanja, prevodilac, edicija u kojoj se delo prvobitno pojavilo, kao
i eventualna pripadnost nekoj seriji, odnosno mesto u njoj. </p>

<p>Po većini ovih parametara sada postoje lako dostupni indeksi. Ako je suditi po vašim
porukama, najveće interesovanje među njima izazvaće indeks po serijama. To je verovatno
bio najkrupniji nedostatak prethodnog izdanja našeg SF CD-ROM-a. A do propusta je došlo
tako što je priređivač naprosto prevideo da ono što on zna ne moraju nužno znati i
ostali... No, nedostatak je sad otklonjen, indeks po serijama je uključen, tako da više
neće biti nedoumica oko toga da li neko delo pripada nekom ciklusu, odnosno koje mesto
zauzima u okviru datog ciklusa. </p>

<p>Iako možda najmanje vidljivo, najkrupnije poboljšanje ostvareno je na planu
otklanjanja korektorskih grešaka. Tu nam je vaša pomoć bila uistinu dragocena. Mnogi
kupci prvog SF CD-ROM-a javili su nam se sa spiskovima (ponekad podužim) uočenih
grešaka. Neki među njima propustili su da se potpišu, tako da im se sada, na žalost,
ne možemo poimenice zahvaliti. Od onih koji su nam se javili u više navrata posebnu
zahvalnost na pronicljivosti u pronalaženju grešaka dugujemo Vesni Oršolić, Branku
Goluboviću i Nikoli Naumoviću. No, daleko najveći doprinos potekao je od Nikole
Gvozdića koji nam je poslao ispravke za preko četrdeset naslova! Bez njegovog truda novo
izdanje &quot;Polarisovog&quot; SF CD-ROM-a svako bi bilo znatno nepotpunije. </p>

<p>Najlepše vas molimo da nastavite da nam se javljate sa ispravkama korektorskih
grešaka. Korpus od 227 naslova uistinu je ogroman, tako da ovih grešaka svakako još
ima, iako su preduzeta sva nastojanja da se one otklone. Zajedničkim naporom svešćemo u
potonjim izdanjima SF CD-ROM-a ove nažalost neizbežne propuste na zanemarljivu meru. </p>

<p>Preostaje nam na kraju da se ponovo zahvalimo tandemu kompjuterskih stručnjaka -
Borisu Jankoviću i Saši Vejnoviću - čije stručno umeće predstavlja zalogu tehničkog
kvaliteta našeg CD-ROM izdanja. </p>

<p>Kao i u prethodnom slučaju, ovaj SF CD-ROM plod je pregalaštva dvočlanog tima
Izdavačkog ateljea &quot;Polaris&quot;. I ovoga puta, sve eventualne pohvale na račun
obavljenog priređivačkog posla ravnopravno dele Mirjana i Zoran Živković. Sve
neizbežne pokude, međutim, opet idu na dušu jedino Zorana Živkovića. </p>

<p><em>&nbsp;</em></p>

<p><em>Uredništvo<br>
Beograd, decembar 1998</em>.</p>
</body>
</html>
