<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Uporno kucanje na vratima probudi Ajva iz nemirnog sna. Nije bio svikao na pometnju, i šok zbog onoga što se dogodilo još je bio svež i nezaceljen. Bio je zaboravio da se nalazi u stanu čoveka čiji je um bio praktično mrtav; osećao se poput uljeza.
<BR>&nbsp;&nbsp;&nbsp;&nbsp;&nbsp;Ustao je i zateturao se kroz prostoriju. S treskom je otvorio klizna vrata, trljajući oči.
<BR>&nbsp;&nbsp;&nbsp;&nbsp;&nbsp;Tamo je stajala Afra, prelepa u bade-mantilu i papučama. Njena vatrena kosa bila je povezana na potiljku prozirnom maramom u stilu vredne domaćice; nije bila našminkana, ali je Ajvu izgledala zanosno.
<BR>&nbsp;&nbsp;&nbsp;&nbsp;&nbsp;Opržiše ga njene plave oči. "Specijalna pošiljka", reče ozbiljno. "Telegram." Pružila mu je kovertu.
<BR>&nbsp;&nbsp;&nbsp;&nbsp;&nbsp;Ajvo je uze, a onda se seti u kakvom je stanju. Stajao je pred ovom divnom devojkom samo u džokejkama, izgužvanim od spavanja. "Ja - hvala. Ček' da se obučem."
<BR>&nbsp;&nbsp;&nbsp;&nbsp;&nbsp;Ona prihvati vrata, ne dopuštajući mu da ih zatvori. "Je l' za tebe?"
<BR>&nbsp;&nbsp;&nbsp;&nbsp;&nbsp;On pogleda adresu. Bio je to stilizovan simbol strele. I ništa više.
<BR>&nbsp;&nbsp;&nbsp;&nbsp;&nbsp;"Moglo bi da predstavlja entropiju", reče ona, zakoračivši napred, primoravajući ga da odskoči unatrag. "Strela Vremena, čini mi se. Ali sam se setila da je tvoje ime, Ajvo, varijanta teutonskog Ajvon, što znači ratnik strelac. A tvoje prezime..."
<BR>&nbsp;&nbsp;&nbsp;&nbsp;&nbsp;"Da, moglo bi se reći", reče on, smeten. Kad bi samo imao nešto na sebi!
<BR>&nbsp;&nbsp;&nbsp;&nbsp;&nbsp;"Ženski oblik bio bi Ivona", nastavila je pričljivo, nateravši ga da odstupi još jedan korak. "Imena uvek imaju neki zanimljiv koren. Moje znači "ona koja pozdravlja ljude" - teutonsko poreklo, takođe."
<BR>&nbsp;&nbsp;&nbsp;&nbsp;&nbsp;On je pažljivije pogleda, sumnjičav zbog njene vedrine. U tom trenutku nije je odavao glas niti izraz lica, ali je znao da je izbezumljena od bola zbog Breda. Oči su joj bile zasenčene i oko nje je lebdeo slab miris znoja. Da li ju je bilo strah da bude sama, ili je Bredova soba imala nekakvu perverznu privlačnost za nju?
<BR>&nbsp;&nbsp;&nbsp;&nbsp;&nbsp;"Ali ipak mislim da bi trebalo da ga pročitaš, radi sigurnosti", reče ona. "Našla sam ga pored teleprintera. Operater je spavao - slaba forma, znaš - pa sam ga uzela..."
<BR>&nbsp;&nbsp;&nbsp;&nbsp;&nbsp;Da, bila je potresena. Mora da je išla iz prostorije u prostoriju, razgovarajući sa svakim, tražeći bilo šta da joj odvuče pažnju od užasa u sećanju. Slabo je marila za Ajva Arčera i ono što je imao na sebi; u ovom izolovanom trenutku, telegram je nužno bio primamljiva tajna.
<BR>&nbsp;&nbsp;&nbsp;&nbsp;&nbsp;Otvorio ga je, dok je ona kružila po sobi, dodirujući Bredove stvari ali ih ne pomičući. Bacala je željne poglede prema poruci.
<BR>&nbsp;&nbsp;&nbsp;&nbsp;&nbsp;Jedna reč mu privuče pažnju. Ajvo besno zgužva papir.
<BR>&nbsp;&nbsp;&nbsp;&nbsp;&nbsp;"Šta to radiš! Ne znamo ni da li je za tebe!"
<BR>&nbsp;&nbsp;&nbsp;&nbsp;&nbsp;"Za mene je."
<BR>&nbsp;&nbsp;&nbsp;&nbsp;&nbsp;"Šta piše? Ne možeš tek tako..."
<BR>&nbsp;&nbsp;&nbsp;&nbsp;&nbsp;"Ne znam šta piše. Znam samo da znači nevolju."
<BR>&nbsp;&nbsp;&nbsp;&nbsp;&nbsp;"Bar mi dopusti da..."
<BR>&nbsp;&nbsp;&nbsp;&nbsp;&nbsp;"Svakako", reče on, suviše odsečno, i baci loptu hartije prema njoj. "Treba da se obučem."
<BR>&nbsp;&nbsp;&nbsp;&nbsp;&nbsp;Bila je nesvesna njegove aluzije. Raširila je hartiju i usredsredila se na nju, a on joj je okrenuo leđa i žurno uskočio u pantalone i košulju.
<BR>&nbsp;&nbsp;&nbsp;&nbsp;&nbsp;"Ali - ovo je višejezično!" uzviknu ona. "Zar nisi rekao da ne možeš..."
<BR>&nbsp;&nbsp;&nbsp;&nbsp;&nbsp;"I ne mogu."
<BR>&nbsp;&nbsp;&nbsp;&nbsp;&nbsp;Kliznula je do stočića i položila poruku na njega. "Ko je mogao da ti pošalje ovako nešto? Baš je čudno!"
<BR>&nbsp;&nbsp;&nbsp;&nbsp;&nbsp;"To je nevolja", ponovi on. Priđe da ponovo pogleda, u stvari samo da bi joj se približio.
<BR>&nbsp;&nbsp;&nbsp;&nbsp;&nbsp;Tekst je bio čitljiv: SURULLINEN XPACT SCH&Ouml;N AG I ENCAJE.
<BR>&nbsp;&nbsp;&nbsp;&nbsp;&nbsp;Nije bilo potpisa.
<BR>&nbsp;&nbsp;&nbsp;&nbsp;&nbsp;"Kakva zavrzlama!" reče ona uzimajući olovku. "Nisam sigurna da ću moći sve da rastumačim, ali znam da ovo nešto znači. Kad bi samo Bred..."
<BR>&nbsp;&nbsp;&nbsp;&nbsp;&nbsp;Oborila je glavu, shvativši, i on vide kako joj se ramena tresu od jecaja. Ali je odmah zatim odlučno podigla lice i ponovo se usredsredila na poruku. Ajvo je stajao kraj nje, beskoristan, žudeći za pravom da je dodirne i uteši - i osećajući krivicu zbog te želje. Kakva devojka!
<BR>&nbsp;&nbsp;&nbsp;&nbsp;&nbsp;"Šen - to je na nemačkom, naravno. To..." Ponovo je zastala. "Šen! Bredov prijatelj sa projekta! Trebalo je da odneseš ovo Bredu na prevod."
<BR>&nbsp;&nbsp;&nbsp;&nbsp;&nbsp;"Može biti." Pitao se nije li trebalo da uništi poruku umesto što joj ju je dao. Nije se mogla meriti sa Bredom po inteligenciji, ali nije bila ni tupa.
<BR>&nbsp;&nbsp;&nbsp;&nbsp;&nbsp;"Šen - on je taj koji bi - od svih ljudi..."
<BR>&nbsp;&nbsp;&nbsp;&nbsp;&nbsp;Ajvo potajno načini grimasu, shvativši da se ona hvata za slamku, i da će uskoro i sama postati svesna toga. Čak je i Šen teško mogao da regeneriše oštećene moždane ćelija svoga prijatelja. To bi moralo da bude obavljeno interno, a takvo lečenje je bilo nemoguće kod viših životinja.
<BR>&nbsp;&nbsp;&nbsp;&nbsp;&nbsp;"Moram da saznam šta piše. Tada ćemo moći da odgovorimo..."
<BR>&nbsp;&nbsp;&nbsp;&nbsp;&nbsp;Posvetila se zadatku s obnovljenim poletom. Marama joj je poskakivala dok je klimala glavom. "Ova poslednja reč - ENCAJE - je na španskom, i znači 'svila'. A pretposlednja - I - mogla bi da bude na engleskom. Ličilo bi na Breda da upotrebi 'običan' pojam, a Šen je, kako sam čula, još gori po tom pitanju."
<BR>&nbsp;&nbsp;&nbsp;&nbsp;&nbsp;Ispisala je engleske reči ispod odštampanih pojmova, dok je Ajvo posmatrao, zainteresovan i protiv svoje volje. Nikada nije zavideo genijima na njihovoj sposobnosti da nauče više jezika, ali je sudelujući u odgonetanju teksta kroz Afrinu sposobnost mogao da zamisli sebe u zanosu potrage. Zaključio je da bi potera za pravom reči mogla da bude podjednako uzbudljiva kao lov na čoveka, u odgovarajućim okolnostima.
<BR>&nbsp;&nbsp;&nbsp;&nbsp;&nbsp;Iako je već znao ishod.
<BR>&nbsp;&nbsp;&nbsp;&nbsp;&nbsp;"XPACT - ova reč ne pripada romanskim jezicima, niti germanskim", mrmljala je. "Ili finsko-ugarskim... naravno! Pripada slovenskoj grupi. Ruski... ne - dobro, ima neke veze. Da vidimo." Prepisala je reč neobičnim pismom.
<BR>&nbsp;&nbsp;&nbsp;&nbsp;&nbsp;Podigla je pogled, plave oči su joj imale iznenađujuću snagu. Ajvo se pitao kako to da nikada ranije nije zapazio blistavost te boje, ne pre nego što je upoznao nju. "Hrast", rekla bih. "Ima li to nekakvog smisla?"
<BR>&nbsp;&nbsp;&nbsp;&nbsp;&nbsp;Ajvo slegnu ramenima.
<BR>&nbsp;&nbsp;&nbsp;&nbsp;&nbsp;"A SURULLINEN - to je finska reč za 'tužan'. Ostala je još jedna... mislim da je na turskom... 'čipka', možda." Sela je i pročitala sve zajedno. "Tužni hrastovi, divotnu čipku ispredam."
<BR>&nbsp;&nbsp;&nbsp;&nbsp;&nbsp;Ajvo se nasmeja, a ona se samo ovlaš nasmeši. "Ali ovo 'ispredam' je imenica", reče, "tako da još nismo gotovi. Tu nema glagola - znači da to ne može biti rečenica - ne na kakvu smo navikli. I ovo 'I', ne uklapa se - aha! Moglo bi da bude na poljskom, 'i'. 'Divotna čipka i svila', u kontrastu sa tužnim hrastovima." Bavila se time još neko vreme, izbacujući i uvlačeći jezik između pravilnih belih zuba.
<BR>&nbsp;&nbsp;&nbsp;&nbsp;&nbsp;Šta će biti ako pronađe rešenje? pitao se. Da li da joj sada prizna istinu, da pokuša da joj objasni? Nije mu se učinilo mudro.
<BR>&nbsp;&nbsp;&nbsp;&nbsp;&nbsp;Primetio je njeno interesovanje za problem i odlučio da je ne dira još neko vreme.
<BR>&nbsp;&nbsp;&nbsp;&nbsp;&nbsp;"Turobni hrast, divotna čipka i svila", reče ona konačno. "Nešto u tom stilu. Ne umem dalje, i ne znam odakle da počnem s tumačenjem. Bože, kako sam umorna! Zašto se mučio da ti sastavi ovakvu poruku?"
<BR>&nbsp;&nbsp;&nbsp;&nbsp;&nbsp;"Tmina zimzelenih hrastova, divotno spletenih i svitih", reče Ajvo.
<BR>&nbsp;&nbsp;&nbsp;&nbsp;&nbsp;Ona se smesta zainteresova. "Ovo ti ipak nešto znači. Neki stih?"
<BR>&nbsp;&nbsp;&nbsp;&nbsp;&nbsp;"Da." Bila je preoštra; rekao je suviše.
<BR>&nbsp;&nbsp;&nbsp;&nbsp;&nbsp;"Delo koje obojica znate? Neki tekst koji dobro poznaješ? Nešto što ukazuje na smer delovanja?"
<BR>&nbsp;&nbsp;&nbsp;&nbsp;&nbsp;"Da." Znao je da se sprema da ga pita o kojem je pesniku reč i o kojem delu, a on nije bio spreman da joj kaže. Ionako će sama da otkrije, ili... ili će pribeći ubeđivanju, ali kakvom?
<BR>&nbsp;&nbsp;&nbsp;&nbsp;&nbsp;"Sada mogu da se odmorim", reče ona. Odvukla se do ležaja i stropoštala se, na bok, podigavši kolena, puštajući da joj papuče skliznu na pod.
<BR>&nbsp;&nbsp;&nbsp;&nbsp;&nbsp;Zaboravila je gde se nalazi - ili je nije bilo briga. Možda je, pomislio je s bezrazložnom ljubomorom, navikla da spava ovde. U Bredovoj sobi.
<BR>&nbsp;&nbsp;&nbsp;&nbsp;&nbsp;Osmotrio je njenu meku kosu, ispalu iz pomerene marame, skladnu ruku koja je visila sa ležaja i njihala se sa njim, privlačne obline njenog sklupčanog tela, otkrivena glatka bela kolena, čvrste članke i mala stopala. Stideo se svoje žudnje.
<BR>&nbsp;&nbsp;&nbsp;&nbsp;&nbsp;Afra je bila oličenje ženske privlačnosti, po Ajvovoj najnovijoj definiciji. Nije bilo važno što je definicija pratila činjenice, umesto obratno. Naučio je da ne mrzi one s prodornijom inteligencijom, ali i da je ne očekuje od devojke kojom bi mogao da se oženi. Ne tražiti uzvišenu lepotu, ne praviti problem od manjih slabosti naravi... hiljadu sitnih predostrožnosti zarad praktičnosti i ostvarivosti. On sam nije bio ni po čemu izuzetan, osim po onoj usamljenoj osobini koja je negirala svaku svrhu koju je mogao naći u životu, i zbog koje nije mogao da se nada da će osvojiti izuzetnu ženu. U stvari, bilo kakvu ženu.
<BR>&nbsp;&nbsp;&nbsp;&nbsp;&nbsp;Sada je znao da je teško potcenio svoju osetljivost na puku fizičku lepotu. Zaljubio se u Afru onog trenutka kada ju je ugledao, pre nego što je saznao ijednu suštinsku stvar o njoj. Pobeđen, mogao je samo da se nada milosti.
<BR>&nbsp;&nbsp;&nbsp;&nbsp;&nbsp;"Mislila sam da više ništa ne može da me povredi", mrmljala je pospano u mali ugrađeni jastuk, "kada sam ostala bez oca. Ali sad ovo s Bredom - skoro na isti način, u stvari."
<BR>&nbsp;&nbsp;&nbsp;&nbsp;&nbsp;Ajvo je ćutao, znao je da ne očekuje odgovor od njega. Bila je nesvesna njegovog prisustva, um joj je bio zarobljen unutar izolovanog događaja koji je jad izbacio na površinu. Ipak, bio je iznenađen onim što je čuo; dosad nije bilo ni nagoveštaja o nekakvoj tragediji u njenoj prošlosti. Otac mora da joj je umro, ili izgubio razum, tako da ga je pominjala samo u krajnjoj rastrojenosti. A sada se dogodilo i ovo s Bredom. Načinio je mentalni podsetnik da ne pominje roditelje pred njom.
<BR>&nbsp;&nbsp;&nbsp;&nbsp;&nbsp;"Rekao mi je kako da - ne sećam se - nešto u vezi sa Šenom..."
<BR>&nbsp;&nbsp;&nbsp;&nbsp;&nbsp;Ovo je iznenada počelo da ga se tiče. To "on" mora da se odnosilo na Breda. Šta joj je Bred rekao o Šenu? Napeto je osluškivao, ali je ona utonula u muk. Oči su joj bile sklopljene, suze na trepavicama.
<BR>&nbsp;&nbsp;&nbsp;&nbsp;&nbsp;Bredova devojka...
<BR>&nbsp;&nbsp;&nbsp;&nbsp;&nbsp;Ajvo izađe iz sobe, zato što je bilo bolno posmatrati je. Žalio je i za Bredom, ali to nije bilo isto.
<BR>&nbsp;&nbsp;&nbsp;&nbsp;&nbsp;Uputio se prema ambulanti.
<BR>&nbsp;&nbsp;&nbsp;&nbsp;&nbsp;Šest osoba je mirno sedelo u svojim stolicama. Činilo se da se nikada nisu micali odatle, jer je na stanici sada bila noć.
<BR>&nbsp;&nbsp;&nbsp;&nbsp;&nbsp;"Zdravo, dr Džonson", promrmljao je u prolazu. Patrijarh je zurio kroz njega. "Zdravo, dr Smit. Dr Sung. G. Holt. Dr Karpenter."
<BR>&nbsp;&nbsp;&nbsp;&nbsp;&nbsp;Pojavi se bolničar, zevajući. "Šta želite?"
<BR>&nbsp;&nbsp;&nbsp;&nbsp;&nbsp;Ajvo je posmatrao Bredlija Karpentera, blaženo usnulog. Blaženo za posmatrača, jer njegov prijatelj više nije posedovao um da bi ga bilo briga šta se dešava s njim.
<BR>&nbsp;&nbsp;&nbsp;&nbsp;&nbsp;Zašto je Bred učinio ono, svestan cene koju će platiti? Bio je to samoubilački čin; mogao je da odbije senatorov zahtev, da je hteo. Nalog bi izazvao znatan publicitet, ali bi svejedno bio manje zlo. Ova smrt bila je utoliko strašnija jer je bila nepotpuna. Um je nestao, ostalo je samo mlitavo telo, doživotni teret za zajednicu i muka za one koji su znali i voleli Breda kao celovitu ličnost.
<BR>&nbsp;&nbsp;&nbsp;&nbsp;&nbsp;"O - vi ste onaj njegov drugar sa Zemlje", reče bolničar, prepoznavši ga. "Žao mi je."
<BR>&nbsp;&nbsp;&nbsp;&nbsp;&nbsp;Bred se probudi. Opuštene crte zadrhtaše; oči se s mukom izoštriše. Usne mu se delimično sklopiše. Lice mu skoro dobi nagoveštaj izraza.
<BR>&nbsp;&nbsp;&nbsp;&nbsp;&nbsp;"Š-š-š...", reče Bred.
<BR>&nbsp;&nbsp;&nbsp;&nbsp;&nbsp;Bolničar mu položi ruku na rame da bi ga smirio. "Sve je u redu, dr Karpenter. U redu. Polako. Polako." Okrenu se Ajvu. "Ne valja ih naprezati. Možda će biti u stanju da delimično povrate ličnost, ako se stanje ne pogorša. Još ne možemo ništa pouzdano da kažemo, i ne smemo da rizikujemo. Vi to razumete. Zato je bolje da sad pođete."
<BR>&nbsp;&nbsp;&nbsp;&nbsp;&nbsp;Bredove oči se s mukom zadržaše na Ajvu. "Š-š-"
<BR>&nbsp;&nbsp;&nbsp;&nbsp;&nbsp;"Šen", reče Ajvo.
<BR>&nbsp;&nbsp;&nbsp;&nbsp;&nbsp;Napregnuto telo se opusti.
<BR>&nbsp;&nbsp;&nbsp;&nbsp;&nbsp;Bolničar se namršti. "Šta ste rekli?"
<BR>&nbsp;&nbsp;&nbsp;&nbsp;&nbsp;"To je na nemačkom", objasni Ajvo škrto.
<BR>&nbsp;&nbsp;&nbsp;&nbsp;&nbsp;"Pokušavao je - to je zapanjujuće! Prošlo je tek nekoliko sati od..."
<BR>&nbsp;&nbsp;&nbsp;&nbsp;&nbsp;"To mu je puno značilo."
<BR>&nbsp;&nbsp;&nbsp;&nbsp;&nbsp;Bred je ponovo zaspao, dovršivši svoj poslednji čin. "Ovi drugi nekoliko dana nisu mogli ni da pokušaju", reče bolničar. "Mora da je bio teško pogođen. Možda će se oporaviti!"
<BR>&nbsp;&nbsp;&nbsp;&nbsp;&nbsp;"Možda." Ajvo pođe dalje, siguran da je beskorisno nadati se. Samo je nadljudski napor, možda jedini za koji će uopšte biti sposoban, izrodio tu reč, ili taj pokušaj da se izgovori reč. Sada je sve bilo jasno, u jezivom podsećanju: Bred se žrtvovao pokušavši da tako da iznudi dolazak Šena. Bio je siguran da je samo Šen u stanju da neutrališe razarač i reši problem makroskopa.
<BR>&nbsp;&nbsp;&nbsp;&nbsp;&nbsp;I sve beše uzalud. Kako da omogući Šenu da upozna ovaj zastrašujući izvor znanja i moći - svestan koliko bi svet postao nesrećniji kada bi Šenova svemoć lišena morala zamenila senatorovu ambiciju? Nije mogao to da učini.
<BR>&nbsp;&nbsp;&nbsp;&nbsp;&nbsp;U hodniku blizu zajedničke sobe susreo se sa Grotonom. "Ajvo", reče ovaj. "Znam da ovo nije zgodan trenutak, ali trebaju mi neki podaci."
<BR>&nbsp;&nbsp;&nbsp;&nbsp;&nbsp;"Sada ili posle, isto je." Uistinu je osetio olakšanje što se našao izgovor da skrene misli sa sadašnje nesreće. Sada je znao da Groton nije samo tvrdoglavi inženjer; čovek je imao stavove o bitnim stvarima, kako je pokazala priča o njegovom učiteljevanju. Uvek je opasno povoditi se za predrasudama, kao što mu se dogodilo pri prvom susretu sa Grotonom. "Kakvi podaci? Nisam baš neki izvor znanja."
<BR>&nbsp;&nbsp;&nbsp;&nbsp;&nbsp;"Radio sam na tvom horoskopu - nisam mogao da spavam - i, ovaj, pomoglo bi kada bi mi opisao izvesne krize koje si imao u životu."
<BR>&nbsp;&nbsp;&nbsp;&nbsp;&nbsp;Znači da je i Groton osetio isto. Svaka osoba reaguje na svoj način na potrese. Astrologija je bez sumnje bila podjednako zgodan izgovor.
<BR>&nbsp;&nbsp;&nbsp;&nbsp;&nbsp;"Misliš, kao što je ova? Ne znam, još ne mogu da budem objektivan." Da li mu je zaista bilo stalo da pruži veći doprinos ovoj vežbi? A opet, ono na šta se upravo podsetio, o predrasudi, moglo je da važi i za ovo. Činjenica da je Ajvo Arčer smatrao astrologiju nedostojnom ozbiljne pažnje, nije opravdavala neljubaznost: Harold Groton je očigledno bio iskren. Postojala su i neobičnija zanimanja.
<BR>&nbsp;&nbsp;&nbsp;&nbsp;&nbsp;"Mislio sam na tvoje pređašnje iskustvo. Možda ti se u detinjstvu dogodilo nešto što ti je izmenilo život..."
<BR>&nbsp;&nbsp;&nbsp;&nbsp;&nbsp;"Mislio sam da tvoji grafikoni mogu sve to da ti kažu, i to od rođenja." Je li i ovo bila neljubazna primedba?
<BR>&nbsp;&nbsp;&nbsp;&nbsp;&nbsp;"Nije baš tako. Bolje je kada se potvrde saznanja. Tada smo u stanju da bolje shvatimo znake. Astrologija je veoma utemeljena nauka. Primenjujemo istinske naučne metode."
<BR>&nbsp;&nbsp;&nbsp;&nbsp;&nbsp;"I ponešto filozofije?" upita Ajvo, misleći na senatorova zapažanja o tom pitanju.
<BR>&nbsp;&nbsp;&nbsp;&nbsp;&nbsp;"Nego šta. Zato, ako bi ti..."
<BR>&nbsp;&nbsp;&nbsp;&nbsp;&nbsp;Ušli su u Grotonov stan. Ajvo je osećao miris doručka koji se spremao, i znao je da je Beatriks već u poslu. Osećao je nejasnu nostalgiju zbog toga; niko nije uzimao hranu iz zajedničke kuhinje ako nije morao, iako je ova na stanici bila izuzetno dobra.
<BR>&nbsp;&nbsp;&nbsp;&nbsp;&nbsp;"Nisam imao detinjstvo", reče.
<BR>&nbsp;&nbsp;&nbsp;&nbsp;&nbsp;"Misliš na projekt. Kontrolisana situacija, sigurno, možda jednaka za sve. Ali kada si otišao..."
<BR>&nbsp;&nbsp;&nbsp;&nbsp;&nbsp;Ajvo se priseti prekretnice. Možda je sve počelo, ukoliko se moglo reći da je postojao početak, onog dana kada je napunio dvadeset tri godine. Treći februar 1865. godine. Dan kad je priznao sebi da mu je svega dosta.
<BR>&nbsp;&nbsp;&nbsp;&nbsp;&nbsp;Point Lukaut, Merilend - najstrašnije mesto koje se moglo zamisliti. To je bez sumnje bio Pakao, a major Bredli đavo. Dvadeset jutara gole zemlje okružene palisadama. Zatvorenici su bili belci s Juga; mnogi među stražarima bili su crnci. Crnje su uživale da ponižavaju i muče koga im volja, ali je još gora bila velika hladnoća. Nije bilo dovoljno hrane, odeće i lekova, i nije postojala bolnica za zatvorenike. Voda je bila zatrovana. Jedini zaklon bila je grupa A-šatora i zvonastih šatora. Spavali su na goloj i vlažnoj zemlji, nisu im dali ni daske ni slamu da podmetnu poda se, a u logoru je bila zabranjena upotreba ogrevnog drveta. Najmanja pritužba na ovakve uslove imala je za posledicu zverske kaznene mere, i dalje smanjivanje mršavih sledovanja.
<BR>&nbsp;&nbsp;&nbsp;&nbsp;&nbsp;Delio je šator sa desetak ljudi. Iako je skučenost pružala bar nešto spasonosne telesne toplote, munjevito je širila svaku zarazu. Dijareja, dizenterija, tifusna gorznica, skorbut i šuga... svakog dana je umiralo petnaest do dvadeset ljudi. Više nije mogao da zanemaruje tuberkulozni kašalj i propadanje sopstvenog tela. Shvatio je da umire.
<BR>&nbsp;&nbsp;&nbsp;&nbsp;&nbsp;Beše li to pre četiri godine, kada je velika država Džordžija glasala za secesiju od Unije? On u početku nije bio za secesiju, ali je glasanje obavljeno u Milidžvilu, samo dve milje udaljenom od mesta gde je zarađivao za život podučavajući. Raspoloženje je bilo zarazno poput bolesti; čak je i sveštenstvo zahvatio militantni patriotizam. Dah rata zapahnuo je sve. Odnekud je bio dobio pouzdanje da može sam da smakne bar pet Jenkija; u stvari, to je mogao svaki srčani Džordžijac!
<BR>&nbsp;&nbsp;&nbsp;&nbsp;&nbsp;Sada je posmatrao oko sebe ljudsku bedu Point Lukauta. "Kakve smo budale bili!" prošapta. Taština pojedinca bila je smešna jer je bila nemoćna, ali je taština celog jednog naroda bila užasna stvar.
<BR>&nbsp;&nbsp;&nbsp;&nbsp;&nbsp;Zadojen patriotskim iluzijama, postao je dobrovoljac u ratu. On koji se razumeo samo u muziku!
<BR>&nbsp;&nbsp;&nbsp;&nbsp;&nbsp;Nije sve bilo tako strašno. Sećao se s toplinom kako je kao prašnjavi soldat prošao ispod prozora gde je vežbalo lokalno filharmonijsko društvo. Izvadio je flautu i zasvirao tamo na ulici, a orkestar je prekinuo probu, slušao i onda mu se pridružio, u znak zahvalnosti zbog oslobođenja grada!
<BR>&nbsp;&nbsp;&nbsp;&nbsp;&nbsp;Na odsustvu je bilo koncerata s prijateljima, i, naravno, dama! Uvek je bio omiljen, i nikada se nije ustručavao da osvoji nežna srca muzikom svoje flaute.
<BR>&nbsp;&nbsp;&nbsp;&nbsp;&nbsp;Uspeo je da unese tu flautu sa sobom u logor, i njena muzika bila je deo onih mršavih uteha koje je još imao. Bila je to jedina stvar od koje nije hteo da se rastane kada je Lusi bila zarobljena u Golfskoj struji, probijajući blokadu Jenkija. Kao oficir za signalizaciju, odbio je da se izjasni kao Englez, pretpostavljajući zarobljeništvo nečasnom izbavljenju.
<BR>&nbsp;&nbsp;&nbsp;&nbsp;&nbsp;Danas je umirao zbog te odluke, kao što je njegov narod umirao pod vojskom Unije. Ipak je, zbog nečega, sve do ovog dana zadržao nadu. Zar nije Bog pravedan?
<BR>&nbsp;&nbsp;&nbsp;&nbsp;&nbsp;Harold Groton je čekao odgovor. Šta da mu kaže?
<BR>&nbsp;&nbsp;&nbsp;&nbsp;&nbsp;"Teško je to objasniti. Zamalo da umrem kada su mi bile dvadeset tri godine. Jesi li to tražio?"
<BR>&nbsp;&nbsp;&nbsp;&nbsp;&nbsp;"Da, to je to što te je duboko pogodilo. Neki ljudi se nađu na rubu smrti i jedva da ih je briga, dok druge ume da povredi i najbezazlenija primedba. Tu nije toliko važan sam događaj koliko njegov značaj za tebe."
<BR>&nbsp;&nbsp;&nbsp;&nbsp;&nbsp;"Meni je bio važan. Bio sam bolestan i u - zatvoru. Neki prijatelji su - platili kauciju. Na putu kući, brod..."
<BR>&nbsp;&nbsp;&nbsp;&nbsp;&nbsp;"Nisi bio u Americi?"
<BR>&nbsp;&nbsp;&nbsp;&nbsp;&nbsp;"Ne baš. Brod na kome sam se nalazio bio je tri dana okovan ledom na putu za Siti Port, u Virdžiniji."
<BR>&nbsp;&nbsp;&nbsp;&nbsp;&nbsp;Groton se uzdržao od komentara.
<BR>&nbsp;&nbsp;&nbsp;&nbsp;&nbsp;Da li bi vredelo da mu objasni? I to samo zbog tačnih podataka za potrebe nazovi-nauke, astrologije? Ajva preli nekakva tuga, i nije imao volje da u ovome više učestvuje.
<BR>&nbsp;&nbsp;&nbsp;&nbsp;&nbsp;Tri dana okovani u ledu, početkom marta 1865. Stiskao se uz druge vojnike na povratku kući, u potpalublju, drhteći od zime. Približavao mu se kraj.
<BR>&nbsp;&nbsp;&nbsp;&nbsp;&nbsp;Neki drugi zarobljenik svirao je flautu. Čula ga je devojčica, kćer putnika sa palube, i dopala joj se melodija. "Ako misliš da sam ja dobar, treba da čuješ kako svira onaj druškan tamo!" rekao joj je taj čovek. "Ali neće dugo izdržati po ovoj ciči."
<BR>&nbsp;&nbsp;&nbsp;&nbsp;&nbsp;Ona je ovo ispričala majci. "Poznajem samo jednu osobu koja tako dobro svira flautu", rekla je žena. "Jedan moj stari poznanik. Nije moguće da je on ovde!"
<BR>&nbsp;&nbsp;&nbsp;&nbsp;&nbsp;Ali se ipak raspitala, jer ju je kopkala mogućnost - i našla ga je, u zabranu, umotanog u stari namočeni kilt, izgubljenog pogleda, istrošenog tela, potresanog grčevima bola. Prepoznala je prijatelja.
<BR>&nbsp;&nbsp;&nbsp;&nbsp;&nbsp;Dole je bila takva gužva da su morali da ga nose preko glava drugih zatvorenika da bi ga izvukli. Pokušala je da ga napoji rakijom, ali je on bio suviše slab da je proguta.
<BR>&nbsp;&nbsp;&nbsp;&nbsp;&nbsp;Utoplila ga je i negovala, sa svojom devojčicom. Do ponoći je malo živnuo. Dala mu je njegovu flautu - ponajbolji lek! - i on je onako slabašan počeo da svira.
<BR>&nbsp;&nbsp;&nbsp;&nbsp;&nbsp;Zatvorenici u potpalublju radosno su zagalamili kada su čuli zvuke flaute. Znali su da će se oporaviti!
<BR>&nbsp;&nbsp;&nbsp;&nbsp;&nbsp;"Taj čin prijateljstva - mislim da je to bila prelomna tačka", reče Ajvo. "Da ne beše toga, sigurno bih umro."
<BR>&nbsp;&nbsp;&nbsp;&nbsp;&nbsp;Groton zatrese glavom. "Čudna je ta tvoja priča, Ajvo. Ali kao što si rekao, vrednost joj leži uglavnom u važnosti koju je imala za tebe, a ne u detaljima. Pridodaću je svome istraživanju."
<BR>&nbsp;&nbsp;&nbsp;&nbsp;&nbsp;Ajvo, ponovo nervozan, odbi da doručkuje sa Grotonovima i potraži trpezariju. Nije baš ni bio bogzna kako gladan.
<BR>&nbsp;&nbsp;&nbsp;&nbsp;&nbsp;Još je bilo rano, bar za dan na stanici, kada je završio, ali nije uspeo da se oslobodi nemira. Da li Afra još spava u njegovoj - Bredovoj - sobi? Da li da sad pođe tamo?
<BR>&nbsp;&nbsp;&nbsp;&nbsp;&nbsp;Zaustavio se da svrati u latrinu - i odjednom shvatio da su sve kabine okrenute u istom pravcu. Položaj je bio takav da je osoba, kada bi sela, bila okrenuta "napred", u smeru kretanja torusa.
<BR>&nbsp;&nbsp;&nbsp;&nbsp;&nbsp;"Kada načiniš neizbežan čučanj, krma ti je u pravcu krme", izusti glasno, konačno shvativši Bredovu šalu - šalu primenjivu za svaku stvar na stanici.
<BR>&nbsp;&nbsp;&nbsp;&nbsp;&nbsp;Žmirnuo je, osetivši kako mu se oči pune suzama. Bredli Karpenter, profesor doktor na polju raznorodnih svemirskih tehnologija sa samo dvadeset dve godine - u dvadeset petoj je naprezao ostatak uma da izgovori jednu nemačku reč...
<BR>&nbsp;&nbsp;&nbsp;&nbsp;&nbsp;Bred - ponos bezimenog projekta koji su učesnici zlobno krstili "Pišin eksperiment". Naziv je poticao, ili bar bio u duhu mnogo poznatijeg poduhvata starijeg dvadeset godina: Pekamskog eksperimenta. Ali da su dobri doktori iz Pekama imali pojma kakve će mračne plodove dati njihovo dobronamerno istraživanje, osetili bi duboko nespokojstvo.
<BR>&nbsp;&nbsp;&nbsp;&nbsp;&nbsp;Izvesna grupa britanskih lekara, koliko je Ajvo mogao da razume, posvetila se tridesetih godina dvadesetog veka zadatku da utvrdi prirodu zdravlja. Činilo im se da je odnos medicine prema bolesti bio pogrešan: koliko bi samo bilo bolje očuvati zdravlje, tako da bi zamorna i samo delimično uspešna lečenja postala nepotrebna. Redovni, potpuni zdravstveni pregledi svake osobe, ali da osnovna jedinica kontrole bude porodica, a ne pojedinac. No, da li bi prosečna porodica prihvatila takve usluge?
<BR>&nbsp;&nbsp;&nbsp;&nbsp;&nbsp;Centar, osnovan u Pekamu 1935. godine, pokazao je da bi. Nekoliko godina su brojne porodice u krugu od jedne milje sarađivale, uživajući i osećaju zdravlja kakav nikada nisu poznavale. Za divno čudo, podaci su pokazali da devedeset odsto učesnika - pretpostavljeni reprezentativni presek čitavog naroda - nije bilo dobrog zdravlja u trenutku prijavljivanja. "Normalna" osoba bila je bolesna osoba.
<BR>&nbsp;&nbsp;&nbsp;&nbsp;&nbsp;Kakav bi bio život grupe kada bi devedeset odsto pripadnika bilo zdravo? Pekamski eksperiment nudio je samo privlačne nagoveštaje. Drugi svetski rat, ta kriza obolelog društva, značio je kraj projekta. Posleratna reorganizacija nije uspela zbog nedostatka sredstava, i sudbina naprednog poduhvata bila je zapečaćena.
<BR>&nbsp;&nbsp;&nbsp;&nbsp;&nbsp;Ali poduhvat nije bio i zaboravljen. Ostao je glavna tema upućenih krugova mnogo narednih godina. Neki ljudi su počeli da izučavaju zaključke eksperimenta i došli do zanimljivih pretpostavki. Ako je prosečna osoba bila bolesna, a "normalna" osoba u stvari nenormalna, tako da nikada nije bila u prilici da sagleda svoje istinske telesne mogućnosti - šta je bilo s njenim umnim mogućnostima? Da li bilo moguće da zdravlje i pravilan razvoj pretvore prosečnost u natprosečnost, a natprosečnost u genijalnost?
<BR>&nbsp;&nbsp;&nbsp;&nbsp;&nbsp;Kakve bi se prednosti dobile veštačkim odgojem genija? Koliko bi industrija bila spremna da plati za radnike sa garantovanim IQ? Šta bi time dobila nacija? Gde su bile granice mogućnosti?
<BR>&nbsp;&nbsp;&nbsp;&nbsp;&nbsp;Određeni privatni interesi uticali su da se pozabave time. Pojavio se novac, i počela su uvodna istraživanja. Koji bi bili elementi za pravilno podizanje genija po narudžbini? Koji materijal je bio najbolji za proizvodnju? Kao što je govedina, a ne krava, bio glavni cilj stočarstva, tako je IQ, a ne prosečnost, bio cilj ovog proizvoda.
<BR>&nbsp;&nbsp;&nbsp;&nbsp;&nbsp;Studije, rađene posle Pekama, nagoveštavale su zapanjujuće činjenice. Naslednost je bila važna - ali i sredina, umnogome osetljivija i privlačnija nego što se verovalo u prošlosti. Zdravlje je bilo ključno - ali je bilo važno i obrazovanje. Osnovna teorija i praksa tradicionalnog školstva odavno je vapila za revolucijom.
<BR>&nbsp;&nbsp;&nbsp;&nbsp;&nbsp;Postavka: očekivanja vaspitača utiču na rezltate učenika. Zbog toga su američka "samodovoljna verovanja" imala za posledicu niže ocene kod crnačkih i indijanskih učenika, a više ocene za belce iz uglednih porodica - bez obzira na zasluge po objektivnim merilima.
<BR>&nbsp;&nbsp;&nbsp;&nbsp;&nbsp;Postavka: nema povezanosti između uspeha u školi i životnih dostignuća. Nije bilo nikakve praktične koristi od dodatnih godina školovanja ili od stečenih diploma, osim u samodovoljnim verovanjima društva.
<BR>&nbsp;&nbsp;&nbsp;&nbsp;&nbsp;Postavka: sve što je relevantno u postojećem osmogodišnjem ciklusu osnovnog obrazovanja, normalan dvanaestogodišnjak može da savlada za četiri meseca - i najveći deo toga je u stanju da primi bez formalne pomoći.
<BR>&nbsp;&nbsp;&nbsp;&nbsp;&nbsp;Postavka: istinski "kreativno" dete teži da bude skeptično, nezavisno, samouvereno, i ima široka interesovanja: u prirodi mu je da "talasa". Ono je, po ustaljenoj definiciji, "loš učenik".
<BR>&nbsp;&nbsp;&nbsp;&nbsp;&nbsp;Postavka: kod čovekovog mladunčeta mozak dostiže osamdeset odsto pune težine do treće godine, u poređenju s telesnom težinom od dvadeset odsto. Svaki zastoj u tom periodu postaje trajan.
<BR>&nbsp;&nbsp;&nbsp;&nbsp;&nbsp;Postavka: kod stvorenja - bilo koje vrste - odraslih u mraku, ne razvijaju se štapićasta i kupasta tela u očima, i doživotno su slepa. Stvorenja - bilo koje vrste - odgajena u ograničavajućoj, besperspektivnoj sredini, nikada ne razvijaju pune "normalne" umne ili emotivne sposobnosti, i doživotno ostaju otupela. Telesna oboljenja, neuhranjenost, čulna i kulturna osujećenost zaista stvaraju manje sposobne jedinke.
<BR>&nbsp;&nbsp;&nbsp;&nbsp;&nbsp;Postavka: teorijski je moguće povećati IQ prosečnog deteta za trideset poena, ili više - samom dostupnošću odgovarajuće opreme i informacija i davanjem pune slobode normalne inicijative. Ovako podstaknuto, dete će moći da ostvari svoje prirodne mogućnosti u većoj meri - što je inače uskraćeno njegovim vršnjacima.
<BR>&nbsp;&nbsp;&nbsp;&nbsp;&nbsp;I nastade projekt. Širom sveta obilno je trošen novac da se pronađe obećavajući materijal za proizvodnju genija i njihovo uzgajanje u punom zdravlju i veselju, da bi ovi mogli da proizvedu izuzetno potomstvo. Onaj nepristojan nadimak poticao je od pretpostavke na koji se način postizalo ovo poslednje. Muževni, inteligentni pripadnici svih rasa sparivali su se sa ženama sa kojima nisu bili u braku, ženama u cvetu zdravlja, obe strane izdašno su plaćane za usluge. Rok službe oko dve godine; bolest, neuhranjenost ili reproduktivna nesposobnost bile su nepoželjne pojave.
<BR>&nbsp;&nbsp;&nbsp;&nbsp;&nbsp;Bebe nikad nisu upoznale svoje biološke roditelje. Bile su premeštene iz lokalnih uzgajališta u strogo čuvane objekte koji su pripadali projektu, da bi se našle u najzdravijoj i najplodnijoj sredini koju je čovek mogao da zamisli. Njihove zasebne porodice zamenjene su nečim boljim: grupnom porodicom. Odraslo osoblje, muško i žensko, bilo je obučeno da ništa ne uskrati nijednom detetu, osim slobode da napusti projekt, i da se nikada ne meša, bez potrebe, u dečja posla.
<BR>&nbsp;&nbsp;&nbsp;&nbsp;&nbsp;Rezultati su tokom godina uglavnom predstavljali razočaranje. Posle čudesnog razvoja u početku, prosečno dete u okviru projekta postajalo je i ostajalo bistrog ali ni po čemu izuzetnog uma, i bilo, u odnosu na očekivanja, skromno obdareno. Činilo se da je ovaj mamutski poduhvat uspeo samo da ubrza tempo razvoja, ali ne i da mu pomeri granice. Dečji rezultati su pokazivali uobičajen zvonasti grafikon, s najvišom vrednošću IQ sto dvadeset pet - rezultat koji je trebalo da omogući već samo nasleđe, bez doprinosa poboljšanih uslova života. Testovi su dali samo jednog istinskog genija, iako je bilo i veoma inteligentne dece - i isto toliko dece sa prosečnom (IQ 100) ili nešto nižom inteligencijom.
<BR>&nbsp;&nbsp;&nbsp;&nbsp;&nbsp;Projekt je, dakle, službeno bio promašaj. Negde je očito došlo do previda. Nisu dobijeni linijski proizvedeni geniji za tržište. Finansijska podrška je presušila. Posle petnaest godina, projekt je bio raspušten a vaspitanici pušteni na slobodu.
<BR>&nbsp;&nbsp;&nbsp;&nbsp;&nbsp;Administracija nikad nije saznala za Šena.
<BR>
<BR>&nbsp;&nbsp;&nbsp;&nbsp;&nbsp;U zajedničkoj prostoriji sedela je grupa muškaraca, tihih i ozbiljnih. Podigli su glave kada im je prišao, zatvorenih lica.
<BR>&nbsp;&nbsp;&nbsp;&nbsp;&nbsp;"Molim vas - ovo je privatni skup", reče jedan od njih.
<BR>&nbsp;&nbsp;&nbsp;&nbsp;&nbsp;"Oprostite." Ajvo žurno pođe ka suprotnim vratima, ne želeći da im smeta. "Noćna" smena samo što nije prošla; što li su se okupili u ovo doba, skoro zaverenički? Šta to rade, tako skriveno? Njihova stvar.
<BR>&nbsp;&nbsp;&nbsp;&nbsp;&nbsp;Niz hodnik mu je dolazio u susret Groton, iz drugog pravca, trom od tek dovršenog doručka. "Tamo je neki sastanak", obavesti ga Ajvo. "Zatvoren, upravo me izbaciše odande, iz zajedničke sobe."
<BR>&nbsp;&nbsp;&nbsp;&nbsp;&nbsp;"Znam. Tek što sam..." Groton zaćuta, stežući Ajva za mišicu. "Tako mi Boga! Sad sam tek shvatio - suočio si se s razaračem, i preživeo!"
<BR>&nbsp;&nbsp;&nbsp;&nbsp;&nbsp;"Izgleda da sam ispod njegove kritične tačke."
<BR>&nbsp;&nbsp;&nbsp;&nbsp;&nbsp;"Afra kaže da znaš nešto važno - nešto što bi moglo da razjasni ovu zbrku."
<BR>&nbsp;&nbsp;&nbsp;&nbsp;&nbsp;"Afra suviše priča", Ajvo otrže ruku, umoran od besmislica.
<BR>&nbsp;&nbsp;&nbsp;&nbsp;&nbsp;"Onaj trik s igrom - intuitivno proračunavanje. Je li Bred ozbiljno mislio? Zaista možeš svaki put da pobediš?"
<BR>&nbsp;&nbsp;&nbsp;&nbsp;&nbsp;"Da, ako je prava vrsta igre, i ako imam mogućnost da igram prvi." Na šta cilja?
<BR>&nbsp;&nbsp;&nbsp;&nbsp;&nbsp;Senator je bio mrtav, još šest umova razorio je tuđinski signal uništenja, i u organizaciji je vladao haos. A Groton, za koga mu se koliko juče činilo da poseduje dubinu osećanja, bio je uprkos svemu obuzet prevashodno astrologijom, i onom bezveznom igrom!
<BR>&nbsp;&nbsp;&nbsp;&nbsp;&nbsp;"Dođi - ustupiću ti svoje mesto."
<BR>&nbsp;&nbsp;&nbsp;&nbsp;&nbsp;"O čemu to govoriš?"
<BR>&nbsp;&nbsp;&nbsp;&nbsp;&nbsp;"Nemam vremena da ti objašnjavam. Već kasnimo." Groton ga povuče prema zajedničkoj prostoriji.
<BR>&nbsp;&nbsp;&nbsp;&nbsp;&nbsp;Ajvo slegnu ramenima i pođe za njim.
<BR>&nbsp;&nbsp;&nbsp;&nbsp;&nbsp;Nepomične figure podigoše glave kada su ušli. Među prisutnima je bilo i žena, primetio je sada; maločas nije pažljivo pogledao. "Ovo je Ajvo", reče Groton. "Bio je prijatelj dr Karpentera. Zbog toga ima prednost te mu prepuštam svoje mesto na turniru."
<BR>&nbsp;&nbsp;&nbsp;&nbsp;&nbsp;Turnir?
<BR>&nbsp;&nbsp;&nbsp;&nbsp;&nbsp;Ostali razmeniše poglede i sleganje ramenima. Kao da im nije baš bilo drago, ali Groton je očigledno imao pravo na to.
<BR>&nbsp;&nbsp;&nbsp;&nbsp;&nbsp;"Ne mogu da ostanem", reče mu Groton. "Kibicovanje nije dozvoljeno. Igraj ozbiljno. Srećno." I ode.
<BR>&nbsp;&nbsp;&nbsp;&nbsp;&nbsp;Ajvo se osvrnu oko sebe. Izbrojao je osam muškaraca i dve žene različitih nacionalnosti. Među njima je prepoznao krupnog Rusa koji se podrugljivo smejao senatoru, i Freda Blenka, višestruko talentovanog hauzmajstora. Ovo, dakle, nije bila diskusija o astronomiji, iako se činilo da je prisutna većina najuglednijih naučnika na stanici.
<BR>&nbsp;&nbsp;&nbsp;&nbsp;&nbsp;Tri stola su bila poređana jedan uz drugi, da bi se dobila duga i uska ploča. Na njima su ležali krejoni u više boja.
<BR>&nbsp;&nbsp;&nbsp;&nbsp;&nbsp;Prisutni su se bili rasporedili s obe strane ploče, po petoro sa svake strane, okrenuti jedni prema drugima u parovima. Nije bilo slobodne stolice za Ajva.
<BR>&nbsp;&nbsp;&nbsp;&nbsp;&nbsp;Ostao je da nelagodno stoji, dok jedan čovek nije ustao i odveo ga do odvojenog stola kraj zida. Videlo se da ga je onaj Rus takođe prepoznao. Čovek ga povede do stolice okrenute prema zidu.
<BR>&nbsp;&nbsp;&nbsp;&nbsp;&nbsp;Značenje dve odsečne naredbe na ruskom bilo je jasno. Ajvo sede bez reči. Rus klimnu glavom i vrati se za glavni sto.
<BR>&nbsp;&nbsp;&nbsp;&nbsp;&nbsp;Čuo se šum kretanja, a onda nastade tišina. Ajvo je zurio u zid - koji je, opazio je zapanjeno, bio prekriven grafitima na više jezika - i čekao.
<BR>&nbsp;&nbsp;&nbsp;&nbsp;&nbsp;Probudi mu se mašta.
<BR>&nbsp;&nbsp;&nbsp;&nbsp;&nbsp;Šta je ovo? Pošto nauka nije pomogla, čelnici ovog svemirskog projekta okrenuli su se magiji. Ovo je kabalistička seansa, crna misa, prizivanje... i do ovog trenutka im je nedostajalo samo žrtveno jagnje, za dar u krvi. Potrebno je umilostiviti nekog bezimenog boga. Prvo se izvodi tajni obred, vudu litanija, ritualno oštrenje noža...
<BR>&nbsp;&nbsp;&nbsp;&nbsp;&nbsp;Prođe nekoliko minuta. Nastade komešanje. Pomeranje stolica. Ajvo oseti jezu u leđima. Žrtvena oštrica...
<BR>&nbsp;&nbsp;&nbsp;&nbsp;&nbsp;Neko priđe stolu.
<BR>&nbsp;&nbsp;&nbsp;&nbsp;&nbsp;...visoko podignuta u ruci mišićavog sveštenika...
<BR>&nbsp;&nbsp;&nbsp;&nbsp;&nbsp;I dodirnu mu rame.
<BR>&nbsp;&nbsp;&nbsp;&nbsp;&nbsp;Ajvo ustade i čovek zauze njegovo mesto.
<BR>&nbsp;&nbsp;&nbsp;&nbsp;&nbsp;I ostali su izmenjali mesta. Jedna stolica je sad bila slobodna. Ajvo priđe i zauze je.
<BR>&nbsp;&nbsp;&nbsp;&nbsp;&nbsp;Preko puta njega nalazila se starija od dve žene, a između njih su ležali crveni i plavi krejon. I ništa više.
<BR>&nbsp;&nbsp;&nbsp;&nbsp;&nbsp;Duž stola su sedela još četiri para, svi sa sličnom opremom. U nezemaljskoj tišini, ruke su birale krejone, i pravile čudne crteže na sjajnoj površini stola.
<BR>&nbsp;&nbsp;&nbsp;&nbsp;&nbsp;Žena preko puta uze plavi krejon i pažljivo obeleži osam tačaka na ploči, grubo ocrtavajući oblik srca:
<BR>
<BR>&nbsp;&nbsp;&nbsp;&nbsp;&nbsp;Ajvo se zbunjeno zagleda u tu stvar, bez ideje šta se očekuje od njega. Pogleda u stranu, na papir susednog para - i sinu mu.
<BR>&nbsp;&nbsp;&nbsp;&nbsp;&nbsp;Pa ovi se igraju izdanaka!
<BR>&nbsp;&nbsp;&nbsp;&nbsp;&nbsp;U svoje uobičajenoj oštroumnosti prevideo je očigledno. Groton mu nije pomenuo igru kada ga je dovukao u zajedničku prostoriju.
<BR>&nbsp;&nbsp;&nbsp;&nbsp;&nbsp;Posegao je za drugim krejonom, ali žena položi ruku na njegovu, sprečavajući ga da ga podigne. Izgleda da je ona bila ta koja bira boju, i broj tačaka. On posluša i ona mu dade plavi krejon.
<BR>&nbsp;&nbsp;&nbsp;&nbsp;&nbsp;Znači da je njemu pripao početni potez. Trebalo je da odigra partiju izdanaka od osam tačaka protiv ove žene - Južnoamerikanke, izgleda? Znao bi čim bi progovorila - i pobedio bi je. Tako je rekao Groton.
<BR>&nbsp;&nbsp;&nbsp;&nbsp;&nbsp;Odlučio je da igra jednostavno dok ishod ne postane jasan. Postojala je verovatnoća da će otkriti pravu strategiju pre nje. Spojio je dve južne tačke, presecajući srce, i označio novu tačku u sredini.
<BR>&nbsp;&nbsp;&nbsp;&nbsp;&nbsp;Ona uze krejon i načini oblik leptira u luku iznad crteža, obuhvativši dve najviše tačke. Ucrtala je novu tačku u udubljenju linije.
<BR>&nbsp;&nbsp;&nbsp;&nbsp;&nbsp;Slučajan oblik, ili umetnost? Da li to ima neke veze? Ajvo zaključi da nema, i nastavi asimetričnom izbočinom.
<BR>&nbsp;&nbsp;&nbsp;&nbsp;&nbsp;Žena preuze bez primedbe, i on po tome zaključi da je sve u redu. U ovim partijama nije bila ocenjivana lepota. Uskoro mu pođe za rukom da odredi put do pobede, i dovrši igru bez teškoća.
<BR>&nbsp;&nbsp;&nbsp;&nbsp;&nbsp;Ostali su bili gotovi otprilike kad i on, i ponovo nastade pomeranje; svi ustadoše, obrisaše ploču, i zakoračiše u stranu oko stola. Pomak je bio u smeru kretanja kazaljke na satu; žena koju je porazio pređe do stolice s višim brojem i sede, dok je čovek bez protivnika zauzeo Ajvovo pređašnje mesto. Sada je i to bilo jasno: sa petoro naspram petoro i jednim viška, svaka izmena je predstavljala novu kombinaciju koja se neće ponoviti dok svako ne odigra protiv svakog.
<BR>&nbsp;&nbsp;&nbsp;&nbsp;&nbsp;Ovo je zaista bio turnir.
<BR>&nbsp;&nbsp;&nbsp;&nbsp;&nbsp;Njegov sledeći protivnik bio je dostojanstveni gospodin sa amblemom Novog Konga. Ajvo oceni da čovek pripada bantu rasi, sa jakom alpskom primesom; koža mu je bila neutralno smeđe boje, telo nabijeno ali bez belačke maljavosti. Burna istorija njegove zemlje ogledala se u njegovom genetskom nasleđu, i Ajvo oseti samilost. Ajvo je i sam bio kontrolisana mešavina mongolskog, negroidnog i kavkaskog tipa, poput svih ostalih vaspitanika projekta, i osećao je da svima čistokrvnima nešto nedostaje. Ali on je stekao svoje hromozome na bezbolan način, i živeo je zaštićen i mažen. Ovaj čovek mogao je biti začet samo u nedaćama, usred nasilničke odbojnosti prema mešanju rasa; možda je bio dete silovanja. Ali je uprkos tome uspeo da se probije u najviše krugove moderne tehnologije, i to je dovoljno govorilo o njemu.
<BR>&nbsp;&nbsp;&nbsp;&nbsp;&nbsp;Nokon uze plavi krejon i označi devet tačaka na tabli - i Ajvu se učini da predstavljaju grubu mapu njegove zemlje. Svesno, nesvesno, ili samo u oku posmatrača?
<BR>&nbsp;&nbsp;&nbsp;&nbsp;&nbsp;Nevažno. Ajvo je igrao, ovaj put primetivši da su igrači sa suprotne strane stola uvek birali boju i postavku tačaka. Oni sa njegove strane mogli su da igraju prvi - i ponekad se odricali te privilegije. Kao u fudbalu: jedna strana bira polje, druga polazi sa centra. Kad pređe na drugu stranu, moći će da postavlja igru.
<BR>&nbsp;&nbsp;&nbsp;&nbsp;&nbsp;Opazio je takođe da nijedna igra nije počela sa manje od šest tačaka; ovi ljudi su bili svesni prednosti onoga koji bira potez, u jednostavnijoj igri. Kod većeg broja tačaka, umeće je postajalo glavni činilac, jer niko nije mogao da predvidi ishod niti da dođe do nametnute pobede.
<BR>&nbsp;&nbsp;&nbsp;&nbsp;&nbsp;Ponovo je pobedio, bez nepotrebnih komplikacija. Ovi ljudi, ma koliko bili umešni u drugim poslovima, i ma koliko bili iskusni u igranju izdanaka, ipak nisu posedovali njegovu intuitivnu analitičku sposobnost. Verovatno je svako od njih mogao da ga nadmaši na bilo kom drugom polju - osim ovde. Turnir u bilijaru, ili stonom tenisu... ali ovde su slučajno bili u pitanju izdanci, igra polumatematičke analize. Bio je u stanju da vidi put do pobede nekoliko poteza pre njih, i da dobije partiju pre nego što bi oni postali svesni toga. Istinska proba njegovog umeća bila je u određivanju pobednika, a ne u samoj igri.
<BR>&nbsp;&nbsp;&nbsp;&nbsp;&nbsp;Groton je znao za ovu njegovu moć; da ima, zapravo, nepravednu nadmoć. Zašto je odabrao da ga uključi u ovo nadmetanje? Kakva je bila nagrada koju je trebalo osvojiti na ovaj način?
<BR>&nbsp;&nbsp;&nbsp;&nbsp;&nbsp;Da li da namerno izgubi?
<BR>&nbsp;&nbsp;&nbsp;&nbsp;&nbsp;Ne. Nije mu bilo u prirodi da odustane od nadmetanja, bilo kakvog nadmetanja, iz bilo kog razloga. Mogao je da odbije nagradu, ali je morao da da sve od sebe u takmičenju.
<BR>&nbsp;&nbsp;&nbsp;&nbsp;&nbsp;Treći susret bio je s Rusom. Ovaj uze crveni krejon i načini sedam tačaka.
<BR>&nbsp;&nbsp;&nbsp;&nbsp;&nbsp;Ajvo se napregnu, ali nije mogao tačno da odredi automatski dobitak. Sedmica je bila na samoj granici dometa njegove intuicije. Ipak, činilo mu se da bi početni potez bio pogrešan izbor, i on ga prepusti, otklanjajući ponuđeni krejon kao da odbija napojnicu.
<BR>&nbsp;&nbsp;&nbsp;&nbsp;&nbsp;Rus klimnu glavom i prihvati ponudu. Zaigraše, i Ajvo ubrzo dokuči redosled i uspostavi pobedničku igru.
<BR>&nbsp;&nbsp;&nbsp;&nbsp;&nbsp;Rus zastade umesto da odigra, posle ključnog poteza, namrštivši čupave obrve. "Mizere?" upita. Bila je to prva izgovorena reč otkako se počelo s igrom.
<BR>&nbsp;&nbsp;&nbsp;&nbsp;&nbsp;Ajvo slegnu ramenima pitajući se zašto njegov protivnik ne igra. Da li se već predao?
<BR>&nbsp;&nbsp;&nbsp;&nbsp;&nbsp;Rus dodirnu rame žene pokraj sebe. Ajvo primeti da je to mlađa osoba, ne starija od trideset pet, oko koje je još lebdeo ponos ženstvenosti. Bila je klasičan mongolski tip: mesnato pljosnato lice, kestenjaste oči, jaka ravna kosa i vrlo sitne šake. Verovatno je dolazila iz Rubne Kine, i bila na svoj način određen primerak, kao Afra na svoj. Bio je podjednako rodovski blizak s ovom ženom kao i s Afrom: imao je otprilike jednu trećinu njene rase.
<BR>&nbsp;&nbsp;&nbsp;&nbsp;&nbsp;Rus upita nešto Ajva, pošto je žena obratila pažnju. A onda ponovo: "Mizere?"
<BR>&nbsp;&nbsp;&nbsp;&nbsp;&nbsp;"Pita vas da li razumete da se igra mizere", reče ona blago Ajvu. "Crvena boja - izbeći poslednji potez."
<BR>&nbsp;&nbsp;&nbsp;&nbsp;&nbsp;Igrati na poraz! To je, znači, bila svrha boje. Crvena, naravno, za kontraigru. Propustio je - i opet! - očigledno, usredsredivši se na finese. A sada je već išao ka pobedi - za Rusa, ukoliko ovaj ne pogreši. Ovo se, s obzirom na pređašnji tok, činilo malo verovatno.
<BR>&nbsp;&nbsp;&nbsp;&nbsp;&nbsp;Napravio je grešku - nije se upoznao s pravilima igre. Trebalo je da se raspita o značenju crvene boje. Bila je to greška ravna pogrešnom potezu na tabli.
<BR>&nbsp;&nbsp;&nbsp;&nbsp;&nbsp;"Shvatio sam", reče.
<BR>&nbsp;&nbsp;&nbsp;&nbsp;&nbsp;I to je bilo sve. Završili su igru, i on je izgubio.
<BR>&nbsp;&nbsp;&nbsp;&nbsp;&nbsp;Sledeći je bio Fred Blenk, koji je takođe izabrao crveni krejon. Ajvo ga je pobedio.
<BR>&nbsp;&nbsp;&nbsp;&nbsp;&nbsp;Niko nije beležio rezultate. Izgleda da je to bila stvar pojedinca. U trenutku kad je Ajvo dovršio krug, imao je devet pobeda i jedan poraz.
<BR>&nbsp;&nbsp;&nbsp;&nbsp;&nbsp;Grupa se raziđe, zabava je bila gotova. Nije bilo nikakve svečanosti, niti dodele nagrada. Nije mogao da veruje da je to čemu je prisustvovao bilo sve, ali se nadao da će uskoro moći da se raspita kod Grotona.
<BR>&nbsp;&nbsp;&nbsp;&nbsp;&nbsp;Ajvo se uputi prema izlazu pitajući se da li Afra još spava - tamo. Cela ova noć imala je ukus nadrealnog: ništa nije bilo onako kako je očekivao, iako je bio verovao da ništa neće ni očekivati.
<BR>&nbsp;&nbsp;&nbsp;&nbsp;&nbsp;Ponovo mu se spusti ruka na rame. Zastade, ugleda ženu koja mu je prevodila. "Vi - vi imate samo jedan poraz", reče ona.
<BR>&nbsp;&nbsp;&nbsp;&nbsp;&nbsp;On potvrdi.
<BR>&nbsp;&nbsp;&nbsp;&nbsp;&nbsp;"Kao i dr Kovonov." Pokazala je rukom, i on vide da Rus još sedi za stolom. Svi ostali su otišli.
<BR>&nbsp;&nbsp;&nbsp;&nbsp;&nbsp;"Doigravanje? Kakva je nagrada?"
<BR>&nbsp;&nbsp;&nbsp;&nbsp;&nbsp;Otišla je bez odgovora, i preostalo mu je samo da se pridruži Kovonovu. Sada se konačno prisetio: ovo je bio taj čovek iz senke, tako često pominjan. Onaj uticajni Rus koji je uživao čak i Bredovo intelektualno poštovanje.
<BR>&nbsp;&nbsp;&nbsp;&nbsp;&nbsp;Da li je ovaj uvrnuti turnir bio u nekoj vezi sa Bredovim žurnim odlaskom na sastanak sa tim čovekom, juče? Jesu li se dogovorili da se Bred suoči s razaračem zajedno sa senatorom Borlendom? Da li je Konovov znao Ajvovu tajnu, uticaj koji je imao na Šena? Sumnjao je u ovo poslednje; jednostavno nije mogao da zamisli da bi Bred to nekome otkrio. Ukoliko Afra - ma nije! A opet, činilo se da je ovaj čovek izvor najkorisnijih podataka o Bredovim postupcima. A on uopšte ne govori engleski!
<BR>&nbsp;&nbsp;&nbsp;&nbsp;&nbsp;Kovonov je uzeo crveni krejon i načinio sedam tačaka, kao i pre. Ajvo se nasmeši; dobri doktor je uistinu nameravao da dobije ovu partiju!
<BR>&nbsp;&nbsp;&nbsp;&nbsp;&nbsp;Ovaj put, upoznat s pravilima, Ajvo je igrao bez greške i dobio partiju, postigavši mizere.
<BR>&nbsp;&nbsp;&nbsp;&nbsp;&nbsp;Rus se nije pomerio, niti promenio izraz lica. Ajvo je obrisao crtež i odabrao plavi krejon, kratko ga pogledavši. Klimanje glavom. Označio je petnaest tačaka. Kovonov se osmehnuo i uzeo krejon. Igra je počela.
<BR>&nbsp;&nbsp;&nbsp;&nbsp;&nbsp;Strategija je bila pakleno složena, i njegov protivnik je dugo razmišljao pre svakog poteza. Ajvo je osećao napetost dok se njegov neobični talent nosio s problemom, i ostajao nemoćan. Shvatio je da Kovonovljevo veće iskustvo dolazi do izražaja. Upustivši se mnogo dalje od dometa vođstva svoga instinkta, Ajvo je otkrio da nije nikakav igrač. Ako Kovonov pronađe igru pre njega, u kasnijoj fazi njegov talent neće biti od koristi; samo će pokazati kada da se preda. Situacija je bila toliko složena da je vrlo lako mogao da se nađe u izgubljenom položaju pre nego što to shvati; pravilna strategija mogla je da odvede Rusa do pobede i bez potpune analize.
<BR>&nbsp;&nbsp;&nbsp;&nbsp;&nbsp;Prođe dvadeset minuta. Kovonovljevo široko čelo bilo je vlažno od znoja a tamna kosa kao da se podigla uspravno. I Ajvo je bio nervozan, nije imao pojma kako stoji u igri, i da li uopšte treba da pobedi. U pitanju je bila, očito, neka izuzetno ozbiljna stvar; nešto što bi možda pre trebalo da pripadne Kovonovu. Nagrada možda uopšte nije bila opipljiva.
<BR>&nbsp;&nbsp;&nbsp;&nbsp;&nbsp;Ali zašto bi se brinuo o pobedi ili porazu? Groton je tražio od njega da pobedi - ali ni Groton nije mogao da zna istinu. Bilo je toliko važnijih stvari o kojima je trebalo brinuti, ali on je shvatio ozbiljno ovaj budalasti turnir, kao i sve drugo. Koga je briga za prvenstvo stanice u igri izdanaka kada mu se najbolji prijatelj pretvorio u biljku? Recimo da bi pobeda podigla njegovo ime na čelo tabele u izdancima; da li bi to opravdalo sve ostalo?
<BR>&nbsp;&nbsp;&nbsp;&nbsp;&nbsp;Tada se situacija u igri razjasnila: video je da može da pobedi. Tri poteza kasnije, Rus je nevoljno priznao poraz, i sve je bilo gotovo.
<BR>&nbsp;&nbsp;&nbsp;&nbsp;&nbsp;Kovonov ustade i potišteno ode do statuete na postolju u sredini odaje. Kladim se da je to, zaključi Ajvo. Čovek pažljivo podiže kitnjasti bager sa postolja - Ajvo primeti da je veoma težak, za svoju veličinu - i donese ga do stola.
<BR>&nbsp;&nbsp;&nbsp;&nbsp;&nbsp;Je li ovo nagrada? "Šta to znači?" upita pokazujući na slova na postolju: S Z K S. Nije znao šta bi drugo rekao.
<BR>&nbsp;&nbsp;&nbsp;&nbsp;&nbsp;Nije očekivao odgovor u trenutnim okolnostima, ali ga je ipak dobio. "Samo Zineš Kaku Skineš", reče Kovonov sa ruskim naglaskom, i zlobno se osmehnu. Onda i on ode, i Ajvo ostade da zuri u ovaj poslednji dokaz Bredovog crnog humora.
<BR>&nbsp;&nbsp;&nbsp;&nbsp;&nbsp;Platinirani parni bager, uključujući simbol mladog meseca, sa svetom u svojim čeljustima. Upravo ona vrsta slike koju bi Bred zamislio. Dobroćudna uvreda stanice sa najjačim nosom na svetu.
<BR>&nbsp;&nbsp;&nbsp;&nbsp;&nbsp;Ovo je dakle bio turnir u sećanje na Breda, i pobednik je nasledio ikonu. Vrednost joj je bez sumnje bila veoma visoka, novčano i simbolički - ali da li je zaista želeo da mu pripadne?
<BR>&nbsp;&nbsp;&nbsp;&nbsp;&nbsp;Ajvo je ćušnu pod ruku, pomalo nespretno - stvarno je bila teška - i pođe u svoju sobu. Strahovao je da će njegov postupak, ako je vrati na postolje, biti pogrešno shvaćen.
<BR>&nbsp;&nbsp;&nbsp;&nbsp;&nbsp;Afra se probudi kad on uđe, smesta bistrog uma. "Šta radiš s tim?" upita. Bila je naravno, još u noćnoj odeći, i zaboravila je da obuje papuče. Bilo je to u značajnom neslaganju s njenom uobičajenom preciznošću u odevanju, ali je njena lepota zasenjivala sve zamerke.
<BR>&nbsp;&nbsp;&nbsp;&nbsp;&nbsp;"Mislim da sam je osvojio."
<BR>&nbsp;&nbsp;&nbsp;&nbsp;&nbsp;"Misliš da si je osvojio!" Nokti na nogama bili su joj lakirani u ružičasto.
<BR>&nbsp;&nbsp;&nbsp;&nbsp;&nbsp;"Učestvovao sam u takmičenju gde je ovo bila nagrada. Da je vratim?"
<BR>&nbsp;&nbsp;&nbsp;&nbsp;&nbsp;"Umukni, i sačekaj da razmislim." Uzela je papuče, otresavši stopala od prašine, natukla papuče. Uskoračala se po sobi poput muškarca, širokim koracima i uz nagle okrete. Ali ove kretnje su ipak činile neke sasvim ženstvene stvari njenom telu.
<BR>&nbsp;&nbsp;&nbsp;&nbsp;&nbsp;Ajvo je posmatrao, još držeći S Z K S. Zaključio je da mu se Afra dopada i kada je besna. Strgla je maramu i sjajna kosa joj je letela pri svakom zaokretu. Gotovo savršen kavkaski i severozapadnoevropski tip, bez primesa... njeno poprsje predstavljalo je veličanstven prizor dok su joj kukovi kočili u mestu, ruke mlatarale, bokovi se izvijali da izbegnu neki predmet. Apsolutno zabranjen za višejezično stvorenje za koje ga je smatrala. Poreklom iz Džordžije...
<BR>&nbsp;&nbsp;&nbsp;&nbsp;&nbsp;Zastala je, i odjednom se smiriše i kosa i grudi i papuče. "U redu. Nije u redu, ali u redu! Moraćemo to da iskoristimo najbolje što možemo. Idi po Harolda - on te je uvalio u ovo, sigurna sam - i pod hitno ga dovedi u moju sobu. Ne, ostavi to ovde. Kreći."
<BR>&nbsp;&nbsp;&nbsp;&nbsp;&nbsp;Ajvo odloži statuetu i povuče se pred njenom hitnjom. Nameravao je prvo da se raspita kod Grotona; šta ga je dovelo ovamo sa S Z K S-om?
<BR>&nbsp;&nbsp;&nbsp;&nbsp;&nbsp;Koga on to zavarava? Jasno je šta ga je dovelo ovamo.
<BR>&nbsp;&nbsp;&nbsp;&nbsp;&nbsp;"Uspeo si!" uskliknu Groton kad mu je Ajvo ispričao. "Osvojio si Skidač!"
<BR>&nbsp;&nbsp;&nbsp;&nbsp;&nbsp;"Da, uspeo sam. A Afra tamo besni. Hoće da te vidi u svojoj sobi. Pod hitno, kaže."
<BR>&nbsp;&nbsp;&nbsp;&nbsp;&nbsp;"Odmah. Bistra cura. Ima da budemo u đavolskom poslu." Ajvo je prvi put čuo Grotona da koristi kolokvijalne izraze, i pripisao je to uzrujanosti.
<BR>&nbsp;&nbsp;&nbsp;&nbsp;&nbsp;Dah rata, pomisli s ironijom, zapahnuo je sve. Istorija se ponavljala, kao i uvek. Senator je svojom smrću uništio makroskop, i sve je to moglo biti iz brige za čovečanstvo.
<BR>&nbsp;&nbsp;&nbsp;&nbsp;&nbsp;Groton podiže glas. "Beatriks!"
<BR>&nbsp;&nbsp;&nbsp;&nbsp;&nbsp;"Da, dušo", odmah stiže odgovor.
<BR>&nbsp;&nbsp;&nbsp;&nbsp;&nbsp;"Obuci skafander i stani pored creva; moraćemo brzo da iznesemo neke stvari." Ne čekajući potvrdu povukao je Ajva niz hodnik. "Bože, kako mi je drago što si uspeo", reče. "Prišrafili su nas, i ovo je jedini način."
<BR>&nbsp;&nbsp;&nbsp;&nbsp;&nbsp;"Uopšte te ne pratim. O čemu pričaš?"
<BR>&nbsp;&nbsp;&nbsp;&nbsp;&nbsp;"Nema vremena", reče Groton.
<BR>&nbsp;&nbsp;&nbsp;&nbsp;&nbsp;Ajvo ponovo slegnu ramenima i pođe za njim.
<BR>&nbsp;&nbsp;&nbsp;&nbsp;&nbsp;Afra je već bila u svom skafanderu, prozirni šlem joj je lupkao u leđa. "Presvlači se, Ajvo." odseče. "Grotone, budi uz njega; znaš da je malo spor."
<BR>&nbsp;&nbsp;&nbsp;&nbsp;&nbsp;"Pitam ponovo: šta se dešava?" reče Ajvo dok mu je Groton žurno navlačio svemirsko odelo. "Zašto si me naterao da učestvujem na onom turniru, i zašto je Afra toliko uznemirena? Cela stanica kao da je poludela."
<BR>&nbsp;&nbsp;&nbsp;&nbsp;&nbsp;Dah rata...
<BR>&nbsp;&nbsp;&nbsp;&nbsp;&nbsp;"Sve je to zbog smrti onog senatora", reče Groton, kao da to sve objašnjava. "Borlend je veoma važan u političkim krugovima, i mi ćemo da budemo proglašeni za njegove ubice. Onaj njegov ljigavko stigao je do teletajpa pre nego što smo se osvestili, i digao dreku. Što znači da smo ugasili."
<BR>&nbsp;&nbsp;&nbsp;&nbsp;&nbsp;"Dobro, biće naravno i istrage. Ali on je insistirao da vidi razarač, iako je bio upozoren. Postoje jasne činjenice."
<BR>&nbsp;&nbsp;&nbsp;&nbsp;&nbsp;Groton na trenutak zastade. "Pa ti uopšte nisi u toku! Da li ti je jasna situacija?"
<BR>&nbsp;&nbsp;&nbsp;&nbsp;&nbsp;"Znam samo da su za makroskop službeno nadležne UN, kao i svi drugi projekti izvan Zemljine orbite. Bred mi je otkrio formulu za vreme i finansije..." U stvari, mogao je da razume da bi nešto takvo kao razarač moglo da dovede do rasklapanja makroskopa, posebno kada se dogodio ovakav skandal. Ali je želeo sasluša Grotonovo objašnjenje, jer je to moglo da mu konačno rasvetli ovu drugu tajnu, sa turnirom i S Z K S-om.
<BR>&nbsp;&nbsp;&nbsp;&nbsp;&nbsp;Groton dovrši Ajvovo oblačenje a onda se pozabavi svojim skafanderom. Opisao mu je političku realnost, u jezgrovitim monolozima između pokreta, sa stanovišta onoga koji nije razgovarao sa senatorom. Ajvu je ovo paralelno gledište bilo vrlo zanimljivo.
<BR>&nbsp;&nbsp;&nbsp;&nbsp;&nbsp;Senator Borlend (po Grotonu) nije bio prosečan čovek. Imao je moćne veze, ne toliko u Americi koliko u UN. Iza njega je stajalo više uticajnih ličnosti i prilične sume novca. Njegovo hvalisanje da poznaje vlade zemalja iz kojih potiču članovi posade stanice (ta primedba je za tren oka poslala osoblje u orbitu!) bolje nego što one poznaju svoje građane, nije bilo prazno: bio je on prefinjeni manipulant, od značaja na međunarodnom planu. Uradio bi to i to u takvoj i takvoj situaciji, i figure iza prestola i predsedničkih položaja znale su ko i kako. Kini je bilo stalo da on poveća svoj uticaj u oblasti poljoprivrede u Americi, jer je postojao stalni potencijal u trgovini žitom; Rusiji je bilo stalo da on osnuje komitet za standarde u izvozu automobila, jer se tako regulisao izvoz i drugih vrsta mašina osim vozila, od preciznih kugličnih ležajeva do teodolita; Južnoj Africi je bilo stalo da on uspostavi privatne veze s kompanijom BlaPow, Inc.
<BR>&nbsp;&nbsp;&nbsp;&nbsp;&nbsp;Borlend je bio različito važan za različitim ljudima - ali je u svemu tome bio dobar. Promoter je u stanju da postigne mnogo toga, ako je dovoljno vešt. On je već bio dokazao da može, da mu uspeva da obavi konkretne poslove, mlateći usput političku slamu. Imao je veze, imao je šarm; privatni sastanci s njim na neki su način uspevali da stvore javne preobraćenike.
<BR>&nbsp;&nbsp;&nbsp;&nbsp;&nbsp;Ajvo je to razumeo, prisećajući se razgovora Borlend-Karpenter.
<BR>&nbsp;&nbsp;&nbsp;&nbsp;&nbsp;Smrt takvog čoveka (nastavio je Groton) morala je da dovede do nevolja, bez obzira na okolnosti.
<BR>&nbsp;&nbsp;&nbsp;&nbsp;&nbsp;Preveliki broj projekata ostao je da visi u vazduhu, i nestanak žonglera značio je pad za mnoge. Obećanja više nisu mogla da budu ispunjena, posledice nisu više mogle biti izbegnute.
<BR>&nbsp;&nbsp;&nbsp;&nbsp;&nbsp;Makroskop je bio najvažniji projekt UN. Tu je bilo prisutno više ključnih međunarodnih interesa nego u bilo kojoj drugoj oblasti. Borlend je zacelo uvideo njegove mogućnosti, i pokušao da ga prisvoji. Bio je to najkraći put da ostvari sve svoje ciljeve, doprinoseći istovremeno svetu u celini. A možda je baš to nameravao, vođen altruističkim razlozima. (Ajvo nije očekivao ovakav obrt.) Možda je njegova ambicija postala veća od njegovih moći, budući da je bio u položaju da shvati koliko je svetu bila potrebna pomoć. Možda je odgovor na predviđanje kraha po ugledu na planetu Sung, bio sam Borlend: neko ko bi organizovao praktičniju primenu neizmernog znanja koje im je ležalo na raspolaganju. Ko bi ga znao, sada?
<BR>&nbsp;&nbsp;&nbsp;&nbsp;&nbsp;Ali Borlend je umro, i to na najgori mogući način. Nije verovao u rekla-kazala; nije verovao da bi razarač mogao da mu smrsi konce. Zato je rizikovao - i izgubio. UN će spremno poverovati da ga je ubilo osoblje stanice, možda baš tako što ga je navelo da se suoči s tim ubicom iz svemira.
<BR>&nbsp;&nbsp;&nbsp;&nbsp;&nbsp;Nevolja? Kada međunarodna jaja počnu da se razbijaju, porašće potreba da se nađe međunarodni žrtveni jarac. Mogući uzrok krize: makroskop.
<BR>&nbsp;&nbsp;&nbsp;&nbsp;&nbsp;Sada su obojica bili u skafanderima, a Ajvo još nije razumeo šta je to što treba da urade tako hitno.
<BR>&nbsp;&nbsp;&nbsp;&nbsp;&nbsp;Afra je bila u skladištu, pomerala je predmete sa prividnom lakoćom u delimičnoj sili teže. Ajvo je primetio sanduke lekova, začina, semena, zavoja i sira, kao i boce s kiseonikom i tečnim đubrivom. "Koja je tvoja krvna grupa?" upitala ga je.
<BR>&nbsp;&nbsp;&nbsp;&nbsp;&nbsp;"Nulta - pozitivna." Šta je drugo mogao nego da odgovori?
<BR>&nbsp;&nbsp;&nbsp;&nbsp;&nbsp;Izdvojila je posudu i odložila je pred vrata. Ajvo pogleda: kondenzovana krv, grupa nulta - pozitivna. Postojao je i tehnički opis, ali on skrenu pogled, osetivši nelagodnu vrtoglavicu. Verovatno je postojao način da se uskladi mnoštvo drugih uslova za bezbedno određivanje krvne grupe. Zbog čega je mislila da će mu to biti potrebno?
<BR>&nbsp;&nbsp;&nbsp;&nbsp;&nbsp;Poslovođa skladišta sedeo je za svojim stolom, i klimao glavom kao da spava. "Zar ne bi trebalo da proverava ove stvari?" upita Ajvo.
<BR>&nbsp;&nbsp;&nbsp;&nbsp;&nbsp;"Dala sam mu narkotik", reče Afra. "Da nisi malo sitničav?"
<BR>&nbsp;&nbsp;&nbsp;&nbsp;&nbsp;Ajvo nije umeo da odgovori na ovo, pa nije ni pokušao. Bilo je toliko nepoznanica o ovoj situaciji!
<BR>&nbsp;&nbsp;&nbsp;&nbsp;&nbsp;Afra se okrenu Grotonu. "Srediću ovo ovde, i preneti u elektrovagonetu. Ti se potrudi da sakupiš lične stvari. Najbolje da svako ima najviše jednu kutiju."
<BR>&nbsp;&nbsp;&nbsp;&nbsp;&nbsp;"Šta tebi treba?" upita Groton Ajva.
<BR>&nbsp;&nbsp;&nbsp;&nbsp;&nbsp;Toliko pitanja bez odgovora, a on je taj koji mora da odgovara! "Ako misliš šta bih poneo sa sobom kada bih napustio ovo mesto - ništa. Moja flauta je ovde kod mene."
<BR>&nbsp;&nbsp;&nbsp;&nbsp;&nbsp;"Zaboravila sam - već si u skafanderu", reče Afra. "Odabraću ti nešto odeće; tako će biti brže." Obratila se Grotonu. "Idi pripremi Džozefa."
<BR>&nbsp;&nbsp;&nbsp;&nbsp;&nbsp;Ajvo se trgnu. "Džozef! Zar to nije ona raketa puna goriva?"
<BR>&nbsp;&nbsp;&nbsp;&nbsp;&nbsp;"Tako je", reče Groton. "Dođi."
<BR>&nbsp;&nbsp;&nbsp;&nbsp;&nbsp;On i Ajvo prebaciše se pomoću mlaznica do ogromne rakete, baš kao što mu je Bred pokazao da treba da se radi, prilikom prve posete makroskopu, osim neophodne izmene pravca u ovom slučaju. Mlazovi iz boce s vodoničnim peroksidom davali su potisak.
<BR>&nbsp;&nbsp;&nbsp;&nbsp;&nbsp;Džozefova školjka bila je kao planetoid, na izgled veća nego što je bila, jer u blizini nije bilo objekata da bi mogla da se uporedi veličina. Ajvo je uspeo da se spusti na noge, služeći se prethodnim iskustvom, a magnetne trake cipela su mu omogućavale da hoda. Otišli su do vazdušne komore kontrolne odaje i pokucali.
<BR>&nbsp;&nbsp;&nbsp;&nbsp;&nbsp;Unutrašnjost je bila prostranija nego ona u šatlu. Džozef je bio ispražnjen i prerađen, i Ajvo nikada nije video takav sklop u svemiru. Atomsko postrojenje je očigledno zauzimalo manje prostora nego pređašnje hemijsko gorivo, tako da je jedan od čudovišnih unutrašnjih tankova mogao da bude upotrebljen za životni prostor. Bilo mu je skoro kao da se nalazi u futurističkoj podmornici.
<BR>&nbsp;&nbsp;&nbsp;&nbsp;&nbsp;To je na neki način i bila futuristička podmornica.
<BR>&nbsp;&nbsp;&nbsp;&nbsp;&nbsp;"Ispravka kursa", reče Groton dežurnom. "Možeš li da podigneš ovu bebicu do 'skopa?"
<BR>&nbsp;&nbsp;&nbsp;&nbsp;&nbsp;"Jašta, za par dana", reče čovek ljubazno.
<BR>&nbsp;&nbsp;&nbsp;&nbsp;&nbsp;"Ovo je vanredna situacija. Za dva sata."
<BR>&nbsp;&nbsp;&nbsp;&nbsp;&nbsp;"Mogu da je pomerim tamo, ali ne mogu da je podignem za to vreme. Za to je potrebna obučena posada od dvadeset ljudi."
<BR>&nbsp;&nbsp;&nbsp;&nbsp;&nbsp;Groton zakoluta očima. "Jao! U redu, pomeri je, a ja ću da vidim šta mogu da učinim. Ajvo, kako bi bilo da se odbaciš do 'skopa i obavestiš Afru, dok se ja dogovaram s Kovonovom? Ovo ima da bude gusto."
<BR>&nbsp;&nbsp;&nbsp;&nbsp;&nbsp;Dežurni podiže ruku. "Naravno, ne znam o čemu govorite - ali zar ne mislite da bi bilo bolje da vi odete do gđice Samerfild?"
<BR>&nbsp;&nbsp;&nbsp;&nbsp;&nbsp;"Ne. Ajvo ne zna..." Groton ućuta. "Bogamu, tako je. Mora da bude na ovaj način. Ajvo, idi reci Kovonovu šta nam treba. Posle nam se pridruži tamo. Ne gubi vreme."
<BR>&nbsp;&nbsp;&nbsp;&nbsp;&nbsp;Ajvo je pokušavao da sačuva strpljenje. "Šta to u stvari radiš? Zašto hoćeš da odvučeš Džozefa do makroskopa?"
<BR>&nbsp;&nbsp;&nbsp;&nbsp;&nbsp;"Da bismo promenili kurs makroskopa, kao što sam već rekao."
<BR>&nbsp;&nbsp;&nbsp;&nbsp;&nbsp;"Šta fali njegovom sadašnjem kursu? Spojen je sa stanicom, na kraju krajeva."
<BR>&nbsp;&nbsp;&nbsp;&nbsp;&nbsp;"Mislimo da će pasti na Sunce."
<BR>&nbsp;&nbsp;&nbsp;&nbsp;&nbsp;"To je smešno! Nalazi se u orbiti! A i stanica..."
<BR>&nbsp;&nbsp;&nbsp;&nbsp;&nbsp;Dežurni se nasmeši. "Pa šta i ako padne. UN će ga ionako uništiti."
<BR>&nbsp;&nbsp;&nbsp;&nbsp;&nbsp;"Eto vidiš, ta posada nam je odmah potrebna. Reci Kovonovu."
<BR>&nbsp;&nbsp;&nbsp;&nbsp;&nbsp;Ajvo vide da neće dobiti otvoreno objašnjenje. Ljutito je natukao šlem i napustio odaju.
<BR>&nbsp;&nbsp;&nbsp;&nbsp;&nbsp;Kovonovljev ured bio je niša u školjci s pojačanom gravitacijom. Ajvu pade na pamet da je to najbolji način da posete budu kratke; svako ko bi se duže zadržao, brzo bi osetio veliki umor. Trenutni porast težine još se mogao podneti, ali je njeno stalno odsustvo bilo izrazito neprijatno. Pitao se kako to podnosi njegov domaćin.
<BR>&nbsp;&nbsp;&nbsp;&nbsp;&nbsp;Kovonov podiže pogled sa knjige, štampane, Ajvu se tako učini, ruskim pismom. Ćutao je. Jezička prepreka! "Groton kaže da nam je potrebna posada od dvadeset ljudi da sprečimo da makroskop ne padne na Sunce", reče Ajvo svestan da Rus neće razumeti ni reč.
<BR>&nbsp;&nbsp;&nbsp;&nbsp;&nbsp;Kovonov je pažljivo slušao, a onda dodirnu dva prekidača. Ajvo začu sopstvene reči: bio je to snimak. Neki drugi glas zakotrlja nerazumljive slogove: prevod.
<BR>&nbsp;&nbsp;&nbsp;&nbsp;&nbsp;Kovonov klimnu glavom.
<BR>&nbsp;&nbsp;&nbsp;&nbsp;&nbsp;"Možete li mi reći o čemu je reč? Ja ne..."
<BR>&nbsp;&nbsp;&nbsp;&nbsp;&nbsp;Podiže se ruka, da ga ućutka. Kovonov isključi mašinu i ne saslušavši prevod i izvadi tablicu i nekoliko komada krede u boji. Označi tri plave tačke.
<BR>&nbsp;&nbsp;&nbsp;&nbsp;&nbsp;Kakva je to obuzetost izdancima? Naučnici sa stanice ponašali su se kao da je ta prosta igra važnija od života i smrti. Da li je Kovonov ozbiljno nameravao da prenebregne njegovo pitanje i izazove ga na nadmetanje?
<BR>&nbsp;&nbsp;&nbsp;&nbsp;&nbsp;Ali ovaj put nije bilo takmičenja. Kovonov je sam spojio tačke i ne ponudivši kredu Ajvu. Igrao je pokaznu igru sa tri tačke, bez neke posebne složenosti. Bilo je ukupno sedam poteza.
<BR>
<BR>&nbsp;&nbsp;&nbsp;&nbsp;&nbsp;Dobijeni crtež podsećao je Ajva na lopatu. "Ali, nije dovršena", reče. "Postoji slobodna tačka na svakom kraju."
<BR>&nbsp;&nbsp;&nbsp;&nbsp;&nbsp;Kovonov okrenu tablu, bez brisanja, i nacrta tri tačke u nizu, bliže postavljene, ovaj put crvenom kredom. Igrao je na isti način kao prethodni put. Crtež ove igre, kada je stao, više je ličio na teleskop.
<BR>
<BR>&nbsp;&nbsp;&nbsp;&nbsp;&nbsp;On pruži tablu Ajvu.
<BR>&nbsp;&nbsp;&nbsp;&nbsp;&nbsp;Crteži su očigledno imali neko značenje, za razliku od igre iz koje su potekli. S jedne strane lopata, s druge teleskop. Bili su topološki jednaki. Ajvo zapazi, zahvaljujući svojoj sposobnosti: jedno se moglo pretvoriti u drugo, bez brisanja ili presecanja linija. Bile su to zapravo iste igre, odigrane na isti način. Izdanci sa tri tačke, dovedeni na korak do rešenja.
<BR>&nbsp;&nbsp;&nbsp;&nbsp;&nbsp;Kovonov je pokušavao da mu nešto saopšti.
<BR>&nbsp;&nbsp;&nbsp;&nbsp;&nbsp;Onda mu sinu. Lopata, 'skop - jedno te isto, samo povezani izdancima. Tačnije, bager i makroskop. Ušao je na turnir u izdancima...
<BR>&nbsp;&nbsp;&nbsp;&nbsp;&nbsp;I osvojio makroskop!
<BR>&nbsp;&nbsp;&nbsp;&nbsp;&nbsp;Smrt senatora Borlenda značila je kraj projekta, sa svakog stanovišta. Ovo je bio završetak koji niko od uključenih naučnika i ostalog osoblja nije želeo. Nije bilo unutrašnjeg rivaliteta o ovom pitanju: nacionalnost je bila podređena višoj stvari. Izgledalo je da ne postoji način da se promeni nesrećna politička odluka UN.
<BR>&nbsp;&nbsp;&nbsp;&nbsp;&nbsp;Ukoliko neko ne uzme makroskop, i tako ga zaštiti od štete. Kovonov je očigledno nameravao da osvoji ovu privilegiju - sve dok se nije pojavio Ajvo i pobedio ga. Sada je odgovornost pripala njemu.
<BR>&nbsp;&nbsp;&nbsp;&nbsp;&nbsp;To bi značilo progonstvo sa Zemlje, naravno. Takva kolosalna krađa...
<BR>&nbsp;&nbsp;&nbsp;&nbsp;&nbsp;Ajvo je bio svestan da će to učiniti. Bili su u pravu: makroskop je bio suviše vredan da bi bio uništen, ili bio poveren političkoj volji. Postojanje razarača ukazivalo je na potrebu za daljim proučavanjem, što je suprotno odluci o uništenju makroskopa. Čovečanstvo nipošto ne bi smelo da se odluči za izolaciju; tako su učinili surlaši.
<BR>&nbsp;&nbsp;&nbsp;&nbsp;&nbsp;Poznavanje vaseljene (ili bar Galaksije) bilo je čoveku nadohvat ruke, ako ne već u ruci. Bilo je to znanje koje je čovek morao da prihvati, bez obzira na kratkovidost lokalnih političara. Ajvo ima sposobnost da upotrebi makroskop, pošto je dokazao da može da preživi razarač. Nije morao da se boji zasede i bezumlja sa glavnog talasa. Takođe je bio u vezi - mogućoj vezi - s osobom koja bi najbolje iskoristila to znanje: sa Šenom. Možda je ovo bio pravi razlog zbog koga ga je Bred pozvao. Ne da reši problem razarača, već da dopre do znanja iza njega, kada problem bude rešen.
<BR>&nbsp;&nbsp;&nbsp;&nbsp;&nbsp;Ali Ajvo nije imao nameru da umeša Šena. Ovo je nešto čime će se sam pozabaviti - bez obzira koliko bi taj zadatak bio samotan. Osvojio je pravo da to učini. Ako ništa drugo, imaće makroskop da mu pravi društvo, i biće u stanju da prati događaje na Zemlji. Ako se promeni politička situacija, on će to znati, i moći će da instrument vrati kući.
<BR>&nbsp;&nbsp;&nbsp;&nbsp;&nbsp;Kovonov je strpljivo čekao da se odmota lanac njegovih misli. Ajvo obrisa tablu, obe strane, i odloži je. Zatim ustade i svečano pruži Rusu ruku. Možda je, od njih dvojice, ovaj imao teži zadatak, jer istraga UN neće biti prijatna. Kotrljaće se glave, figurativno, a možda i doslovno.
<BR>&nbsp;&nbsp;&nbsp;&nbsp;&nbsp;Gestom ozbiljnim koliko i Ajvov, Kovonov prihvati ruku.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
