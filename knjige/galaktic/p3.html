<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Kad je dospeo do svoje pregrade sa radnim prostorom, sledećeg jutra, našao je drugo pismo pristiglo specijalnom dostavom. Čekalo ga je.
<BR>
<BR>&nbsp;&nbsp;&nbsp;&nbsp;&nbsp;Brodom na Oračevu planetu, Fernrajte, gde si potreban. Tvoj život imaće neki smisao; stvorićeš delo trajne vrednosti, koje će nadživeti i mene, a ne samo tebe.
<BR>
<BR>&nbsp;&nbsp;&nbsp;&nbsp;&nbsp;Oračeva planeta, mozgao je Džo. Neko zvonce odazivalo se na to ime, ali mutno. On rasejano pozva broj enciklopedije.
<BR>&nbsp;&nbsp;&nbsp;&nbsp;&nbsp;"Da li je Oračeva planeta..." poče, ali ga veštački glas prekide.
<BR>&nbsp;&nbsp;&nbsp;&nbsp;&nbsp;"Još dvanaest sati ne možeš. Pozdravljen si."
<BR>&nbsp;&nbsp;&nbsp;&nbsp;&nbsp;"Samo jednu činjenicu?" reče on ljutito. "Samo želim znati da li su Sirijus Pet i Oračeva..." Klik. Robotski mehanizam prekinuo je vezu. Kopilad, pomisli on. Svaki robotski servomehanizam i svaki računar jeste kopile.
<BR>&nbsp;&nbsp;&nbsp;&nbsp;&nbsp;Koga da pitam? - pomisli on. Ko bi mogao, onako iz prve, da mi kaže da li je Sirijus Pet Oračeva planeta? Kejt. Kejt bi to mogla znati.
<BR>&nbsp;&nbsp;&nbsp;&nbsp;&nbsp;Međutim, pomisli on, iako je već počeo da kucka njen kancelarijski broj, ako ću u emigraciju na Oračevu planetu, onda ne želim da ona to zna. Da mi ne bi ušla u trag, po pitanju zaostalih rata alimentacije.
<BR>&nbsp;&nbsp;&nbsp;&nbsp;&nbsp;Još jednom podiže nepotpisanu poruku, prouči je. Onda ga postupno poče natapati uviđanje da tu postoji još nešto; uviđanje koje najzad uđe u njegovo polje svesti. Još neke reči bile su napisane na toj hartiji, nekakvim manje-više nevidljivim mastilom. Rune? - pomisli on. Je li to runsko pismo? Osećao je neko zlo, životinjsko uzbuđenje, kao da je nanjušio neki pomno skriveni trag.
<BR>&nbsp;&nbsp;&nbsp;&nbsp;&nbsp;Okrete Smitov broj. "Ako bi dobio pismo", reče Džo, "na kome se nalaze polunevidljivi runski zapisi, kako bi ti - baš ti, lično - postigao da postanu vidljivi?"
<BR>&nbsp;&nbsp;&nbsp;&nbsp;&nbsp;"Ja bi' ih drž'o iznad izvora toplote", reče Smit.
<BR>&nbsp;&nbsp;&nbsp;&nbsp;&nbsp;"Zašto?" upita Džo.
<BR>&nbsp;&nbsp;&nbsp;&nbsp;&nbsp;"Zato što je najverovatnije napisano mlekom. A napisano mlekom postaje vidljivo iznad toplotnog izvora."
<BR>&nbsp;&nbsp;&nbsp;&nbsp;&nbsp;"Runsko pismo mlekom?" upita Džo ljutito.
<BR>&nbsp;&nbsp;&nbsp;&nbsp;&nbsp;"Statistike pokazuju..."
<BR>&nbsp;&nbsp;&nbsp;&nbsp;&nbsp;"Ne mogu ni da zamislim. Ja to, naprosto, ne mogu ni da zamislim. Runski zapisi mlekom." Odmahnu glavom. "U svakom slučaju, kakve statistike uopšte postoje o pisanju u runama? Ovo je besmisleno." Ob izvadi upaljač i podmetnu ga pod list hartije. Odmah postadoše vidljiva nova slova, crna.
<BR>
<BR>&nbsp;&nbsp;&nbsp;&nbsp;&nbsp;PODIĆI ĆEMO HELDSKALU
<BR>
<BR>&nbsp;&nbsp;&nbsp;&nbsp;&nbsp;"Šta piše?" upita Smit.
<BR>&nbsp;&nbsp;&nbsp;&nbsp;&nbsp;Džo reče: "Čuj, Smite: nisi koristio enciklopediju u poslednjih dvadeset četiri sata? A?"
<BR>&nbsp;&nbsp;&nbsp;&nbsp;&nbsp;"Nisam", reče Smit.
<BR>&nbsp;&nbsp;&nbsp;&nbsp;&nbsp;"Pozovi je. Pitaj je da li je Oračeva planeta drugo ime za Sirijus Pet. I pitaj je od čega se sastoji 'Heldskala'." A, pa mogao sam i ja da pitam rečnik, za to, reče on sebi. "Koja mutljaga je ovo", reče on. "Zar se ovako može obaviti ijedan posao?" Osećao je strah, a preko straha, sloj mučnine u stomaku; nije mu se dopalo. Nije izgledalo zabavno, niti efektno; samo je bilo čudnovato. Pa, ja ću ovo morati da prijavim policiji, pomisli on; znači, biće opet razgovor u istoj prostoriji sa njima, a sad već postoji, po svemu sudeći, dosje o meni - šta, vraga, pa postojao je otkako sam se rodio, nego sad u mom dosjeu leže novi prilozi. A to je uvek rđavo. Kao što svaki građanin zna.
<BR>&nbsp;&nbsp;&nbsp;&nbsp;&nbsp;Heldskala, razmišljao je. Neobičan i iz nekog razloga impresivan, integrisani skup zvukova. Dopadala mu se ta reč; na neki način se činilo da je u potpunoj suprotnosti sa stvarima poput pregrađenih kockastih prostorčića za rad, telefona, pešačenja kroz nepregledne gomile ljudi na posao, traćenja celog života u besposlici na socijalnoj pomoći za veterane i, istovremeno, u zezanju sa Igrom. Ja sam ovde, pomisli on, a trebalo bi da budem tamo.
<BR>&nbsp;&nbsp;&nbsp;&nbsp;&nbsp;"Pozovi sad ti mene, Smite", reče on u telefon. "Čim obaviš razgovor sa enciklopedijom. Pozdrav." Prekide vezu, sačeka malo, pa pozva broj rečnika. "Heldskala", reče. "Šta znači to?"
<BR>&nbsp;&nbsp;&nbsp;&nbsp;&nbsp;Rečnik - zapravo, rečnikov veštački glas - reče: "Heldskala je drevna katedrala nekada vladajuće rase maglenih stvorenja na Sirijusu Pet. Potonula je pod more pre nekoliko vekova i od tad nije vraćena, nedirnuta i funkcionalna, sa svojim starim, svetim predmetima i relikvijama, na suvo tlo."
<BR>&nbsp;&nbsp;&nbsp;&nbsp;&nbsp;"Jesi li uključen u enciklopediju u ovom trenutku?" upita Džo. "To je bila definicija i po."
<BR>&nbsp;&nbsp;&nbsp;&nbsp;&nbsp;"Jesam, gospodine ili gospođo; uključen sam u enciklopediju."
<BR>&nbsp;&nbsp;&nbsp;&nbsp;&nbsp;"Onda mi možeš reći nešto više?"
<BR>&nbsp;&nbsp;&nbsp;&nbsp;&nbsp;"Ništa više."
<BR>&nbsp;&nbsp;&nbsp;&nbsp;&nbsp;"Hvala", reče Džo Fernrajt promuklo. I spusti slušalicu.
<BR>&nbsp;&nbsp;&nbsp;&nbsp;&nbsp;Počinjao je sagledavati stvar. Taj Glimung - možda jedini Glimung u celoj Vaseljeni, izgleda da je baš tako - namerava da podigne prastaru katedralu Heldskalu, a da bi to postigao, potreban mu je široki raspon stručnosti. Pa i njegova struka, na primer: njegova sposobnost da izleči keramičke tvorevine. U Heldskali je, očigledno, bilo keramike, u tolikoj količini da se Glimung obratio, evo, njemu... i ponudio mu lepu svotu za taj rad.
<BR>&nbsp;&nbsp;&nbsp;&nbsp;&nbsp;Već je on regrutovao bar dvesta stručnjaka sa dvesta planeta, uvide Džo. Nisam ja jedini koji dobija neobična pisma i ostalo. Vide u svom umu ispaljivanje ogromnog topa iz koga izleću pisma za specijal-isporuku, hiljade takvih, adresirana na pripadnike najrazličitijih oblika života, na jedinke raštrkane po celoj galaksiji.
<BR>&nbsp;&nbsp;&nbsp;&nbsp;&nbsp;Ali, oh, Bože, pomisli on. Policija ovo prati; juče su upali u moju sobicu samo par minuta posle konsultacije sa bankom. Prošle noći, ona dvojica; već su znali šta znače ta pisma i ona beleškica koja je plovila na vodi u toaletu. Mogli su mi reći. Ali, naravno, oni ne bi nikad učinili tako nešto; bilo bi to isuviše ljudski, isuviše prirodno.
<BR>&nbsp;&nbsp;&nbsp;&nbsp;&nbsp;Njegov telefon zazuja. On podiže slušalicu.
<BR>&nbsp;&nbsp;&nbsp;&nbsp;&nbsp;"Stupio sam u vezu sa enciklopedijom", reče Smit, čija se slika pojavila na ekranu. "Kaže se 'Oračeva planeta' u žargonu svemirskih putnika, a misli se na Sirijus Pet. Pošto sam već imao pred sobom enciklopediju, iskoristio sam priliku da joj postavim još neka pitanja. Smatrao sam da bi to moglo naići na tvoje odobravanje."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Jedno ogromno, vrlo staro stvorenje životari tamo. Izgleda da je u vrlo klonulom stanju."
<BR>&nbsp;&nbsp;&nbsp;&nbsp;&nbsp;"Misliš, bolesno?" upita Džo.
<BR>&nbsp;&nbsp;&nbsp;&nbsp;&nbsp;"Pa, znaš... starenje, i tako to. U dremežu je bilo, maltene čitavo vreme."
<BR>&nbsp;&nbsp;&nbsp;&nbsp;&nbsp;"Je li opasno?"
<BR>&nbsp;&nbsp;&nbsp;&nbsp;&nbsp;"Kako može biti opasno nešto što drema, i što je klonulo? To biće je senilno. Da, to je prava reč: senilno."
<BR>&nbsp;&nbsp;&nbsp;&nbsp;&nbsp;Džo upita: "Da li je ikad išta reklo?"
<BR>&nbsp;&nbsp;&nbsp;&nbsp;&nbsp;"Ne, zapravo."
<BR>&nbsp;&nbsp;&nbsp;&nbsp;&nbsp;"Čak ni koliko je sati?"
<BR>&nbsp;&nbsp;&nbsp;&nbsp;&nbsp;"Pre deset godina se probudilo, samo na kratko vreme, i zatražilo da mu se namesti orbitalna meteorološka stanica."
<BR>&nbsp;&nbsp;&nbsp;&nbsp;&nbsp;"Pomoću čega je platilo?"
<BR>&nbsp;&nbsp;&nbsp;&nbsp;&nbsp;"Nije platilo. To stvorenje je sasvim bez finansija. Dali smo mu stanicu besplatno i dodali još jednu, za medijske informacije."
<BR>&nbsp;&nbsp;&nbsp;&nbsp;&nbsp;"Švorc senilko", reče Džo, sada potišten. "Pa, ništa", dodade on. "Izgleda da neću dobiti nikakve pare od njega."
<BR>&nbsp;&nbsp;&nbsp;&nbsp;&nbsp;"Zašto? Tužio si ga nešto?"
<BR>&nbsp;&nbsp;&nbsp;&nbsp;&nbsp;"Zbogom, Smite."
<BR>&nbsp;&nbsp;&nbsp;&nbsp;&nbsp;"Čekaj!" reče Smit. "Pojavila se nova igra. Sastoji se u brzom pregledanju novinskih arhiva, sa ciljem da se nađe najsmešniji naslov. Pravi naslov, znaš, ništa izmišljeno. Imam jedan dobar koji je bio 1962. Hoćeš ga čuti?"
<BR>&nbsp;&nbsp;&nbsp;&nbsp;&nbsp;"Može", reče Džo, ništa manje potišten. Potištenost ga je natopila celog, kao gusta tečnost, tako da je ostao trom, kao mokar sunđer; reagovao je samo refleksno. "Da čujemo tvoj naslov."
<BR>&nbsp;&nbsp;&nbsp;&nbsp;&nbsp;"Elmo Plasket potopio Džinove", pročita Smit sa svoje cedulje.
<BR>&nbsp;&nbsp;&nbsp;&nbsp;&nbsp;"Ko je, do vraga, bio Elmo Plasket?"
<BR>&nbsp;&nbsp;&nbsp;&nbsp;&nbsp;"Pridošlica iz druge lige koji..."
<BR>&nbsp;&nbsp;&nbsp;&nbsp;&nbsp;"Moram da krenem", reče Džo, ustajući. "Idem iz ove moje kancelarije." Spusti slušalicu. Idem kući, reče on sebi. Po moju vrećicu parica.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
