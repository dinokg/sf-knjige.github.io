<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;"Oh, Bože", reče Mali Jojez, privijajući se uz Džoa. "Dolazi Crni. Na susret sa njim."
<BR>&nbsp;&nbsp;&nbsp;&nbsp;&nbsp;Crni Glimung uzleteo je iz mora i usred vazduha se sukobio sa autentičnim Glimungom. Letelo je perje na sve strane, jer su se dva stvorenja uzajamno parala kandžama; već sledećeg trenutka počeše padati kao jedna, upetljana masa i sručiše se u vodu. Na površini su se bacakali nekoliko trenutaka, a Džou se učinilo - mada nije bio siguran da li je to samo privid - da se autentični Glimung bori da se nekako izvuče iz tog zahvata.
<BR>&nbsp;&nbsp;&nbsp;&nbsp;&nbsp;Oba Glimunga nestadoše u dubinama Mare Nostruma.
<BR>&nbsp;&nbsp;&nbsp;&nbsp;&nbsp;"Odvuko ga ispod", reče Mali ojađenim glasom.
<BR>&nbsp;&nbsp;&nbsp;&nbsp;&nbsp;Džo upita robota: "Možemo li mi tu išta učiniti? Da mu pomognemo? Da se oslobodi?" Pa, on se sada davi, uvide Džo. Ovo će ga ubiti.
<BR>&nbsp;&nbsp;&nbsp;&nbsp;&nbsp;"Izroniće on", reče robot.
<BR>&nbsp;&nbsp;&nbsp;&nbsp;&nbsp;"U to ne možemo biti sigurni", rekoše Džo i Mali uglas, ona delić sekunde kasnije, kao Džoov odjek. "Da li se ovo ikad ranije desilo?" upita samo Džo. "Da Glimung bude odvučen dole?" Umesto da podigne Heldskalu, uvide Džo, odvukoše ga ispod mora... da ostane sa Crnim Glimungom i Crnom katedralom za večita vremena. Kao i moj leš; beživotna stvar koja pluta kojekuda i liči ponajviše na hrpu đubreta. A životari u nekoj sandučini.
<BR>&nbsp;&nbsp;&nbsp;&nbsp;&nbsp;"Mogao bih ja da ispalim HB granatu u vodu", reče robot. "Ali eksplozija takve jedne bojeve glave ubila bi i njega."
<BR>&nbsp;&nbsp;&nbsp;&nbsp;&nbsp;"Ne", reče Mali naglašeno.
<BR>&nbsp;&nbsp;&nbsp;&nbsp;&nbsp;"Jeste se ovo desilo u jednoj ranijoj prilici", reče Vilis zamišljeno. "Po teranskom vremenu, beše to..." Izračunavao je. "...u godini 1936. Približno u vreme letnje Olimpijade koja je te godine održana u Berlinu."
<BR>&nbsp;&nbsp;&nbsp;&nbsp;&nbsp;Mali reče: "I on je uspeo da izroni?"
<BR>&nbsp;&nbsp;&nbsp;&nbsp;&nbsp;"Da, gospođice damo", odgovori Vilis. "A Crni je opet skliznuo na dno. Gde je ostao sve do sada. Dolazeći na ovo mesto, Glimung se upustio u sračunati rizik; znao je da će možda uznemiriti Crnog. Zato je rekao ono: 'Isforsirao si me da krenem prerano.' I jesi. Bilo je isforsirano. Sad je on tamo dole."
<BR>&nbsp;&nbsp;&nbsp;&nbsp;&nbsp;Džoova baterijska svetiljka bacala je mlazeve svetlosti po površini vode. On ugleda nešto. Ljuljuškalo se na talasima. Neki predmet koji odražava svetlost. "Imaš motorni čamac?" upita on Vilisa.
<BR>&nbsp;&nbsp;&nbsp;&nbsp;&nbsp;"Imam, mister gospodine", reče robot. "Želite poći tamo? A šta ako oni izrone, pa se sve uskomeša?"
<BR>&nbsp;&nbsp;&nbsp;&nbsp;&nbsp;"Želim da vidim šta je ono tamo", reče Džo. Već je otprilike znao šta bi moglo biti.
<BR>&nbsp;&nbsp;&nbsp;&nbsp;&nbsp;Robot, gunđajući, ode da pronađe motorni čamac.
<BR>&nbsp;&nbsp;&nbsp;&nbsp;&nbsp;Nekoliko minuta kasnije, sve troje su puć-pućkali preko mrke, ustalasane površine Mare Nostruma.
<BR>&nbsp;&nbsp;&nbsp;&nbsp;&nbsp;"Eno, tamo", reče Džo. "Nekoliko metara desno." Zrakom baterijske svetiljke fiksirao je taj predmet, kome se čamac primicao. Ispruži ruku, pipanjem potraži i uhvati nešto nalik na dršku; podiže to i unese u čamac.
<BR>&nbsp;&nbsp;&nbsp;&nbsp;&nbsp;Velika boca. U boci, cedulja.
<BR>&nbsp;&nbsp;&nbsp;&nbsp;&nbsp;"Još jedna poruka od Glimunga", reče Džo sarkastično. Odvrte poklopac sa boce i izruči poruku iz nje; poruka odleprša na dno čamca, a Džo je pažljivo dohvati. Pročita je pri svetlosti baterijske svetiljke.
<BR>
<BR>&nbsp;&nbsp;&nbsp;&nbsp;&nbsp;Pazite na ovo mesto, biće svaki sat po jedan izveštaj o napredovanju. Srdačno, Glimung. P.S. Ako do ujutro ne izronim, javite svima da od Projekta nema ništa. Neka se domogne svako svoje planete kako god zna i ume. Najbolje želje svima vama. G.
<BR>
<BR>&nbsp;&nbsp;&nbsp;&nbsp;&nbsp;"Zašto on ovo radi?" upita Džo robota. "Zašto ostavlja pisamca u bocama, javlja se ljudima preko radio-programa i..."
<BR>&nbsp;&nbsp;&nbsp;&nbsp;&nbsp;"Ideosinkrazijski metod interpersonalne komunikacije", odvrati robot dok su puć-pućkali natrag ka platformi sa kupolama. "Otkad ja njega znam, uvek je davao samo po neki curak informacije, sažete, neprozirne, i to na razne posredne načine. Kako bi, po tvom mišljenju, trebalo da se javlja? Preko satelita?"
<BR>&nbsp;&nbsp;&nbsp;&nbsp;&nbsp;"Pa baš bi mogao", promrsi Džo i oseti da se sumornost spušta na njega kao morbidni, ćutljivi oblak. On se povuče tiho u sebe; drhteći od hladnoće, čekao je povratak na platformu.
<BR>&nbsp;&nbsp;&nbsp;&nbsp;&nbsp;"Umreće", reče Mali tiho.
<BR>&nbsp;&nbsp;&nbsp;&nbsp;&nbsp;"Glimung?" upita Džo.
<BR>&nbsp;&nbsp;&nbsp;&nbsp;&nbsp;Klimnula je glavom. U mutnoj svetlosti, njeno lice izgledalo je utvarno; preko njega su nejasne senke klizile, kao oseke u povlačenju.
<BR>&nbsp;&nbsp;&nbsp;&nbsp;&nbsp;"Jesam li ti ikad pričao o Igri?" upita Džo.
<BR>&nbsp;&nbsp;&nbsp;&nbsp;&nbsp;"Izvini, ali u ovom trenutku, stvarno..."
<BR>&nbsp;&nbsp;&nbsp;&nbsp;&nbsp;"Ona dejstvuje ovako. Uzmeš naslov neke knjige, po mogućnosti opštepoznate, i saopštiš ga, usmeno, nekom kompjuteru u Japanu, koji ga prevede na japanski. Onda..."
<BR>&nbsp;&nbsp;&nbsp;&nbsp;&nbsp;"I ti se vraćaš tome?" upita Jojez.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Trebalo bi da osećam sažaljenje prema tebi", reče Mali. "Ali ne mogu. Ti si ovo navukao na sve nas - ti si uništio Glimunga koji te hteo je spasti iz tih tvojih detinjastih dokolica. Hteo ti vratiti dostojanstvo rada, u jednom junačkom poduhvatu, u kome bi učestvovalo nas nekoliko stotina, sa mnogo planeta."
<BR>&nbsp;&nbsp;&nbsp;&nbsp;&nbsp;"Ali mister gospodin je morao da zaroni", reče robot.
<BR>&nbsp;&nbsp;&nbsp;&nbsp;&nbsp;"Tačno tako", reče Mali.
<BR>&nbsp;&nbsp;&nbsp;&nbsp;&nbsp;"Naterala me Knjiga Kalendi", reče Džo.
<BR>&nbsp;&nbsp;&nbsp;&nbsp;&nbsp;"A, ne. Nije", reče robot. "Imali ste vi na umu da siđete u Mare Nostrum još pre nego što se pojavila ona Kalenda i navela Vas da pročitate taj pasus u knjizi."
<BR>&nbsp;&nbsp;&nbsp;&nbsp;&nbsp;"Čovek mora činiti ono što doprinosi njegovoj ljudskosti", reče Džo.
<BR>&nbsp;&nbsp;&nbsp;&nbsp;&nbsp;"Šta to znači?" upita Mali energično.
<BR>&nbsp;&nbsp;&nbsp;&nbsp;&nbsp;"To je, kao, neka stilska figura", reče Džo sakato. "Mislio sam da kažem ovo: ... hm... kao oni što se penju na planine... znaš: zato što planine postoje." I ubih ja Glimunga, eto, kao što je Knjiga predskazala, pomisli on. Kalenda je bila u pravu. Kalende su uvek u pravu. Glimung umire, sad, dok mi sedimo ovde u čamcu i prćkamo polako prema platformi. Da nije bilo mene, da nisam ja sišao u Mare Nostrum, on bi sad bio živ i dejstvovao bi. U pravu su one. Krivica je moja - a to je i sam Glimung rekao, pred kraj, pre nego što se Crni Glimung digao iz mora i upustio u bitku s njim.
<BR>&nbsp;&nbsp;&nbsp;&nbsp;&nbsp;"Kako se osećaš, Džo Fernrajte?" upita ga Mali Jojez. "Sad kad znaš šta si učinio, za šta si odgovoran?"
<BR>&nbsp;&nbsp;&nbsp;&nbsp;&nbsp;"Pa", reče Džo, "predlažem da nastavimo sa motrenjem na jednočasovne izveštaje o napretku." Ovo je i njemu samom zazvučalo slabo; još dok je govorio, glas mu je slabio i nekako se rasplinuo u tišinu. Nastaviše plovidbu. Niko ni reči nije progovorio sve dok ne stadoše uz gat za čamce koji je postojao kao priključeni deo platforme. Vilis poče vezivati čamac.
<BR>&nbsp;&nbsp;&nbsp;&nbsp;&nbsp;"'Jednočasovne izveštaje o napretku'", ponovi Mali sa ljutom ironijom, kad su krenuli gore, na gat. Silne svetlosti platforme blistale su oko njih, dajući Vilisu i Mali neprirodnu boju, neki olovno-izbledeli ten, kao da oboje samo oponašaju ljudski život, ali na neki mračan i neprirodan način. Ili, pomisli on, kao da sam i njih ubio, i da su ovo njihovi leševi. Ali robot ne može imati leš, zaključi on. Nego je ovo zbog osvetljenja i zbog mog ovolikog umora. U celom svom životu nije toliku iscrpljenost osetio; pentrajući se na gat, šištao je od napora, pluća su ga bolela. Kao da je maločas pokušao da digne, sam samcit, 'na mišiće', Glimunga iz mora i prebaci ga na suvo... u bezbednost.
<BR>&nbsp;&nbsp;&nbsp;&nbsp;&nbsp;Što, pomisli on, Glimung zaslužuje.
<BR>&nbsp;&nbsp;&nbsp;&nbsp;&nbsp;"Zanimljiva je priča", reče Džo, samo da bi promenio temu, "kako je Glimung prvi put stupio u vezu sa mnom. Sedeo sam u mom kockastom, malenom radnom prostoru, nemajući šta da radim, kad, zasvetli svetiljkica na pošti. Pritisnem ja dugme, i niz cev dođe..."
<BR>&nbsp;&nbsp;&nbsp;&nbsp;&nbsp;"Vidi", prekide ga Mali, glasom tihim, ali duboko snažnim. Pokaza prstom preko vode, i Džo okrete baterijsku svetiljku na tu stranu. "Zapenušilo se. Od borbe ispod. Crni Glimung upravo sad guta Glimunga; Crna katedrala guta katedralu; Amalita i Borel su zaboravljeni, kao i Glimung. Ništa ne ostaje živo; i ništa se iz vode ne vraća gore." Ona okrete leđa i pođe prema kupoli.
<BR>&nbsp;&nbsp;&nbsp;&nbsp;&nbsp;"Samo čas", reče robot. "Mislim da mi poziv stiže za mister gospodina. Službeni, kao i prošli put." Robot zaćuta, pa nastavi. "Lična sekretarica gospodina Glimunga. Želi ponovo da razgovara sa Vama." Vratanca na njegovim prsima se otvoriše jednim razmahom i napolje iskoči poslužavnik sa mobilnim telefonom bez ekrana. "Molim lepo slušalicu podići", izgovori robot uputstvo.
<BR>&nbsp;&nbsp;&nbsp;&nbsp;&nbsp;Džo još jednom podiže tu slušalicu. Osećao je da su mu za ruke prikačeni tegovi koji ga vuku nadole; morao se žestoko upinjati da bi držao slušalicu dovoljno visoko u vazduhu kako bi je mogao čuti.
<BR>&nbsp;&nbsp;&nbsp;&nbsp;&nbsp;"Gospodin Fernrajt?" Onaj profesionalan, primeren, ženski glas. "Ovde Hilda Rajs, ponovo. Da li je Glimung tamo sa Vama?"
<BR>&nbsp;&nbsp;&nbsp;&nbsp;&nbsp;"Kaži joj", reče Mali. "Istinu."
<BR>&nbsp;&nbsp;&nbsp;&nbsp;&nbsp;Džo odvrati: "On je na dnu Mare Nostruma."
<BR>&nbsp;&nbsp;&nbsp;&nbsp;&nbsp;"Je li to tako, gospodine Fernrajte? Da li sam Vas razumela tačno?"
<BR>&nbsp;&nbsp;&nbsp;&nbsp;&nbsp;"Sišao je u Vodeni podsvet", nastavi Džo. "Iznenada. Niko od nas nije to očekivao."
<BR>&nbsp;&nbsp;&nbsp;&nbsp;&nbsp;"Mislim da Vas ne razumem dobro", reče gospođica Rajs. "Vi kao da ste rekli da..."
<BR>&nbsp;&nbsp;&nbsp;&nbsp;&nbsp;"On se bori svim silama", dodade Džo. "Siguran sam da će izroniti, ranije ili kasnije. Rekao je da će slati na površinu jednočasovne izveštaje o napredovanju. Prema tome, smatram da nema previše razloga za zabrinutost."
<BR>&nbsp;&nbsp;&nbsp;&nbsp;&nbsp;"Gospodine Fernrajte", reče gospođica Rajs energično, "Glimung šalje izveštaje o napredovanju samo kad je u velikoj nevolji."
<BR>&nbsp;&nbsp;&nbsp;&nbsp;&nbsp;"Hmmm", reče Džo.
<BR>&nbsp;&nbsp;&nbsp;&nbsp;&nbsp;"Razumete li vi mene?" odseče gospođica Rajs.
<BR>&nbsp;&nbsp;&nbsp;&nbsp;&nbsp;"Da." Džo klimnu glavom.
<BR>&nbsp;&nbsp;&nbsp;&nbsp;&nbsp;"Da li je zaronio svojom voljom ili je odvučen?"
<BR>&nbsp;&nbsp;&nbsp;&nbsp;&nbsp;"Bilo je i jednog i drugog", odvrati Džo. "Došlo je do sučeljavanja." Izmahivao je drugom rukom, zato što mu nije bilo lako da nađe prave reči. "Između njih dvojice. Ali sticao se jasan utisak da je Glimung onaj koji ima jaču ruku. Ili bi trebalo da kažem, pseudopodiju?"
<BR>&nbsp;&nbsp;&nbsp;&nbsp;&nbsp;"Daj da ja pričam s njom", reče Mali; dohvati mobilni telefon, istrže ga iz njegove ruke i progovori u uređaj. "Ovde gospođica Jojez." Razdoblje tišine. "Da, gospođice Rajs; je to znam. Da, znam i to. Pa, dobro, kao što veli gospodin Fernrajt, on može još i izroniti kao pobednik. Moramo imati veru, kao što Biblija kaže." Duže razdoblje slušanja. Onda ona diže pogled ka Džou, a šakom poklopi mikrofon telefona i reče: "Želi da mi pokušamo da prenesemo jednu poruku dole, Glimungu."
<BR>&nbsp;&nbsp;&nbsp;&nbsp;&nbsp;"Koju poruku?" upita Džo.
<BR>&nbsp;&nbsp;&nbsp;&nbsp;&nbsp;Mali reče u telefon: "Koju poruku?"
<BR>&nbsp;&nbsp;&nbsp;&nbsp;&nbsp;"Nikakva poruka", reče Džo Vilisu, "neće njemu pomoći, nimalo. Ništa mi ne možemo učiniti." Ispunila ga je potpuna bespomoćnost. Osećaj blizine smrti, koji ga je često pohodio u razdobljima potištenosti, sad se širio u njemu, bila je to jedna dilatacija koja se rasprostrla sve do nepostiđene razbesnelosti; i najzad do otupelosti u stomaku, u srcu, u nervnom sistemu. Svest o krivici lepila se za njega kao ogrtač od ukrašenog satena. Stid tako čist da je dostizao maltene do arhetipskog kvaliteta, kao da on, Džo, nanovo doživljava praiskonski stid Adama, onaj prvi trenutak uviđanja da je upadljiv u oku Božjem. I mržnju prema samome sebi je osećao, zbog nehatnosti svog ponašanja; svog dobrotvora je doveo u opasnost - i celu planetu. Ja sam Jona, reče on sebi. Kalende su u pravu; doputovao sam da svojim prisustvom opustošim ovu planetu. A Glimung je to morao znati... pa ipak me je doveo ovde. Možda zato što mi je ovo bilo potrebno; čisto za moje dobro. Isuse, pomisli on. A sad nastupa kraj. Vidi čime ja njemu uzvraćam: smrću.
<BR>&nbsp;&nbsp;&nbsp;&nbsp;&nbsp;Mali vrati telefon robotu. Njeno lice, napeto i zategnuto, poče se pokretati; posle nekog vremena gledala je Džoa Fernrajta pravo u lice. Gledala i gledala, netremice. Pomnošću napetim kao da negde u njoj bukti požar; onda se, istrošena, samo stresla i klonula glavom kao da guta. "Džo", reče ona promuklo, "gospođica Rajs kaže da odustanemo. Da napustimo ovo mesto i da se vratimo u hotel 'Olimpiju' po stvari. I onda..." Zastala je, a lice joj se, iz dubine, steglo u čvorove. "...da idemo sa Oračeve planete i vratimo se na naše svetove."
<BR>&nbsp;&nbsp;&nbsp;&nbsp;&nbsp;"Zašto?" upita Džo.
<BR>&nbsp;&nbsp;&nbsp;&nbsp;&nbsp;"Zato što nema nade. A kad Glimung bude..." Načinila je jednu grčevitu kretnju. "...mrtav, onda će se bič propasti spustiti na svakoga na planeti. Zato bi trebalo... znaš... da brišemo odavde."
<BR>&nbsp;&nbsp;&nbsp;&nbsp;&nbsp;Džo reče: "Ali beleška u boci rekla je da čekamo izveštaje o napredovanju, koji će stizati svaki sat."
<BR>&nbsp;&nbsp;&nbsp;&nbsp;&nbsp;"Neće stići nijedan."
<BR>&nbsp;&nbsp;&nbsp;&nbsp;&nbsp;"Zašto ne bi?"
<BR>&nbsp;&nbsp;&nbsp;&nbsp;&nbsp;Ona ne reče ništa; ne htede pojačavati već rečeno.
<BR>&nbsp;&nbsp;&nbsp;&nbsp;&nbsp;Zebnja je sad sasvim prozimila kroz njega. Džo reče: "Hoće li i ona otići?"
<BR>&nbsp;&nbsp;&nbsp;&nbsp;&nbsp;"Gospođica Rajs će otići, ali će se ipak zadržati dovoljno dugo da uputi sve na kosmodrom. Tu se našao jedan međuzvezdani brod u koji se možemo u svakom trenutku početi ukrcavati. Ona se nada da će svi, baš svi biti ukrcani u toku sledećih šezdeset minuta." Vilisu reče: "Zovi mi taksi."
<BR>&nbsp;&nbsp;&nbsp;&nbsp;&nbsp;"Morate reći: 'Vilise, zovi mi taksi'", odvrati robot.
<BR>&nbsp;&nbsp;&nbsp;&nbsp;&nbsp;"Vilise, zovi mi taksi."
<BR>&nbsp;&nbsp;&nbsp;&nbsp;&nbsp;"Odlaziš?" upita Džo. Iznenadio se, a njegov osećaj života potonu još dublje.
<BR>&nbsp;&nbsp;&nbsp;&nbsp;&nbsp;"Tako nam je rečeno", uzvrati Mali jednostavno.
<BR>&nbsp;&nbsp;&nbsp;&nbsp;&nbsp;Džo primeti: "Meni je rečeno da čekam pojavu jednočasovnih izveštaja o napredovanju."
<BR>&nbsp;&nbsp;&nbsp;&nbsp;&nbsp;"Budalo prokleta", obrecnu se Jojezova.
<BR>&nbsp;&nbsp;&nbsp;&nbsp;&nbsp;"Ja nameravam da ostanem ovde", reče Džo.
<BR>&nbsp;&nbsp;&nbsp;&nbsp;&nbsp;"Dobro, ti ostani." Ona reče Vilisu: "Jesi mi zvao taksi?"
<BR>&nbsp;&nbsp;&nbsp;&nbsp;&nbsp;"Morate reći..."
<BR>&nbsp;&nbsp;&nbsp;&nbsp;&nbsp;"Vilise, jesi li mi pozvao taksi?"
<BR>&nbsp;&nbsp;&nbsp;&nbsp;&nbsp;"Svi su zauzeti", odvrati robot. "Prebacuju ljude iz svih kutaka ovog našeg zarđalog, starog sveta na kosmodrom."
<BR>&nbsp;&nbsp;&nbsp;&nbsp;&nbsp;Džo reče: "Daj joj vozilo u kome smo došli ti i ja."
<BR>&nbsp;&nbsp;&nbsp;&nbsp;&nbsp;"Znači, sigurni ste da ne nameravate otići?" upita robot.
<BR>&nbsp;&nbsp;&nbsp;&nbsp;&nbsp;"Siguran", reče Džo.
<BR>&nbsp;&nbsp;&nbsp;&nbsp;&nbsp;"Mislim da shvatam tvoj tok razmišljanja", reče Mali. "Budući da si ti izazvao da se sve ovo desi, ova teška kriza, smatraš da bi onda bilo nemoralno da sad odeš i spaseš se."
<BR>&nbsp;&nbsp;&nbsp;&nbsp;&nbsp;"Ne", reče on. Iskreno nastavi: "Suviše sam se umorio. Ne mogu sad podneti putovanje kući. Idem na sračunati rizik. Ako se Glimung vrati na suvo, moći ćemo nastaviti sa dizanjem Heldskale. Ako ne..." On slegnu ramenima.
<BR>&nbsp;&nbsp;&nbsp;&nbsp;&nbsp;"Lažna hrabrost", uzvrati Mali.
<BR>&nbsp;&nbsp;&nbsp;&nbsp;&nbsp;"Ništa lažno. Samo umor. Teraj ti; poleti ka kosmodromu. Kraj bi mogao nastupiti svakog minuta, to ti je jasno."
<BR>&nbsp;&nbsp;&nbsp;&nbsp;&nbsp;"Pa, sad, šta ću, kad mi je gospođica Rajs tako rekla", reče Mali Jojez, donekle izvinjavajućim tonom. Vrzmala se okolo, i jasno se videlo da nije sasvim odlučila šta da uradi. "Ako ostanem..." poče ona, ali joj Džo upade u reč.
<BR>&nbsp;&nbsp;&nbsp;&nbsp;&nbsp;"Ne ostaješ. Ni ti ni iko drugi. Samo ja."
<BR>&nbsp;&nbsp;&nbsp;&nbsp;&nbsp;"Mogu li ubaciti jednu poentu?" upita Vilis. Njih dvoje ne odgovoriše, te on nastavi. "Nikad nije bila Glimungova namera da iko pogine s njim. Otud uputstva gospođice Rajs svima vama; ona samo postupa po njegovim nalozima. Nesumnjivo je on ostavio trajnu naredbu da ako on pogine, ona mora evakuisati svakoga sa planete, i to, ako je moguće, na vreme. Uviđate li to, mister gospodine?"
<BR>&nbsp;&nbsp;&nbsp;&nbsp;&nbsp;"Uviđam", reče Džo.
<BR>&nbsp;&nbsp;&nbsp;&nbsp;&nbsp;"Polazite, dakle, sa gospom Jojez?"
<BR>&nbsp;&nbsp;&nbsp;&nbsp;&nbsp;"Ne", reče Džo.
<BR>&nbsp;&nbsp;&nbsp;&nbsp;&nbsp;"Teranci su poznati po svojoj tupavosti", reče Mali glasom koji je sekao kao kosa za travu. "Vilise, vozi me pravo na kosmodrom; ostaviću svoje stvari u hotelu, nek ostanu. Idemo."
<BR>&nbsp;&nbsp;&nbsp;&nbsp;&nbsp;"Zbogom, mister gospodine", reče Vilis Džou.
<BR>&nbsp;&nbsp;&nbsp;&nbsp;&nbsp;"Srčano vam se zavaljujem", reče Džo.
<BR>&nbsp;&nbsp;&nbsp;&nbsp;&nbsp;"Šta to znači?" upita Mali.
<BR>&nbsp;&nbsp;&nbsp;&nbsp;&nbsp;"Ništa. Srdačno vam se zahvaljujem. Jedna arhaična neozbiljnost." Počeo se udaljavati od njih dvoje; došetao se na gat, stao tamo i nevidećim pogledom zagledao se u privezani čamac, a u čamcu u bocu i cedulju. A ja ću biti u srču razvaljen, pomisli on. "A nije mi ni bio neki žestok fazon", reče on, ne obraćajući se nikome određenome. Glimungu, pomisli on. Sreću mu želim. Dole, u Mare Nostrumu, gde bi trebalo i ja da budem. I svi mi. Da se borimo, kao što se on bori, protiv Crnih entiteta koji nikada nisu bili živi. Smrt je na potezu, pomisli on; animirana smrt. Smrt sa apetitom.
<BR>&nbsp;&nbsp;&nbsp;&nbsp;&nbsp;Glasno reče: "Apetitom oštrim prokleo me neko."
<BR>&nbsp;&nbsp;&nbsp;&nbsp;&nbsp;Ono dvoje su otišli. Džo je sad stajao sam na platformi. Uskoro začu rakete, tiho mrmljanje sile koja je potresla kupolu: uzleteli su.
<BR>&nbsp;&nbsp;&nbsp;&nbsp;&nbsp;"Iz 'Princeze Ide'", reče on, nikome. "To peva Ciril, u drugom činu, u vrtovima dvorca Adamanta." Onda je samo ćutao i slušao. Njihove rakete više se nisu čule. Koja prokleta stvar, pomisli on. Zaista je zeznuta cela stvar. Naime, zaista sam ja zeznuo celu stvar. Ta Knjiga me je pretvorila u bilijarsku loptu, u predmet kome je saopšteno izvesno kretanje, kao u Aristotelovom viđenju sveta. Jedna lopta u pokretu tresne drugu; ova, treću; to je suština života.
<BR>&nbsp;&nbsp;&nbsp;&nbsp;&nbsp;Da li bi Vilis i Mali pogodili odakle je ono maločas naveo? Mali ne bi... ali Vilisu je dobro poznat Jejts. Prema tome, verovatno bi mu jednako dobro poznat bio i V. Š. Gilbert. Hm, Jejts. Džo zatim pomisli:
<BR>&nbsp;&nbsp;&nbsp;&nbsp;&nbsp;Pitanje: Voliš li Jejtsa?
<BR>&nbsp;&nbsp;&nbsp;&nbsp;&nbsp;Odgovor: Ne znam, nikad ga nisam probao.
<BR>&nbsp;&nbsp;&nbsp;&nbsp;&nbsp;Neko vreme je njegov um bio prazan. Onda pomisli sledeće:
<BR>&nbsp;&nbsp;&nbsp;&nbsp;&nbsp;Pitanje: Voliš li Kiplinga?
<BR>&nbsp;&nbsp;&nbsp;&nbsp;&nbsp;Odgovor: Ne znam, nisam nikad kiplovao.
<BR>&nbsp;&nbsp;&nbsp;&nbsp;&nbsp;Očajanje i mučnina postojanja ispunjavali su ga dok su mu te misli prolazile kroz mozak. Neopozivo sam podilejisao, reče on sebi. Lud sto posto. Mislim samo na ovakve koještarije; bol me je poravnao, spljoštio. Šta se događa tamo dole?
<BR>&nbsp;&nbsp;&nbsp;&nbsp;&nbsp;Stajao je na doku, gledao preko vode. Čvrsta i glatka površina, koja savršeno skriva sve ono ispod. Nije mu bilo jasno šta vidi, nije razumeo. A onda...
<BR>&nbsp;&nbsp;&nbsp;&nbsp;&nbsp;Na oko četiri stotine metara od platforme voda poče silovito da se komeša. Nešto ogromno podiglo se do same površine, na njoj mlataralo, oslobodilo se. Ta divovska stvar raširi krila i zaleprša njima, ali sa slabim učinkom: polako, kao da je stvorenje veoma umorno. Onda se ipak odiže, letom zupčastim i klimatavim. Pumpalo je krilima, gore, dole, i uspevalo da se podigne, ali ne više od metar-dva od vode.
<BR>&nbsp;&nbsp;&nbsp;&nbsp;&nbsp;Glimung? Džo se upinjao da vidi, a stvorenje se približavalo: mlataralo je i lepetalo krilima i nekako se dobacilo do vrha jedne kupole. Ali nije tu sletelo; nastavilo je mukotrpni let sada na nešto većoj visini, let u noćnu tminu.
<BR>&nbsp;&nbsp;&nbsp;&nbsp;&nbsp;U isti mah, jedan autonomni alarm, odapet blizinom tog bića, poče delovati; gromovito jaki, davno snimljeni glas prolomi se iz zvučnika raspoređenih na mnogo mesta na platformi i u kupolama.
<BR>&nbsp;&nbsp;&nbsp;&nbsp;&nbsp;"Pažnja! Aktivan lažni Glimung! Preduzeti hitne mere po planu tri! Pažnja! Aktivan lažni..." To se nastavljalo, kao trajna grmljavina.
<BR>&nbsp;&nbsp;&nbsp;&nbsp;&nbsp;Razmlatarana stvar koja se digla iz mora nije bila Glimung.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
