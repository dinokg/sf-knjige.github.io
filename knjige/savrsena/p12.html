<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PITAJ TEK KAD PITAŠ
<P>&nbsp;&nbsp;&nbsp;&nbsp;&nbsp;Odgovarač je bio načinjen da traje onoliko koliko je potrebno - što je bilo veoma dugo, sudeći po tome kako neke rase mere vreme, odnosno nimalo dugo, sudeći po merilima ostalih. Ali za samog Odgovarača to je bilo taman dovoljno.
<BR>&nbsp;&nbsp;&nbsp;&nbsp;&nbsp;Što se veličine tiče, Odgovarač je nekima izgledao velik, a drugima malen. Moglo bi se smatrati da je složen, mada su neki verovali da je, u stvari, veoma jednostavan.
<BR>&nbsp;&nbsp;&nbsp;&nbsp;&nbsp;Odgovarač je znao da je onakav kakav treba da bude. Iznad i iza svega drugog, on je bio Odgovarač. On je znao.
<BR>&nbsp;&nbsp;&nbsp;&nbsp;&nbsp;O rasi koja ga je stvorila - što manje rečeno, utoliko bolje. I oni su znali, ali nikada nisu kazali da li im je znanje prijalo.
<BR>&nbsp;&nbsp;&nbsp;&nbsp;&nbsp;Načinili su Odgovarača kao jednu uslugu manje prefinjenim rasama i otputovali na neki jedinstven način. Kuda su otputovali, to samo Odgovarač zna.
<BR>&nbsp;&nbsp;&nbsp;&nbsp;&nbsp;Zato što Odgovarač zna sve.
<BR>&nbsp;&nbsp;&nbsp;&nbsp;&nbsp;Na planeti, koja je kružila oko svog sunca, Odgovarač je sedeo. Trajanje se nastavljalo, dugo, ako se ceni po tome kako neki mere trajanje, kratko po merilima drugih. Ali za samog Odgovarača baš bilo je onakvo kakvo treba da bude.
<BR>&nbsp;&nbsp;&nbsp;&nbsp;&nbsp;Unutar njega nalazili su se odgovori. On je znao prirodu stvari, i zašto su stvari takve kakve su, i šta su one, i šta sve to znači.
<BR>&nbsp;&nbsp;&nbsp;&nbsp;&nbsp;Odgovarač je mogao da odgovori na sva pitanja, pod uslovom da ona budu propisna. A i želeo je da odgovara. Žudeo je za tim!
<BR>&nbsp;&nbsp;&nbsp;&nbsp;&nbsp;Kakav bi, inače, trebalo da bude jedan Odgovarač?
<BR>&nbsp;&nbsp;&nbsp;&nbsp;&nbsp;Šta bi, inače, mogao da radi jedan Odgovarač?
<BR>&nbsp;&nbsp;&nbsp;&nbsp;&nbsp;I tako je čekao da stvorenja dođu i pitaju.
<BR>
<BR>&nbsp;&nbsp;&nbsp;&nbsp;&nbsp;"Kako se osećate, gospodine?" upita Moran, lebdeći blago prema starom čoveku.
<BR>&nbsp;&nbsp;&nbsp;&nbsp;&nbsp;"Bolje", reče Lingman, pokušavajući da se osmehne. Bestežinsko stanje bilo je silno olakšanje. Bez obzira na to što je Moran potrošio ogromnu količinu goriva, dospevši u svemir pod minimalnim ubrzanjem, Lingmanovom slabom srcu to se nije dopadalo. Ono se nadimalo i skupljalo, tuklo ljutito o oštri sanduk rebara, zastajalo i ubrzavalo. Neko vreme se činilo da će prestati da radi, iz čistog hira.
<BR>&nbsp;&nbsp;&nbsp;&nbsp;&nbsp;Ali bestežinsko stanje bilo je silno olakšanje i slabo srce opet je nastavljalo da radi.
<BR>&nbsp;&nbsp;&nbsp;&nbsp;&nbsp;Moran nije imao takve probleme. Njegovo snažno telo bilo je građeno za napore i stresove. Nije smeo da ih iskusi na ovom putovanju - ne, ukoliko je očekivao da stari Lingman poživi.
<BR>&nbsp;&nbsp;&nbsp;&nbsp;&nbsp;"Ja ću živeti", prostenja Lingman u odgovoru na neizgovoreno pitanje, "dovoljno dugo da saznam." Moran dodirnu komandne uređaje i brod skliznu u podsvemir kao jegulja u ulje.
<BR>&nbsp;&nbsp;&nbsp;&nbsp;&nbsp;"Saznaćemo", promrmlja Moran. Pomogao je starcu da se odveže. "Naći ćemo Odgovarača."
<BR>&nbsp;&nbsp;&nbsp;&nbsp;&nbsp;Lingman klimnu glavom svom mladom ortaku. Već godinama su sebe u to uveravali. Projekat je u početku bio isključivo Lingmanov. Onda mu se, kad je diplomirao na tehničkom fakultetu, pridružio Moran. Zajedno su krenuli tragom glasina, krstarili kroz Sunčev sistem. Tragom legendi o jednoj staroj humanoidnoj rasi koja je znala odgovor na sve i koja je načinila Odgovarača, a zatim otišla.
<BR>&nbsp;&nbsp;&nbsp;&nbsp;&nbsp;"Kad čovek samo pomisli na to", reče Moran. "Odgovor na sve!" Fizičar po struci, Moran je imao da postavi mnoga pitanja Odgovaraču. Vasiona u stalnom širenju; sila koja veže atomska jezgra; nove i supernove i hiljadu drugih stvari.
<BR>&nbsp;&nbsp;&nbsp;&nbsp;&nbsp;"Da", reče Lingman. S naporom se privukao do video-ekrana i bacio pogled na crnu preriju prividnog podsvemira. On je bio biolog i star čovek. Imao je dva pitanja.
<BR>&nbsp;&nbsp;&nbsp;&nbsp;&nbsp;Šta je život?
<BR>&nbsp;&nbsp;&nbsp;&nbsp;&nbsp;Šta je smrt?
<BR>
<BR>&nbsp;&nbsp;&nbsp;&nbsp;&nbsp;Posle jednog naročito dugog razdoblja lova na purpur, Lek i njegovi prijatelji okupili su se da porazgovaraju. Purpur je uvek postajao tanji u blizini zvezdanih grozdova - zašto, to niko nije znao - pa je tako malčice razgovora bilo sasvim na svom mestu.
<BR>&nbsp;&nbsp;&nbsp;&nbsp;&nbsp;"Znaš", reče Lek, "mislim da ću uhvatiti tog Odgovarača." Lek je sada govorio jezikom Olgreta, jezikom neopozive odlučnosti.
<BR>&nbsp;&nbsp;&nbsp;&nbsp;&nbsp;"Zašto?" upita Ilm na jeziku Hvesta, jeziku blagog zadirkivanja. "Zašto želiš da znaš stvari? Zar ti posao skupljanja purpura nije dovoljan?"
<BR>&nbsp;&nbsp;&nbsp;&nbsp;&nbsp;"Ne", reče Lek, i dalje govoreći jezikom neopozive odlučnosti. "Nije dovoljan." Veliki posao Leka i njegove vrste bio je skupljanje purpura. Nalazili su purpur utkan u mnoge delove svemirskog tkiva, doduše u sićušnim količinama. Polako i strpljivo, zidali su ogromnu gomilu purpura. Čemu će služiti gomila, to niko nije znao.
<BR>&nbsp;&nbsp;&nbsp;&nbsp;&nbsp;"Pretpostavljam da ćeš ga pitati šta je purpur", reče Ilm, odgurnuvši sa puta jednu zvezdu i opruživši se.
<BR>&nbsp;&nbsp;&nbsp;&nbsp;&nbsp;"Hoću", reče Lek. "Suviše smo dugo trajali u neznanju. Mi moramo da znamo pravu prirodu purpura i njegovo značenje u opštem poretku stvari. Moramo da znamo zašto on upravlja našim životima." Za ovaj govor Lek je prešao na Ilgret, jezik početnog znanja.
<BR>&nbsp;&nbsp;&nbsp;&nbsp;&nbsp;Ilm i ostali nisu pokušavali da se upuste u raspravu, čak ni jezikom argumenata. Znali su da je znanje važno. Od prapočetka vremena, Lek, Ilm i ostali skupljali su purpur. Sada je došlo vreme da se saznaju konačni odgovori o Vasioni - šta je purpur, i čemu služi gomila?
<BR>&nbsp;&nbsp;&nbsp;&nbsp;&nbsp;I, naravno, tu je bio Odgovarač da im kaže. Svi su čuli za Odgovarača, koga je izgradila rasa neslična njima, što je odavno otputovala.
<BR>&nbsp;&nbsp;&nbsp;&nbsp;&nbsp;"Hoćeš li ga pitati još nešto?" upita Ilm Leka.
<BR>&nbsp;&nbsp;&nbsp;&nbsp;&nbsp;"Ne znam", reče Lek. "Možda ću ga pitati o zvezdama. Ništa drugo zaista nije ni važno." Otkako su Lek i njegova braća živeli, od prapočetka vremena, nikad nisu razmatrali pitanje smrti. A budući da ih je oduvek bio jednak broj, nikada nisu razmatrali ni pitanje života.
<BR>&nbsp;&nbsp;&nbsp;&nbsp;&nbsp;Ali purpur? I gomila?
<BR>&nbsp;&nbsp;&nbsp;&nbsp;&nbsp;"Ja idem!" viknu Lek, maternjim jezikom spremnosti-na-delanje.
<BR>&nbsp;&nbsp;&nbsp;&nbsp;&nbsp;"Srećno!" doviknuše mu njegova braća, žargonom Najvećeg prijateljstva.
<BR>&nbsp;&nbsp;&nbsp;&nbsp;&nbsp;Lek se udalji, skakući sa zvezde na zvezdu.
<BR>
<BR>&nbsp;&nbsp;&nbsp;&nbsp;&nbsp;Sam na svojoj maloj planeti, Odgovarač je sedeo, čekajući da dođu Pitači. S vremena na vreme promrmljao bi odgovore samome sebi. To je bila njegova povlastica. On je znao.
<BR>&nbsp;&nbsp;&nbsp;&nbsp;&nbsp;Ali čekao je, i vreme nije bilo ni suviše dugo ni suviše kratko, da dođu bilo koja svemirska stvorenja i da pitaju.
<BR>
<BR>&nbsp;&nbsp;&nbsp;&nbsp;&nbsp;Bilo ih je osamnaest, okupljenih na jednom mestu.
<BR>&nbsp;&nbsp;&nbsp;&nbsp;&nbsp;"Prizivam pravilo osamnaest", povika jedan. I pojaviše se drugi, koji nikada ranije nisu bili, rođeni pravilom osamnaest.
<BR>&nbsp;&nbsp;&nbsp;&nbsp;&nbsp;"Moramo da idemo Odgovaraču", povika jedan. "Naši životi su upravljani pravilom osamnaest. Gde ima osamnaest, biće i devetnaest. Zašto je to tako?"
<BR>&nbsp;&nbsp;&nbsp;&nbsp;&nbsp;Niko nije umeo da odgovori.
<BR>&nbsp;&nbsp;&nbsp;&nbsp;&nbsp;"Gde sam ja?" upita novorođeni devetnaesti. Jedan ga odvede u stranu da mu da uputstva.
<BR>&nbsp;&nbsp;&nbsp;&nbsp;&nbsp;Tako ih je preostalo sedamnaest. Postojan broj.
<BR>&nbsp;&nbsp;&nbsp;&nbsp;&nbsp;"I moramo saznati", povika drugi, "zašto su sva mesta različita, mada ne postoje nikakve udaljenosti."
<BR>&nbsp;&nbsp;&nbsp;&nbsp;&nbsp;U tome je bio problem. Jedan je ovde. Onda je jedan tamo. Baš tako, nikakvog pokreta, nikakvog razloga. A ipak, i ne pokrećući se, jedan je na drugom mestu.
<BR>&nbsp;&nbsp;&nbsp;&nbsp;&nbsp;"Zvezde su hladne", povika jedan.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Moramo da odemo do Odgovarača."
<BR>&nbsp;&nbsp;&nbsp;&nbsp;&nbsp;Jer oni su čuli legende, znali su priče. "Bila jednom jedna rasa, u mnogo čemu slična nama. Oni su znali - i rekli su to Odgovaraču. Zatim su otputovali tamo gde nema nikakvog mesta, ali ima mnogo razdaljine."
<BR>&nbsp;&nbsp;&nbsp;&nbsp;&nbsp;"Kako da stignemo tamo?" povika novorođeni devetnaesti, sada ispunjen Znanjem.
<BR>&nbsp;&nbsp;&nbsp;&nbsp;&nbsp;"Idemo." I osamnaest njih iščeznu. Jedan je ostao. Sumoran, on se zagleda u džinovsko prostranstvo jedne ledene zvezde, a zatim i sam iščeznu.
<BR>
<BR>&nbsp;&nbsp;&nbsp;&nbsp;&nbsp;"One stare legende su istinite", reče Moran zadihano. "Eno je tamo."
<BR>&nbsp;&nbsp;&nbsp;&nbsp;&nbsp;Stigli su iz podsvemira na mesto o kome su legende govorile, i pred njima je bila zvezda koja nije ličila ni na jednu drugu. Moran je za nju odmah izmislio klasifikaciju, ali to nije bilo važno. Nije postojala nijedna druga kao ona.
<BR>&nbsp;&nbsp;&nbsp;&nbsp;&nbsp;Oko zvezde se obrtala jedna planeta, a ni ona nije ličila ni na koju drugu planetu. Moran je odmah izmislio razloge, ali oni nisu bili važni. Ova planeta bila je jedinstvena.
<BR>&nbsp;&nbsp;&nbsp;&nbsp;&nbsp;"Privežite se, gospodine", reče Moran. "Otpočeću spuštanje što blaže mogu."
<BR>
<BR>&nbsp;&nbsp;&nbsp;&nbsp;&nbsp;Lek je stigao do Odgovarača, koračajuči brzo sa zvezde na zvezdu. Podigao je Odgovarača, podržao ga u ruci i zagledao se u njega.
<BR>&nbsp;&nbsp;&nbsp;&nbsp;&nbsp;"Znači, ti si Odgovarač", reče on.
<BR>&nbsp;&nbsp;&nbsp;&nbsp;&nbsp;"Da", potvrdi Odgovarač.
<BR>&nbsp;&nbsp;&nbsp;&nbsp;&nbsp;"Onda mi kaži", reče Lek, smestivši se udobno u jednu provaliju između zvezda, "kaži mi šta sam ja."
<BR>&nbsp;&nbsp;&nbsp;&nbsp;&nbsp;"Jedna parcijalnost", uzvrati Odgovarač. "Jedna indikacija."
<BR>&nbsp;&nbsp;&nbsp;&nbsp;&nbsp;"De, de", promrmlja Lek, ranjenog ponosa. "Izmisli nešto pametnije od toga... Dakle, da nastavimo. Svrha moje vrste jeste da skuplja purpur i da od njega pravi gomilu. Možeš li mi kazati koji je pravi smisao toga?"
<BR>&nbsp;&nbsp;&nbsp;&nbsp;&nbsp;"Tvoje pitanje je bez značenja", reče Odgovarač. Znao je šta je, u stvari, purpur i čemu služi gomila. Ali objašnjenje je bilo skriveno u jednom većem objašnjenju. Bez toga, Lekovo pitanje bilo je neobjašnjivo i Lek je propustio da postavi pravo pitanje.
<BR>&nbsp;&nbsp;&nbsp;&nbsp;&nbsp;Lek je postavljao i druga pitanja, a Odgovarač nije bio kadar da na njih odgovori. Lek je gledao na stvari svojim specijalizovanim okom, izdvajajući jedan deo istine i odbijajući da vidi više. Kako da nekom slepom opišeš senzaciju zelenog?
<BR>&nbsp;&nbsp;&nbsp;&nbsp;&nbsp;Odgovarač nije pokušao. Od njega se to nije ni očekivalo.
<BR>&nbsp;&nbsp;&nbsp;&nbsp;&nbsp;Najzad, Lek prasnu u prezriv smeh. Jedan od njegovih malih zvezdanih kamičaka po kojima je koračao buknu jarkim sjajem uzdrman tim zvukom, a zatim polako izblede do svog uobičajenog intenziteta.
<BR>&nbsp;&nbsp;&nbsp;&nbsp;&nbsp;Lek se udalji, koračajući žurno sa zvezde na zvezdu.
<BR>
<BR>&nbsp;&nbsp;&nbsp;&nbsp;&nbsp;Odgovarač je znao. Ali njemu je najpre trebalo da bude postavljeno pravo pitanje. Razmišljao je o tom ograničenju, zureći u zvezde koje nisu bile ni velike ni male, već upravo propisne veličine.
<BR>&nbsp;&nbsp;&nbsp;&nbsp;&nbsp;Prava pitanja. Rasa koja je načinila Odgovarača trebalo je da ima i to u vidu, razmišljao je Odgovarač. Trebalo je da mu ostave donekle odrešene ruke za taj semantički besmisao, da mu dozvole da ga pokuša razmrsiti.
<BR>&nbsp;&nbsp;&nbsp;&nbsp;&nbsp;Odgovarač se sporio sa sobom, mrmljajući odgovore samome sebi.
<BR>
<BR>&nbsp;&nbsp;&nbsp;&nbsp;&nbsp;Osamnaest stvorenja došlo je Odgovaraču; nisu koračali, niti su leteli, nego su se jednostavno pojavili. Podrhtavajući na hladnom blesku zvezda, zurili su u masivnost Odgovarača.
<BR>&nbsp;&nbsp;&nbsp;&nbsp;&nbsp;"Ako ne postoji razdaljina" reče jedan. "kako onda stvari mogu da budu na drugim mestima?"
<BR>&nbsp;&nbsp;&nbsp;&nbsp;&nbsp;Odgovarač je znao šta je to razdaljina i šta su to mesta. Ali nije mogao da odgovori na pitanje. Postojala je razdaljina, ali ne onako kako su je ta stvorenja videla. A postojala su i mesta, ali na drugačiji način od onoga koji su stvorenja očekivala.
<BR>&nbsp;&nbsp;&nbsp;&nbsp;&nbsp;"Prestilizujte pitanje", reče Odgovarač, pun nade.
<BR>&nbsp;&nbsp;&nbsp;&nbsp;&nbsp;"Zašto smo kratki ovde, a dugački tamo negde?" upita jedan. "Zašto smo debeli tamo negde, a tanki ovde? Zašto su zvezde hladne?"
<BR>&nbsp;&nbsp;&nbsp;&nbsp;&nbsp;Odgovarač je znao sve stvari. Znao je zašto su zvezde hladne, ali nije mogao to da objasni u terminima zvezda ili hladnoće.
<BR>&nbsp;&nbsp;&nbsp;&nbsp;&nbsp;"Zašto postoji pravilo osamnaest?" upita drugi. "Zašto, kada se sastanu osamnaest, još jedan bude proizveden?"
<BR>&nbsp;&nbsp;&nbsp;&nbsp;&nbsp;Ali, naravno, odgovor je bio deo drugog, većeg pitanja koje nije bilo postavljeno.
<BR>&nbsp;&nbsp;&nbsp;&nbsp;&nbsp;Još jedan je bio proizveden pravilom osamnaest i devetnaest stvorenja iščeznu.
<BR>
<BR>&nbsp;&nbsp;&nbsp;&nbsp;&nbsp;Odgovarač je mrmljao prava pitanja samome sebi i odgovarao na njih.
<BR>
<BR>&nbsp;&nbsp;&nbsp;&nbsp;&nbsp;"Uspeli smo", reče Moran. "Lepo, lepo." Potapšao je Lingmana po ramenu - sasvim blago, jer bi Lingman, inače, mogao da se raspadne.
<BR>&nbsp;&nbsp;&nbsp;&nbsp;&nbsp;Stari bilolog beše umoran. Lice mu je splasnulo, žućkasto, izbrazdano. Obris lobanje već se pomaljao kroz isturene žute zube, mali ravni nos, izbočene jagodice. Matrica je izbijala na videlo.
<BR>&nbsp;&nbsp;&nbsp;&nbsp;&nbsp;Zaštićeni šlemovima, koračali su malom stazom.
<BR>&nbsp;&nbsp;&nbsp;&nbsp;&nbsp;"Ne tako brzo", promrmlja Lingman.
<BR>&nbsp;&nbsp;&nbsp;&nbsp;&nbsp;"Dobro", reče Moran. Koračali su jedan pored drugog niz mračnu stazu planete koja se razlikovala od svih drugih planeta, vrteći se oko jednog sunca drugačijeg od svih ostalih sunaca.
<BR>&nbsp;&nbsp;&nbsp;&nbsp;&nbsp;"Ovuda gore", reče Moran. Legende su bile jasne. Jedna staza koja vodi do kamenih stepenica. Kamene stepenice do jednog dvorišta. A onda - Odgovarač.
<BR>&nbsp;&nbsp;&nbsp;&nbsp;&nbsp;Njima dvojici Odgovarač je izgledao kao neki beli ekran smešten u zid. Za njihove oči, Odgovarač je bio veoma jednostavan.
<BR>&nbsp;&nbsp;&nbsp;&nbsp;&nbsp;Lingman sklopi svoje drhtave ruke. Bila je to kulminacija jednog životnog dela, finansiranja, argumentisanja, pabirčenja mrvica legende koja se završavala ovde, sada.
<BR>&nbsp;&nbsp;&nbsp;&nbsp;&nbsp;"Sećaš se", reče on Moranu. "Mi ćemo biti šokirani. Istina uopšte neće ličiti na ono što smo zamišljali."
<BR>&nbsp;&nbsp;&nbsp;&nbsp;&nbsp;"Spreman sam", reče Moran, ushićenog oka.
<BR>&nbsp;&nbsp;&nbsp;&nbsp;&nbsp;"Vrlo dobro. Dakle Odgovaraču", reče Lingman svojim slabašnim glasom, "šta je život?"
<BR>&nbsp;&nbsp;&nbsp;&nbsp;&nbsp;"Pitanje nema nikakvog smisla. Pod 'životom' Pitač podrazumeva jednu parcijalnu pojavu, neobjašnjivu, sem ako se ne objasni u terminima njegove celine."
<BR>&nbsp;&nbsp;&nbsp;&nbsp;&nbsp;"Od čega je život deo?" upita Lingman.
<BR>&nbsp;&nbsp;&nbsp;&nbsp;&nbsp;"To pitanje, u njegovom sadašnjem obliku, ne dopušta nikakav odgovor. Pitač još razmatra 'život' sa svog ličnog, ograničenog stanovišta."
<BR>&nbsp;&nbsp;&nbsp;&nbsp;&nbsp;"Onda nam na odgovori u svojim sopstvenim terminima", reče Moran.
<BR>&nbsp;&nbsp;&nbsp;&nbsp;&nbsp;"Odgovarač može samo da odgovara na pitanja", reče Odgovarač. Ponovo je razmišljao o žalosnim ograničenjima koja su mu nametnuli njegovi graditelji.
<BR>&nbsp;&nbsp;&nbsp;&nbsp;&nbsp;Ćutanje.
<BR>&nbsp;&nbsp;&nbsp;&nbsp;&nbsp;"Da li se Vasiona širi?" upita Moran poverljivim tonom.
<BR>&nbsp;&nbsp;&nbsp;&nbsp;&nbsp;"'Širenje' je termin neprimenljiv na situaciju. Vasiona, onako kako je Pitač shvata, jeste jedan prividni pojam."
<BR>&nbsp;&nbsp;&nbsp;&nbsp;&nbsp;"Možeš li nam reći bilo šta?" upita Moran.
<BR>&nbsp;&nbsp;&nbsp;&nbsp;&nbsp;"Ja mogu da odgovorim na svako propisno pitanje koje se tiče prirode stvari."
<BR>&nbsp;&nbsp;&nbsp;&nbsp;&nbsp;Dva čoveka se zgledaše.
<BR>&nbsp;&nbsp;&nbsp;&nbsp;&nbsp;"Mislim da znam šta on hoće da kaže", reče Lingman. "Naše osnovne pretpostavke su pogrešne. Sve do jedne."
<BR>&nbsp;&nbsp;&nbsp;&nbsp;&nbsp;"To ne može biti", reče Moran. "Fizika, biologija..."
<BR>&nbsp;&nbsp;&nbsp;&nbsp;&nbsp;"Delimične istine", reče Lingman, sa silnim umorom u glasu. "U svakom slučaju, do nečega smo došli. Saznali smo da su pogrešni naši zaključci koji se odnose na posmatrane pojave."
<BR>&nbsp;&nbsp;&nbsp;&nbsp;&nbsp;"A šta je sa pravilom najjednostavnije hipoteze?"
<BR>&nbsp;&nbsp;&nbsp;&nbsp;&nbsp;"To je samo teorija", reče Lingman.
<BR>&nbsp;&nbsp;&nbsp;&nbsp;&nbsp;"Ali život... on bi sigurno mogao da odgovori šta je život?"
<BR>&nbsp;&nbsp;&nbsp;&nbsp;&nbsp;"Razmotrimo to pitanje ovako", reče Lingman. "Pretpostavimo da si ga pitao: 'Zašto sam rođen u znaku Škorpiona u konjunkciji sa Saturnom?' Ja ti ne bih mogao odgovoriti na to pitanje u terminima Zodijaka, zato što Zodijak nema nikakve veze sa tim."
<BR>&nbsp;&nbsp;&nbsp;&nbsp;&nbsp;"Shvatam", reče Moran polako. "On ne može da odgovori u terminima naših pretpostavki."
<BR>&nbsp;&nbsp;&nbsp;&nbsp;&nbsp;"Izgleda da je baš to posredi. A ne može ni da izmeni naše pretpostavke. On je ograničen na ispravna pitanja, što podrazumeva, čini se, jedno znanje koje mi naprosto ne posedujemo."
<BR>&nbsp;&nbsp;&nbsp;&nbsp;&nbsp;"Ne možemo čak ni da mu postavimo ispravno pitanje?" upita Moran. "Ne verujem da je tako. Mi moramo da znamo neke osnovne istine." On se okrete Odgovaraču: "Šta je smrt?"
<BR>&nbsp;&nbsp;&nbsp;&nbsp;&nbsp;"Ne mogu da objasnim antropomorfizam."
<BR>&nbsp;&nbsp;&nbsp;&nbsp;&nbsp;"Šta, smrt antropomorfizam!" reče Moran, a Lingman mu se okrete brzo: "Sada se već primičemo nečemu!"
<BR>&nbsp;&nbsp;&nbsp;&nbsp;&nbsp;"Jesu li antropomorfizmi nestvarni?" obratio se Odgovaraču.
<BR>&nbsp;&nbsp;&nbsp;&nbsp;&nbsp;"Antropomorfizmi mogu da budu klasifikovani kao: A - lažne istine, ili B - delimične istine u terminima neke delimične situacije."
<BR>&nbsp;&nbsp;&nbsp;&nbsp;&nbsp;"Koja se postavka može primeniti ovde?"
<BR>&nbsp;&nbsp;&nbsp;&nbsp;&nbsp;"Obe."
<BR>&nbsp;&nbsp;&nbsp;&nbsp;&nbsp;To je bilo najbliže do čega su dospeli. Moran nije mogao ništa više da izvuče od Odgovarača. Časovima su se dva čoveka upinjala, ali istina im je izmicala sve dalje i dalje.
<BR>&nbsp;&nbsp;&nbsp;&nbsp;&nbsp;"To je da poludiš", reče Moran najzad. "Ovaj tip ima odgovor za čitavu Vasionu, a ne može da nam ga kaže sem ukoliko mu ne postavimo pravo pitanje. Ali otkud možemo da znamo pravo pitanje?"
<BR>&nbsp;&nbsp;&nbsp;&nbsp;&nbsp;Lingman sede na tlo, oslonivši se o kameni zid. Zatvorio je oči.
<BR>&nbsp;&nbsp;&nbsp;&nbsp;&nbsp;"Divljaci, eto šta smo mi", reče Moran, koračajući gore-dole ispred Odgovarača. "Zamislimo nekog Bušmana koji odlazi fizičaru i pita ga zašto ne može da odapne svoju strelu u Sunce. Naučnik može to da objasni samo svojim sopstvenim terminima. Šta bi se desilo?"
<BR>&nbsp;&nbsp;&nbsp;&nbsp;&nbsp;"Naučnik ne bi to čak ni pokušao", reče Lingman slabim glasom. "On bi znao pitačeva ograničenja."
<BR>&nbsp;&nbsp;&nbsp;&nbsp;&nbsp;"Baš lepo", reče Moran ljutito. "A kako da jednom Bušmaninu objasnite Zemljino okretanje? Ili, još bolje, kako da mu objasnite relativnost, poštujući sve vreme naučnu strogost u vašem objašnjenju, razume se."
<BR>&nbsp;&nbsp;&nbsp;&nbsp;&nbsp;Lingman, zatvorenih očiju, nije odgovarao.
<BR>&nbsp;&nbsp;&nbsp;&nbsp;&nbsp;"Mi smo Bušmani. Ali provalija je ovde mnogo veća. Crv i supermen, možda. Crv želi da zna prirodu blata i zašto ga ima tako mnogo. Dakle, šta kažete?"
<BR>&nbsp;&nbsp;&nbsp;&nbsp;&nbsp;Lingman je i dalje ćutao.
<BR>&nbsp;&nbsp;&nbsp;&nbsp;&nbsp;"Hoćemo li da pođemo, gospodine?" upita Moran. Lingmanove oči ostale su sklopljene. Njegovi kandžasti prsti bili su zgrčeni, obrazi još više utonuli. Lobanja se jasno ocrtavala.
<BR>&nbsp;&nbsp;&nbsp;&nbsp;&nbsp;"Gospodine! Gospodine!"
<BR>&nbsp;&nbsp;&nbsp;&nbsp;&nbsp;A Odgovarač je znao da neće biti odgovora.
<BR>&nbsp;&nbsp;&nbsp;&nbsp;&nbsp;Sam na svojoj planeti, koja nije ni velika ni mala, već tačno prave veličine, Odgovarač čeka. On ne može da pomogne svetu koji mu dolazi, jer čak i Odgovarač ima svoja ograničenja.
<BR>&nbsp;&nbsp;&nbsp;&nbsp;&nbsp;On može da odgovori samo na propisna pitanja.
<BR>&nbsp;&nbsp;&nbsp;&nbsp;&nbsp;Vasiona? Život? Smrt? Purpur? Osamnaest?
<BR>&nbsp;&nbsp;&nbsp;&nbsp;&nbsp;Delimične istine, poluistine, mrvice velikog pitanja.
<BR>&nbsp;&nbsp;&nbsp;&nbsp;&nbsp;Ali Odgovarač, sam, mrmlja pitanja sebi, prava pitanja koja niko ne može da razume.
<BR>&nbsp;&nbsp;&nbsp;&nbsp;&nbsp;Kako bi, onda, oni mogli da razumeju prave odgovore?
<BR>&nbsp;&nbsp;&nbsp;&nbsp;&nbsp;Pitanja nikada neće biti postavljena, i Odgovarač se seća nečega što su njegovi graditelji znali i zaboravili.
<BR>&nbsp;&nbsp;&nbsp;&nbsp;&nbsp;Da bi se postavilo pravo pitanje, morate već da znate najveći deo odgovora.
</P></TD></TR></TABLE>
</CENTER>
</BODY>
</HTML>
