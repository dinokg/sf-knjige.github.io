<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NAJVEĆI SREĆKOVIĆ NA SVETU
<P>&nbsp;&nbsp;&nbsp;&nbsp;&nbsp;Ovde mi je zbilja zapanjujuće dobro. Ali morate imati na umu da sam ja jedan srećković. Bila je to čista sreća koja me je dovela u Patagoniju. Ne protekcija, razumete - ne, niti sposobnost. Ja sam prilično dobar meteorolog, ali mogli su da pošalju i nekog boljeg. Naprosto sam imao ogromnu sreću da se nađem na pravom mestu u pravom trenutku.
<BR>&nbsp;&nbsp;&nbsp;&nbsp;&nbsp;Zvuči pomalo neverovatno kada pomislite da je vojska opremila moju meteorološku stanicu bezmalo svim uređajima koje čovek poznaje. Ne isključivo za mene, razume se. Vojska je planirala da ovde uspostavi jednu bazu. Dovukli su svu opremu, a onda su morali da napuste projekat.
<BR>&nbsp;&nbsp;&nbsp;&nbsp;&nbsp;Ipak, ja sam nastavljao da im šaljem meteorološke izveštaje sve dok su ih oni zahtevali.
<BR>&nbsp;&nbsp;&nbsp;&nbsp;&nbsp;Ali uređaji! Nauka me je oduvek zapanjivala. Ja sam i sam neka vrsta naučnika, pretpostavljam, ali ne kreativan naučnik, i u tome je sva razlika. Vi kažete nekom kreativnom naučniku da uradi nešto nemoguće, i on odmah pregne na posao i obavi ga svaki put. To zbilja uliva strahopoštovanje.
<BR>&nbsp;&nbsp;&nbsp;&nbsp;&nbsp;Kako ja gledam na stvari, neki general mora da je rekao naučnicima: "Momci, mi strašno oskudevamo u specijalistima, a nema izgleda da ih nadomestimo. Njihove dužnosti moraju da obavljaju ljudi koji su često potpuno nekvalifikovani. Zvuči nemoguće, ali šta možete vi u tom pogledu da učinite?" I naučnici su počeli ozbiljno da rade na svim ovim neverovatnim knjigama i uređajima.
<BR>&nbsp;&nbsp;&nbsp;&nbsp;&nbsp;Na primer, prošle nedelje imao sam zubobolju. U prvi mah sam pomislio da je to samo nazeb, jer ovde je još prilično hladno, bez obzira na to što su vulkani aktivni. Ali, naravno, bila je to zubobolja. I tako, izvadio sam zubarski aparat, namestio ga i pročitao sam ono što je trebalo da pročitam. Pregledao sam sebe i odredio zub, bol, šupljinu. Onda sam dao sebi injekciju, očistio zub i plombirao ga. A zubari provedu godine u školi učeći kako da se uradi ono što sam ja obavio za pet časova.
<BR>&nbsp;&nbsp;&nbsp;&nbsp;&nbsp;Ili, uzmite hranu. Postajao sam odvratno debeo zato što nisam imao ništa drugo da radim sem da šaljem meteorološke izveštaje. Ali kad sam prestao i to da radim, počeo sam da pripremam jela na kojima bi mi i najbolji glavni kuvari na svetu mogli pozavideti. Kuvanje je nekada bilo umetnost, ali otkako su ga se latili naučnici, oni su od njega načinili egzaktnu nauku.
<BR>&nbsp;&nbsp;&nbsp;&nbsp;&nbsp;Mogao bih dugo nastaviti da nabrajam. Mnoge stvari koje su mi dali više nisu ni od kakve koristi zato što sam sada potpuno sam. Svako bi, recimo, mogao da postane sposoban advokat praktičar zahvaljujući priručnicima koje vam oni daju. Napisani su tako da bilo koji čovek prosečne inteligencije može da pronađe delove kojima morate ovladati da biste uspešno dobili neku parnicu i da shvatite šta oni znače na običnom, svakodnevnom jeziku.
<BR>&nbsp;&nbsp;&nbsp;&nbsp;&nbsp;Niko nikada nije pokušao da povede parnicu protiv mene, zato što sam oduvek bio srećković. Ali voleo bih da to neko učini. Naprosto bih želeo da stavim na probu ove pravničke knjige.
<BR>&nbsp;&nbsp;&nbsp;&nbsp;&nbsp;Građevinarstvo je druga stvar. Kad sam stigao ovamo, živeo sam u jednoj montažnoj baraci. Ali raspakovao sam neke čudesne građevinske mašine i našao građu koju bi svako mogao da upotrebi. Sagradio sam sebi kuću od pet prostorija neprobojnu za bombe, sa kupatilom ukrašenim pločicama. To nisu prave ukrasne pločice, razume se, ali izgledaju dovoljno stvarlno i zapanjujuće ih je lako namestiti. I postavljanje tepiha od zida do zida lako se obavlja kad jednom pročitate uputstva o tome.
<BR>&nbsp;&nbsp;&nbsp;&nbsp;&nbsp;Stvar koja me je najviše iznenadila bile su vodovodne instalacije za moju kuću. Vodovodne instalacije oduvek su mi izgledale najsloženija stvar na svetu - složenija čak i od medicine ili zubarstva. Ali nisam imao nikakvih muka sa svim tim. Možda ne izgleda suviše savršeno, ali za mene je zadovoljavajuće. Sada mi čitav niz filtera, sterilizatora, prečišćivača, obogaćivača i sličnih naprava daje vodu u kojoj nema baš nikakvih klica. A sve sam ih ja sam instalirao.
<BR>&nbsp;&nbsp;&nbsp;&nbsp;&nbsp;Povremeno se ovde osećam usamljen i u tom pogledu naučnici ne mogu bogzna šta da urade. Ništa ne može da zameni društvo ljudi. Ali da su se istinski potrudili, kreativni naučnici možda bi za izolovane momke kao što sam ja ipak izmislili nešto što bi bilo malčice bolje od potpune usamljenosti.
<BR>&nbsp;&nbsp;&nbsp;&nbsp;&nbsp;Ovde nema čak ni Patagonaca s kojima bih mogao da razgovaram. Otišli su na sever posle ogromnih plimskih talasa - ono malo koliko ih je preostalo. A muzika mi nije od neke veće koristi. Srećom, ja sam čovek kome samoća ne smeta previše. Možda su me zato i poslali ovamo.
<BR>&nbsp;&nbsp;&nbsp;&nbsp;&nbsp;Ipak, voleo bih da imam bar malo drveća.
<BR>&nbsp;&nbsp;&nbsp;&nbsp;&nbsp;Slikanje! Zaboravio sam da spomenem slikanje! Svako zna koliko je to složena veština. Morate da znate sve o perspektivi i linijama, boji i gustini i ko zna čemu sve ne. Morate bezmalo da budete genije da biste postigli dobar ishod.
<BR>&nbsp;&nbsp;&nbsp;&nbsp;&nbsp;Ovako, ja samo izaberem četkice, postavim platno i mogu da slikam bilo šta što mi se sviđa. Sve što treba da radim zapisano je u knjizi. Moja ulja sa ovdašnjim zalascima sunca su spektakularna. Dovoljno su dobra za neku galeriju. Nikad niste videli takve zalaske sunca! Buktave boje, nemogući oblici! Sva ta silna prašina u vazduhu.
<BR>&nbsp;&nbsp;&nbsp;&nbsp;&nbsp;I moje uši su u boljem stanju. Zar vam nisam rekao da sam srećković? Bubne opne bile su potpuno razorene prilikom prve eksplozije. Ali slušni aparat koji nosim tako je malen da ga jedva možete videti i mogu da čujem bolje nego ikad pre.
<BR>&nbsp;&nbsp;&nbsp;&nbsp;&nbsp;To me navodi na temu medicine, a nauka je u toj oblasti obavila najbolji posao. Knjiga mi kaže šta treba da radim u bilo kojoj situaciji. Izvršio sam na samom sebi operaciju slepog creva, što bi se smatralo za nemoguće pre nekoliko godina. Trebalo je samo da ustanovim simptome, pridržavam se uputstava, i operacija je bila obavljena. Izlečio sam sebe od raznih boljki, samo, naravno, ne mogu ništa da uradim ako dođe do radijacionog trovanja. Za to, međutim, nisu krive knjige. Stvar je naprosto u tome što niko ništa ne može da učini kod radijacionog trovanja. I kad bih imao ovde najbolje specijaliste na svetu, ni oni u takvom slučaju ne bi mogli da pomognu.
<BR>&nbsp;&nbsp;&nbsp;&nbsp;&nbsp;Ukoliko su bilo kakvi specijalisti preživeli. Ali nisu, naravno.
<BR>&nbsp;&nbsp;&nbsp;&nbsp;&nbsp;Ipak, nije tako loše. Znam šta treba učiniti da ne osetim bol. I nije u pitanju to da me je sreća napustila, ili tako nešto. Stvar je naprosto u tome što je sreća napustila sve ljude.
<BR>&nbsp;&nbsp;&nbsp;&nbsp;&nbsp;Čitajući ovo što sam napisao, uviđam da to i nije bogzna kako uspela ispovest kakva je trebalo da bude. Mislim da će biti najbolje da proučim jednu od onih knjiga o pisanju. Tada ću znati kako sve to da kažem, da kažem na najbolji način. To jest, šta tačno mislim o nauci i koliko sam joj zahvalan. Imam trideset devet godina. Živeo sam duže od bilo koga drugoga, čak i ako sutra umrem. Ali to je zato što sam imao sreće i što sam se našao na pravom mestu u pravom trenutku.
<BR>&nbsp;&nbsp;&nbsp;&nbsp;&nbsp;Mislim, ipak, da se neću potruditi da napišem knjigu, zato što ne postoji niko ko bi pročitao makar jednu reč rukopisa. Šta vredi pisac bez čitalaca?
<BR>&nbsp;&nbsp;&nbsp;&nbsp;&nbsp;Fotografisanje je zanimljivije.
<BR>&nbsp;&nbsp;&nbsp;&nbsp;&nbsp;Sem toga, moram još da raspakujem alat za kopanje groba, da sagradim mauzolej i da urežem svoje ime u nadgrobni kamen.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
