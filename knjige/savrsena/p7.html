<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DOBRO DOŠLI U STANDARDNI KOŠMAR
<P>&nbsp;&nbsp;&nbsp;&nbsp;&nbsp;Džoni Bezik bio je svemirski pilot u službi firme 'SBS istraživanja A.D.' Izviđao je jedan rub zvezdanog jata Sirgon, koje je u to vreme bilo terra incognita. Prve četiri planete nisu pokazale ništa zanimljivo. Bezik se približio petoj. Tada je otpočeo standardni košmar.
<BR>&nbsp;&nbsp;&nbsp;&nbsp;&nbsp;Javio se zvučnik broda, očigledno aktiviran daljinskom kontrolom. Jedan duboki glas reče: "Približavate se planeti Loris. Pretpostavljamo da imate nameru da se spustite ovde."
<BR>&nbsp;&nbsp;&nbsp;&nbsp;&nbsp;"Tako je", uzvrati Džoni. "Otkud to da govorite engleski?"
<BR>&nbsp;&nbsp;&nbsp;&nbsp;&nbsp;"Jedan naš kompjuter rastumačio je vaš jezik na osnovu signala koje je uhvatio dok ste se približavali našoj planeti."
<BR>&nbsp;&nbsp;&nbsp;&nbsp;&nbsp;"Lep poslić", priznade Džoni.
<BR>&nbsp;&nbsp;&nbsp;&nbsp;&nbsp;"Nije to ništa", reče glas. "Sada ćemo se neposredno obratiti kompjuteru vašeg broda, pružiti mu podatke o orbiti ateriranja, brzini i ostalim važnim stvarima. Da li ste saglasni?"
<BR>&nbsp;&nbsp;&nbsp;&nbsp;&nbsp;"Naravno, samo izvolite", reče Džoni. Upravo je uspostavio prvi kontakt Zemlje sa jednom tuđinskom civilizacijom. Standardni košmar uvek je tako otpočinjao.
<BR>&nbsp;&nbsp;&nbsp;&nbsp;&nbsp;Džon Čarls Bezik bio je krivonog, sitan čovek svetloriđe kose i naprasite naravi. U svom poslu važio je kao dobar stručnjak. Uz to, bio je sujetan, svadljiv, neobrazovan, neustrašiv i prost. Ukratko, bio je savršeno pogodan za istraživanje svemira. Jer, potrebno je biti naročita čoveka da se izdrže straobalna prostranstva svemira i paranoidni stresovi koje izazivaju pretnje nepoznatog. Potreban je čovek snažnog i nepopustljivog ega i pun agresivnog samopouzdanja. Potreban je neko ko je pomalo ćaknut. Zbog toga istraživačkim svemirskim brodovima pilotiraju ljudi poput Bezika, čije je samoljublje čvrsto zasnovano na samoobmani o nepobedivosti i pothranjivano okorelim neznanjem. Konkvistadori su posedovali takav psihički sklop. Kortes i njegova šačica koljača pobedili su acteško carstvo zato što nisu uviđali da je ta stvar neizvodljiva.
<BR>&nbsp;&nbsp;&nbsp;&nbsp;&nbsp;Džoni se zavalio u sedištu i posmatrao kontrolnu tablu dok je beležila trenutnu promenu putanje i brzine. Na video-ekranu pojavila se planeta Loris, plava, zelena i smeđa. Džon Bezik se nalazio na samom pragu susreta sa najbližim susedima.
<BR>&nbsp;&nbsp;&nbsp;&nbsp;&nbsp;Lepo je imati inteligentne susede koji govore međugalaktički jezik, ali nije lepo ako su ti susedi mnogo pametniji od vas, a možda i brži, snažniji i agresivniji. Takvi susedi mogu poželeti da učine neke stvari koje se nama ne bi ni najmanje dopadale. Ne mora da bude obavezno baš tako, ali treba imati na umu da je svemir veoma surov i da glavno pitanje uvek glasi: Ko je jači?
<BR>&nbsp;&nbsp;&nbsp;&nbsp;&nbsp;Ekspedicije su bile upućivane sa Zemlje na osnovu teorije da će, ako tamo u svemiru ima nekoga, bolje biti za nas da mi pronađemo njih nego da nam se oni sruče na glavu jednog tihog nedeljnog jutra. Zemljin standardni scenario košmara uvek je otpočinjao kontaktom sa jednom opasnom tuđinskom civilizacijom. Posle toga nastupale su varijacije. Ponekad bi tuđinci bili napredniji od nas u tehničkom pogledu, ponekad bi imali neverovatne mentalne moći, ponekad bi bili glupi, ali gotovo nepobedivi - stvorenja u obliku biljki koje hodaju, ljudi-insekti i slično. Obično su bili nepopravljivo amoralni, za razliku od dobrih momaka na Zemlji.
<BR>&nbsp;&nbsp;&nbsp;&nbsp;&nbsp;Ali to su bile manje važne pojedinosti. Glavni ishod košmara uvek je bio isti: Zemlja uspostavlja kontakt sa nekom moćnom tuđinskom civilizaciom i ona nas pokorava. Bezik je upravo bio na putu da sazna odgovor na pitanje koje je ozbiljno mučilo Zemlju: 'Mogu li oni da udese nas, ili možemo li mi da udesimo njih?'
<BR>&nbsp;&nbsp;&nbsp;&nbsp;&nbsp;U ovom trenutku on nije bio spreman da se kladi u ishod.
<BR>
<BR>&nbsp;&nbsp;&nbsp;&nbsp;&nbsp;Na planeti Loris mogli ste da dišete vazduh i da pijete vodu. A žitelji su bili humanoidi. Bilo je upravo tako, uprkos činjenici da je nobelovac Serdž fon Blut izneo tvrdnju da je verovatnoća za to iznosila 1093 prema jedan.
<BR>&nbsp;&nbsp;&nbsp;&nbsp;&nbsp;Lorinjani su hipnopedijskom tehnikom omogućili Beziku da nauči njihov jezik, a zatim ga poslali da, sa jednim vodičem, razgleda njihov glavni grad Atisu. Što je više stvari video, Džoni je postajao sve sumorniji, zato što su ovi ljudi imali jedno doista upečatljivo uređenje.
<BR>&nbsp;&nbsp;&nbsp;&nbsp;&nbsp;Lorinjani su bili prijatan, zgodan, postojan, domišljat i napredan narod. Nisu imali nikakvih ratova, pobuna, ustanaka i sličnih stvari tokom poslednjih pet stotina godina, niti je izgledalo da će ih uskoro imati. Stopa priraštaja i smrtnosti stanovništva bila je fino uravnotežena; bilo je mnogo stanovnika, ali i dovoljno prostora i prilika za svakoga. Postojalo je nekoliko rasa, ali nije bilo rasnih sukoba. Lorinjani su imali visoko razvijenu tehnologiju, ali su istovremeno uspeli da sačuvaju ekološku ravnotežu. Sav pojedinačni rad bio je stvaralački i slobodno biran, budući da su grublji radovi bili prepušteni samoregulišućim mašinama.
<BR>&nbsp;&nbsp;&nbsp;&nbsp;&nbsp;Glavni grad Atisa bio je ogroman, sa džinovskim i fantastično lepim zgradama, zamkovima, palatama i sličnim zdanjima; sve su to, dabome, bile javne zgrade i sve uzbudljive u svojoj smeloj asimetriji. Taj grad je imao sve - bazare, restorane, parkove, veličanstvene kipove, groblja, zabavne parkove, kioske, igrališta, bistre reke, ukratko - sve što ste mogli da zamislite. I sve je bilo besplatno, uključujući hranu, odeću, stanovanje i zabavu. Uzimali ste ono što ste želeli i davali ono što ste želeli i sve je to na neki način bilo održavano u ravnoteži. Zahvaljujući tome, na planeti Loris nije bilo potrebe za novcem, a bez novca vam nisu potrebne banke, trezori ili sigurnosni sefovi. U stvari, nisu vam potrebne čak ni brave: sva vrata su se otvarala i zatvarala na mentalnu komandu.
<BR>&nbsp;&nbsp;&nbsp;&nbsp;&nbsp;U političkom pogledu vlada je odražavala gotovo jednodušni kolektivni duh lorinjanskog naroda. A taj kolektivni duh bio je plemenit, misaon, dobar. Između želja javnosti i vladinih postupaka nije bilo nikakvog nesklada, rascepa ili neusaglašenosti.
<BR>&nbsp;&nbsp;&nbsp;&nbsp;&nbsp;U stvari, što je više posmatrao sredinu u kojoj se našao, Džoni je sve više sticao utisak da na planeti Loris i nema nikakve vlade. Najpribližnija stvar nekoj vrsti vladara bio je Virhe, šef Službe za buduće projekte. A Virhe nikad nije izdavao naredbe - naprosto je s vremena na vreme objavljivao privredne, socijalne i naučne prognoze.
<BR>&nbsp;&nbsp;&nbsp;&nbsp;&nbsp;Bezik je sve to saznao za svega nekoliko dana. Sve vreme pomagao mu je posebno dodeljeni vodič po imenu Helmis, jedan Lorinjanin Džonijevih godina čija su umnost, strpljvost, blagost, smisao za humor, oštroumna zapažanja i samopotcenjivački maniri učinili da postane krajnje antipatičan Džoniju.
<BR>&nbsp;&nbsp;&nbsp;&nbsp;&nbsp;Razmišljajući o svemu tome u lepom apartmanu koji mu je bio dodeljen, Džoni je shvatio da su se Lorinjani onoliko približili ljudskim idealima savršenstva koliko se to uopšte moglo očekivati. Izgledalo je da su oni zaista fin narod i obrazac svih vrlina. Ali to nije menjalo Zemljin standardni košmar. Ljudska bića, u svojoj izopačenosti, naprosto ne žele da njima vladaju tuđinci, čak ni čudesno dobri tuđinci, pa makar to bilo i na dobrobit same Zemlje.
<BR>&nbsp;&nbsp;&nbsp;&nbsp;&nbsp;Bezik je zapazio da su Lorinjani prilično neagresivan, za rodni dom vezan narod, lišen ambicije da osvaja tuđe teritorije, pobeđuje, širi svoju civilizaciju i upušta se u druge samoljubive poduhvate. Ali, s druge strane, izgledalo je da su dovoljno oštroumni da uvide da će Zemlja, ukoliko oni ne preduzmu nešto protiv nje, van svake sumnje učiniti nešto njima, ili bar podići veliku prašinu u pokušajuma da to postigne.
<BR>&nbsp;&nbsp;&nbsp;&nbsp;&nbsp;Naravno, možda neće ni doći do sukoba; možda narod tako mudar, miroljubiv i pun poverenja ne raspolaže naoružanjem koje bi bilo vredno pomena. Ali saznao je da je to pogrešna pretpostavka već sledećeg dana kada ga je Helmis odveo da pogleda svemirsku flotu Drevne dinastije.
<BR>
<BR>&nbsp;&nbsp;&nbsp;&nbsp;&nbsp;Bilo je to poslednje teško naoružanje načinjeno na planeti Loris. Flota je bila stara hiljadu godina, ali je svih sedamdeset brodova dejstvovalo kao da su tek juče bili sagrađeni.
<BR>&nbsp;&nbsp;&nbsp;&nbsp;&nbsp;"Tormiš drugi, poslednji vladar Drevne dinastije, nameravao je da pokori sve civilizovane planete", objašnjavao je Helmis. "Srećom, naš narod je sazreo pre nego što je on uspeo da ostvari svoj projekat."
<BR>&nbsp;&nbsp;&nbsp;&nbsp;&nbsp;"Ali vi i dalje držite te brodove", primeti Džoni.
<BR>&nbsp;&nbsp;&nbsp;&nbsp;&nbsp;Helmis sleže ramenima. "Oni su spomenik našoj nekadašnjoj nerazumnosti. Sem toga, ako bi neko pokušao da nas napadne... možda bismo mogli da mu se odupremo."
<BR>&nbsp;&nbsp;&nbsp;&nbsp;&nbsp;"Sva je prilika da biste mogli", promrmlja Džoni. Razmišljao je o tome kako bi samo jedan od ovih brodova bio kadar da iziđe na kraj sa svim onim što bi Zemlja mogla da pošalje u svemir tokom sledeće dve stotine i više godina. Nije bilo nikakve sumnje da su Lorinjani imali na svojoj strani mnoge prednosti.
<BR>&nbsp;&nbsp;&nbsp;&nbsp;&nbsp;Takav je, dakle, bio život na planeti Loris, baš kao što je stajalo u scenariju o standardnom košmaru. Suviše dobar da bi bio istinit. Savršen, do očajanja, do odvratnosti savršen.
<BR>&nbsp;&nbsp;&nbsp;&nbsp;&nbsp;Ali da li je zaista bio tako savršen? Bezik je gajio nepokolebljivu veru u zemaljsku doktrinu da svaka vrlina ima svoje naličje. On je to obično ovako izražavao: 'Mora da negde postoji neka rupa u tom sistemu. Čak ni sama nebesa Gospodnja nisu ustrojena tako dobro.'
<BR>&nbsp;&nbsp;&nbsp;&nbsp;&nbsp;Gledao je na sve kritičkim okom. Loris je imala policajce. Istina, zvali su se monitori i bili su do nepodnošljivosti učtivi. Ali bili su policajci. A to je podrazumevalo da ima i kriminalaca.
<BR>&nbsp;&nbsp;&nbsp;&nbsp;&nbsp;Helmis mu je razjasnio tu stvar. "Mi, dabome, povremeno imamo genetičke devijante, ali ne i stalež kriminalaca. Monitori su pre jedna vrsta vaspitne institucije nego organi za sprovođenje zakona. Svaki građanin može da traži od monitora da mu protumači neko važno pitanje ličnog ponašanja. Ali ako slučajno prekrši zakon, monitor će mu na to ukazati."
<BR>&nbsp;&nbsp;&nbsp;&nbsp;&nbsp;"A zatim ga uhapsiti?"
<BR>&nbsp;&nbsp;&nbsp;&nbsp;&nbsp;"Nipošto! Građanin će se izviniti i incident će biti zaboravljen."
<BR>&nbsp;&nbsp;&nbsp;&nbsp;&nbsp;"Ali šta ako građanin uvek iznova krši zakon? Šta tada monitori preduzimaju?"
<BR>&nbsp;&nbsp;&nbsp;&nbsp;&nbsp;"Takvi slučajevi nikada se ne dešavaju."
<BR>&nbsp;&nbsp;&nbsp;&nbsp;&nbsp;"A ako se dese?"
<BR>&nbsp;&nbsp;&nbsp;&nbsp;&nbsp;"Monitori su programirani da se pobrinu za takve slučajeve ukoliko ikad iskrsnu."
<BR>&nbsp;&nbsp;&nbsp;&nbsp;&nbsp;"Meni ne izgledaju tako tvrdi", reče Džoni. Nešto u svemu tome nije ga sasvim ubedilo. A možda on nije ni želeo da bude ubeđen. Pa ipak... Loris je dejstvovala. Dejstvovala je vraški dobro. Jedina stvar koja nije propisno dejstvovala bio je sam Džon Čarls Bezik. Bilo je to zato što je on bio Zemljanin - što će reći, neuravnoteženi primitivac. A bilo je to i zato što je Džoni postajao sve zlovoljniji, potišteniji i besniji.
<BR>&nbsp;&nbsp;&nbsp;&nbsp;&nbsp;Dani su prolazili i sve je išlo svojim uhodanim tokom. Monitori su krstarili okolo kao nežne neudate tetke. Saobraćaj se odvijao glatko, bez zastoja i napetih živaca. Milion automatskih sistema donosilo je životne namirnice i odnosilo smeće. Ljudi su šetali ulicama, uživali u međusobnom druženju i bavili se različitim vidovima umetnosti. Činilo se da su svi oni umetnici ove ili one vrste i da su svi veoma nadareni.
<BR>&nbsp;&nbsp;&nbsp;&nbsp;&nbsp;Niko nije radio neki plaćeni posao i niko se nije osećao kriv zbog toga. Rad je bio za mašine, a ne za ljude.
<BR>&nbsp;&nbsp;&nbsp;&nbsp;&nbsp;I svi su bili razumni u svakom pogledu! I svi tako uslužni. I svi umiljati. I svi veoma pametni i privlačni.
<BR>&nbsp;&nbsp;&nbsp;&nbsp;&nbsp;Da, bio je to raj, nema šta. Čak je i Džoni Bezik morao to da prizna. I baš zbog toga je bilo sve teže shvatiti njegovo zlovoljno raspoloženje, sem ukoliko niste i sami Zemljanin.
<BR>
<BR>&nbsp;&nbsp;&nbsp;&nbsp;&nbsp;Stavite jednog čoveka kao što je Džoni na jedno mesto kao što je Loris - i neizbežno ćete imati neprilike. Džoni se pristojno ponašao skoro dve nedelje. Onda je jednoga dana krenuo da se malo provoza po gradu. Imao je kola na ručnu kontrolu i skrenuo je ulevo, ne davši prethodno signal.
<BR>&nbsp;&nbsp;&nbsp;&nbsp;&nbsp;Jedna kola iza njega s njegove leve strane su se spremala da ga preteknu. Džonijev nagli zaokret gotovo je onesposobio automatske reflekse drugog vozila. Ne sasvim, ali malo je nedostajalo. Oba vozila su se oštro zanela i stala nos uz nos. Džoni i drugi vozač iziđoše napolje.
<BR>&nbsp;&nbsp;&nbsp;&nbsp;&nbsp;Drugi vozač reče ljubazno: "Pa, stari moj, izgleda da smo se malo zamrsili."
<BR>&nbsp;&nbsp;&nbsp;&nbsp;&nbsp;"Zamrsili, do đavola!" odbrusi Džoni. "Ti si mi presekao put!"
<BR>&nbsp;&nbsp;&nbsp;&nbsp;&nbsp;Drugi vozač se osmehnu blago: "Mislim da nisam. Mada sam, naravno, svestan mogućnosti da..."
<BR>&nbsp;&nbsp;&nbsp;&nbsp;&nbsp;"Slušaj", reče Džoni, "ti si mi presekao put i mogao si obojicu da ubiješ."
<BR>&nbsp;&nbsp;&nbsp;&nbsp;&nbsp;"Ali svakako vam je jasno, budući da ste se nalazili ispred mene i budući da ste učinili nepropisan zaokret ulevo..."
<BR>&nbsp;&nbsp;&nbsp;&nbsp;&nbsp;Džoni se unese u lice drugom vozaču na svega dva centimetra. Onda reče dubokim glasom koji je ličio na režanje: "Slušaj, druškane, greška je bila tvoja. Koliko ću puta morati da ti to kažem?"
<BR>&nbsp;&nbsp;&nbsp;&nbsp;&nbsp;Drugi vozač se ponovo osmehnu, ovoga puta pomalo nesigurno. "Kako bi bilo da čitavu stvar prepustimo oceni očevidaca? Siguran sam da bi oni dobri ljudi koji stoje tamo preko..."
<BR>&nbsp;&nbsp;&nbsp;&nbsp;&nbsp;Džoni odmahnu glavom: "Nisu mi potrebni nikakvi očevici. Ja znam šta se desilo. Znam da si ti pogrešio."
<BR>&nbsp;&nbsp;&nbsp;&nbsp;&nbsp;"Izgleda da ste veoma sigurni u to."
<BR>&nbsp;&nbsp;&nbsp;&nbsp;&nbsp;"Naravno da sam siguran", reče Džoni. "A siguran sam zato što znam."
<BR>&nbsp;&nbsp;&nbsp;&nbsp;&nbsp;"Pa, u tom slučaju, ja..."
<BR>&nbsp;&nbsp;&nbsp;&nbsp;&nbsp;"Šta?" prekide ga Džoni.
<BR>&nbsp;&nbsp;&nbsp;&nbsp;&nbsp;"Pa", uzvrati čovek, "u tom slučaju izgleda da mi ne preostaje ništa drugo nego da se izvinim."
<BR>&nbsp;&nbsp;&nbsp;&nbsp;&nbsp;"Mislim da je to najmanje što možeš da učiniš", reče Džoni, uđe u kola i odveze se nepropisnom brzinom.
<BR>&nbsp;&nbsp;&nbsp;&nbsp;&nbsp;Posle toga Bezik se osećao malo bolje, ali tvrdoglavije i jogunastije nego ikad. Bilo mu je dosta nadmoćnosti Lorinjana, dosta njihove ispravnosti, dosta njihovih vrlina.
<BR>&nbsp;&nbsp;&nbsp;&nbsp;&nbsp;Vratio se u svoj apartman sa dve boce lorinjanske lekovite rakije. Pio je i razmišljao nekoliko časova. Onda ga je posetio jedan savetnik za društveno prilagođavanje i rekao mu da je njegovo ponašanje prilikom za dlaku izbegnute saobraćajne nezgode bilo izazivačko, neučtivo, agresivno i varvarsko. Savetnik je sve to rekao na veoma ljubazan način.
<BR>&nbsp;&nbsp;&nbsp;&nbsp;&nbsp;Džoni mu je odbrusio da se tornja. Nije bio osobito nerazuman - za jednog Zemljanina. Da su ga ostavili na miru, verovatno bi se izvinio posle nekoliko dana.
<BR>&nbsp;&nbsp;&nbsp;&nbsp;&nbsp;Savetnik je nastavio da protestvuje. Preporučio je terapiju društvenog prilagođavanja. Bolje rečeno, insistirao je na tome: Džoni je bio suviše podložan napadima gneva i agresivnosti, predstavljao je opasnost za najšire slojeve građanstva.
<BR>&nbsp;&nbsp;&nbsp;&nbsp;&nbsp;Džoni je ponovio savetniku da se tornja. Ovaj je odbio da ode, budući da situacija još nije bila razrešena. Džoni je razrešio situaciju tako što ga je oborio udarcem pesnice.
<BR>&nbsp;&nbsp;&nbsp;&nbsp;&nbsp;Nasilje kojim se preti jednom građaninu jeste ozbiljna stvar, a stvarno izvršeno nasilje krajnje je ozbiljna stvar. Šokirani savetnik se pridigao s poda i rekao Džoniju da će ostati u pritvoru dok slučaj ne bude raščišćen.
<BR>&nbsp;&nbsp;&nbsp;&nbsp;&nbsp;"Niko mene neće pritvarati", odgovorio je Džoni.
<BR>&nbsp;&nbsp;&nbsp;&nbsp;&nbsp;"Olakšajte sebi položaj", bio je uporan savetnik. "Pritvor neće biti neprijatan niti će dugo trajati. Mi smo svesni vaših i naših kulturnih razlika. Ali ne možemo dozvoliti nekontrolisano i nemotivisano nasilje."
<BR>&nbsp;&nbsp;&nbsp;&nbsp;&nbsp;"Ako me ljudi ne budu gnjavili, ja više neću eksplodirati", reče Džoni. "U međuvremenu, olakšajte sebi položaj i nemojte da me stavite iza brave."
<BR>&nbsp;&nbsp;&nbsp;&nbsp;&nbsp;"Naša pravila su jasna u tom pogledu", reče savetnik. "Jedan monitor će uskora stići ovamo. Savetujem vam da mirno pođete s njim."
<BR>&nbsp;&nbsp;&nbsp;&nbsp;&nbsp;"Vi stvarno želite neprilike", reče Džoni. "U redu, momče, učinite ono što morate, a i ja ću učiniti ono što ja moram."
<BR>&nbsp;&nbsp;&nbsp;&nbsp;&nbsp;Kad je savetnik otišao, Džoni je nastavio da razmišlja i pije. Onda je stigao jedan monitor. Kao predstavnik zakona, monitor je očekivao da će Džoni poći s njim dobrovoljno. Bio je zbunjen kad je Džoni to odbio. Niko ne odbija! Otišao je po nova naređenja.
<BR>&nbsp;&nbsp;&nbsp;&nbsp;&nbsp;Džoni je nastavio da pije. Monitor se vratio posle jednog časa i rekao da sada ima ovlašćenje da ga privede silom ako to bude neophodno.
<BR>&nbsp;&nbsp;&nbsp;&nbsp;&nbsp;"Stvarno?" upitao je Džoni.
<BR>&nbsp;&nbsp;&nbsp;&nbsp;&nbsp;"Da, tako je. I zato me ne prisiljavajte da..."
<BR>&nbsp;&nbsp;&nbsp;&nbsp;&nbsp;Džoni ga je oborio na pod, prištedevši mu trud da bude prinuđen bilo šta da učini.
<BR>&nbsp;&nbsp;&nbsp;&nbsp;&nbsp;Posle toga je izišao iz svog apartmana, pomalo nesiguran na nogama. Bilo mu je jasno da je napadom na monitora počinio ozbiljnu grešku. Neće se lako iz ovog izvući. Pomislio je da će biti najbolje da ode do svog broda i izgubi se. Istina, oni bi mogli da ga spreče da uzleti, ili da ga obore s neba. A možda, kad se jednom nađe na brodu, neće imati ništa protiv njegovog odlaska. Verovatno će biti srećni što mogu da ga se otarase.
<BR>&nbsp;&nbsp;&nbsp;&nbsp;&nbsp;Bezik je uspeo da stigne do svog broda bez ikakvih neprilika. Zatekao je dvadesetak radnika koji su poslovali oko njega. Rekao je poslovođi da želi odmah da uzleti. Poslovođa mu je odgovorio da mu je veoma žao što ne može da mu udovolji. Glavni motor broda bio je izvađen i sada su ga čistili i modernizovali - gest prijateljske pažnje lorinjanskog naroda.
<BR>&nbsp;&nbsp;&nbsp;&nbsp;&nbsp;"Dajte nam još pet dana, i imaćete najbrži brod zapadno od Oriona", objašnjavao je poslovođa.
<BR>&nbsp;&nbsp;&nbsp;&nbsp;&nbsp;"Briga me sada za to", obrecnu se Džoni. "Čujte, meni se žuri. Za koje najkraće vreme možete da sredite stvar?"
<BR>&nbsp;&nbsp;&nbsp;&nbsp;&nbsp;"Ako radimo danonoćno i bez pauza za obed, mogli bismo da obavimo posao za tri i po dana."
<BR>&nbsp;&nbsp;&nbsp;&nbsp;&nbsp;"Baš krasno", žestio se Džoni. "Uostalom, ko vas je ovlastio da dirate moj brod?"
<BR>&nbsp;&nbsp;&nbsp;&nbsp;&nbsp;Poslovođa se izvinjavao. To je još više razgnevilo Bezika. Došlo bi do drugog besmislenog čina nasilja da se nisu pojavila četiri monitora.
<BR>&nbsp;&nbsp;&nbsp;&nbsp;&nbsp;Bezik je uspeo da se otarasi četvorice monitora u jednom lavirintu vijugavih ulica; gotovo se i sam izgubio i na kraju izbio u jednu natkriljenu arkadu. Monitori su se pojavili iza njega. Bezik je potrčao niz uzane kamene hodnike i onda ustanovio da su se ispred njega isprečila jedna zatvorena vrata.
<BR>&nbsp;&nbsp;&nbsp;&nbsp;&nbsp;Naredio im je da se otvore. Ali vrata su ostala zatvorena - verovatno su im tako naložili monitori. Pun gneva, Bezik je ponovio svoj zahtev. Njegova mentalna naredba bila je tako snažna da su se vrata širom otvorila, a otvorila su se i sva druga vrata u blizini. Džoni je bio brži od svojih progonitelja i najzad se zaustavio na jednom mahovinom obraslom trgu da povrati dah.
<BR>&nbsp;&nbsp;&nbsp;&nbsp;&nbsp;Znao je da nema smisla da i dalje ovako trči. Morao je da smisli neki plan. Ali koji bi plan bio koristan za jednog Zemljanina koga progoni čitava horda Lorinjana? Izgledi su bili suviše mali, čak i za jednog konkvistadora Džonijevog tipa.
<BR>&nbsp;&nbsp;&nbsp;&nbsp;&nbsp;Onda mu je, iznenada, sinula zamisao koju je Kortes iskoristio i koja je Pizaru omogućila da spase živu glavu. Odlučio je da pronađe vladara ove planete i zapreti mu da će ga ubiti ukoliko se narod ne smiri i ne posluša glas zdravog razuma.
<BR>&nbsp;&nbsp;&nbsp;&nbsp;&nbsp;Ali postojala je jedna pukotina u planu: ti ljudi nisu imali nikakvog vladara. Bila je to najneljudskija stvar kod njih.
<BR>&nbsp;&nbsp;&nbsp;&nbsp;&nbsp;Međutim, imali su jednog ili dvojicu važnih zvaničnika. Jedan od njih bio je Virhe, šef Biroa za buduće projekte; on je izgledao najbliži onome što bi Lorinjani smatrali važnom ličnošću. Takva krupna zverka trebalo bi da bude okružena stražarima, razume se, ali na jednom šašavom mestu kao što je Loris oni se možda naprosto nisu pobrinuli za tako nešto.
<BR>
<BR>&nbsp;&nbsp;&nbsp;&nbsp;&nbsp;Jedan ljubazan domorodac dao mu je adresu. Džoni je uspeo da se približi do na četiri bloka od Biroa za buduće projekte pre nego što ga je zaustavila potera od dvadeset monitora.
<BR>&nbsp;&nbsp;&nbsp;&nbsp;&nbsp;Zahtevali su od njega da se preda. Ali nisu izgledali sigurni u sebe. Mada je hapšenje ljudi predstavljalo sastavni deo njihovog posla, pomisli Džoni, ovo je verovatno bilo prvi put da su morali da ga obave. Oni su prvenstveno bili skromni, miroljubivi građani, a tek onda policajci.
<BR>&nbsp;&nbsp;&nbsp;&nbsp;&nbsp;"Koga želite da uhapsite?" upita on.
<BR>&nbsp;&nbsp;&nbsp;&nbsp;&nbsp;"Jednog tuđinca po imenu Džoni Bezik", uzvrati vođa monitora.
<BR>&nbsp;&nbsp;&nbsp;&nbsp;&nbsp;"Srećan sam što to čujem", reče Džoni. "Pričinio mi je velike neprilike."
<BR>&nbsp;&nbsp;&nbsp;&nbsp;&nbsp;"Ali zar niste vi..."
<BR>&nbsp;&nbsp;&nbsp;&nbsp;&nbsp;Džoni se nasmeja. "Zar nisam ja opasni tuđinac? Žao mi je što moram da vas razočaram, ali nisam. Sličnost jeste velika, to znam."
<BR>&nbsp;&nbsp;&nbsp;&nbsp;&nbsp;Monitori počeše da raspravljaju o situaciji. Džoni produži: "Čujte, drugari, ja sam se rodio baš u onoj kući tamo preko puta. Mogu da dovedem dvadeset osoba koje će me prepoznati, između ostalih moju ženu i četvoro dece. Kakav jači dokaz želite?"
<BR>&nbsp;&nbsp;&nbsp;&nbsp;&nbsp;Monitori su nastavili da konferišu.
<BR>&nbsp;&nbsp;&nbsp;&nbsp;&nbsp;"Uostalom", reče Džoni, "zar zaista verujete da sam ja taj opasni i neobuzdani tuđinac? Zdrav razum morao bi da vam kaže..."
<BR>&nbsp;&nbsp;&nbsp;&nbsp;&nbsp;Monitori se izviniše. Džoni je nastavio svojim putem, stigao do na blok od svog cilja, gde ga je zaustavila druga grupa monitora. Njegov bivši vodič Helms bio je s njima.
<BR>&nbsp;&nbsp;&nbsp;&nbsp;&nbsp;Pozvali su ga da se preda.
<BR>&nbsp;&nbsp;&nbsp;&nbsp;&nbsp;"Nema potrebe da se predajem", reče Džoni. "Ona naredba je u međuvremenu opozvana. Sada sam ovlašćen da otkrijem svoj pravi identitet."
<BR>&nbsp;&nbsp;&nbsp;&nbsp;&nbsp;"Mi znamo vaš pravi identitet", reče Helmis.
<BR>&nbsp;&nbsp;&nbsp;&nbsp;&nbsp;"Da znate, ja ne bih morao sada da vam ga otkrivam, zar ne? Slušajte me pažljivo. Ja sam Lorinjanin, iz Službe za planiranje. Pre više godina prošao sam kroz specijalnu obuku za agresivnost da bih se što bolje pripremio za moju misiju. Vratio sam se - kao što je i bilo planirano - i obavio nekoliko testova da vidim da li na našoj planeti sve dejstvuje kao u vreme kada sam je napustio, psihološki gledano. Vi znate ishode koji, iz ugla galaktičkog opstanka, nisu dobri. Sada moram da podnesem izveštaj o tome i o raznim drugim važnim stvarima glavnom planeru u Birou za buduće projekte. Mogu vam kazati, nezvanično, da je naša situacija ozbiljna i da nema vremena za gubljenje."
<BR>&nbsp;&nbsp;&nbsp;&nbsp;&nbsp;Monitori su bili zbunjeni. Hteli su da im Džoni pruži dokaze za svoje tvrdnje.
<BR>&nbsp;&nbsp;&nbsp;&nbsp;&nbsp;"Rekao sam vam da je stvar hitna", uzvrati Džoni. "Ništa mi ne bi pričinjavalo veće zadovoljstvo nego da vam pružim dokaze... kad bi samo bilo vremena."
<BR>&nbsp;&nbsp;&nbsp;&nbsp;&nbsp;I ovde konferisanje, a zatim: "Gospodine, bez naređenja mi vas ne možemo propustiti."
<BR>&nbsp;&nbsp;&nbsp;&nbsp;&nbsp;"U tom slučaju, verovatno uništenje naše planete sada je u vašim rukama."
<BR>&nbsp;&nbsp;&nbsp;&nbsp;&nbsp;Jedan monitor višeg čina upita: "Gospodine, kakav čin imate?"
<BR>&nbsp;&nbsp;&nbsp;&nbsp;&nbsp;"Viši je od vašeg", uzvrati Džoni spremno.
<BR>&nbsp;&nbsp;&nbsp;&nbsp;&nbsp;Oficir je doneo odluku: "Kad je tako, recite nam kakva su vaša naređenja, gospodine?"
<BR>&nbsp;&nbsp;&nbsp;&nbsp;&nbsp;Džoni se osmehnu: "Sačuvajte mir. Umirite zabrinute građane. Podrobnija naređenja će uslediti."
<BR>&nbsp;&nbsp;&nbsp;&nbsp;&nbsp;Bezik produži napred samouvereno. Stigao je do vrata Biroa za planiranje i naredio im da se otore. Otvorila su se. Upravo se spremao da prođe kroz njih, kad...
<BR>&nbsp;&nbsp;&nbsp;&nbsp;&nbsp;"Dignite ruke uvis i odstupite od tih vrata!" povika jedan grub glas iza njega.
<BR>&nbsp;&nbsp;&nbsp;&nbsp;&nbsp;Bezik se okrete i ugleda grupu monitora. Bilo ih je deset, svi u crnim uniformama i svi naoružani.
<BR>&nbsp;&nbsp;&nbsp;&nbsp;&nbsp;"Ovlašćeni smo da pucamo i da ubijemo ako to bude potrebno", reče jedan od njih. "Ne vredi više da pokušavate sa vašim lažima kod nas. Dobili smo naređenje da prenebregnemo sve što kažete i da vas uhapsimo."
<BR>&nbsp;&nbsp;&nbsp;&nbsp;&nbsp;"Ne bi mi vredelo da pokušam da vas urazumim, a?"
<BR>&nbsp;&nbsp;&nbsp;&nbsp;&nbsp;"Ni najmanje. A sada pođite s nama."
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;"Aktivirali smo jedan od naših drevnih zatvora upravo zbog vas. Držaćemo vas tamo i obezbediti vam punu udobnost. Jedan sudija će oceniti vaš slučaj. Vaše tuđinsko poreklo i nizak nivo civilizovanosti biće uzeti u obzir. Nema sumnje da ćete se izvući sa opomenom i zahtevom da napustite Loris."
<BR>&nbsp;&nbsp;&nbsp;&nbsp;&nbsp;"Ne zvuči loše. Zar stvarno mislite da će tako da bude?"
<BR>&nbsp;&nbsp;&nbsp;&nbsp;&nbsp;"Pružena su mi uveravanja u tom smislu", uzvrati monitor. "Mi smo razuman i saosećajan narod. Vaš junački otpor koji ste nam pružili bio je zaista uzoran."
<BR>&nbsp;&nbsp;&nbsp;&nbsp;&nbsp;"Hvala vam."
<BR>&nbsp;&nbsp;&nbsp;&nbsp;&nbsp;"Ali sada je sve završeno. Hoćete li poći mirno s nama?"
<BR>&nbsp;&nbsp;&nbsp;&nbsp;&nbsp;"Ne", odseče Džoni.
<BR>&nbsp;&nbsp;&nbsp;&nbsp;&nbsp;"Bojim se da vas ne razumem."
<BR>&nbsp;&nbsp;&nbsp;&nbsp;&nbsp;"Ima mnogo toga što vi ne razumete o meni ili o Zemljanima. Ja ću proći kroz ova vrata."
<BR>&nbsp;&nbsp;&nbsp;&nbsp;&nbsp;"Ako pokušate, mi ćemo pucati."
<BR>&nbsp;&nbsp;&nbsp;&nbsp;&nbsp;Postoji jedan nepogrešiv način da se pravi konkvistador, istinski Viking, nepatvoreni kamikaze ili krstaš raspozna od običnih ljudi. Suočeni sa nekom nemogućom situacijom, obični ljudi nastoje da naprave kompromis da bi sačekali bolji dan za bitku. Ali ne ljudi kao Pizaro, ili Godfroa de Bujon, ili Harold Hardradas, ili Džoni Bezik. Oni su obdareni velikom glupošću, ili velikom hrabrošću, ili i jednim i drugim.
<BR>&nbsp;&nbsp;&nbsp;&nbsp;&nbsp;"U redu", reče Bezik. "Samo pucajte i đavo da vas nosi!"
<BR>&nbsp;&nbsp;&nbsp;&nbsp;&nbsp;Džoni prođe kroz vrata. Specijalni monitori nisu pucali. On ih je mogao čuti kako raspravljaju dok je koračao hodnicima ka Birou za buduće projekte.
<BR>
<BR>&nbsp;&nbsp;&nbsp;&nbsp;&nbsp;Uskoro se našao licem u lice sa Virheom, glavnim planerom. Virhe je bio tih, sitan čovek sa licem ostarelog vilenjaka.
<BR>&nbsp;&nbsp;&nbsp;&nbsp;&nbsp;"Zdravo", reče glavni planer. "Završio sam projekciju Zemlje u odnosu na Loris."
<BR>&nbsp;&nbsp;&nbsp;&nbsp;&nbsp;"Batalite to", reče Džoni. "Imam da vam iznesem jedan ili dva jednostavna zahteva za koje sam siguran da nećete imati ništa protiv da ih ispunite. Ali ako imate..."
<BR>&nbsp;&nbsp;&nbsp;&nbsp;&nbsp;"Mislim da će vas ova prognoza zanimati", reče Virhe. "Mi smo ekstrapolisali osobenosti vaše rase i uporedili ih sa našima. Izgleda da će između naša dva naroda doći do sukoba oko prevlasti. Ne sa naše strane, ali sa vaše svakako. Vi, Zemljani, naprosto nećete mirovati dok ne pokorite nas, ili dok mi ne pokorimo vas. Situacija je neizbežna, s obzirom na nivo vaše civilizovanosti."
<BR>&nbsp;&nbsp;&nbsp;&nbsp;&nbsp;"Nije mi potrebna nikakva Služba za prognozu ili kitnjasta titula da bih to shvatio", obrecnu se Džoni. "A sad slušajte..."
<BR>&nbsp;&nbsp;&nbsp;&nbsp;&nbsp;"Nisam završio", reče Virhe. "Dakle, sa čisto tehnološkog stanovišta, vi, Zemljani, nemate nikakvih izgleda. Mi bismo mogli da uništimo sve što biste poslali protiv nas."
<BR>&nbsp;&nbsp;&nbsp;&nbsp;&nbsp;"Znači, vi nemate nikakvog razloga da budete zabrinuti."
<BR>&nbsp;&nbsp;&nbsp;&nbsp;&nbsp;"Tehnologija nije toliko važna koliko psihologija. Vi, Zemljani, dovoljno ste napredni da se naprosto ne obrušite na nas. Biće tu rasprava, ugovora, kršenja ugovora, novih rasprava, agresija, objašnjenja, sudara i svega toga. Mi ne možemo da se ponašamo kao da vi ne postojite i ne možemo da odbijemo da sarađujemo s vama u nastojanju da nađemo razumno i nepristrasno rešenje. To bi bilo nemoguće za nas, baš kao što bi bilo nemoguće za vas da nas naprosto ostavite na miru. Mi smo iskren, postojan, razuman i poverljiv narod. Vi ste agresivna, neuravnotežena rasa i sposobni ste za razne podmukle radnje. Teško da ćete nam pružiti jasne i ubedljive razloge da vas uništimo. S obzirom na sve to, sigurno je da ćete nas pobediti, a izvesno je i da ćemo mi psihološki biti nesposobni da vas u tome sprečimo. Govoreći vašim jezikom, tako uvek biva kada se jedna krajnje apolonijska kultura sukobi sa jednom krajnje dionizijskom kulturom."
<BR>&nbsp;&nbsp;&nbsp;&nbsp;&nbsp;"Do đavola", reče Džoni, "ako znate sve to, zašto se onda ne prilagodite situaciji? Naterajte sebe da postanete ono što morate da postanete."
<BR>&nbsp;&nbsp;&nbsp;&nbsp;&nbsp;"Kao što ste vi učinili?" upita Virhe.
<BR>&nbsp;&nbsp;&nbsp;&nbsp;&nbsp;"Pa, u redu, nisam se prilagodio. Ali ja nisam toliko bistar kao vi, Lorinjani."
<BR>&nbsp;&nbsp;&nbsp;&nbsp;&nbsp;"Inteligencija nema nikakve veze s tim", uzvrati glavni planer. "Čovek ne menja nečiju kulturu snagom svoje volje. Uostalom, pretpostavimo da mi možemo da se promenimo. Postali bismo kao vi. A, otvoreno govoreći, to ne bismo želeli."
<BR>&nbsp;&nbsp;&nbsp;&nbsp;&nbsp;"I ne krivim vas zbog toga", reče Džoni iskreno.
<BR>&nbsp;&nbsp;&nbsp;&nbsp;&nbsp;"Čak i kad bismo izveli to čudo i načinili sebe agresivnijima, mi nipošto ne bismo mogli da za svega nekoliko godina dostignemo nivo koji ste vi dostigli tokom više desetina hiljada godina agresivnog razvoja. Uprkos našim preimućstvima u naoružanju, mi bismo verovatno izgubili ako bismo pokušali da igramo vašu igru po vašim pravilima.."
<BR>&nbsp;&nbsp;&nbsp;&nbsp;&nbsp;Džoni zatrepta. Sve vreme i on sam je razmišljao u tom smislu. Lorinjani su naprosto bili suviše poverljivi, suviše lakoverni. Ne bi bilo teško izmisliti neku vrstu mirovnih pregovora, a zatim na prepad oteti jedan od njihovih brodova. Možda dva ili tri broda. A onda...
<BR>&nbsp;&nbsp;&nbsp;&nbsp;&nbsp;"Vidim da ste došli do istog zaključka", reče Virhe.
<BR>&nbsp;&nbsp;&nbsp;&nbsp;&nbsp;"Bojim se da ste u pravu", reče Džoni. "Činjenica je da mi mnogo više od vas želimo da pobedimo. Kad bolje pogledamo, vi, Loriljani, nemate nikakvih izgleda. Vi ste fin narod i igrate sve po pravilima, čak i igre života i smrti. Ali mi, Zemljani, nismo baš fini, i ništa nas neče sprečiti da pobedimo."
<BR>&nbsp;&nbsp;&nbsp;&nbsp;&nbsp;"Do istog uverenja smo i mi došli", reče Virhe. "Zbog toga smo zaključili da bi jedino razumno bilo da sebi uštedimo mnogo vremena i neprilika i postavimo vas za našeg vođu."
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;"Mi želimo da vi vladate nama."
<BR>&nbsp;&nbsp;&nbsp;&nbsp;&nbsp;"Ja lično?"
<BR>&nbsp;&nbsp;&nbsp;&nbsp;&nbsp;"Da. Vi lično."
<BR>&nbsp;&nbsp;&nbsp;&nbsp;&nbsp;"Mora da se šalite", reče Džoni.
<BR>&nbsp;&nbsp;&nbsp;&nbsp;&nbsp;"Nema ovde mesta za šalu", uzvrati Virhe. "A znate i sami da mi ne lažemo. Izneo sam vam moje viđenje situacije. Jedini razuman način da spasemo sebe i poštedimo se mnogih patnji i nedaća jeste da odmah prihvatimo ono što je neizbežno. Hoćete li vladati nama?"
<BR>&nbsp;&nbsp;&nbsp;&nbsp;&nbsp;"To je vraški zgodna ponuda", reče Bezik. "Ja, zapravo, nemam kvalifikacije za taj posao... Ali, do đavola, ni bilo ko drugi ih nema. Naravno, preuzeću ovu planetu. I obaviću dobar posao za vas zato što mi se stvarno sviđate."
<BR>&nbsp;&nbsp;&nbsp;&nbsp;&nbsp;"Hvala vam", reče Virhe. "Uverićete se da je nama lako upravljati, sve dok vaša naređenja budu u okviru naših psiholoških mogućnosti."
<BR>&nbsp;&nbsp;&nbsp;&nbsp;&nbsp;"Ne brinite za to", reče Džoni. "Sve će se odvijati kao i do sada. Iskreno rečeno, ja ne mogu da unapredim vaš poredak. Trudiću se da obavljam dobar posao za vas Lorinjane sve dok budete sarađivali."
<BR>&nbsp;&nbsp;&nbsp;&nbsp;&nbsp;"Sarađivaćemo", reče Virhe. "Ali vaš sopstveni narod možda se neće pokazati tako popustljiv. Oni možda neće prihvatiti situaciju."
<BR>&nbsp;&nbsp;&nbsp;&nbsp;&nbsp;"Naravno da neće", složi se Džoni. "Ovaj aranžman dovešće do besa zemaljsku vladu. Oni će učiniti sve što je u njihovoj moći da me svrgnu i ustoliče jednog od svojih momaka. Ali vi, Lorinjani, ćete me podržati, zar ne?"
<BR>&nbsp;&nbsp;&nbsp;&nbsp;&nbsp;"Vi znate kakvi smo. Nećemo se boriti za vas, budući da ne možemo da se borimo ni za sebe same. Povinovaćemo se svakome onome ko bude imao vlast."
<BR>&nbsp;&nbsp;&nbsp;&nbsp;&nbsp;"Pa, pretpostavljam da od vas i ne mogu više da tražim", reče Bezik. "Ali jasno je da ću imati izvesnih problema dok ovo sprovedem. Mislim da ću dovesti ovamo nekolicinu drugara da mi pomognu da napravimo jednu organizaciju, obavimo malo političke agitovke, nahuškamo jednu grupu protiv druge..."
<BR>&nbsp;&nbsp;&nbsp;&nbsp;&nbsp;Džoni zastade. Virhe je čekao. Posle nekog vremena Džoni produži: "Nešto sam propustio. Nisam bio logičan. Ima u ovoj stvari mnogo više toga nego što sam mislio. Nisam išao do kraja u razmišljanju."
<BR>&nbsp;&nbsp;&nbsp;&nbsp;&nbsp;"Ja vam, na žalost, ne mogu pomoći", uzdahnu Virhe. "Iskreno rečeno, u te stvari se ne razumem."
<BR>&nbsp;&nbsp;&nbsp;&nbsp;&nbsp;Džoni se namršti i protrlja oči. Počešao se po glavi, a onda rekao: "Aha, sad znam. Mislim da je dovoljno jasno šta moram da uradim. Jasno je i vama, zar ne?"
<BR>&nbsp;&nbsp;&nbsp;&nbsp;&nbsp;"Hm... ovaj... pretpostavljam da ima mnogo puteva koji vode do pravog rešenja."
<BR>&nbsp;&nbsp;&nbsp;&nbsp;&nbsp;"Postoji samo jedan", reče Džoni. "Ranije ili kasnije, ja ću morati da pokorim Zemlju. Ili to, ili će oni pokoriti mene. Nas, hoću da kažem. Da li shvatate?"
<BR>&nbsp;&nbsp;&nbsp;&nbsp;&nbsp;"Zvuči kao veoma logična hipoteza."
<BR>&nbsp;&nbsp;&nbsp;&nbsp;&nbsp;"Ne hipoteza, već najčistija istina. Ili ja, ili oni. Mesta ima dovoljno samo za najboljeg."
<BR>&nbsp;&nbsp;&nbsp;&nbsp;&nbsp;Planer nije imao nikakav komentar. Džoni produži: "Nikad nisam sanjao da će mi se ovako nešto desiti. Od svemirskog pilota do cara jedne tuđinske planete za manje od dve nedelje. A sada moram da osvojim Zemlju, što je zaista čudno osećanje. Ipak, to će biti najbolja stvar za njih. Donećemo malo civilizacije onim majmunima, naučiti ih pravim stvarima. Jednog dana će nam biti zahvalni zbog toga."
<BR>&nbsp;&nbsp;&nbsp;&nbsp;&nbsp;"Imate li neka naređenja za mene?" upita Virhe.
<BR>&nbsp;&nbsp;&nbsp;&nbsp;&nbsp;"Hteo bih da pregledam sve podatke o floti Drevne dinastije. Ali mislim da bi najpre trebalo izdati naredbu o krunisanju. Ne, najpre referendum o mom izboru za cara, a zatim krunisanje. Možete li da sredite sve to?"
<BR>&nbsp;&nbsp;&nbsp;&nbsp;&nbsp;"Odmah ću pregnuti na posao", reče glavni planer.
<BR>&nbsp;&nbsp;&nbsp;&nbsp;&nbsp;Za planetu Zemlju standardni košmar najzad je otpočeo. Jedna napredna tuđinska civilizacija upravo se spremala da joj nametne svoju kulturu. Za Loris, međutim, situacija je postala drugačija. Lorinjani, ranije nesposobni za odbranu, odjednom su dobili jednog agresivnog tuđinskog generala i uskoro će angažovati grupu plaćenika da upravljaju njihovom flotom. Sve to nije bilo dobro za Zemlju, ali nije bilo ni najmanje loše za Loris.
<BR>&nbsp;&nbsp;&nbsp;&nbsp;&nbsp;Bilo je neizbežno, dabome. Jer, Lorinjani su zaista bili napredan i inteligentan narod. A kakva je svrha istinske inteligencije ako ne da shvati srž onoga što želite, ne brkajući to sa prividom.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
