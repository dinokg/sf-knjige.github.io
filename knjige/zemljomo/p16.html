<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. ZATVORENICI
<P>&nbsp;&nbsp;&nbsp;&nbsp;&nbsp;Kosilini koraci su odlučno i ravnomerno odzvanjali kroz predvorje Malog zdanja. Visoka, temeljna prilika ispuni ceo dovratak na ulazu u sobu, malo se smanji u trenutku kada se sveštenica pokloni, dodirnuvši jednim klolenom pod, opet se poveća kad se ispravi u punoj visini.
<BR>&nbsp;&nbsp;&nbsp;&nbsp;&nbsp;"Gospodarice?"
<BR>&nbsp;&nbsp;&nbsp;&nbsp;&nbsp;"Milim, Kosil?"
<BR>&nbsp;&nbsp;&nbsp;&nbsp;&nbsp;"Bilo mi je dozvoljeno da se staram o izvesnim stvarima koje se odnose na carstvo Bezimenih, i to sam činila sve do sada. Ako blagoizvoliš, sada je vreme da ti saznaš, vidiš i preuzmeš na sebe te stvari, kojih se u ovom životu još nisi setila."
<BR>&nbsp;&nbsp;&nbsp;&nbsp;&nbsp;Devojčica je sedela u svojoj sobi bez prozora, tobože meditirajući, a u stvari ne radeći ništa i gotovo ni na šta ne misleći. Ukočeni izraz lica, pun dosade i oholosti, nije odmah mogao da joj se promeni. Ali se ipak promenio,iako je nastojala da to prikrije. Upitala je, samo, uz određeni prizvuk prevejanosti: "Lavirint?"
<BR>&nbsp;&nbsp;&nbsp;&nbsp;&nbsp;"Nećemo još u Lavirint. Ali, moraćemo da prođemo kroz Podgrobnicu."
<BR>&nbsp;&nbsp;&nbsp;&nbsp;&nbsp;U Kosilinom glasu osećalo se nešto što je moglo biti strah, a možda i glumljenjeni strah, s namerom da uplaši Arhu. Devojčica ustade bez žurbe i reče ravnodušno: "Pa, dobro." Ali, u sebi, dok je sledila tešku priliku Bogokraljeve sveštenice, kliktala je: Najzad! Najzad! Najzad ću videti svoje carstvo!
<BR>&nbsp;&nbsp;&nbsp;&nbsp;&nbsp;Imala je petnaest godina. Prošlo je već bilo više od godinu dana od kako je prešla u ženstvenost i istovremeno stekla svu vlast koju ima Jedina sveštenica Grobnica Atuana; beše ona što je iznad svih velikih sveštenica zemalja Kargada, ona kojoj čak ni sam Bogokralj ne sme da zapoveda. Svi su sada pred njom povijali koleno, čak i mrka Tar i Kosil. Svi su joj se obraćali sa ceremonijalnom učtivošću. Ali, ništa se drugo nije izmenilo. Ništa se nije dogodilo. Kada su se završili obredi njenog posvećenja, dani su nastavili da teku kao i pre. I dalje je prela vunu, tkala crnu tkaninu, mlela hranu, obavljala svakodnevne obrede; i dalje je svake noći morala da otpeva svih Devet pojanja, da blagoslovi ulazna vrata, da nahrani Kamenove kozjom krvlju dva puta godišnje, da igra obredne igre mladog meseca ispred Praznog Prestola. I tako je protekla čitava godina, potpuno ista kao i one prethodne; da li je to trebalo da znači da će sve godine njenog života proteći na isti način?
<BR>&nbsp;&nbsp;&nbsp;&nbsp;&nbsp;Čamotinja bi je povremeno obuzimala takvom snagom kao da je teskoba: grabila ju je pravo za gušu. Do nedavno prosto je morala da govori o tome. Moraće da govori, mislila je, poludeće ako bude ćutala. Pričala je o tome Mananu. Bila je isuviše gorda da bi se poverila nekoj drugoj devojci, a predostrožnost joj je govorila da se ne ispoveda nekoj od starijih žena; ali Manan je bio niko i ništa, samo obični stari, verni vo; njemu je smela da ispriča šta hoće. Ali, iznenadila se kad je od njega dobila odgovor.
<BR>&nbsp;&nbsp;&nbsp;&nbsp;&nbsp;"Nekada davno," rekao je, "znaš malecka, pre nego što su se naše četiri zemlje spojile u jednu carevinu, pre nego što je nad svima nama vladao Bogokralj, imali smo mnogo manjih kraljeva, prinčeva i poglvica. Stalno su se svađali. I dolazili su ovamo da te svađe razreše. Ovako je to bilo: dolazili su iz naše zemlje, Atuana, i iz Karego-Ata, i iz Atninija, čak i iz Hur-at-Hura, sve te poglavice i vladari zajedno sa svojim slugama i sa vojskama. I onda su te pitali šta da rade. A ti si odlazila pred Prazni Presto i prenosila si im šta savetuju Bezimeni. Eto, tako je bilo nekada dano. Ali, posle nekog vremena, Sveštenici-Kraljevi zavladali su čitavim Karego-Atom, a ubrzo potom i Atuanom; i evo, ima več četiri ili pet ljudskih vekova oa kako Bogokraljevi vladaju nad sve četiri zemlje, napravivši od njih jednu carevinu. I tako su se stvari promenile. Bogokralj sada može da smiri sve razularene poglavice i sam presuđuje kada se posvađaju. A pošto je i sam bog, znaš, ne mora više često da se obraća Bezimenima".
<BR>&nbsp;&nbsp;&nbsp;&nbsp;&nbsp;Arha se zaustavi da malo promisli o svemu tome. Vreme nije imalo neki veliki značaj, tu u pustinji, ispod večnih i uvek istih Kamenova, i živelo se onako kako se živelo od pamtiveka. Ona nije bila navikla da misli o menjanju stvari, o izumiranju starog i nastajanju novoga. Bilo joj je nekako neugodno da u toj svetlosti sagledava svet oko sebe. "Moć Bogokralja je daleko manja od moći onih kojima ja služim", izgovori ona napokon mršteći obrve.
<BR>&nbsp;&nbsp;&nbsp;&nbsp;&nbsp;"Svakako... Svakako... Ali to se jednom bogu ipak ne sme reći, medenko mali. Niti njegovoj sveštenici."
<BR>&nbsp;&nbsp;&nbsp;&nbsp;&nbsp;I uhvativši svetlucanje njegovog malog, smeđeg oka, ona se namah seti Kosil, Velike sveštenice Bogokralja, od koje se plašila još od kako beše došla u Mesto; i shvati šta je hteo da kaže.
<BR>&nbsp;&nbsp;&nbsp;&nbsp;&nbsp;"Ali, Bogokralj i njegov narod su zanemarili svoje dužnosti i ne obožavaju više Grobnice onako kako bi trebalo. Niko više ne dolazi."
<BR>&nbsp;&nbsp;&nbsp;&nbsp;&nbsp;"Pa, on šalje zatvorenike da se prinesu na žrtvu. To nije zanemario. A ni darove koji pripadaju Bezimenima."
<BR>&nbsp;&nbsp;&nbsp;&nbsp;&nbsp;"Darove! Njegov hram se svake godine iznova kreči, na oltaru mu je breme zlata, u lampama mu gori ružino ulje! A pogledaj kakva je Prestona dvorana... rupe na krovu, obrušena kupola, u zidovima joj se gnjezde miševi, sove i slepi miševi.. . Ali, svejedno, ona će nadživeti i Bogokralja i sve njegove hramove, i sve kraljeve koji budu došli posle njega. Ona je bila pre njih, i nje će biti i onda kad njih više ne bude. Ona je središte svega što postoji."
<BR>&nbsp;&nbsp;&nbsp;&nbsp;&nbsp;"Ona je središte svega što postoji."
<BR>&nbsp;&nbsp;&nbsp;&nbsp;&nbsp;"Ima tu blaga, itekako; Tar mi ponekad govori o tome. Dovoljno da se deset puta ispuni hram Bogokralja. Zlata i trofeja koje su vekovima poklanjale stotine pokolenja, od kako je sveta. Sve je to zatvoreno i sklonjeno pod podzemnim svodovima i po katakombama. Još neće da me tamo odvedu, primoravaju me da čekam i čekam. Ali, znam kako izgleda.Postoje podzemne prostorije ispod Dvorane, ispod celog Mesta, ispod nas, tu gde sad stojimo. Ogromni splet tunela, Lavirint. Kao ogroman, mračan grad, ispod brda. Pun zlata, i mačeva negdašnjih junaka, starih kruna, kostiju, vekova i tišine."
<BR>&nbsp;&nbsp;&nbsp;&nbsp;&nbsp;Govorila je kao u zanosu, kao da beše pala u trans. Manan je ćutke posmatrao. Njegovo omlitavelo lice nikada nije izražavalo mnogo više od stalne tuge, ispunjene pažnjom; sada je bilo još tužnije nego obično. "Da, a ti si gospodarica svega toga", reče on. "Tišine, i mraka."
<BR>&nbsp;&nbsp;&nbsp;&nbsp;&nbsp;"Jesam. Ali, nisu hteli ništa da mi pokažu, samo ove prostorije iznad zemlje, iza Prestola. Nisu mi pokazali čak ni gde se sve može ući u podzemlje; samo ponekad promrse po koju reč. Ne daju mi moje vlastito carstvo! Zašto me drže tako da moram večito da čekam i čekam?"
<BR>&nbsp;&nbsp;&nbsp;&nbsp;&nbsp;"Još si mlada. A, može biti", dodade brzo Manan svojim prozuklim altom, "da se i sami plaše, malecka. Na kraju krajeva, to ipak nije njihovo područje. Tvoje je. Za njih je opasno da uzale u njega. Nema tog smrtnika koji se ne boji Bezimenih."
<BR>&nbsp;&nbsp;&nbsp;&nbsp;&nbsp;Arha ne odgovori, ali oči joj sevnuše. Manan joj je opet prikazao stvari u drugačijoj svetlosti. Tar i Kosil su joj oduvek izledale tako strahovite, tako ledene i čvrste, da nije mogla ni zamisliti da se one nečega plaše. Ali, Manan je bio u pravu. One su se bojale tih mesta, tih sila čiji je i Arha bila jedan deo, kojima je pripadala. Bojale su se da uđu u mračna mesta, da ne budu pojedene.
<BR>&nbsp;&nbsp;&nbsp;&nbsp;&nbsp;Sada, dok je silazila sa Kosil niz stepenice Malog Zdanja i počela da se penje s njkom uz strmu, krivudavu stazu ka Prestonoj dvorani, setila se tog razgovora sa Mananom i opet se oduševila. Ma gde je odveli, ma šta joj pokazali, neće se uplašiti. Ona će znati šta da radi.
<BR>&nbsp;&nbsp;&nbsp;&nbsp;&nbsp;Malo zaostajući za njom na stazi, Kosil progovori. "Jedna od dužnosti moje gospodarice, kao što i sama zna, jeste žrtvovanje određenih zatvorenika, prestupnika plemenitog roda, koji su bogohulenjem ili izdajstvom zgrešili pred našim gospodom. Bogokraljem."
<BR>&nbsp;&nbsp;&nbsp;&nbsp;&nbsp;"Ili pred Bezimenim", dopuni je Arha.
<BR>&nbsp;&nbsp;&nbsp;&nbsp;&nbsp;"Tako je. Nije prikladno da Progutana, dok je još dete, preuzima ru dužnost. Ali moja gospodarica više nije dete. U Sobi s lancima nalaze se zatvorenici koje je pre mesed dana blagoizveleo poslati naš gospod Bogokralj iz svoga grada, Avabata."
<BR>&nbsp;&nbsp;&nbsp;&nbsp;&nbsp;"Nisam znala da su prispeli neki zatvorenici. Zašto je ne znam ništa o tome?"
<BR>&nbsp;&nbsp;&nbsp;&nbsp;&nbsp;"Zatvorenici se dovode po noći, i tajno, na način koji od davnina nalažu obredi Grobnica. Moja gospodarica će sada proći na taj put, ako krene stazom koja vodi duž zida."
<BR>&nbsp;&nbsp;&nbsp;&nbsp;&nbsp;Arha skrenu sa staze da bi nastavila pored velikog kamenog zida koji je okruživao Grobnice iza grada sa kupolom u kojoj je bila Dvorana. Bio je sagrađen od masivnih kamenih blokova; najmanji je bio teži od čoveka, a največi su bili veliki kao zaprežna kola. Iako neotesani, bili su pažljivo naslagani i uklopljeni tako da čvrsto prianjaju jedan uz drugog, Ipak, mestimično se zid beše obrušio i kamenje je ležalo u bezobličnoj gomili. To se moglo dogoditi samo tokom dugog vremenskog razdoblja, tokom stoleća vrelih pustinjskih dna i ledenih noći, hiljadugodišnjim, neprimetnim pomeranjem samih brda.
<BR>&nbsp;&nbsp;&nbsp;&nbsp;&nbsp;"Ovaj Zid oko Grobnica može se sa lakoćom preći", reče Arha, dok su hodale ispod njega.
<BR>&nbsp;&nbsp;&nbsp;&nbsp;&nbsp;"Nemamo dovoljno ljudi da ga popravimo", odvrati Kosil.
<BR>&nbsp;&nbsp;&nbsp;&nbsp;&nbsp;"Imamo dovoljno ljudi da ga čuvaju."
<BR>&nbsp;&nbsp;&nbsp;&nbsp;&nbsp;"To su samo robovi. Njima se ne može verovati."
<BR>&nbsp;&nbsp;&nbsp;&nbsp;&nbsp;"Može, ako ih zaplašimo. Neka im kazna bude ista kao strancu ako mu dozvole da kroči na posvećeno zemljište u krugu zida."
<BR>&nbsp;&nbsp;&nbsp;&nbsp;&nbsp;"Koja je to kazna?" Kosil nije postavila pitanje zato što nije znala odgovor. Ona ga sama, još davno, beše kazala Arhi da ga zapamti.
<BR>&nbsp;&nbsp;&nbsp;&nbsp;&nbsp;"Odsecanje glave ispred Prestola."
<BR>&nbsp;&nbsp;&nbsp;&nbsp;&nbsp;"Da li moja gospodarica želi da se postavi straža na Zid Grobnica?"
<BR>&nbsp;&nbsp;&nbsp;&nbsp;&nbsp;"Da", odgovori devojka. Pesnice, skrivene dugačkim crnim rukavima, stisla je od zadovoljstva. Znala je da Kosil ne želi nijednog roba da protraći na čuvanje zida, i to je zista bio potpuno beskoristan posao; jer, koji je stranac ikada došao ovamo? Takođe, nije bilo mnogo izgleda da će neko dolutati, slučajno ili namerno, na milju od Mesta, a da ne bude primećen; i sigurno neće stići ni blizu Grobnicama. Ali straža je bila počast na koju su imale ravo, i Kosil se nije mogla usprotiviti. Moraće da posluša Arhu.
<BR>&nbsp;&nbsp;&nbsp;&nbsp;&nbsp;"Tu smo," začu se njen ledeni glas.
<BR>&nbsp;&nbsp;&nbsp;&nbsp;&nbsp;Arha se zaustavi. Često je šetala tom stazom oko Zidova Grobnica, i poznavala je onako kako je poznavala svaku stopu zemlje u Mestu, svaki kamičak, trn i čičak. Ogromni kameni zid uzdizao se, tri puta više od nje, s leve strane; s desne se brdo ugibalo u plitku, sušnu dolinu, koja se ubrzo opet pela ka podnožju zapadnog planinskog lanca. Pogledom je preletela preko okolnog tla, i nije ugledala ništa što već pre toga nije videla.
<BR>&nbsp;&nbsp;&nbsp;&nbsp;&nbsp;"Ispod crvenih stena, gospodarice."
<BR>&nbsp;&nbsp;&nbsp;&nbsp;&nbsp;Nekoliko metara niz padinu, jedna uzvišica od crvene lave delovala je kao okomiti stepenik u brda. Kada je sišla do nje i stala licem prema stenju, Arha shvati da podseća na nekakve grube vratnice, visoke četiri stope.
<BR>&nbsp;&nbsp;&nbsp;&nbsp;&nbsp;"Šta moda se se uradi?"
<BR>&nbsp;&nbsp;&nbsp;&nbsp;&nbsp;Još davno je bila naučila da je na svetim mestima uzalud pokušavati da otovriš vrata ako ne znaš kako se otvaraju.
<BR>&nbsp;&nbsp;&nbsp;&nbsp;&nbsp;"Moja gospodarica ima sve ključeve mračnih mesta.2
<BR>&nbsp;&nbsp;&nbsp;&nbsp;&nbsp;Od kako je prošla kroz obred punoletstva Arha je o pojasu nosila jedan gvozdeni prsten na kome su visili bodež i trinaest ključeva, neki dugački i teški, neki maleni kao udice. Podigla je prsten i raširila ključeve. "Ovaj", reče Kosil, pokazujući prstom; a onda položi svoj debeli kažiprst na rupicu između dve crvene, ispupčene kamene površine.
<BR>&nbsp;&nbsp;&nbsp;&nbsp;&nbsp;Ključ, dugačka gvozdena šipka sa dva ukrašena jezička, uđe u otvor. Arha ga oberučke okrenu u levo, jer je bio težak za rukovanje, ali okrenu se glatko.
<BR>&nbsp;&nbsp;&nbsp;&nbsp;&nbsp;"Sada?"
<BR>&nbsp;&nbsp;&nbsp;&nbsp;&nbsp;"Zajedno..."
<BR>&nbsp;&nbsp;&nbsp;&nbsp;&nbsp;Zajedno su počele da guraju neravnu kamenu površinu sa leve strane ključaonice. Teško, ali bez zapinjanja i sasvim tiho, jedan nepravilan oivičen deo crvene stene pokrenu se ka unutra, sve dok se ne stvori uzani prolaz. Unutra je bilo mračno kao u rogu.
<BR>&nbsp;&nbsp;&nbsp;&nbsp;&nbsp;Arha se sagnu i uđe.
<BR>&nbsp;&nbsp;&nbsp;&nbsp;&nbsp;Kosil, debela žena i debelo obučena, jedva se provukla kroz uzani otvor. Čim je ušla, oslonila se leđima na vrata i, naprežući se, gurala ih dok se nisu zatvorila. Pomrčina je bila potpuna. Ni zračka svetlosti. Činilo se da mrak, poput vlažnog filca, pritiska otvorene oči.
<BR>&nbsp;&nbsp;&nbsp;&nbsp;&nbsp;Sagnule su se, obe, gotovo se presamitivši nadvoje, jer tu gde su stajale prostor nije bio visok ni četiri stope, i bio je toliko uzan da je Arha odmah napipala stenu i s dena i s leva.
<BR>&nbsp;&nbsp;&nbsp;&nbsp;&nbsp;"Jesi li ponela svetiljku?"
<BR>&nbsp;&nbsp;&nbsp;&nbsp;&nbsp;Šaputala je, kao što svi rade u mraku.
<BR>&nbsp;&nbsp;&nbsp;&nbsp;&nbsp;"Nisam ponela nikakvu svetiljku", odgovori Kosil, iza njenih leđa. I Kosil je govorila tišim glasom, ali uz neki čudan prizvuk, kao da se smeši. Kosil se nikada nije smešila. Arhino srce poskoči; krv joj je bubnjala u grlu. Ljutito reče, u sebi: Ovo mesto je moje, njemu ja pripadam, neću se plašiti!
<BR>&nbsp;&nbsp;&nbsp;&nbsp;&nbsp;Ali glasno nije rekla ni reč. Krenula je napred; postojao je samo jedan mogući put. Ulazio je u brdo i vodio naniže.
<BR>&nbsp;&nbsp;&nbsp;&nbsp;&nbsp;Kosil ju je pratila u stopu, teško dišući; haljine su joj se otirale i greble i stenje i zemlju.
<BR>&nbsp;&nbsp;&nbsp;&nbsp;&nbsp;Iznenada se krov podiže: Arha je sada mogla da se uspravi, i kada je ispružila ruke, više nije napipala zidove. Vazduh koji je bio zagušljiv i zaudarao na zemlju sada joj je dodirivao lice hladnijom vlagom, a njegovo jedva osetno strujanje ostavljalo je utisak velikog praznopg prostora. Arha oprezno koraknu nekoliko puta u potpuni mrak. Komadić šljunka, o koji joj se okliznu noga u sandali, sudari se s drugim šljunkom i taj jedva čijni šum probudi odjek, mnogo odjeka, tihih, udaljenih, još daljih. Pećina mora da se prostirala do ogromnih daljina, i u sisinu i u širinu, a ipak nije bila prazna: nešto u njenoj tmini, površine nekih nevidljivih predmeta ili njenih vlastitih manjih odeljenja, prelamali su odjek u hiljade komadića.
<BR>&nbsp;&nbsp;&nbsp;&nbsp;&nbsp;"Ovde mora da smo već ispod Kamenova", prošapta devojka, a šapat joj odlete u šuplju tminu i razli se u niti zvuka, tanane poput paučine, koje su još dugo odzvanjale u uhu.
<BR>&nbsp;&nbsp;&nbsp;&nbsp;&nbsp;"Tako je. Ovo je Podgrobnica. Produži. Ne mogu da se zadržavam na ovom mestu. Drži se zida sa leve strane. Prođi pored tri otvora."
<BR>&nbsp;&nbsp;&nbsp;&nbsp;&nbsp;"Idući put ću poneti baklju", reče Arha, upravljajući se po zidu, koji je stalno dodirivbala vrhovima prstiju, čudeći se neobičnim oblicima u steni, šipljinama, ispupčenjima, negde hrapavim poput čipke,negde, pak, glatkim poput bronzanih skluptura: bio je to bez sumnje neki reljef urezan u stenu. Možda je čitava pećina bila delo vajara iz prastarih vremena?
<BR>&nbsp;&nbsp;&nbsp;&nbsp;&nbsp;"Ovde je svetlost zabranjena." Kosilin šapat zazvuča oštro. Ali, i pre nego što je Kosil izgovorila te reči, Arha je znala da je tako. Jer ovo je bila domovina tame, najdublje središte noći.
<BR>&nbsp;&nbsp;&nbsp;&nbsp;&nbsp;Prsti joj tri puta pređoše preko otvora u složenom, stenovitom crnilu. Četvrti put je pipajući potražila visinu i širinu otovra, i ušla. Kosil je išla za njom.
<BR>&nbsp;&nbsp;&nbsp;&nbsp;&nbsp;U tom podzemnom hodniku, koji se opet blago peo naviše, prošli su pored jednog otvora na levom zidu, a potom, na mestu gde se tunel račvao, krenuvši desnim krilom: sve to samo pipajući, u mraku i savršenoj tišini podzemlja. Kada se kreće na taj način, čovek mora gotovo bez prestanka da ide ispruženih ruku da bi dodirivao oba bočna tunela, jer inače bi se moglo dogoditi da mu promakne neki otvor koji treba da ubroji, ili da ne primeti da se tunel račva. Snalaženje je bilo moguće isključivo pipanjem; čovek ne vidi put, ali ga drži u rukama.
<BR>&nbsp;&nbsp;&nbsp;&nbsp;&nbsp;"Je li ovo Lavirint?"
<BR>&nbsp;&nbsp;&nbsp;&nbsp;&nbsp;"Nije. To je jedan manji splet tunela koji se nalazi ispod Prestola."
<BR>&nbsp;&nbsp;&nbsp;&nbsp;&nbsp;"A gde je ulaz u lavirint?"
<BR>&nbsp;&nbsp;&nbsp;&nbsp;&nbsp;Arhi se beše dopala ova igra po mraku; htela je da počne da rešava neki teži zadatak.
<BR>&nbsp;&nbsp;&nbsp;&nbsp;&nbsp;"Na drugom otovru pored kojeg smo prošli, kad smo ulazili u Podgorbnicu. Sada potraži rukom vrata s desne strane, drvena vrata, možda smo ih već mimoišli..."
<BR>&nbsp;&nbsp;&nbsp;&nbsp;&nbsp;Arha začu kako Kosil nevešto barata rukama po zidu, kako joj se dlanovi taru o stenu. Ona je kamen dodirivala tek ovlaš, samo vrhovima prstiju, i začas je osetila pod njima glatko drveno dugmence. Pritisnula ga je, i vrata su se sa lakoćom otovoril, uz blago škripanje. Zastala je za trenutak, zaslepljena svetlošću.
<BR>&nbsp;&nbsp;&nbsp;&nbsp;&nbsp;Ušli su u široku, nisku prostoriju, sa zidovima od otesanih kamenih ploča i osvetljenu jednom zadimljenom bakljom koja je visela na lancu. Prostorija je zaudarala od dima, koji nije imao ozlaza. Arha zasui i oči počeše da je peku.
<BR>&nbsp;&nbsp;&nbsp;&nbsp;&nbsp;"Gde su zatvorenici?"
<BR>&nbsp;&nbsp;&nbsp;&nbsp;&nbsp;"Tamo."
<BR>&nbsp;&nbsp;&nbsp;&nbsp;&nbsp;Tek tada je shvatila da su tri hrpe nečega na drugoj strani sobe, u stvari, bili ljudi.
<BR>&nbsp;&nbsp;&nbsp;&nbsp;&nbsp;"Vrata nisu zaključana. Zar nema stražara?"
<BR>&nbsp;&nbsp;&nbsp;&nbsp;&nbsp;"Nisu potrebni."
<BR>&nbsp;&nbsp;&nbsp;&nbsp;&nbsp;Zakoračila je u sobu, oklevajući, žmureći kroz sumaglicu od dima. Zatvorenici su oba članka na nozi i jedan na ruci bili lancima okovani za zid. Kad bi neko od njih hteo da legne, jedna ruka mi je morala ostati podignuta, viseći sa veriga. Kose i brade su im bile prljave i zamršene kao žbun koji im je, zajedno sa drugim senkama, skrivao lice. Jedan je ležao, napola ispružen, ostala dvojica su sedela ili ćutala. Bili su potpuno goli. Tela su im zaudarala još jače od dima.
<BR>&nbsp;&nbsp;&nbsp;&nbsp;&nbsp;Jedan od njih kao da je gledao u Arhu; učinilo joj se da vidi svetlucanje njegovih očiju, ali nije bila sigurna. Ostali se nisu ni pomerili, niti podigli glavu.
<BR>&nbsp;&nbsp;&nbsp;&nbsp;&nbsp;Ona se okrenu u stranu. "To više nisu ljudska bića", reče namršteno.
<BR>&nbsp;&nbsp;&nbsp;&nbsp;&nbsp;"Nikada nisu ni bili. To su demoni, zversi duhovi koji su kovali zaveru protiv svetinje života našega Bogokralja!" Kosiline oči su gorele u crvenkastoj svetlosti baklje.
<BR>&nbsp;&nbsp;&nbsp;&nbsp;&nbsp;Arha ponovo pogleda u zatvorenike, zaplašena i zainteresovna. "Kako može čovek napasti božanstvo? Kako je to moguće? Ti: Kako si se usudio da napadneš boga živoga?"
<BR>&nbsp;&nbsp;&nbsp;&nbsp;&nbsp;Onaj čovek je i dalje zurio u nju kroz žbun crne kose, ali ne reče ni reč.
<BR>&nbsp;&nbsp;&nbsp;&nbsp;&nbsp;"Odsekli su im jezik, pre nego što su ih poslali iz Ababata", objasni joj Kosil. "Nemoj im se obraćati, gospodarice. Oni su kužni. Tvoji su, ali ne zato da im se obraćaš,niti da ih gledaš, niti da misliš na njih. Tvoji su samo zato da bi ih ti predala Bezimenima."
<BR>&nbsp;&nbsp;&nbsp;&nbsp;&nbsp;"Kako ih treba prineti na žrtvu?"
<BR>&nbsp;&nbsp;&nbsp;&nbsp;&nbsp;Arha više nije gledala u zatvorenike. Beše se okrenula licem prema Kosil, crpeći snagu iz njenog glomaznog tela i ledenog glasa. Osećala je malu vrtoglavicu, a smrad od dima i ljudskih tela gonio ju je na povraćanje, ali je, ipak, na izgled govorila i mislila savršeno mirno.
<BR>&nbsp;&nbsp;&nbsp;&nbsp;&nbsp;"Sveštenica Grobnica samo najbolje zna kako da ih umori, a da njeni Gospodari budu najzadovoljniji, i ona je ta koja treba da bira. Ima mnogo načina.
<BR>&nbsp;&nbsp;&nbsp;&nbsp;&nbsp;"Onda neka im kapetan garde, Gobar, odseče glave. I neka im se krv izlije pred Presto."
<BR>&nbsp;&nbsp;&nbsp;&nbsp;&nbsp;"Kao da se žrtvuju koze?" Izgledalo je da joj se Kosil podsmeva što ima tako malo mašte. Nije znala šta da kaže. Kosil nastavi. "Osim toga, Gobar je muško. Nijedan muškarac ne sme ući u Mračna Mesta Grobnica, pa. valjda moja gospodarica nije to zaboravila? Ako i uđe, ne sme izaći..."
<BR>&nbsp;&nbsp;&nbsp;&nbsp;&nbsp;"Ko ih je doveo ovamo? Ko im daje hranu?"
<BR>&nbsp;&nbsp;&nbsp;&nbsp;&nbsp;"Čuvari koji služe u mom hramu, Dabi i Uahto; oni su evnusi i smeju da uđu ovamo kad to zahteva služenje Bezimenima, baš koja i ja. Vojnici Nogokrlaja su ostavili vezane zatvorenike ispred spoljnog zida, a ja i čuvari smo ih uveli kroz Vrata za zatvorenike, ona u crvenim stenama. Tako se oduvek radilo. Hranu i vodu im spuštaju kroz kapak na podu jedne od soba iza Prestola."
<BR>&nbsp;&nbsp;&nbsp;&nbsp;&nbsp;Arha pogleda naviše i ugleda, pored lanca na kome je visila baklja, drveni kvadrat ugrađen u kamen tavanice. Bio je isuviše mali da se čovek provuče kroz njega, ali kad bi se odatle spustio konopac stigao bi tačno nadohvat srednjega od trojice zatvorenika. Brzo je skrenula pogled.
<BR>&nbsp;&nbsp;&nbsp;&nbsp;&nbsp;"Onda neka im više ne daju hrane i vode. I neka puste da se baklja ugasi."
<BR>&nbsp;&nbsp;&nbsp;&nbsp;&nbsp;Kosil je pokloni. "A šta ćemo s telima, kad poumiru?"
<BR>&nbsp;&nbsp;&nbsp;&nbsp;&nbsp;"Neka ih Dabi i Uahto sahrane u velikoj pećini kroz koju smo prošli, u Podgrobnici", reče devojka, a govorila je sve brže i sve tanjim glasom. "Moraju to učiniti u mraku. Moji Gospodri će pojesti tela."
<BR>&nbsp;&nbsp;&nbsp;&nbsp;&nbsp;"Biće učinjeno."
<BR>&nbsp;&nbsp;&nbsp;&nbsp;&nbsp;"Je li tako dobro, Kosil?"
<BR>&nbsp;&nbsp;&nbsp;&nbsp;&nbsp;"Dobro je, gospodarice."
<BR>&nbsp;&nbsp;&nbsp;&nbsp;&nbsp;"Onda, hajdemo odavde", reče Arha, skoro krešteći. Ona se okrenu i pohita natrag kroz drvena vrata, što dalje od Sobe s lancima u mrak tunela. Sad joj se činilo da je tamo nekako slatko i mirno kao noć bez zvezda, tiho, bez mučnih prizora, svetlosti, bez života. Ona zaroni u tu čistu pomrčinu, žureći kroz nju kao plivač kroz vodu. Kosila je takođe hitala iza nje, zaostajući sve više, dahćući, spotičući se. Ne zaostajući ni za trenutak Arha ponovi isti put propuštajući sve otvore koje treba i ulazeći u one u koje treba; projuri potom kroz ogromnu Podgrobnicu punu odjeka i uspuza se, presamićena, kroz poslednji dugački tunel do zatvorenog ulaza u steni. Tu čučnu i pipajući potraži dugački ključ na prstenu koji joj je visio sa pojasa. Našla ga je, ali nije mogla da pronađe klujučaonicu. U nevidljivom zidu ispred nje nije se nigde video tračak svetlosti kroz rupicu veliku kao ubod igle. Prstima je grčevito pipala po steni, tražeći bravu, šip ili kvbaku i nije nalazila ništa. Gde mora da stavi ključ? Kako da izađe?"
<BR>&nbsp;&nbsp;&nbsp;&nbsp;&nbsp;"Gospodarice!"
<BR>&nbsp;&nbsp;&nbsp;&nbsp;&nbsp;Kosilin glas, pojačan odjecima, šištao je i bubnjao iza nje.
<BR>&nbsp;&nbsp;&nbsp;&nbsp;&nbsp;"Gospodarice, vrata se ne mogu otvoriti iznutra. Nema izlaza. Nema povratka."
<BR>&nbsp;&nbsp;&nbsp;&nbsp;&nbsp;Arha je i dalje čučala uz stenu. Bez reči.
<BR>&nbsp;&nbsp;&nbsp;&nbsp;&nbsp;"Arha!"
<BR>&nbsp;&nbsp;&nbsp;&nbsp;&nbsp;"Tu sam."
<BR>&nbsp;&nbsp;&nbsp;&nbsp;&nbsp;"Hodi!"
<BR>&nbsp;&nbsp;&nbsp;&nbsp;&nbsp;Ona joj priđe, puzajući na rukama i kolenima, kroz prolaz, poput psa, sve do Kosilinij sukanja.
<BR>&nbsp;&nbsp;&nbsp;&nbsp;&nbsp;"Nadesno. Požuri! Ja ne smem dugo da se zadržavam. ovo nije moje mesto. Pođi za mnom!"
<BR>&nbsp;&nbsp;&nbsp;&nbsp;&nbsp;Arha se uspravi na noge i uhvati se za Kosiline haljine. Pošle su napred, prateći neobično izrezbaren desni zid pećine i išle tako dosta dugo, a zatim naviše, podzemnim hodnicima, stepenicama. Devojka se čvrsto držala za ženinu haljinu, zatvorenih očiju.
<BR>&nbsp;&nbsp;&nbsp;&nbsp;&nbsp;Uskoro se pojavi zračak svetla, crven kroz proreze očnih kapaka. Pomislila je da se opet nalazi u sobi osvetljenoh bakljom i punoj dima, i nije otvorila oči. Ali vazduh je mirisao sladunjavo, bio je suv i vonjao je na vlažnu zemlju, i taj miris joj je bio poznat i noge su joj išle po stepenštu, strmom skoro kao lestvice. Ona pusti Kosilinu haljinu iz ruke i pogleda. Iznad glave joj je stajao otvoreni kapak. Provukla je kroz njega, prateći Kosil. Vodio je u sobu koju je dobro znala, malu kamenu ćeliju gde je ležalo nekoliko kamenih i gvozdenih škrinja, jedan od mnogobrojnih sobičaka iza Prostorije s Prestolom u Dvorani. Jedva primetna siva svetlost dana svetlucala je u dvorani ispred vrata ćelije.
<BR>&nbsp;&nbsp;&nbsp;&nbsp;&nbsp;"Ona druga, Vrata za zatvorenike, vode samu u tunel. Kroz njih se ne može izaći. Ovo je jedini izlaz. Ako postoji neki drugi, ja za njega ne znam, a ne zna ni Tar. Moraćeš sama da ga zapamtiš, ukoliko postoji. Ali, sumnjam." Kosil je i dalje govorila tihim glasom, i pomalo kivno. Debelo lice ispod crne kapuljače bilo joj je bledo i svo orošeno znojem.
<BR>&nbsp;&nbsp;&nbsp;&nbsp;&nbsp;"Nisam zapamtila skretanje do ovog izlaza."
<BR>&nbsp;&nbsp;&nbsp;&nbsp;&nbsp;"Reći ću ti ih. Jednom drugom prilikom. Moraćeš da ih zapamtiš. idući put ja više neću poći s tobom. To nije moje mesto. Moraćeš sama."
<BR>&nbsp;&nbsp;&nbsp;&nbsp;&nbsp;Devojka klimnu glavom. Podigla je pogled ka licu starije žene i pomislila kako čudno izleda, sve bledo od straha s kojim je jedva izlazila na kraj, a ipak pobedosnosno, kao da se Kosil naslađuje njenom slabošću.
<BR>&nbsp;&nbsp;&nbsp;&nbsp;&nbsp;"Posle toga ći ići sama", ponovi Arha, a onda, pokušavši da se okrene i ode os Kosil, oseti kako joj kolena popuštaju i vide gde se soba oko nje vrti u krug. Onesvešćena se složila u malu, crnu gomilicu pred noge sveštenice.
<BR>&nbsp;&nbsp;&nbsp;&nbsp;&nbsp;"Naučićeš", reče Kosil, i dalje teško dišući, stojeći nepomično. "Već ćeš naučiti."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
