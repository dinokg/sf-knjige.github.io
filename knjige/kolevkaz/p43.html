<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43. IZLOŽBENI PRIMERAK
<P>&nbsp;&nbsp;&nbsp;&nbsp;&nbsp;H. Lou Krozbi bio je mišljenja da su diktature često vrlo dobra stvar. On nije bio užasan čovek i nije bio budala. Odgovaralo mu je da se svetu suprotstavlja izvesnim geačkim šegačenjem, ali veliki deo onoga što je rekao o nedisciplinovanom ljudskom rodu nije bilo samo smešno, već i istinito.
<BR>&nbsp;&nbsp;&nbsp;&nbsp;&nbsp;Prekretnica kod koje su ga napuštali razum i smisao za humor nastupala je kad bi se pristupilo problemu šta ljudi odista treba da učine sa svojim životom na Zemlji.
<BR>&nbsp;&nbsp;&nbsp;&nbsp;&nbsp;Čvrsto je verovao da im je suđeno da za njega prave bicikle.
<BR>&nbsp;&nbsp;&nbsp;&nbsp;&nbsp;"Nadam se da je San Lorenco u svakom pogledu onako dobar kao što ste čuli", rekoh.
<BR>&nbsp;&nbsp;&nbsp;&nbsp;&nbsp;"Treba da porazgovaram samo s jednim čovekom kako bih doznao jeste li ili nije", reče. "Kad 'Papa' Moncano da svoju časnu reč o bilo čemu na tom ostrvcetu, to je gotovo. Tako jeste; tako će biti."
<BR>&nbsp;&nbsp;&nbsp;&nbsp;&nbsp;"Meni se sviđa to", reče Hejzl, "što svi govore engleski i što su svi hrišćani. To mnogo olakšava stvari."
<BR>&nbsp;&nbsp;&nbsp;&nbsp;&nbsp;"Znate li kako tamo dole izlaze na kraj s kriminalom?" upitao me je Krozbi.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Tamo dole uopšte nema kriminala. 'Papa' Moncano je kriminal učinio tako prokleto neprivlačnim da pozli svakom ko samo pomisli na njega. Čuo sam da nasred pločnika možete da ostavite buđelar i vratite se kroz nedelju dana a buđelar je i dalje na istom mestu i sve je još unutra."
<BR>&nbsp;&nbsp;&nbsp;&nbsp;&nbsp;"Mhm."
<BR>&nbsp;&nbsp;&nbsp;&nbsp;&nbsp;"Znate li šta je kazna kad se nešto ukrade?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Kuka", reče on. "Nema globe, nema uslovne kazne nema trideset dana zatvora. Kuka. Kuka za krađu, za ubistvo, za podmetanje vatre, za izdaju, za silovanje, za virenje u tuđe prozore. Ako se prekrši zakon - ma koji prokleti zakon - i tu je kuka. To svako može da razume, i San Lorenco je najuljudnija zemlja na svetu."
<BR>&nbsp;&nbsp;&nbsp;&nbsp;&nbsp;"Šta je kuka?"
<BR>&nbsp;&nbsp;&nbsp;&nbsp;&nbsp;"Postave vešala, razumete? Dva stuba i jedna prečka unakrst. I onda uzmu gvozdenu udicu, od onih pozamašnih, i okače je o prečku. Onda uzmu nekog toliko glupog da prekrši zakon, i vrh kuke zabiju da mu uđe na jednu stranu stomaka a izađe na drugu i ostave ga - i eno ga gde visi, prokleti bedni prekršilac zakona."
<BR>&nbsp;&nbsp;&nbsp;&nbsp;&nbsp;"Blagi Bože!"
<BR>&nbsp;&nbsp;&nbsp;&nbsp;&nbsp;"Ne kažem da je to dobro", reče Krozbi, "ali ne kažem ni da je loše. Ponekad se pitam ne bi li nešto slično dovelo u red maloletnički kriminal. Možda je kuka malčice prejaka za demokratiju. Pre bi to bilo javno vešanje. Pokačiti nekoliko maloletnih kradljivaca kola na ulične lampe ispred njihovih kuća, s tablama oko vrata na kojima piše: 'Mama, evo tvoga sina'. To da se uradi nekoliko puta i mislim da bi paljenje ključem nestalo kao i sediše u prtljažniku dvoseda i papučica na sklapanje."
<BR>&nbsp;&nbsp;&nbsp;&nbsp;&nbsp;"Videli smo tu stvar u podrumu muzeja voštanih figura u Londonu", reče Hejzl.
<BR>&nbsp;&nbsp;&nbsp;&nbsp;&nbsp;"Koju stvar?" upitah je.
<BR>&nbsp;&nbsp;&nbsp;&nbsp;&nbsp;"Kuku. Dole u Sobi Užasa, u podrumu; o kuku su obesili voštanog čoveka. Izgledao je tako stvarno da sam htela da povraćam."
<BR>&nbsp;&nbsp;&nbsp;&nbsp;&nbsp;"Hari Truman uopšte nije ličio na Hari Trumana", reče Krozbi.
<BR>&nbsp;&nbsp;&nbsp;&nbsp;&nbsp;"Izvinite?"
<BR>&nbsp;&nbsp;&nbsp;&nbsp;&nbsp;"U muzeju", reče Krozbi. "Trumanova figura uopšte nije ličila na njega."
<BR>&nbsp;&nbsp;&nbsp;&nbsp;&nbsp;"Većina je ipak ličila", reče Hejzl.
<BR>&nbsp;&nbsp;&nbsp;&nbsp;&nbsp;"Je l' neko određen visio s kuke?" upitah je.
<BR>&nbsp;&nbsp;&nbsp;&nbsp;&nbsp;"Mislim da nije. Jednostavno neko."
<BR>&nbsp;&nbsp;&nbsp;&nbsp;&nbsp;"Prosto izložbeni primerak?" zapitah.
<BR>&nbsp;&nbsp;&nbsp;&nbsp;&nbsp;"Dabome. Ispred toga je visila crna somotska zavesa i da biste videli morali ste da otvorite zavesu. I na zavesi je bilo napisano obaveštenje da deca ne bi trebalo da gledaju."
<BR>&nbsp;&nbsp;&nbsp;&nbsp;&nbsp;"Ali su deca gledala", reče Krozbi. "Tamo dole je bilo dece i svako je pogledalo."
<BR>&nbsp;&nbsp;&nbsp;&nbsp;&nbsp;"Jedno takvo obaveštenje samo je mamac za decu", reče Hejzl.
<BR>&nbsp;&nbsp;&nbsp;&nbsp;&nbsp;"Kako su se deca ponašala kad bi ugledala čoveka na kuki?" upitah.
<BR>&nbsp;&nbsp;&nbsp;&nbsp;&nbsp;"Oh", reče Hejzl, "ponašala su se otprilike isto kao i odrasli. Samo su gledala i ne bi ništa rekla, prosto bi krenula dalje, da vide šta je sledeće."
<BR>&nbsp;&nbsp;&nbsp;&nbsp;&nbsp;"Šta je bilo sledeće?"
<BR>&nbsp;&nbsp;&nbsp;&nbsp;&nbsp;"Sledeća je bila gvozdena stolica na kojoj su čoveka ispekli živog", reče Krozbi. "Ispekli su ga jer je ubio sina."
<BR>&nbsp;&nbsp;&nbsp;&nbsp;&nbsp;"Samo su, pošto su ga ispekli", umilno se prisećala Hejzl, "otkrili da ipak nije on ubio sina."
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
