<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38. PRESTONICA SVETA ZA BARAKUDE
<P>&nbsp;&nbsp;&nbsp;&nbsp;&nbsp;Iz dodatka njujorškog lista Sunday Times saznao sam da je San Lorenco dug osamdeset kilometara a širok trideset i dva. Njegovo stanovništvo broji četiri stotine i pedeset hiljada duša... "i sve su vatreno odane idealima Slobodnog sveta."
<BR>&nbsp;&nbsp;&nbsp;&nbsp;&nbsp;Njegova najviša tačka, Planina Mek Kejb uzdiže se tri hiljade četiri stotine metara iznad nivoa mora. Prestonica mu je Bolivar: "...upečatljivo moderan grad, sagrađen oko luke koja može da primi celokupnu mornaricu Sjedinjenih Država." Glavni izvozni artikli su šećer, kafa, banane, indigo i zanimljive rukotvorine.
<BR>&nbsp;&nbsp;&nbsp;&nbsp;&nbsp;A sportski ribolovci priznaju San Lorenco za neospornu prestonicu sveta za barakude.
<BR>&nbsp;&nbsp;&nbsp;&nbsp;&nbsp;Pitao sam se kako je Frenklin Heniker, koji nije završio čak ni srednju školu, sebi pribavio tako zgodan posao. Delimičan odgovor pronašao sam u članku o San Lorencu koji je potpisao 'Papa' Moncano.
<BR>&nbsp;&nbsp;&nbsp;&nbsp;&nbsp;'Papa' veli da je Frenk projektant 'Sveopšteg velikog plana za San Lorenco' u koji spadaju novi putevi, elektrifikacija sela, postrojenja za uklanjanje otpadnih voda, hoteli, domovi zdravlja, bolnice, pruge - sve i svja. I mada je članak bio kratak i sažeto redigovan, 'Papa' je pet puta spomenuo da je Frenk: "...krv krvi dr Feliksa Henikera."
<BR>&nbsp;&nbsp;&nbsp;&nbsp;&nbsp;Izraz je zaudarao po kanibalizmu.
<BR>&nbsp;&nbsp;&nbsp;&nbsp;&nbsp;'Papa' je očevidno smatrao da je Frenk komad starčevog čarobnog mesa.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
