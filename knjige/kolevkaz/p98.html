<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>98. PREDSMRTNI OBRED
<P>&nbsp;&nbsp;&nbsp;&nbsp;&nbsp;Tako sam imao privilegiju da vidim predsmrtni obred bokononističke vere.
<BR>&nbsp;&nbsp;&nbsp;&nbsp;&nbsp;Sve smo učinili ne bi li među vojnicima i poslugom našli nekog ko bi priznao da poznaje obred i obavio ga nad 'Papom'. Dobrovoljaca nije bilo. Nimalo iznenađujuće, kad su kuka i podzemna ćelija u blizini.
<BR>&nbsp;&nbsp;&nbsp;&nbsp;&nbsp;Onda je dr fon Kenigsvald rekao da će on pokušati. Nikad ranije nije vršio obred, ali je stotinama puta gledao Džulijana Kasla dok to radi.
<BR>&nbsp;&nbsp;&nbsp;&nbsp;&nbsp;"Jeste li vi bokononist?" upitah ga.
<BR>&nbsp;&nbsp;&nbsp;&nbsp;&nbsp;"Slažem se s jednom bokononističkom idejom. Slažem se da sve religije, uključujući bokononizam, nisu ništa drugo osim laži."
<BR>&nbsp;&nbsp;&nbsp;&nbsp;&nbsp;"Da li vas kao naučnika uznemirava", raspitivao sam se, "što obavljate takav ritual?"
<BR>&nbsp;&nbsp;&nbsp;&nbsp;&nbsp;"Ja sam vrlo loš naučnik. Učiniću ma šta da bi ljudskom biću bilo bolje, čak i ako to nije naučno. Nijedan naučnik dostojan tog imena neće reći ovakvu stvar."
<BR>&nbsp;&nbsp;&nbsp;&nbsp;&nbsp;I popeo se u zlatni čamac kod 'Pape'. Seo je na krmu. Manjak prostora naterao ga je da pod jednu ruku stavi zlatno kormilo.
<BR>&nbsp;&nbsp;&nbsp;&nbsp;&nbsp;Nosio je sandale bez čarapa i skinuo ih. A onda je zavrnuo pokrivače podno kreveta, otkrivši 'Papina' bosa stopala. Prislonio je svoje tabane o 'Papine' tabane, zauzevši klasičan položaj za boko-maru.
</P></TD></TR></TABLE>
<P class="next">
<A HREF=p99.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
