<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>81. BELA NEVESTA ZA SINA KONDUKTERA SPAVAĆIH KOLA
<P>&nbsp;&nbsp;&nbsp;&nbsp;&nbsp;Nisam znao šta će izići iz Anđelinog klarineta. Niko nije mogao da zamislii šta će iz njega izići.
<BR>&nbsp;&nbsp;&nbsp;&nbsp;&nbsp;Očekivao sam nešto uvrnuto, ali nisam očekivao dubinu, žestinu, i gotovo bolesno nepodnošljivu lepotu.
<BR>&nbsp;&nbsp;&nbsp;&nbsp;&nbsp;Anđela je ovlažila i zagrejala pisak, ali nije odsvirala nijednu uvodnu notu. Oči su joj se zastaklile a njeni dugi, koščati prsti dokono su preletali preko nečujnih dirki. Zabrinuto sam iščekivao i setio se šta mi je ispričao Marvin Brid - da je Anđeli jedino bekstvo od turobnog života s ocem bila njena soba, čija bi vrata zaključala, pa svirala uz pratnju ploča.
<BR>&nbsp;&nbsp;&nbsp;&nbsp;&nbsp;Njutn je sad stavio ploču na veliki gramofon u sobi pored terase. Vratio se s omotom ploče, koji je pružio meni.
<BR>&nbsp;&nbsp;&nbsp;&nbsp;&nbsp;Ploča se zvala Kuplerajski klavir. To je bila solo klavirska muzika Mida Luks Luisa.
<BR>&nbsp;&nbsp;&nbsp;&nbsp;&nbsp;Pošto je Anđela da bi produbila trans pustila Luisa da odsvira prvu numeru ne pridružujući mu se, pročitao sam nešto od onoga što je na omotu pisalo o Luisu.
<BR>&nbsp;&nbsp;&nbsp;&nbsp;&nbsp;"Rođen 1905. godine u Luisvilu, država Kentaki", čitao sam, "gospodin Luis se nije okrenuo muzici sve do svog šesnaestog rođendana, a instrument koji je tada dobio od oca bila je violina. Godinu dana kasnije, mladi Luis je slučajno čuo Džimija Jensija kako svira klavir. 'To je bila', priseća se Luis, 'prava stvar'. Ubrzo", čitao sam, "Luis je učio da svira bugi-vugi, upijajući sve što je mogao od starijeg Jensija, koji je sve do svoje smrti ostao bliski prijatelj i idol gospodina Luisa. Pošto je njegov otac bio kondukter spavaćih kola", čitao sam dalje, "porodica Luis živela je u blizini pruge. Ubrzo je ritam vozova postao prirodan uzor za mladog Luisa i on je komponovao bugi-vugi solo, sada klasičan u svom žanru, koji je postao poznat kao 'Bluz razdrndanog voza'."
<BR>&nbsp;&nbsp;&nbsp;&nbsp;&nbsp;Podigao sam pogled sa svog štiva. Završila se prva numera na ploči. Gramofonska igla je sad grebuckala svoju sporu putanju preko praznine ka sledećoj. Druga numera, doznao sam s omota, bio je 'Zmajev bluz'.
<BR>&nbsp;&nbsp;&nbsp;&nbsp;&nbsp;Mid Luks Luis odsvirao je samo četiri note - a onda se priključila Anđela Heniker.
<BR>
<BR>&nbsp;&nbsp;&nbsp;&nbsp;&nbsp;Oči su joj bile zatvorene.
<BR>&nbsp;&nbsp;&nbsp;&nbsp;&nbsp;Zapanjio sam se.
<BR>&nbsp;&nbsp;&nbsp;&nbsp;&nbsp;Bila je veličanstvena.
<BR>
<BR>&nbsp;&nbsp;&nbsp;&nbsp;&nbsp;Improvizovala je na osnovu muzike sina konduktera spavaćih kola; išla je od rasplinutog lirizma ka hrapavoj požudi, ka piskavoj lakomislenosti uplašenog deteta, do heroinskog košmara.
<BR>&nbsp;&nbsp;&nbsp;&nbsp;&nbsp;Njeni glisandi pričali su o raju i o paklu i o svemu što se nalazi između njih.
<BR>&nbsp;&nbsp;&nbsp;&nbsp;&nbsp;Takva muzika od takve žene jedino može biti slučaj šizofrenije ili posednutosti demonom.
<BR>&nbsp;&nbsp;&nbsp;&nbsp;&nbsp;Kosa mi se digla na glavi, kao da se Anđela s penom na usnama valja po podu nezaustavljivo brbljajući na tečnom vavilonskom.
<BR>&nbsp;&nbsp;&nbsp;&nbsp;&nbsp;Kad je muzika prestala, uzviknuh Džulijanu Kaslu, koji je takođe bio duboko dirnut: "Bože moj - život! Ko može da shvati čak i jedan njegov minut?"
<BR>&nbsp;&nbsp;&nbsp;&nbsp;&nbsp;"Ne pokušavajte", reče on. "Samo se pretvarajte da razumete."
<BR>&nbsp;&nbsp;&nbsp;&nbsp;&nbsp;"To je - to je vrlo dobar savet." Bio sam ispražnjen.
<BR>&nbsp;&nbsp;&nbsp;&nbsp;&nbsp;Kasl je citirao još jednu pesmu:
<BR>
<BR>&nbsp;&nbsp;&nbsp;&nbsp;&nbsp;Tigar mora da lovi,
<BR>&nbsp;&nbsp;&nbsp;&nbsp;&nbsp;Ptica mora da leti;
<BR>&nbsp;&nbsp;&nbsp;&nbsp;&nbsp;Čovek mora da sedi i pita: "Zašto, zašto, zašto?"
<BR>&nbsp;&nbsp;&nbsp;&nbsp;&nbsp;Tigar mora da spava,
<BR>&nbsp;&nbsp;&nbsp;&nbsp;&nbsp;Ptica mora da sleti;
<BR>&nbsp;&nbsp;&nbsp;&nbsp;&nbsp;Čovek mora sebi reći da je shvatio.
<BR>
<BR>&nbsp;&nbsp;&nbsp;&nbsp;&nbsp;"Odakle je to?" upitao sam.
<BR>&nbsp;&nbsp;&nbsp;&nbsp;&nbsp;"Odakle bi moglo biti ako ne iz Knjiga Bokononovih?"
<BR>&nbsp;&nbsp;&nbsp;&nbsp;&nbsp;"Voleo bih da jednom vidim primerak."
<BR>&nbsp;&nbsp;&nbsp;&nbsp;&nbsp;"Do njih je teško doći", reče Kasl. "Nisu štampani. Pravljeni su ručno. I, naravno, ne postoji nešto kao potpun primerak, jer Bokonon dodaje stvari svakog dana."
<BR>&nbsp;&nbsp;&nbsp;&nbsp;&nbsp;Mali Njutn je frknuo. "Religija!"
<BR>&nbsp;&nbsp;&nbsp;&nbsp;&nbsp;"Izvinite?" reče Kasl.
<BR>&nbsp;&nbsp;&nbsp;&nbsp;&nbsp;"Je l' vidiš macu?" upita Njutn. "Je l' vidiš kolevku?"
</P></TD></TR></TABLE>
<P class="next">
<A HREF=p82.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
