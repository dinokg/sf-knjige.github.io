<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>75. MNOGO MI POZDRAVITE ALBERTA ŠVAJCERA
<P>&nbsp;&nbsp;&nbsp;&nbsp;&nbsp;A tada je ušla Njutnova bandera od sestre, Anđela Heniker Koners s Džulijanom Kaslom, Filipovim ocem i osnivačem Kuće nade i milosrđa u Džungli. Kasl je nosio šlampavo belo platneno odelo i kravatu usku poput uzice. Imao je tanke brkove. Bio je ćelav. Bio je mršav. Mislim da je bio svetac.
<BR>&nbsp;&nbsp;&nbsp;&nbsp;&nbsp;Predstavio se Njutnu i meni na nadsvođenoj terasi. Predupređivao je svako pominjanje svog mogućeg svetaštva govoreći krajem usta, kao gangster na filmu.
<BR>&nbsp;&nbsp;&nbsp;&nbsp;&nbsp;"Koliko znam, vi ste sledbenik Alberta Švajcera", rekoh mu.
<BR>&nbsp;&nbsp;&nbsp;&nbsp;&nbsp;"Izdaleka..." Iscerio se kao kriminalac. "Nikad nisam upoznao tog gospodina."
<BR>&nbsp;&nbsp;&nbsp;&nbsp;&nbsp;"On mora da zna o vašem radu baš kao što vi znate o njegovom."
<BR>&nbsp;&nbsp;&nbsp;&nbsp;&nbsp;"Možda zna, a možda i ne zna. Jeste li ga ikad videli?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Očekujete li da ga jednom vidite?"
<BR>&nbsp;&nbsp;&nbsp;&nbsp;&nbsp;"Možda hoću, jednoga dana."
<BR>&nbsp;&nbsp;&nbsp;&nbsp;&nbsp;"Pa", reče Džulijan Kasl, "za slučaj da na vašim putovanjima naletite na doktora Švajcera, možete mu reći da on nije moj heroj." Pripalio je veliku cigaru.
<BR>&nbsp;&nbsp;&nbsp;&nbsp;&nbsp;Kad je cigara počela dobro vući i razgorela se, uperio je njen užareni vrh u mene. "Možete mu reći da on nije moj heroj", reče, "ali mu takođe možete reći da, zahvaljujući njemu, Isus Hrist jeste."
<BR>&nbsp;&nbsp;&nbsp;&nbsp;&nbsp;"Mislim da će mu biti milo da to čuje."
<BR>&nbsp;&nbsp;&nbsp;&nbsp;&nbsp;"Baš me briga hoće li mu biti milo ili neće. To je moja i Isusova stvar."
</P></TD></TR></TABLE>
<P class="next">
<A HREF=p76.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
