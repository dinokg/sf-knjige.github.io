<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>85. GOMILA FOME
<P>&nbsp;&nbsp;&nbsp;&nbsp;&nbsp;Frenkove sluge donele su lampe na gas; rekoše nam da su nestanci struje česti na San Lorencu, da nema razloga za uzbudenje. Međutim, bilo mi je teško da se oslobodim nelagodnosti otkad je Frenk govorio o mojoj zamakibo.
<BR>&nbsp;&nbsp;&nbsp;&nbsp;&nbsp;Izazvao je u meni osećanje da je moja slobodna volja isto tako zanemarljiva kao i slobodna volja svinje koja je dospela na čikašku klanicu.
<BR>&nbsp;&nbsp;&nbsp;&nbsp;&nbsp;Ponovo sam se setio kamenog Anđela iz Ilijuma.
<BR>&nbsp;&nbsp;&nbsp;&nbsp;&nbsp;I slušao sam vojnike napolju - njihov zveckavi, kloparavi, mrmljajući rad.
<BR>&nbsp;&nbsp;&nbsp;&nbsp;&nbsp;Nisam mogao da se usredsredim na Anđelin i Njutnov razgovor, mada su načeli prilično zanimljivu temu. Ispričali su mi da je njihov otac imao identičnog brata blizanca. Nikada ga nisu upoznali. Zvao se Rudolf. Poslednje što su čuli o njemu bilo je da pravi muzičke kutije u Cirihu, u Švajcarskoj.
<BR>&nbsp;&nbsp;&nbsp;&nbsp;&nbsp;"Otac jedva da ga je ikad pominjao", reče Anđela.
<BR>&nbsp;&nbsp;&nbsp;&nbsp;&nbsp;"Otac jedva da je ikad pominjao bilo koga", izjavi Njutn.
<BR>&nbsp;&nbsp;&nbsp;&nbsp;&nbsp;Postojala je takođe sestra starog, rekoše mi. Zvala se Silija. Odgajala je velike šnaucere na ostrvu Šelter, u državi Njujork.
<BR>&nbsp;&nbsp;&nbsp;&nbsp;&nbsp;"Uvek nam je slala božićnu čestitku", reče Anđela.
<BR>&nbsp;&nbsp;&nbsp;&nbsp;&nbsp;"Na kojoj bi bila slika džinovskog šnaucera", reče mali Njutn.
<BR>&nbsp;&nbsp;&nbsp;&nbsp;&nbsp;"Baš je čudno kakvi postaju ljudi iz raznoraznih porodica", primeti Anđela.
<BR>&nbsp;&nbsp;&nbsp;&nbsp;&nbsp;"To je vrlo dobro i istinito rečeno", složih se. Oprostio sam se od sjajnog društva i zapitao domoupravitelja Stenlija postoji li možda negde u kući primerak Knjiga Bokononovih.
<BR>&nbsp;&nbsp;&nbsp;&nbsp;&nbsp;Stenli se pretvarao da ne zna o čemu govorim. A zatim je progunđao da su Knjige Bokononove đubre. A zatim je podvukao da svako ko ih čita treba da umre na kuki. A zatim mi je doneo jedan primerak s Frenkovog noćnog stočića.
<BR>&nbsp;&nbsp;&nbsp;&nbsp;&nbsp;To je bila predebela stvar, velika otprilike kao iscrpan rečnik. Bila je pisana rukom. Odvukao sam je u svoju sobu, do svog komada sunđeraste gume na neobrađenom kamenu.
<BR>&nbsp;&nbsp;&nbsp;&nbsp;&nbsp;Nije postojao registar pa je moje traganje za značenjima zamakibo-a bilo teško; te noći je, u stvari, bilo neplodno.
<BR>&nbsp;&nbsp;&nbsp;&nbsp;&nbsp;Saznao sam neke stvari; no one jedva da su bile od ikakve pomoći. Na primer, doznao sam za bokononističku kosmogoniju, u kojoj Borasizi, Sunce, drži u zagrljaju Pabu, Mesec, i nada se da će mu Pabu roditi ognjeno dete.
<BR>&nbsp;&nbsp;&nbsp;&nbsp;&nbsp;Ali je jadna Pabu izrodila decu koja su bila hladna, koja nisu gorela; i Borasizi ih je sa gnušanjem odbacio. To su bile planete koje su na bezbednoj udaljenosti kružile oko svog groznog oca.
<BR>&nbsp;&nbsp;&nbsp;&nbsp;&nbsp;Onda je i sama jadna Pabu bila oterana pa je otišla da živi sa svojim najmilijim detetom, a to je bila Zemlja. Zemlja je bila Pabuino miljenče pošto su na njoj živeli ljudi; i ljudi su gledali gore u nju i voleli je i saučestvovali.
<BR>&nbsp;&nbsp;&nbsp;&nbsp;&nbsp;A kakvo je bilo Bokononovo mišljenje o sopstvenoj kosmogoniji?
<BR>&nbsp;&nbsp;&nbsp;&nbsp;&nbsp;"Foma! Laži!" pisao je. "Gomila fome!"
</P></TD></TR></TABLE>
<P class="next">
<A HREF=p86.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
