<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>86. DVA MALA TERMOSA
<P>&nbsp;&nbsp;&nbsp;&nbsp;&nbsp;Teško je poverovati da sam uopšte spavao, no mora biti da jesam - jer kako bih se inače obreo probuđen učestalom lupnjavom i poplavom svetlosti?
<BR>&nbsp;&nbsp;&nbsp;&nbsp;&nbsp;Na prvi tresak skotrljao sam se s kreveta i otrčao ka središtu kuće u beslovesnom zanosu dobrovoljnog vatrogasca.
<BR>&nbsp;&nbsp;&nbsp;&nbsp;&nbsp;Otkrih da strmoglavo jurim na Njutna i Anđelu koji su bežali iz kreveta.
<BR>&nbsp;&nbsp;&nbsp;&nbsp;&nbsp;Zaustavili smo se u mestu, sa snebivanjem raščlanjujući košmarne zvuke oko nas, razaznavajući da dolaze od radija, od mašine za pranje sudova, od pumpe - što je sve bilo vraćeno u bučni život dolaskom struje.
<BR>&nbsp;&nbsp;&nbsp;&nbsp;&nbsp;Sve troje smo se dovoljno razbudili da shvatimo kako u našem položaju ima humora, kako smo na zabavno ljudski način reagovali na situaciju koja je izgledala smrtonosna a to nije bila. I da bih pokazao kako gospodarim svojom varljivom sudbinom, ugasio sam radio.
<BR>&nbsp;&nbsp;&nbsp;&nbsp;&nbsp;Svi smo se zakikotali.
<BR>&nbsp;&nbsp;&nbsp;&nbsp;&nbsp;I svi smo se da bi spasli obraz nadmetali ko će se pokazati kao najbolji poznavalac ljudske prirode, kao osoba s najviše smisla za humor.
<BR>&nbsp;&nbsp;&nbsp;&nbsp;&nbsp;Njutn je bio najbliži; ukazao mi je da u rukama držim svoj pasoš i novčanik i ručni sat. Nisam imao pojma šta li sam to, suočen sa smrću, dograbio - nisam ni znao da sam dograbio bilo šta.
<BR>&nbsp;&nbsp;&nbsp;&nbsp;&nbsp;Razdragano sam uzvratio, zapitavši Anđelu i Njutna zbog čega oboje nose male termos boce, istovetno crveno-sive boce u koje mogu da stanu otprilike po tri šolje kafe.
<BR>&nbsp;&nbsp;&nbsp;&nbsp;&nbsp;Za oboje je bila novost da noše takve termose. Zapanjili su se što im se oni nalaze u rukama.
<BR>&nbsp;&nbsp;&nbsp;&nbsp;&nbsp;Objašnjavanja ih je poštedela nova lupnjava napolju. Odmah sam se uputio da vidim otkuda ta lupnjava; i s prkosom isto tako neosnovanim kao i prethodna panika pošao sam u istragu i napolju našao Frenka Henikera kako petlja oko generatora postavljenog na kamion.
<BR>&nbsp;&nbsp;&nbsp;&nbsp;&nbsp;Generator je bio novi izvor struje. Benzinski motor koji ga je pokretao praštao je i dimio se. Frenk je pokušavao da ga dovede u red.
<BR>&nbsp;&nbsp;&nbsp;&nbsp;&nbsp;S njim je bila božanstvena Mona. Posmatrala ga je, kao i uvek, ozbiljno.
<BR>&nbsp;&nbsp;&nbsp;&nbsp;&nbsp;"Čoveče, kakve vesti imam za tebe!" doviknuo mi je i krenuo ispred nas natrag u kuću.
<BR>&nbsp;&nbsp;&nbsp;&nbsp;&nbsp;Anđela i Njutn su još bili u dnevnoj sobi ali su uspeli da se nekako, negde, otarase svojih neobičnih termosa.
<BR>&nbsp;&nbsp;&nbsp;&nbsp;&nbsp;Naravno, sadržina ovih termosa bili su delovi zaostavštine dr Feliksa Henikera, delovi vampetera mog karasa, iverke leda-devet.
<BR>&nbsp;&nbsp;&nbsp;&nbsp;&nbsp;Frenk me je odveo u stranu. "Koliko ste se razbudili?"
<BR>&nbsp;&nbsp;&nbsp;&nbsp;&nbsp;"Budan sam koliko sam ma kad i bio."
<BR>&nbsp;&nbsp;&nbsp;&nbsp;&nbsp;"Nadam se da ste zaista potpuno budni pošto moramo odmah da porazgovaramo."
<BR>&nbsp;&nbsp;&nbsp;&nbsp;&nbsp;"Počnite s pričom."
<BR>&nbsp;&nbsp;&nbsp;&nbsp;&nbsp;"Hajde da se povučemo." Frenk reče Moni da se udobno smesti. "Ako nam budeš potrebna, zvaćemo te."
<BR>&nbsp;&nbsp;&nbsp;&nbsp;&nbsp;Topeći se gledao sam u Monu i razmišljao kako mi nikad niko nije bio potreban toliko kao ona.
</P></TD></TR></TABLE>
<P class="next">
<A HREF=p87.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
