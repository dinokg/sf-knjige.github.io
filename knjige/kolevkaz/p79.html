<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>79. KAKO JE OGRUBELA MEK KEJBOVA DUŠA
<P>&nbsp;&nbsp;&nbsp;&nbsp;&nbsp;"Mek Kejb i Bokonon nisu uspeli da podignu ono što se smatra životnim standardom", reče Kasl. "Istina je da je život kao i uvek bio kratak i surov i opak.
<BR>&nbsp;&nbsp;&nbsp;&nbsp;&nbsp;Ali ljudi nisu morali mnogo da obraćaju pažnju na tu strašnu istinu. Kako je rasla živa legenda o surovom tiraninu u gradu i plemenitom svetom čoveku u džungli, tako je rasla i narodna sreća. Svi su imali puno radno vreme radeći kao glumci u predstavi koju razumeju, koju može da razume i da joj pljeska svaki živi čovek, ma gde da je."
<BR>&nbsp;&nbsp;&nbsp;&nbsp;&nbsp;"Život je, znači, postao umetničko delo", zadivih se.
<BR>&nbsp;&nbsp;&nbsp;&nbsp;&nbsp;"Jeste. Postojala je samo jedna poteškoća."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Drama je bila vrlo naporna za duše dva glavna glumca, Mek Kejba i Bokonona. Kao mladi ljudi, bili su veoma slični, obojica su bili pola Anđeli, pola gusari.
<BR>&nbsp;&nbsp;&nbsp;&nbsp;&nbsp;No drama je zahtevala da Bokononova gusarska polovina i Mek Kejbova anđeoska polovina odumru. I Mek Kejb i Bokonon patnjom su platili užasnu cenu narodne sreće - Mek Kejb upoznavši patnje tiranina a Bokonon upoznavši patnje sveca. Obojica su, praktično, poludela."
<BR>&nbsp;&nbsp;&nbsp;&nbsp;&nbsp;Kasl je zgrčio kažiprst svoje leve šake. "A onda su ljudi odistinski počeli da umiru na kouuuki."
<BR>&nbsp;&nbsp;&nbsp;&nbsp;&nbsp;"Ali Bokonon nikad nije uhvaćen?" upitah.
<BR>&nbsp;&nbsp;&nbsp;&nbsp;&nbsp;"Mek Kejb nije nikad toliko pošašaveo. Nikad nije uložio zaista ozbiljan trud u hvatanje Bokonona. To bi bilo lako."
<BR>&nbsp;&nbsp;&nbsp;&nbsp;&nbsp;"Zašto ga nije uhvatio?"
<BR>&nbsp;&nbsp;&nbsp;&nbsp;&nbsp;"Mek Kejb je uvek bio dovoljno pri čistoj svesti da shvati kako bez svetog čoveka protiv koga bi ratovao, on sam postaje besmislen. I 'Papa' Moncano to shvata."
<BR>&nbsp;&nbsp;&nbsp;&nbsp;&nbsp;"Da li ljudi još umiru na kuki?"
<BR>&nbsp;&nbsp;&nbsp;&nbsp;&nbsp;"To je neizbežna konačnost."
<BR>&nbsp;&nbsp;&nbsp;&nbsp;&nbsp;"Hoću da kažem", rekoh, "da li 'Papa' zaista tako pogubljuje ljude?"
<BR>&nbsp;&nbsp;&nbsp;&nbsp;&nbsp;"Pogubi po jednog svake dve godine - kako se kaže, tek da podstakne vatru." Uzdahnuo je, pogledavši večernje nebo. "Radi, radi, radi."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"To kažemo mi bokononisti", reče, "kada osetimo da se događaju mnoge tajanstvene stvari."
<BR>&nbsp;&nbsp;&nbsp;&nbsp;&nbsp;"I vi ste", bio sam zapanjen, "bokononist?"
<BR>&nbsp;&nbsp;&nbsp;&nbsp;&nbsp;Pogledao me prodorno. "Vi takode. To ćete već saznati."
</P></TD></TR></TABLE>
<P class="next">
<A HREF=p80.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
