<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>67. KOUUUKA!
<P>&nbsp;&nbsp;&nbsp;&nbsp;&nbsp;'Papa' nije umro - bar ne tada.
<BR>&nbsp;&nbsp;&nbsp;&nbsp;&nbsp;Otpremili su ga u velikim crvenim aerodromskim ambulantnim kolima.
<BR>&nbsp;&nbsp;&nbsp;&nbsp;&nbsp;Mintonove je do njihove ambasade odvezla američka limuzina.
<BR>&nbsp;&nbsp;&nbsp;&nbsp;&nbsp;Njutna i Anđelu je do Frenkove kuće odvezla limuzina sa San Lorenca.
<BR>&nbsp;&nbsp;&nbsp;&nbsp;&nbsp;Krozbijeve i mene je do hotela Kaza Mona odvezao jedini taksi San Lorenca, 'Krajsler' iz 1939. godine koji je ličio na mrtvačka kola i imao pokretna pomoćna sedišta. Na boku taksija bilo je ispisano: Kaslovo transportno preduzeće. Taksi je pripadao Filipu Kaslu, vlasniku Kaza Mone, sinu krajnje nesebičnog čoveka koga sam došao da intervjuišem.
<BR>&nbsp;&nbsp;&nbsp;&nbsp;&nbsp;I Krozbijevi i ja bili smo uznemireni. Naša zapanjenost izražavala se pitanjima na koja smo odmah morali da dobijemo odgovore. Krozbijevi su hteli da doznaju ko je Bokonon. Skandalizovala ih je pomisao da neko može da se suprotstavi 'Papi' Moncanu.
<BR>&nbsp;&nbsp;&nbsp;&nbsp;&nbsp;Utvrdio sam, potpuno bez veze, da odmah moram da doznam ko su zapravo bili tih Stotinu mučenika za demokratiju.
<BR>&nbsp;&nbsp;&nbsp;&nbsp;&nbsp;Prvo su Krozbijevi dobili odgovor. Nisu razumeli narečje San Lorenca pa sam morao da im prevodim. Osnovno Krozbijevo pitanje našem vozaču bilo je: "Uostalom, do đavola, ko je ta ništarija Bokonon?"
<BR>&nbsp;&nbsp;&nbsp;&nbsp;&nbsp;"Vrlo rđav čovek", reče vozač. Ono što je stvarno rekao bilo je: "Grlo hrav tovek."
<BR>&nbsp;&nbsp;&nbsp;&nbsp;&nbsp;"Komunista?" upita Krozbi pošto je čuo moj prevod.
<BR>&nbsp;&nbsp;&nbsp;&nbsp;&nbsp;"Oh, sigurno."
<BR>&nbsp;&nbsp;&nbsp;&nbsp;&nbsp;"Ima li pristalica?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Je l' neko misli da on išta vredi?"
<BR>&nbsp;&nbsp;&nbsp;&nbsp;&nbsp;"Oh, ne, gospodine", reče bogobojažljivo vozač. "Niko toliko blesav."
<BR>&nbsp;&nbsp;&nbsp;&nbsp;&nbsp;"Zašto nije uhvaćen?" pitao je Krozbi.
<BR>&nbsp;&nbsp;&nbsp;&nbsp;&nbsp;"Teško ga naći", reče vozač. "Vrlo pametan."
<BR>&nbsp;&nbsp;&nbsp;&nbsp;&nbsp;"Pa mora biti da ga ljudi sakrivaju i daju mu hranu, ili bi dosad bio uhvaćen."
<BR>&nbsp;&nbsp;&nbsp;&nbsp;&nbsp;"Niko ne krije; niko ne hrani. Svako za to suviše pametan."
<BR>&nbsp;&nbsp;&nbsp;&nbsp;&nbsp;"Sigurni ste?"
<BR>&nbsp;&nbsp;&nbsp;&nbsp;&nbsp;"Oh, siguran", reče vozač. "Ko nahrani tog ludog starca, ko mu da gde da spava, dobije kuka. Niko neće kuka."
<BR>&nbsp;&nbsp;&nbsp;&nbsp;&nbsp;Poslednju reč je izgovorio 'kouuuka'.
</P></TD></TR></TABLE>
<P class="next">
<A HREF=p68.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
