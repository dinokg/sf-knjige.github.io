<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>119. MONA MI ZAHVALJUJE
<P>&nbsp;&nbsp;&nbsp;&nbsp;&nbsp;"Danas ću biti bugarski ministar prosvete", kaže nam Bokonon. "Sutra ću biti Jelena trojanska." Jasno je kao suza šta misli: svako od nas mora biti to što jeste. I uglavnom sam dole u podzemnoj ćeliji razmišljao o tome - uz pomoć Knjiga Bokononovih.
<BR>&nbsp;&nbsp;&nbsp;&nbsp;&nbsp;Bokonon me poziva da pevam sa njim:
<BR>
<BR>&nbsp;&nbsp;&nbsp;&nbsp;&nbsp;Mi radimo, sladimo, radimo, sladimo, radimo, sladimo,
<BR>&nbsp;&nbsp;&nbsp;&nbsp;&nbsp;radimo,
<BR>&nbsp;&nbsp;&nbsp;&nbsp;&nbsp;Ono što moramo, blatnjavo moramo, blatnjavo
<BR>&nbsp;&nbsp;&nbsp;&nbsp;&nbsp;moramo, blatnjavo moramo;
<BR>&nbsp;&nbsp;&nbsp;&nbsp;&nbsp;Blatnjavo radimo, blatnjavo radimo, blatnjavo radimo,
<BR>&nbsp;&nbsp;&nbsp;&nbsp;&nbsp;blatnjavo radimo,
<BR>&nbsp;&nbsp;&nbsp;&nbsp;&nbsp;Dok nam se tela ne rasprsnu, tela ne rasprsnu,
<BR>&nbsp;&nbsp;&nbsp;&nbsp;&nbsp;tela ne rasprsnu.
<BR>
<BR>&nbsp;&nbsp;&nbsp;&nbsp;&nbsp;Izmislio sam propratnu melodiju i zviždukao je u pola glasa dok sam vozio bicikl koji pokreće ventilator koji nam je donosio vazduh, dobri stari vazduh.
<BR>&nbsp;&nbsp;&nbsp;&nbsp;&nbsp;"Čovek udiše kiseonik a izdiše ugljen dioksid", doviknuo sam Moni.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nauka."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"To je jedna od tajni života za čije je razumevanje čoveku bilo potrebno dugo vremena: životinje udišu ono što biljke izdišu, i obrnuto."
<BR>&nbsp;&nbsp;&nbsp;&nbsp;&nbsp;"Nisam znala."
<BR>&nbsp;&nbsp;&nbsp;&nbsp;&nbsp;"Sad znaš."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Nema na čemu."
<BR>&nbsp;&nbsp;&nbsp;&nbsp;&nbsp;Kada sam biciklom doveo našu atmosferu do miline i svežine, popeo sam se gvozdenim prečagama da pogledam kakvo je gore vreme. To sam radio nekoliko puta na dan. Tog dana, četvrtog, primetio sam kroz uski polumesec podignutog poklopca od šahta da se vreme donekle stabilizovalo.
<BR>&nbsp;&nbsp;&nbsp;&nbsp;&nbsp;Stabilnost je bila podivljalo dinamična, jer su tornada bila mnogobrojna kao i pre, i tornada su ostala mnogo brojna do dana današnjeg. No njihove ralje nisu više škrgutale i proždirale zemlju. Ralje su se u svim pravcima diskretno povukle do visine od otprilike kilometra. A njihova se visina od trenutka do trenutka tako malo menjala; te San Lorenco kao da je bio zaštićen staklenim pokrivačem protiv tornada.
<BR>&nbsp;&nbsp;&nbsp;&nbsp;&nbsp;Pustili smo da produ još tri dana, osiguravši se da su tornada uistinu postala tako uzdržana kao što izgledaju. A onda smo iz naše cisterne napunili čuturice i otišli na površinu.
<BR>&nbsp;&nbsp;&nbsp;&nbsp;&nbsp;Vazduh je bio suv i vreo i mrtvački nepokretan. Jednom sam čuo predlog kako bi trebalo da u području umerene klime bude šest godišnjih doba a ne četiri: leto, jesen, zatvaranje, zima, otvaranje i proleće. I setih se toga dok sam se uspravljao pored našeg šahta, i zurio sam i slušao i mirisao.
<BR>&nbsp;&nbsp;&nbsp;&nbsp;&nbsp;Nije bilo mirisa. Nije bilo kretanja. Svaki korak koji sam napravio šljunkasto bi škripnuo po plavičasto-belom inju. I svaki bi škriput glasno odzvanjao. Završilo se godišnje doba zatvaranja. Zemlja se čvrsto zatvorila.
<BR>&nbsp;&nbsp;&nbsp;&nbsp;&nbsp;Bila je zima, sada i zanavek.
<BR>&nbsp;&nbsp;&nbsp;&nbsp;&nbsp;Pomagao sam svojoj Moni da izađe iz naše rupe. Upozorio sam je da ruke drži podalje od plavičasto-belog inja i da ih takođe drži podalje od usta. "Nikada smrt nije bila tako dostupna", rekoh joj. "Sve što treba da uradiš jeste da dodirneš tlo a onda svoje usne, i gotova si."
<BR>&nbsp;&nbsp;&nbsp;&nbsp;&nbsp;Odmahnula je glavom i uzdahnula. "Vrlo rđava mati."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Majka Zemlja - ona više nije dobra majka."
<BR>&nbsp;&nbsp;&nbsp;&nbsp;&nbsp;"Hej! Hej!" dozivao sam kroz ruševine palate. Zastrašujući vetrovi procepili su klisure u toj velikoj hrpi kamenja. Mona i ja smo mlako tragali za preživelima - mlako jer nigde nismo osetili da ima života. Nije preživeo čak ni grickavi pacov koji mrda njuškicom.
<BR>&nbsp;&nbsp;&nbsp;&nbsp;&nbsp;Svod vratnica palate bio je jedini netaknut od svega što su napravili ljudi. Mona i ja smo otišli do njega. Na osnovi je belom bojom bio napisan bokononistički 'kalipso'. Slova su bila ravnomerna. Bila su sveža. To je bio dokaz da je još neko preživeo vetrove.
<BR>&nbsp;&nbsp;&nbsp;&nbsp;&nbsp;To je bio ovaj 'kalipso':
<BR>
<BR>&nbsp;&nbsp;&nbsp;&nbsp;&nbsp;Jednom, jednom mora doći kraj ovome ludom svetu,
<BR>&nbsp;&nbsp;&nbsp;&nbsp;&nbsp;Sve što nam je pozajmio naš će Bog tad uzeti.
<BR>&nbsp;&nbsp;&nbsp;&nbsp;&nbsp;Ako toga tužnog dana ružiš Boga i sudbu kletu,
<BR>&nbsp;&nbsp;&nbsp;&nbsp;&nbsp;Samo napred, izruži ga. Smešiće se i glavom klimati.
</P></TD></TR></TABLE>
<P class="next">
<A HREF=p120.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
