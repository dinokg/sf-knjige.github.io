<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>94. NAJVIŠA PLANINA
<P>&nbsp;&nbsp;&nbsp;&nbsp;&nbsp;Tako sam se u zoru verio s najlepšom ženom na svetu. I pristao da postanem sledeći predsednik San Lorenca.
<BR>&nbsp;&nbsp;&nbsp;&nbsp;&nbsp;'Papa' još nije bio mrtav, i Frenk je smatrao da ukoliko bude moguće treba da dobijem 'Papin' blagoslov. Te smo se, kad je izašao Borasizi, Sunce, Frenk i ja odvezli do 'Papinog' zamka u džipu koji smo rekvirirali od trupa koje su čuvale sledećeg predsednika.
<BR>&nbsp;&nbsp;&nbsp;&nbsp;&nbsp;Mona je ostala u Frenkovoj kući. Dao sam joj sveti poljubac, i zaspala je svetim snom.
<BR>&nbsp;&nbsp;&nbsp;&nbsp;&nbsp;Frenk i ja smo se zaputili preko planina; kroz lugove divljeg kafinog drveća, a zdesna nam je bio kitnjasti sunčev izlazak.
<BR>&nbsp;&nbsp;&nbsp;&nbsp;&nbsp;Za vreme sunčevog izlaska upoznao sam kitu sličnu velelepnost najviše planine na ostrvu, Planine Mek Kejb. To je bila strahotna grbina, plavi kit, s neobičnim kamenom zabijenim u leđa kao vrhom. U skladu s kitom izraslina je mogla da bude okrajak prelomljenog harpuna, i toliko je izgledalo da ona nema veze s ostalim delom planine da sam upitao Frenka jesu li je sagradili ljudi.
<BR>&nbsp;&nbsp;&nbsp;&nbsp;&nbsp;Rekao mi je da je to prirodna formacija. Šta više, izjavio je da se, koliko je njemu poznato, nijedan čovek nije popeo na vrh Planine Mek Kejb.
<BR>&nbsp;&nbsp;&nbsp;&nbsp;&nbsp;"Ne izgleda mi tako težak uspon", primetio sam. Izuzevši izraslinu na vrhu, planina je predstavljala uspon nimalo nedostupniji od stepeništa gradske kuće. A sama izraslina je, bar iz daljine, izgledala pogodno opervažena nagibima i izbočinama.
<BR>&nbsp;&nbsp;&nbsp;&nbsp;&nbsp;"Da li je sveta, ili nešto slično?" zapitao sam.
<BR>&nbsp;&nbsp;&nbsp;&nbsp;&nbsp;"Možda je nekad bila. Ali otkad je Bokonona - nije."
<BR>&nbsp;&nbsp;&nbsp;&nbsp;&nbsp;"Zašto se onda niko nije popeo?"
<BR>&nbsp;&nbsp;&nbsp;&nbsp;&nbsp;"Niko do sada nije bio za to raspoložen."
<BR>&nbsp;&nbsp;&nbsp;&nbsp;&nbsp;"Možda ću se ja popeti."
<BR>&nbsp;&nbsp;&nbsp;&nbsp;&nbsp;"Samo napred. Niko vam ne brani."
<BR>&nbsp;&nbsp;&nbsp;&nbsp;&nbsp;Vozili smo se ćuteći.
<BR>&nbsp;&nbsp;&nbsp;&nbsp;&nbsp;"Šta je svetinja za bokononiste?" upitah malo kasnije.
<BR>&nbsp;&nbsp;&nbsp;&nbsp;&nbsp;"Koliko mogu da vidim, to čak nije ni Bog."
<BR>&nbsp;&nbsp;&nbsp;&nbsp;&nbsp;"Ništa?"
<BR>&nbsp;&nbsp;&nbsp;&nbsp;&nbsp;"Samo jedno."
<BR>&nbsp;&nbsp;&nbsp;&nbsp;&nbsp;Izneo sam nekoliko pretpostavki. "Okean? Sunce?"
<BR>&nbsp;&nbsp;&nbsp;&nbsp;&nbsp;"Čovek", reče Frenk. "To je sve. Samo čovek."
</P></TD></TR></TABLE>
<P class="next">
<A HREF=p95.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
