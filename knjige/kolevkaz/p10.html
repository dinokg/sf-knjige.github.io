<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. TAJNI AGENT X 9
<P>&nbsp;&nbsp;&nbsp;&nbsp;&nbsp;Dr Brid mi je ugovorio sastanak rano sledećeg jutra. Doći će u moj hotel po mene usput, dok bude išao na posao, reče, time pojednostavljujući moj ulazak u strogo čuvanu istraživačku laboratoriju.
<BR>&nbsp;&nbsp;&nbsp;&nbsp;&nbsp;Tako sam u Ilijumu imao jednu noć za provod. Već sam se nalazio na izvoru i ušću Ilijumskog noćnog života, u hotelu Del Prado. Njegov bar, sala Kejp Kod, bio je sastajalište kurvi.
<BR>&nbsp;&nbsp;&nbsp;&nbsp;&nbsp;Tako se dogodilo - "tako je bilo suđeno da se dogodi", rekao bi Bokonon - da su kurva pored mene za barom i barmen koji me je služio oboje išli u srednju školu s Frenklinom Henikerom, mučiteljem buba, srednjim detetom, nestalim sinom.
<BR>&nbsp;&nbsp;&nbsp;&nbsp;&nbsp;Kurva, koja je rekla da se zove Sandra, ponudila mi je užitke kakvi se ne mogu dobiti izvan trga Pigal i Port Saida. Rekao sam da me ne zanimaju, a ona je bila dovoljno bistra da kaže kako u stvari ne zanimaju ni nju. Oboje smo precenili naše apatičnosti, mada ne previše.
<BR>&nbsp;&nbsp;&nbsp;&nbsp;&nbsp;Međutim, pre no što smo jedno drugom premerili strasti, razgovarali smo o Frenku Henikeru, i razgovarali smo o starom, i razgovarali smo, malo, o dr Asi Bridu, i razgovarali smo o Kompaniji za sve livničko-kovačke radove, i razgovarali smo o Papi i kontroli rađanja, o Hitleru i Jevrejima. Razgovarali smo o folirantima. Razgovarali smo o istini. Razgovarali smo o gangsterima, razgovarali smo o biznisu. Razgovarali smo o dobrim sirotanima koji su otišli na električnu stolicu i razgovarali smo o bogatim gadovima koji nisu. Razgovarali smo o religioznim ljudima koji su perverzni. Razgovarali smo o mnogo čemu.
<BR>&nbsp;&nbsp;&nbsp;&nbsp;&nbsp;Napili smo se.
<BR>&nbsp;&nbsp;&nbsp;&nbsp;&nbsp;Barmen je bio vrlo prijatan prema Sandri. Dopadala mu se. Poštovao ju je. Rekao mi je da je Sandra u ilijumskoj srednjoj školi bila predsednica odbora za razredne boje. Objasnio mi je kako je svaki razred na početku prve godine morao da za sebe izabere određene boje i da onda te boje nosi s ponosom.
<BR>&nbsp;&nbsp;&nbsp;&nbsp;&nbsp;"Koje ste boje odabrali?" upitao sam.
<BR>&nbsp;&nbsp;&nbsp;&nbsp;&nbsp;"Narandžastu i crnu."
<BR>&nbsp;&nbsp;&nbsp;&nbsp;&nbsp;"To su dobre boje."
<BR>&nbsp;&nbsp;&nbsp;&nbsp;&nbsp;"I ja tako mislim."
<BR>&nbsp;&nbsp;&nbsp;&nbsp;&nbsp;"Da li je i Frenklin Heniker bio u odboru za razredne boje?"
<BR>&nbsp;&nbsp;&nbsp;&nbsp;&nbsp;"Nije on bio ni u čemu", reče podsmešljivo Sandra. "Nije ušao ni u jedan odbor, nije nikad igrao neku igru, nije nikad izveo neku devojku. Čak mislim da nikad nije ni razgovarao s devojkom. Zvali smo ga tajni agent X-9."
<BR>&nbsp;&nbsp;&nbsp;&nbsp;&nbsp;"X-9?"
<BR>&nbsp;&nbsp;&nbsp;&nbsp;&nbsp;"Znate - uvek se ponašao kao da je na putu između dva tajna mesta; nikad nije ni s kim mogao da razgovara."
<BR>&nbsp;&nbsp;&nbsp;&nbsp;&nbsp;"Možda je odista imao vrlo bogat tajni život", natuknuo sam.
<BR>&nbsp;&nbsp;&nbsp;&nbsp;&nbsp;"Jok."
<BR>&nbsp;&nbsp;&nbsp;&nbsp;&nbsp;"Jok", cerio se barmen. "On je prosto bio jedan od onih klinaca koji su sve vreme pravili modele aviona i drkali."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
