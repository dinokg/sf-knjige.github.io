<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>112. TORBICA NJUTNOVE MAJKE
<P>&nbsp;&nbsp;&nbsp;&nbsp;&nbsp;"Trebalo je da znam da je mrtav onog trenutka kad sam ušla", reče Anđela, opet se naslonivši na metlu. "Ta pletena stolica uopšte se nije čula. Uvek je mrmorila, škriputala, kad god bi otac sedeo u njoj - čak i kad je spavao."
<BR>&nbsp;&nbsp;&nbsp;&nbsp;&nbsp;Ali je Anđela pretpostavila da njen otac spava, i otišla je da ukrašava jelku.
<BR>&nbsp;&nbsp;&nbsp;&nbsp;&nbsp;Njutn i Frenk su ušli sa psom. Otišli su u kuhinju da psu nađu nešto za jelo. Našli su starčeve lokve.
<BR>&nbsp;&nbsp;&nbsp;&nbsp;&nbsp;Na podu je bilo vode, pa je mali Njutn uzeo krpu i obrisao je. Bacio je natopljenu krpu na kuhinjski sto. Tako se dogodilo da je krpa pala u tiganj u kome je bio led-devet.
<BR>&nbsp;&nbsp;&nbsp;&nbsp;&nbsp;Frenk je mislio da se u tiganju nalazi neka glazura za kolače i pružio ga nadole Njutnu, kako bi Njutnu pokazao do čega je dovela njegova nepažnja s krpom.
<BR>&nbsp;&nbsp;&nbsp;&nbsp;&nbsp;Njutn je zgulio krpu s površine i otkrio da krpa ima neko neobično, metalno-zmijasto svojstvo, kao da je satkana od finih zlatnih niti.
<BR>&nbsp;&nbsp;&nbsp;&nbsp;&nbsp;"Razlog zbog koga kažem 'satkana od zlatnih niti'," reče mali Njutn, tamo u 'Papinoj' spavaćoj sobi, "je taj što me je odmah podsetila na majčinu torbicu, na to kakva je torbica bila pod prstima."
<BR>&nbsp;&nbsp;&nbsp;&nbsp;&nbsp;Anđela je sentimentalno objasnila da je, kad je bio dete, Njutn kao oči u glavi čuvao zlatnu torbicu svoje majke. Koliko sam shvatio, to je bila večernja torbica.
<BR>&nbsp;&nbsp;&nbsp;&nbsp;&nbsp;"Bila mi je tako neobična pod rukom, nije ličila ni na šta što sam ikad dodirnuo", reče Njutn, istražujući svoju staru ljubav prema torbici. "Pitam se šta se dogodilo s njom."
<BR>&nbsp;&nbsp;&nbsp;&nbsp;&nbsp;"Ja se pitam šta se dogodilo s mnogim stvarima", reče Anđela, Pitanje je odjekivalo kroz vreme - žalobno, izgubljeno.
<BR>&nbsp;&nbsp;&nbsp;&nbsp;&nbsp;U svakom slučaju, ono što se dogodilo s krpom koja je pod prstima bila kao torbica jeste to da ju je Njutn pružio psu, a pas ju je liznuo. I pas se ukočio, zaleđen.
<BR>&nbsp;&nbsp;&nbsp;&nbsp;&nbsp;Njutn ode da ocu ispriča o ukočenom psu i otkri da se njegov otac takođe ukočio.
</P></TD></TR></TABLE>
<P class="next">
<A HREF=p113.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
