<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. SREĆAN BOŽIĆ
<P>&nbsp;&nbsp;&nbsp;&nbsp;&nbsp;Istraživačka laboratorija Kompanije za sve livničko-kovačke radove nalazila se blizu glavne kapije Kompanijine ilijumske fabrike, otprilike jedan ćošak daleko od parkirališta za direktore gde je dr Brid smestio kola.
<BR>&nbsp;&nbsp;&nbsp;&nbsp;&nbsp;Upitao sam dr Brida koliko ljudi radi za istraživačku laboratoriju. "Sedam stotina", reče on, "ali se stvarnim istraživanjem bavi manje od stotine. Ostalih šest stotina su, na ovaj ili onaj način čuvarkuće, a ja sam najglavniji čuvarkuća među njima."
<BR>&nbsp;&nbsp;&nbsp;&nbsp;&nbsp;Kad smo se priključili matici ljudstva u Kompanijinoj ulici, žena iza nas poželela je dr Bridu srećan Božić. Dr Brid se okrenu kako bi se blagonaklono zapiljio u more bledunjavih pogača i kao dobroželatelja identifikova gospodicu Fransinu Pefko. Gospođica Pefko je imala dvadeset godina, bila praznjikavo lepuškasta i zdrava - dosadno normalna.
<BR>&nbsp;&nbsp;&nbsp;&nbsp;&nbsp;U počast božićnih sladosti dr Brid pozva gospođicu Pefko da nam se pridruži. Predstavio ju je kao sekretaricu dr Nilsaka Horvata. Onda mi je kazao ko je Horvat. "Čuveni hemičar, stručnjak za površinske reakcije", reče, "onaj koji radi one čudesne stvari s premazima."
<BR>&nbsp;&nbsp;&nbsp;&nbsp;&nbsp;"Šta ima novo u površinskim reakcijama?" upitah gospođicu Pefko.
<BR>&nbsp;&nbsp;&nbsp;&nbsp;&nbsp;"Bože", reče ona, "nemojte mene da pitate. Ja samo prekucavam ono što mi on kaže da prekucam." A zatim se izvinila što je rekla 'Bože'.
<BR>&nbsp;&nbsp;&nbsp;&nbsp;&nbsp;"Oh, mislim da vi razumete više nego što pokazujete", reče dr Brid.
<BR>&nbsp;&nbsp;&nbsp;&nbsp;&nbsp;"Ja ne." Gospođica Pefko nije bila navikla da ćaska s nekim tako značajnim kao dr Brid i bilo joj je neprijatno. To se odrazilo u njenom hodu koji je postao krut i kao u kokoške. Osmeh joj se ukočio i preturala je po glavi šta da kaže, a unutra nije pronašla ništa osim prljave papirne maramice i đinđuva.
<BR>&nbsp;&nbsp;&nbsp;&nbsp;&nbsp;"E, pa...", dumbarao je nesuzdržano dr Brid, "kako vam se dopadamo, sad kad ste kod nas već - koliko? Gotovo godinu?"
<BR>&nbsp;&nbsp;&nbsp;&nbsp;&nbsp;"Vi naučnici previše mislite", izlete gospođici Pefko. Idiotski se nasmejala. Od ljubaznosti dr Brida pregoreli su svi osigurači u njenom nervnom sistemu. Više nije odgovarala za svoje postupke. "Svi vi previše mislite."
<BR>&nbsp;&nbsp;&nbsp;&nbsp;&nbsp;Debela zaduvana žena, poraženog izgleda, u prljavom radničkom kombinezonu, šipčila je pored nas i čula šta je rekla gospođica Pefko. Okrenula se da odmeri dr Brida, gledajući ga s bespomoćnim prekorom. Mrzela je ljude koji previše razmišljaju. U tom trenutku mi se učinila kao prikladan predstavnik gotovo celog ljudskog roda.
<BR>&nbsp;&nbsp;&nbsp;&nbsp;&nbsp;Izraz lica debele žene podrazumevao je da će smesta poludeti ukoliko još neko bude mislio.
<BR>&nbsp;&nbsp;&nbsp;&nbsp;&nbsp;"Mislim da ćete otkriti", reče dr Brid, "da svako obavlja otprilike podjednaku količinu mišljenja. Naučnici jednostavno o stvarima razmišljaju na jedan način, a drugi ljudi o stvarima razmišljaju na drugi."
<BR>&nbsp;&nbsp;&nbsp;&nbsp;&nbsp;"Ugf", prazno je progrgutala gospodica Pefko. "Dr Horvat mi diktira, a to kao da je strani jezik. Mislim da ne bih razumela - čak i da sam išla na fakultet. A eto, možda on govori o nečem što će sve preokrenuti i izvrnuti, kao atomska bomba.
<BR>&nbsp;&nbsp;&nbsp;&nbsp;&nbsp;Kad sam dolazila kući iz škole majka bi me pitala šta se tog dana dogodilo i ja bih joj pričala", reče gospodica Pefko. "Sad dođem kući s posla i ona mi postavi isto pitanje a sve što mogu da kažem je..." - godpođica Pefko odmahnu glavom i mlitavo opusti grimizne usne - "...ne znam, ne znam, ne znam."
<BR>&nbsp;&nbsp;&nbsp;&nbsp;&nbsp;"Ako ima nešto što ne razumete", ubeđivao ju je dr Brid, "zamolite dr Horvata da to objasni. On vrlo lepo objašnjava." Okrenuo se meni. "Dr Heniker je govorio da je svaki naučnik koji osmogodišnjem detetu ne može da objasni šta radi šarlatan."
<BR>&nbsp;&nbsp;&nbsp;&nbsp;&nbsp;"Onda sam ja gluplja od osmogodišnjeg deteta", ražalosti se gospođica Pefko. "Ja čak ne znam ni šta je to šarlatan."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
