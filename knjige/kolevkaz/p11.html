<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. PROTEIN
<P>&nbsp;&nbsp;&nbsp;&nbsp;&nbsp;"Trebalo je da nam drži govor prilikom podele maturskih svedočanstava", reče Sandra.
<BR>&nbsp;&nbsp;&nbsp;&nbsp;&nbsp;"Ko to?" upitao sam.
<BR>&nbsp;&nbsp;&nbsp;&nbsp;&nbsp;"Doktor Heniker - stari."
<BR>&nbsp;&nbsp;&nbsp;&nbsp;&nbsp;"Šta je rekao?"
<BR>&nbsp;&nbsp;&nbsp;&nbsp;&nbsp;"Nije došao."
<BR>&nbsp;&nbsp;&nbsp;&nbsp;&nbsp;"Znači, govor vam nije bio održan?"
<BR>&nbsp;&nbsp;&nbsp;&nbsp;&nbsp;"Oh, jeste. Pojavio se sav zadihan dr Brid, onaj koga ćete sutra videti i održao nam neku govoranciju."
<BR>&nbsp;&nbsp;&nbsp;&nbsp;&nbsp;"Šta je rekao?"
<BR>&nbsp;&nbsp;&nbsp;&nbsp;&nbsp;"Rekao je da se nada kako će mnogi od nas napraviti karijeru u nauci", reče ona. Nije u tome videla ništa smešno. Prisećala se lekcije koja je na nju ostavila utisak. Ponavljala ju je nabadajući, poslušno. "Rekao je da nevolje ovog sveta potiču odatle..."
<BR>&nbsp;&nbsp;&nbsp;&nbsp;&nbsp;Morala je da zastane i razmisli.
<BR>&nbsp;&nbsp;&nbsp;&nbsp;&nbsp;"Nevolje ovog sveta potiču odatle", nastavila je oklevajući, "što su ljudi još praznoverni umesto naučni. Rekao je da kad bi svako više proučavao nauke ne bi bilo svih nevolja koje postoje."
<BR>&nbsp;&nbsp;&nbsp;&nbsp;&nbsp;"Rekao je da će nauka jednog dana otkriti osnovnu tajnu života", ubaci barmen. Namrštio se i počešao po glavi. "Nisam li ja pre neki dan pročitao u novinama da su najzad otkrili šta je to?"
<BR>&nbsp;&nbsp;&nbsp;&nbsp;&nbsp;"To mi je promaklo", promrmljao sam.
<BR>&nbsp;&nbsp;&nbsp;&nbsp;&nbsp;"Videla sam", reče Sandra. "Pre otprilike dva dana."
<BR>&nbsp;&nbsp;&nbsp;&nbsp;&nbsp;"Tako je", reče barmen.
<BR>&nbsp;&nbsp;&nbsp;&nbsp;&nbsp;"Šta je tajna života?" upitao sam.
<BR>&nbsp;&nbsp;&nbsp;&nbsp;&nbsp;"Zaboravila sam", reče Sandra.
<BR>&nbsp;&nbsp;&nbsp;&nbsp;&nbsp;"Protein", objavi barmen. "Pronašli su nešto o proteinu."
<BR>&nbsp;&nbsp;&nbsp;&nbsp;&nbsp;"Jes", reče Sandra, "to je."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
