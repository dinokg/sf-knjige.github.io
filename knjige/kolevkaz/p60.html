<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>60. NAROD LIŠEN OSNOVNIH PRAVA
<P>&nbsp;&nbsp;&nbsp;&nbsp;&nbsp;Gledano iz vazduha, ostrvo je činilo zapanjujuće pravilan pravougaonik. Grubi i nekorisni kameni šiljci štrčali su iz mora. Opisivali su krug oko ostrva.
<BR>&nbsp;&nbsp;&nbsp;&nbsp;&nbsp;Na južnom delu ostrva nalazio se lučki grad Bolivar.
<BR>&nbsp;&nbsp;&nbsp;&nbsp;&nbsp;To je bio jedini grad.
<BR>&nbsp;&nbsp;&nbsp;&nbsp;&nbsp;Prestonica.
<BR>&nbsp;&nbsp;&nbsp;&nbsp;&nbsp;Bio je sagrađen u močvarnoj ravnici. Piste aerodroma Moncano išle su duž dokova.
<BR>&nbsp;&nbsp;&nbsp;&nbsp;&nbsp;Na severu Bolivara naglo su se izdizale planine stešnjavajući ostatak ostrva svojim brutalnim grbama. Zvale su se planine Hristove Krvi, ali su meni izgledale kao svinje oko valova.
<BR>&nbsp;&nbsp;&nbsp;&nbsp;&nbsp;Bolivar je imao mnogo imena: Kas-ma-kas-ma, Santa Maria, Sen Luis, Sen Džordž, a među njima i Luka Slave. Sadašnje ime su mu 1922. godine dali Džonson i Mek Kejb, u čast Simona Bolivara, velikog latino-američkog idealiste i heroja.
<BR>&nbsp;&nbsp;&nbsp;&nbsp;&nbsp;Kad su Džonson i Mek Kejb došli u grad, ovaj je bio sagrađen od granja, pleha, sanduka i blata - počivao je na katakombama triliona srećnih strvoždera, katakombama u vlažnoj žitkoj masi pomija, izmeta i gliba.
<BR>&nbsp;&nbsp;&nbsp;&nbsp;&nbsp;Uglavnom sam i ja zatekao takvo stanje, osim nove arhitektonske maskarade duž dokova.
<BR>&nbsp;&nbsp;&nbsp;&nbsp;&nbsp;Džonson i Mek Kejb nisu uspeli da narod izvuku iz bede i blatišta.
<BR>&nbsp;&nbsp;&nbsp;&nbsp;&nbsp;Nije uspeo ni 'Papa' Moncano.
<BR>&nbsp;&nbsp;&nbsp;&nbsp;&nbsp;Svako je bio osuđen na neuspeh, jer je San Lorenco neproduktivan kao i oblast iste veličine u Sahari ili polarnom ledenom krugu.
<BR>&nbsp;&nbsp;&nbsp;&nbsp;&nbsp;Naseljenost je, istovremeno, bila gusta kao ma gde, ne isključujući Indiju i Kinu. Na svaku nenaseljivu kvadratnu milju dolazilo je četiri stotine i pedeset stanovnika.
<BR>&nbsp;&nbsp;&nbsp;&nbsp;&nbsp;"Tokom idealističkog perioda Mek Kejbove i Džonsonove reorganizacije San Lorenca najavljeno je da će ukupan nacionalni dohodak biti razdeljen na jednake delove odraslom delu stanovništva", piše Filip Kasl. "Prvi i jedini put kad je to oprobano, svaki deo je iznosio između šest i sedam dolara."
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
