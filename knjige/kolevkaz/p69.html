<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>69. VELIKI MOZAIK
<P>&nbsp;&nbsp;&nbsp;&nbsp;&nbsp;Krozbijevi i ja imali smo taj neobičan doživljaj da budemo prvi gosti novog hotela. Bili smo prvi koji su se upisali u knjigu gostiju Kaza Mone.
<BR>&nbsp;&nbsp;&nbsp;&nbsp;&nbsp;Krozbijevi su pre mene došli do recepcije, ali se H. Lou Krozbi toliko zabezeknuo pred potpuno neispisanom knjigom gostiju da sebe nije mogao naterati da se upiše. Morao je o tome malo da porazmisli.
<BR>&nbsp;&nbsp;&nbsp;&nbsp;&nbsp;"Upišite se vi", rekao mi je. A onda je, izazivajući me da pomislim kako je on sujeveran, izjavio da želi da fotografiše čoveka koji je slagao ogromni mozaik na svežem gipsu zida hotelskog predvorja.
<BR>&nbsp;&nbsp;&nbsp;&nbsp;&nbsp;Mozaik je predstavljao portret Mone Amons Moncano. Bio je visok šest metara. Čovek koji je radio na njemu bio je mlad i mišićav. Sedeo je na vrhu merdevina. Imao je na sebi samo široke bele platnene pantalone.
<BR>&nbsp;&nbsp;&nbsp;&nbsp;&nbsp;Bio je belac.
<BR>&nbsp;&nbsp;&nbsp;&nbsp;&nbsp;Mozaičar je od zlatnih ljuspica pravio dlačice na Moninom labuđem potiljku.
<BR>&nbsp;&nbsp;&nbsp;&nbsp;&nbsp;Krozbi je otišao da ga fotografiše; vratio se s izveštajem da je taj čovek najveća ništarija koju je ikad sreo. Dok je izveštavao o tome Krozbi je imao boju soka od paradajza. "Ne možete mu reći nijednu prokletu stvar a da je on ne izvrne."
<BR>&nbsp;&nbsp;&nbsp;&nbsp;&nbsp;Te sam ja otišao do mozaičara, neko vreme ga posmatrao a onda mu rekao: "Zavidim vam."
<BR>&nbsp;&nbsp;&nbsp;&nbsp;&nbsp;"Uvek sam znao", uzdahnu on, "da će, ako budem dovoljno dugo čekao, neko doći i pozavideti mi. Govorio sam sebi da će kad-tad naići neko zavidljiv."
<BR>&nbsp;&nbsp;&nbsp;&nbsp;&nbsp;"Jeste li vi Amerikanac?"
<BR>&nbsp;&nbsp;&nbsp;&nbsp;&nbsp;"Imam to zadovoljstvo." Nastavio je sa radom; nije bio znatiželjan da sazna kako izgledam. "Da li i vi želite da me fotografišete?"
<BR>&nbsp;&nbsp;&nbsp;&nbsp;&nbsp;"Smeta li vam?"
<BR>&nbsp;&nbsp;&nbsp;&nbsp;&nbsp;"Mislim, dakle postojim, dakle moguće me je fotografisati."
<BR>&nbsp;&nbsp;&nbsp;&nbsp;&nbsp;"Bojim se da moj foto-aparat nije ovde."
<BR>&nbsp;&nbsp;&nbsp;&nbsp;&nbsp;"Pa idite po njega, Isusa mu! Vi niste jedan od onih koji se oslanjaju na svoje pamćenje, zar ne?"
<BR>&nbsp;&nbsp;&nbsp;&nbsp;&nbsp;"Ne verujem da ću brzo zaboraviti to lice na kome radite."
<BR>&nbsp;&nbsp;&nbsp;&nbsp;&nbsp;"Zaboravićete ga kad budete mrtvi, a i ja ću. Sve ću zaboraviti kad budem mrtav - a i vama to isto savetujem."
<BR>&nbsp;&nbsp;&nbsp;&nbsp;&nbsp;"Da li vam je pozirala, ili radite prema fotografiji, ili kako?"
<BR>&nbsp;&nbsp;&nbsp;&nbsp;&nbsp;"Radim prema ili kako."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Radim prema ili kako." Kucnuo se po slepoočnici. "Sve se nalazi u ovoj mojoj zavisti dostojnoj glavi."
<BR>&nbsp;&nbsp;&nbsp;&nbsp;&nbsp;"Poznajete li je?"
<BR>&nbsp;&nbsp;&nbsp;&nbsp;&nbsp;"Imam to zadovoljstvo."
<BR>&nbsp;&nbsp;&nbsp;&nbsp;&nbsp;"Frenk Heniker je srećnik."
<BR>&nbsp;&nbsp;&nbsp;&nbsp;&nbsp;"Frenk Heniker je govnar."
<BR>&nbsp;&nbsp;&nbsp;&nbsp;&nbsp;"Vi ste zaista iskreni."
<BR>&nbsp;&nbsp;&nbsp;&nbsp;&nbsp;"Ja sam takođe bogat."
<BR>&nbsp;&nbsp;&nbsp;&nbsp;&nbsp;"Milo mi je što to čujem."
<BR>&nbsp;&nbsp;&nbsp;&nbsp;&nbsp;"Ukoliko želite mišljenje jednog stručnjaka, novac nije ono što obavezno usrećuje ljude."
<BR>&nbsp;&nbsp;&nbsp;&nbsp;&nbsp;"Hvala na obaveštenju. Upravo ste mi uštedeli silnu gnjavažu. Baš je trebalo nešto malo da zaradim."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Pisanjem."
<BR>&nbsp;&nbsp;&nbsp;&nbsp;&nbsp;"Ja sam jednom napisao knjigu."
<BR>&nbsp;&nbsp;&nbsp;&nbsp;&nbsp;"Kako se zove?"
<BR>&nbsp;&nbsp;&nbsp;&nbsp;&nbsp;"San Lorenco", reče on, "zemlja, istorija, Ijudi."
</P></TD></TR></TABLE>
<P class="next">
<A HREF=p70.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
