<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>90. SAMO JEDNA ZAČKOLJICA
<P>&nbsp;&nbsp;&nbsp;&nbsp;&nbsp;To doba noći i pećina i vodopad - i kameni andeo u Ilijumu...
<BR>&nbsp;&nbsp;&nbsp;&nbsp;&nbsp;I 250 000 cigareta i 3000 litara pića i dve žene a onda bez žene...
<BR>&nbsp;&nbsp;&nbsp;&nbsp;&nbsp;I nigde me nije očekivala ljubav...
<BR>&nbsp;&nbsp;&nbsp;&nbsp;&nbsp;I mlak život mastilom ubrljanog škrabala...
<BR>&nbsp;&nbsp;&nbsp;&nbsp;&nbsp;I Pabu, Mesec, i Borasizi, Sunce, i njihova deca...
<BR>&nbsp;&nbsp;&nbsp;&nbsp;&nbsp;Sve su se stvari zaverile da oblikuju jedan kosmički vin-dit, jedno moćno otiskivanje ka bokononizmu, ka verovanju da Bog upravlja mojim životom i da mi je On namenio neki posao.
<BR>&nbsp;&nbsp;&nbsp;&nbsp;&nbsp;I ja sam se, u sebi, srunuo, što znači da sam se povinovao prividnim zahtevima svog vin-dita.
<BR>&nbsp;&nbsp;&nbsp;&nbsp;&nbsp;U sebi sam pristao da postanem novi predsednik San Lorenca.
<BR>&nbsp;&nbsp;&nbsp;&nbsp;&nbsp;Spolja gledano još sam bio na oprezu, sumnjičav.
<BR>&nbsp;&nbsp;&nbsp;&nbsp;&nbsp;"Tu postoji neka začkoljica", htedoh da se osiguram.
<BR>&nbsp;&nbsp;&nbsp;&nbsp;&nbsp;"Nema je."
<BR>&nbsp;&nbsp;&nbsp;&nbsp;&nbsp;"Održaće se izbori?"
<BR>&nbsp;&nbsp;&nbsp;&nbsp;&nbsp;"Nije ih nikad bilo. Samo ćemo objaviti ko je novi predsednik."
<BR>&nbsp;&nbsp;&nbsp;&nbsp;&nbsp;"I niko se neće usprotiviti?"
<BR>&nbsp;&nbsp;&nbsp;&nbsp;&nbsp;"Niko se ničemu ne protivi. Ne zanima ih. Baš ih briga."
<BR>&nbsp;&nbsp;&nbsp;&nbsp;&nbsp;"Začkoljica mora da postoji!"
<BR>&nbsp;&nbsp;&nbsp;&nbsp;&nbsp;"Pa, na neki način", priznade Frenk.
<BR>&nbsp;&nbsp;&nbsp;&nbsp;&nbsp;"Znao sam!" Počeh da se povlačim od svog vin-dita. "Šta je to? U čemu je začkoljica?"
<BR>&nbsp;&nbsp;&nbsp;&nbsp;&nbsp;"Pa, to u stvari nije začkoljica, jer ukoliko ne želite vi to ne morate da uradite. Mada je to dobra ideja."
<BR>&nbsp;&nbsp;&nbsp;&nbsp;&nbsp;"Da čujem tu veličanstvenu ideju."
<BR>&nbsp;&nbsp;&nbsp;&nbsp;&nbsp;"Pa, ukoliko postanete predsednik, mislim da bi zaista trebalo da se oženite Monom. Ali ako ne želite, ne morate. Vi ste gazda."
<BR>&nbsp;&nbsp;&nbsp;&nbsp;&nbsp;"Uzela bi mene?"
<BR>&nbsp;&nbsp;&nbsp;&nbsp;&nbsp;"Kad je htela mene, hteće i vas. Vi treba samo da je pitate."
<BR>&nbsp;&nbsp;&nbsp;&nbsp;&nbsp;"Zašto bi rekla da?"
<BR>&nbsp;&nbsp;&nbsp;&nbsp;&nbsp;"Knjige Bokononove proriču da će se ona udati za sledećeg predsednika San Lorenca", reče Frenk.
</P></TD></TR></TABLE>
<P class="next">
<A HREF=p91.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
