<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. POTPREDSEDNIK ZADUŽEN ZA VULKANE
<P>&nbsp;&nbsp;&nbsp;&nbsp;&nbsp;Dangubio sam sa svojom knjigom o bombinom danu.
<BR>&nbsp;&nbsp;&nbsp;&nbsp;&nbsp;Otprilike godinu dana potom, dva dana pred Božić, druga priča provela me je kroz Ilijum u državi Njujork, gde je dr Feliks Heniker obavio najveći deo svog posla; gde su mali Njutn, Frenk i Anđela proveli doba kad se mladi formiraju.
<BR>&nbsp;&nbsp;&nbsp;&nbsp;&nbsp;Zaustavio sam se u Ilijumu da vidim šta se može videti.
<BR>&nbsp;&nbsp;&nbsp;&nbsp;&nbsp;U Ilijumu više nije bilo živih Henikera, ali je bilo mnogo ljudi koji su tvrdili da su dobro poznavali starog i troje njegove čudnovate dece.
<BR>&nbsp;&nbsp;&nbsp;&nbsp;&nbsp;Ugovorio sam sastanak s doktorom Asom Bridom, potpredsednikom zaduženim za istraživačku laboratoriju Kompanije za sve livničko-kovačke radove. Pretpostavljam da je dr Brid takođe pripadao mom karasu, iako mu se gotovo otprve nisam dopao.
<BR>&nbsp;&nbsp;&nbsp;&nbsp;&nbsp;"Dopadanje i nedopadanje nemaju s tim nikakve veze", kaže Bokonon - upozorenje koje je lako zaboraviti.
<BR>&nbsp;&nbsp;&nbsp;&nbsp;&nbsp;"Ako se ne varam, vi ste bili supervizor dr Henikera najveći deo njegovog profesionalnog života", rekao sam dr Bridu preko telefona.
<BR>&nbsp;&nbsp;&nbsp;&nbsp;&nbsp;"Na papiru", reče on.
<BR>&nbsp;&nbsp;&nbsp;&nbsp;&nbsp;"Ne razumem", rekoh.
<BR>&nbsp;&nbsp;&nbsp;&nbsp;&nbsp;"Da sam ja zaista nadgledao Feliksa", reče on, "sada bih bio spreman da preuzmem vulkane, plimu i migracije ptica i leminga. Taj čovek je bio prirodna sila koju nijedan smrtnik nije mogao da obuzda."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
