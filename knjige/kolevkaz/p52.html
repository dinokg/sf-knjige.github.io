<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>52. BEZBOLNO
<P>&nbsp;&nbsp;&nbsp;&nbsp;&nbsp;Kad bi Anđela jednom rastvorila svoju plastičnu harmoniku, oklevala je sa sklapanjem sve dok neko ne pogleda svaku fotografiju.
<BR>&nbsp;&nbsp;&nbsp;&nbsp;&nbsp;"Tu su ljudi koje volim", izjavila je.
<BR>&nbsp;&nbsp;&nbsp;&nbsp;&nbsp;Te sam razgledao ljude koje voli. Ono što je zatočila u pleksiglas, ono što je zatočila kao fosile u ćilibar bile su slike povećeg dela našeg karasa. U njenoj zbirci nije bilo nijednog velefolona.
<BR>&nbsp;&nbsp;&nbsp;&nbsp;&nbsp;Bilo je mnogo slika dr Henikera, oca bombe, oca troje dece, oca leda-devet. Bio je sitan čovek, navedeni otac kepeca i prevelike žene.
<BR>&nbsp;&nbsp;&nbsp;&nbsp;&nbsp;U Anđelinoj zbirci fosila najmilija mi je bila ona slika starog koja ga prikazuje sveg zbog zime ubundanog u kaput, šal, kaljače i pletenu vunenu kapu s gombicom na vrhu.
<BR>&nbsp;&nbsp;&nbsp;&nbsp;&nbsp;Anđela mi je, s knedlom u grlu, ispričala kako je ta slika snimljena u Hajanisu neka tri sata pre starčeve smrti. Novinski fotograf prepoznao je velikog čoveka u onom što je izgledalo kao šumski patuljak.
<BR>&nbsp;&nbsp;&nbsp;&nbsp;&nbsp;"Da li je vaš otac umro u bolnici?"
<BR>&nbsp;&nbsp;&nbsp;&nbsp;&nbsp;"Oh, ne! Umro je u našoj kućici, u velikoj beloj stolici od trske okrenutoj moru. Njutn i Frenk su bili otišli da prošetaju po plaži pod snegom..."
<BR>&nbsp;&nbsp;&nbsp;&nbsp;&nbsp;"Taj sneg je bio vrlo topao", reče Njutn. "Gotovo kao da ideš kroz pomorandžine cvetove. Bilo je vrlo neobično. U ostalim kućicama nije bilo nikog..."
<BR>&nbsp;&nbsp;&nbsp;&nbsp;&nbsp;"Samo naša je imala grejanje", reče Anđela.
<BR>&nbsp;&nbsp;&nbsp;&nbsp;&nbsp;"Nikog na milje unaokolo", udivljeno se sećao Njutn, "i Frenk i ja smo tamo na plaži naišli na tog velikog crnog psa, labradora. Bacali smo komade drveta u okean a on ih je donosio natrag."
<BR>&nbsp;&nbsp;&nbsp;&nbsp;&nbsp;"Ja sam bila otišla do sela po još sijaličica za jelku", reče Anđela. "Uvek smo imali jelku."
<BR>&nbsp;&nbsp;&nbsp;&nbsp;&nbsp;"Je li vašem ocu bilo drago što imate jelku?"
<BR>&nbsp;&nbsp;&nbsp;&nbsp;&nbsp;"Nije nikad rekao", reče Njutn.
<BR>&nbsp;&nbsp;&nbsp;&nbsp;&nbsp;"Ja mislim da mu se dopadala", reče Anđela. "On jednostavno nije mnogo pokazivao svoja osećanja. Neki ljudi su takvi."
<BR>&nbsp;&nbsp;&nbsp;&nbsp;&nbsp;"A neki nisu", reče Njutn. Ovlaš je slegnuo ramenima.
<BR>&nbsp;&nbsp;&nbsp;&nbsp;&nbsp;"Uglavnom", reče Anđela, "kad smo se vratili kući našli smo ga u stolici." Odmahnula je glavom. "Mislim da se nije mučio. Izgledao je kao da spava. Ne bi tako izgledao da je bilo imalo bolno."
<BR>&nbsp;&nbsp;&nbsp;&nbsp;&nbsp;Izostavila je jedan zanimljiv deo priče. Izostavila je podatak da su te iste Badnje večeri ona i Frenk i mali Njutn razdelili starčev Ied-devet.
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
