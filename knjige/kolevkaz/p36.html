<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. MJAU
<P>&nbsp;&nbsp;&nbsp;&nbsp;&nbsp;Za vreme mog puta u Ilijum i ostala daleka mesta dvonedeljne ekspedicije preko Božića - pustio sam siromašnog pesnika po imenu Šerman Krebs da besplatno živi u mom njujorškom stanu. Moja druga žena bila me je napustila s obrazloženjem da sam suviše pesimističan da bi sa mnom živeo jedan optimist.
<BR>&nbsp;&nbsp;&nbsp;&nbsp;&nbsp;Krebs je bio bradati platinsko plavi Isus s očima koker španijela. Nije bio moj blizak prijatelj. Sreo sam ga na koktelu gde se predstavio kao predsednik Saveznog udruženja pesnika i slikara za što skoriji nuklearni rat. Molio je za sklonište, nije neophodno da štiti od bombi; podudarilo se da ga ja imam.
<BR>&nbsp;&nbsp;&nbsp;&nbsp;&nbsp;Kad sam se vratio u svoj stan, još trepereći od zagonetnih duhovnih implikacija nepodignutog kamenog Anđela iz Ilijuma, svoj stan sam zatekao razoren nihilističkom raspusnošću. Krebs je otišao; ali je pre odlaska imao međugradskih razgovora u vrednosti od trista dolara, na pet mesta mi je izgoreo kauč, ubio je moju mačku i moje avokado drvce i odvalio je vrata mog ormančića s lekovima.
<BR>&nbsp;&nbsp;&nbsp;&nbsp;&nbsp;Na žutom linoleumskom podu moje kuhinje napisao je, kako se pokazalo, izmetom, ovu pesmu:
<BR>
<BR>&nbsp;&nbsp;&nbsp;&nbsp;&nbsp;Imam kuhinju.
<BR>&nbsp;&nbsp;&nbsp;&nbsp;&nbsp;Ali ta kuhinja nije potpuna.
<BR>&nbsp;&nbsp;&nbsp;&nbsp;&nbsp;Neću biti odista veseo.
<BR>&nbsp;&nbsp;&nbsp;&nbsp;&nbsp;Dok ne budem imao
<BR>&nbsp;&nbsp;&nbsp;&nbsp;&nbsp;Ugradeni odvod za đubre.
<BR>
<BR>&nbsp;&nbsp;&nbsp;&nbsp;&nbsp;Na tapetama iznad mog kreveta nalazila se još jedna poruka, napisana ružem za usta, ženskom rukom. Glasila je: "Ne, ne, ne, reče pile-mile."
<BR>&nbsp;&nbsp;&nbsp;&nbsp;&nbsp;Oko vrata moje mrtve mačke visila je tabla. Pisalo je: mjau.
<BR>&nbsp;&nbsp;&nbsp;&nbsp;&nbsp;Od tada nisam video Krebsa. No uprkos tome osećam da je iz mog karasa. Ako jeste, poslužio je u njemu kao smut-smut. Smut-smut je, prema Bokononu, osoba koja ljude skreće s jednog pravca razmišljanja, dovodeći pomoću smut-smutovog života kao primera taj pravac do apsurda.
<BR>&nbsp;&nbsp;&nbsp;&nbsp;&nbsp;Možda sam neodređeno bio sklon tome da kamenog anđela otpišem kao besmislenog, pa da odatle krenem ka besmislenosti svega. Ali kad sam video šta je uradio Krebs, a pogotovu šta je uradio mojoj miloj mački, nihilizam nije bio za mene.
<BR>&nbsp;&nbsp;&nbsp;&nbsp;&nbsp;Neko ili nešto nije želeo da budem nihilist. Krebsova misija bila je, znao on za nju ili ne, da me oslobodi čari te filosofije. Dobar posao, gospodine Krebs, dobar posao.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
