<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>72. NIŠTARIJA OD HILTONA
<P>&nbsp;&nbsp;&nbsp;&nbsp;&nbsp;H. Lou Krozbi i njegova žena napustili su Kaza Monu. Krozbi ju je nazvao 'ništarija od Hiltona' i zatražio smeštaj u američkoj ambasadi.
<BR>&nbsp;&nbsp;&nbsp;&nbsp;&nbsp;Tako sam bio jedini gost u hotelu sa sto soba.
<BR>&nbsp;&nbsp;&nbsp;&nbsp;&nbsp;Moja soba je bila prijatna. Kao i sve sobe, gledala je na Bulevar Stotine mučenika za demokratiju, aerodrom Moncano i na bolivarsku luku iza njega. Kaza Mona bila je sagrađena kao polica za knjige, masivnih strana i zadnjeg dela a s prednjom stranom od plavo-zelenog stakla. Budući da su se gradska prljavština i beda nalazile pored i iza Kaza Mone, nisu se mogle videti.
<BR>&nbsp;&nbsp;&nbsp;&nbsp;&nbsp;Moja soba je imala rashladne uređaje. Bila je gotovo prohladna. I ušavši s paklene žege u tu svežinu, kinuo sam.
<BR>&nbsp;&nbsp;&nbsp;&nbsp;&nbsp;Na stočiću pored kreveta stajalo je sveže cveće, ali krevet još nije bio namešten. Na krevetu čak nije bilo ni jastuka. Tu se jednostavno nalazio neprekriven, nov novcat jogi-dušek. I nije bilo vešalica u plakaru; i nije bilo toalet papira u kupatilu.
<BR>&nbsp;&nbsp;&nbsp;&nbsp;&nbsp;Pa sam izašao u hodnik da vidim postoji li sobarica koja bi me malo potpunije opremila. Tu nije bilo nikoga, ali su na suprotnom kraju bila otvorena jedna vrata uz slabe zvuke života.
<BR>&nbsp;&nbsp;&nbsp;&nbsp;&nbsp;Otišao sam do tih vrata i otkrio veliki apartman, zastrt mušemom. Molovao se, ali dva molera nisu krečila kad sam se pojavio. Sedeli su na polici koja se protezala celom dužinom prozorskog zida.
<BR>&nbsp;&nbsp;&nbsp;&nbsp;&nbsp;Bili su bez cipela. Oči su im bile sklopljene. Bili su okrenuti jedan drugom licem u lice.
<BR>&nbsp;&nbsp;&nbsp;&nbsp;&nbsp;Dodirivali su se bosim tabanima.
<BR>&nbsp;&nbsp;&nbsp;&nbsp;&nbsp;Svaki je stegao članke svojih nogu, zauzimajući ukrućeni oblik trougla.
<BR>&nbsp;&nbsp;&nbsp;&nbsp;&nbsp;Nakašljao sam se.
<BR>&nbsp;&nbsp;&nbsp;&nbsp;&nbsp;Obojica se skotrljaše s police i padoše na isprskanu mušemu. Dočekali su se na ruke i kolena i ostali u tom položaju - zadnjice u vazduhu, noseva pobodenih u zemlju.
<BR>&nbsp;&nbsp;&nbsp;&nbsp;&nbsp;Očekivali su da budu ubijeni.
<BR>&nbsp;&nbsp;&nbsp;&nbsp;&nbsp;"Izvinite", rekoh zapanjeno.
<BR>&nbsp;&nbsp;&nbsp;&nbsp;&nbsp;"Nemojte da kažete", roptavo je molio jedan. "Molim vas - molim vas, nemojte da kažete."
<BR>&nbsp;&nbsp;&nbsp;&nbsp;&nbsp;"Šta da kažem?"
<BR>&nbsp;&nbsp;&nbsp;&nbsp;&nbsp;"Šta ste videli!"
<BR>&nbsp;&nbsp;&nbsp;&nbsp;&nbsp;"Ništa nisam video."
<BR>&nbsp;&nbsp;&nbsp;&nbsp;&nbsp;"Ako kažete", rekao je i stavio obraz na pod i molećivo gledao nagore u mene, "ako kažete, umrećemo na kouuuki!"
<BR>&nbsp;&nbsp;&nbsp;&nbsp;&nbsp;"Slušajte, drugari", rekoh, "ušao sam ili prekasno ili prerano, ali, opet vam ponavljam, nisam video ništa što bi ma kome vredelo pominjati. Molim vas - ustanite."
<BR>&nbsp;&nbsp;&nbsp;&nbsp;&nbsp;Ustali su i dalje me posmatrajući. Drhtavi i zgrčeni. Napokon sam ih ubedio da nikad neću ispričati ono što sam video.
<BR>&nbsp;&nbsp;&nbsp;&nbsp;&nbsp;Naravno, ono što sam video bio je bokononistički ritual boko-maru-a ili združivanje svesti.
<BR>&nbsp;&nbsp;&nbsp;&nbsp;&nbsp;Mi bokononisti verujemo da nije moguće biti tabanima-o-tabane s drugom osobom, a da se ta osoba ne voli, pod uslovom da su stopala obe osobe čista i fino negovana.
<BR>&nbsp;&nbsp;&nbsp;&nbsp;&nbsp;Osnovu te ceremonije stopala čini ovaj 'kalipso':
<BR>
<BR>&nbsp;&nbsp;&nbsp;&nbsp;&nbsp;Dodirnimo se stopalima,
<BR>&nbsp;&nbsp;&nbsp;&nbsp;&nbsp;Dajmo sve što je u nama,
<BR>&nbsp;&nbsp;&nbsp;&nbsp;&nbsp;Volećemo jedni druge
<BR>&nbsp;&nbsp;&nbsp;&nbsp;&nbsp;Kao zemlju pod nogama.
</P></TD></TR></TABLE>
<P class="next">
<A HREF=p73.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
