<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>96. ZVONO, KNJIGA I PILE U KUTIJI ZA ŠEŠIRE
<P>&nbsp;&nbsp;&nbsp;&nbsp;&nbsp;Frenk i ja nismo odmah mogli ući da vidimo 'Papu'. Dr Šlihter fon Kenigsvald, lekar na dužnosti, promrmljao je da ćemo morati da pričekamo oko pola sata.
<BR>&nbsp;&nbsp;&nbsp;&nbsp;&nbsp;Tako smo Frenk i ja čekali u predsoblju 'Papinih' odaja, u sobi bez prozora. Soba je imala oko deset kvadratnih metara, nameštaj je predstavljalo nekoliko hrapavih klupa i sto za kartanje. Na stolu za kartanje nalazio se električni ventilator. Zidovi su bili od kamena. Nije bilo nikakvih slika, nikakvih ukrasa po zidovima.
<BR>&nbsp;&nbsp;&nbsp;&nbsp;&nbsp;Međutim, u zid su, oko dva metra iznad poda, bili uglavljeni gvozdeni prstenovi na razmacima od oko metar i osamdeset. Zapitah Frenka da li je ova prostorija nekad bila mučionica.
<BR>&nbsp;&nbsp;&nbsp;&nbsp;&nbsp;Rekao mi je da jeste, i da je poklopac šahta na kome sam stajao kapak podzemne ćelije.
<BR>&nbsp;&nbsp;&nbsp;&nbsp;&nbsp;U predsoblju je bio nezainteresovani stražar. Tu se takođe nalazio hrišćanski sveštenik, spreman da se pobrine za 'Papine' duhovne potrebe čim se pojave. Imao je mesingano zvono za poslugu i kutiju za šešire u kojoj su bile izbušene rupe, i Bibliju, i kasapski nož - sve poređano na klupi pored njega.
<BR>&nbsp;&nbsp;&nbsp;&nbsp;&nbsp;Rekao mi je da se u kutiji za šešire nalazi živo pile. Reče da je pile mirno jer ga je nahranio pilulama za umirenje.
<BR>&nbsp;&nbsp;&nbsp;&nbsp;&nbsp;Kao svi Sanlorenšani iznad dvadeset pete godine, izgledao je kao da mu je bar šezdeset. Rekao mi je da se zove doktor Voks Humana, da je ime dobio po registru orgulja koji je udario njegovu majku kad je 1923. godine Katedrala San Lorenca razrušena dinamitom. Bez zazora mi je kazao da mu je otac nepoznat.
<BR>&nbsp;&nbsp;&nbsp;&nbsp;&nbsp;Upitao sam ga koju hrišćansku veroispovest predstavlja, i otvoreno sam napomenuo da su pile i kasapski nož, u granicama mog shvatanja hrišćanstva, inovacije.
<BR>&nbsp;&nbsp;&nbsp;&nbsp;&nbsp;"Za zvono", primetio sam, "mogu da shvatim kako se može zgodno uklopiti."
<BR>&nbsp;&nbsp;&nbsp;&nbsp;&nbsp;Pokazalo se da je inteligentan čovek. Svoj doktorat - ponudio mi je da ga proverim - dobio je od Biblijskog univerziteta zapadne polulopte, u Litl Roku, u državi Arkanzas. Rekao mi je da je s Univerzitetom stupio u vezu preko oglasa iz časopisa Popular Mechanics. Reče da je deviza univerziteta postala i njegova lična, i da ona objašnjava pile i kasapski nož. Deviza univerziteta bila je:
<BR>&nbsp;&nbsp;&nbsp;&nbsp;&nbsp;UNESITE ŽIVOT U RELIGIJU!
<BR>&nbsp;&nbsp;&nbsp;&nbsp;&nbsp;Reče da je brižljivo morao da opipava teren s hrišćanstvom pošto su katoličanstvo i protestantizam stavljeni van zakona zajedno s bokononizmom.
<BR>&nbsp;&nbsp;&nbsp;&nbsp;&nbsp;"Pa ako pod tim uslovima treba da budem hrišćanin, moram smisliti mnoge nove stvari."
<BR>&nbsp;&nbsp;&nbsp;&nbsp;&nbsp;"Ta ako tod sin uronima sleba da zudem tristanin, poram knisliti bnoge sove kvotari", reče on na narečju.
<BR>&nbsp;&nbsp;&nbsp;&nbsp;&nbsp;Dr Šlihter fon Kenigsvald je tada izašao iz 'Papinih' odaja, izgledao je vrlo nemački, vrlo umorno. "Sad možete da vidite 'Papu'."
<BR>&nbsp;&nbsp;&nbsp;&nbsp;&nbsp;"Pazićemo da ga ne zamorimo", obeća Frenk.
<BR>&nbsp;&nbsp;&nbsp;&nbsp;&nbsp;"Ako možete da ga ubijete", reče fon Kenigsvald, "mislim da će vam biti zahvalan."
</P></TD></TR></TABLE>
<P class="next">
<A HREF=p97.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
