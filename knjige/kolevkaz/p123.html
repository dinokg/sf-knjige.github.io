<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>123. MIŠEVI I LJUDI
<P>&nbsp;&nbsp;&nbsp;&nbsp;&nbsp;Usledilo je neobičnih šest meseci - šest meseci tokom kojih sam napisao ovu knjigu. Kad je naše malo društvo nazvala švajcarskom porodicom Robinzon Hejzl je govorila ispravno; jer, preživeli smo oluju, bili smo izolovani, a život je odista postao vrlo jednostavan. Nije bio bez izvesnog voltdiznijevskog šarma.
<BR>&nbsp;&nbsp;&nbsp;&nbsp;&nbsp;Istina, nije preživela nijedna biljka ili životinja. Ali led-devet je očuvao svinje i krave i lanad i stogove ptica i ribizle dok nismo bili spremni da ih otkravimo i skuvamo. Šta više, u ruševinama Bolivara postojale su tone konzervi za nažderavanje. A mi smo, izgleda, bili jedini preostali ljudi na San Lorencu.
<BR>&nbsp;&nbsp;&nbsp;&nbsp;&nbsp;Hrana nije predstavljala problem, a nisu ni odeća ili zaklon, pošto je vreme bilo ujednačeno suvo i tromo i toplo. Naše zdravlje bilo je jednolično dobro. Očigledno su svi bacili takođe bili mrtvi - ili su dremali.
<BR>&nbsp;&nbsp;&nbsp;&nbsp;&nbsp;Prilagodili smo se tako zadovoljavajuće, tako uobraženo, da se niko nije začudio ili pobunio kad je Hejzl rekla: "Ima, međutim, jedna dobra stvar - nema komaraca."
<BR>&nbsp;&nbsp;&nbsp;&nbsp;&nbsp;Sedela je na tronošcu, na čistini gde se nalazila Frenkova kuća. Ušivala je jednu za drugu trake crvene, bele i plave tkanine. Poput Betsi Ros pravila je američku zastavu. Niko nije bio toliko neuviđavan da joj ukaže na to da je crveno, u stvari, boja breskve, da je plavo gotovo drečavo zeleno a da su pedeset zvezdica koje je isekla više šestokrake Davidove zvezde nego američke petokrake.
<BR>&nbsp;&nbsp;&nbsp;&nbsp;&nbsp;Njen muž koji je uvek bio prilično dobar kuvar, sad je ukrčkavao paprikaš u gvozdenom loncu na obližnjoj vatri od drva. On nam je sve kuvao; voleo je kuvanje.
<BR>&nbsp;&nbsp;&nbsp;&nbsp;&nbsp;"Dobro izgleda, dobro miriše", prokomentarisao sam.
<BR>&nbsp;&nbsp;&nbsp;&nbsp;&nbsp;Namignuo je. "Nemojte d'upucate kuvara. Daje sve od sebe."
<BR>&nbsp;&nbsp;&nbsp;&nbsp;&nbsp;U pozadini ovog lagodnog razgovora bili su gnjavatorski ta-ta-ta i tit-tit-tit automatskog SOS odašiljača koji je napravio Frenk. I danju i noću je tražio pomoć.
<BR>&nbsp;&nbsp;&nbsp;&nbsp;&nbsp;"Spasite naaše duuuše", intonirala je Hejzl dok je šila, pevušeći s odašiljačem, "spasite naaše duuuše."
<BR>&nbsp;&nbsp;&nbsp;&nbsp;&nbsp;"Kako ide pisanje?" zapita me Hejzl. "Fino, Kevo, baš fino."
<BR>&nbsp;&nbsp;&nbsp;&nbsp;&nbsp;"Kad ćeš nešto od toga da nam pokažeš?"
<BR>&nbsp;&nbsp;&nbsp;&nbsp;&nbsp;"Kad bude gotovo, Kevo, kad bude gotovo."
<BR>&nbsp;&nbsp;&nbsp;&nbsp;&nbsp;"Mnogi slavni pisci su iz Indijane."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Pripadaš jednom dugom, dugom nizu." Osmehnula se s nadom. "Je l' knjiga smešna?"
<BR>&nbsp;&nbsp;&nbsp;&nbsp;&nbsp;"Nadam se, Kevo."
<BR>&nbsp;&nbsp;&nbsp;&nbsp;&nbsp;"Volim da se dobro nasmejem."
<BR>&nbsp;&nbsp;&nbsp;&nbsp;&nbsp;"Znam da voliš."
<BR>&nbsp;&nbsp;&nbsp;&nbsp;&nbsp;"Ovde svako ima neku specijalnost, nešto što daje ostalima. Ti pišeš knjige koje će nas nasmejati, a Frenk radi naučne stvari, a mali Njutn - on slika slike za sve nas, a ja šijem, a Louvi kuva."
<BR>&nbsp;&nbsp;&nbsp;&nbsp;&nbsp;"'Kad je mnogo ruku, težak posao postaje lak'. Stara kineska poslovica."
<BR>&nbsp;&nbsp;&nbsp;&nbsp;&nbsp;"Oni su u mnogo čemu bili pametni, ti Kinezi."
<BR>&nbsp;&nbsp;&nbsp;&nbsp;&nbsp;"Da, neka žive u našem sećanju."
<BR>&nbsp;&nbsp;&nbsp;&nbsp;&nbsp;"Sad bih volela da sam ih više proučavala."
<BR>&nbsp;&nbsp;&nbsp;&nbsp;&nbsp;"Pa, to je teško, čak i u idealnim uslovima."
<BR>&nbsp;&nbsp;&nbsp;&nbsp;&nbsp;"Sad bih volela da sam o svemu više učila."
<BR>&nbsp;&nbsp;&nbsp;&nbsp;&nbsp;"Svi mi, Kevo, žalimo za nečim."
<BR>&nbsp;&nbsp;&nbsp;&nbsp;&nbsp;"Ne vredi plakati nad prolivenim mlekom."
<BR>&nbsp;&nbsp;&nbsp;&nbsp;&nbsp;"Kevo, kao što je rekao pesnik: 'Od svih ljudskih i mišjih reči, najtužnije su: a moglo je da bude...'."
<BR>&nbsp;&nbsp;&nbsp;&nbsp;&nbsp;"To je tako lepo, i tako istinito."
</P></TD></TR></TABLE>
<P class="next">
<A HREF=p124.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
