<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. DEVOJKE IZ DAKTILOGRAFSKOG
<P>&nbsp;&nbsp;&nbsp;&nbsp;&nbsp;Sekretarica dr Brida stajala je na svom radnom stolu u prijemnoj kancelariji, vezujući harmonikasto nabrano božićnje zvonce za svetiljku na tavanici.
<BR>&nbsp;&nbsp;&nbsp;&nbsp;&nbsp;"Slušajte, Naomi", uzviknu dr Brid, "progurali smo šest meseci bez fatalnih nesrećnih slučajeva! Nemojte to da upropastite time što ćete pasti sa stola!"
<BR>&nbsp;&nbsp;&nbsp;&nbsp;&nbsp;Gospođica Naomi Faust bila je živahna, sasušena stara dama. Pretpostavljam da je gotovo celog njegovog a i svog života službovala dr Bridu. Glasno se nasmejala. "Ja sam neuništiva. A čak i kad bih pala, pridržali bi me božićni anđeli."
<BR>&nbsp;&nbsp;&nbsp;&nbsp;&nbsp;"Znaju oni i da promaše."
<BR>&nbsp;&nbsp;&nbsp;&nbsp;&nbsp;Dva isto tako harmonikasto nabrana pipka visila su s klatna. Gospođica Faust povuče jedan. Lepljivo se odmotao i postao dugačka traka na kojoj je bila napisana parola. "Evo", reče gospođica Faust, dodajući slobodan kraj dr Bridu, "razvucite ga potpuno pa kraj zakačite za ivicu oglasne table."
<BR>&nbsp;&nbsp;&nbsp;&nbsp;&nbsp;Dr Brid je posluša, odmakavši se da pročita poruku sa trake. "Mir na Zemlji!" srdačno je čitao naglas.
<BR>&nbsp;&nbsp;&nbsp;&nbsp;&nbsp;Gospođica Faust side sa stola razvlačeći drugi pipak. "I dobra volja među ljudima!" pisalo je na drugom pipku.
<BR>&nbsp;&nbsp;&nbsp;&nbsp;&nbsp;"Au", smejuljio se dr Brid, "dehidrirali su Božić! Mesto izgleda svečarski, vrlo svečarski."
<BR>&nbsp;&nbsp;&nbsp;&nbsp;&nbsp;"A setila sam se i čokoladnih bombona za devojke iz daktilografskog", reče ona. "Zar se mnome ne ponosite?"
<BR>&nbsp;&nbsp;&nbsp;&nbsp;&nbsp;Dr Brid dotače čelo, poražen svojom zaboravnošću. "Zahvaljujem Bogu za to! Potpuno sam smetnuo s uma."
<BR>&nbsp;&nbsp;&nbsp;&nbsp;&nbsp;"To ne smemo nikad da zaboravimo", reče gospođica Faust. "To je sada tradicija - dr Brid i njegove čokoladne bombone za devojke iz daktilografskog na Božić." Objasnila mi je da je daktilografsko odeljenje s devojkama u podrumu laboratorije. "Devojke pripadaju svakom ko ima pristup diktafonu."
<BR>&nbsp;&nbsp;&nbsp;&nbsp;&nbsp;Tokom cele godine, reče ona, devojke iz daktilografskog slušaju glasove naučnika bez lica s diktafonskih ploča - s ploča koje donose kurirke. Jednom godišnje devojke napuštaju svoj kloster od cementnog bloka da pevaju božićne pesme - da od dr Ase Brida dobiju svoje čokoladne bombone.
<BR>&nbsp;&nbsp;&nbsp;&nbsp;&nbsp;"One takođe služe nauci", potvrdi dr Brid, "čak i ako možda ne razumeju nijednu njenu reč. Bog ih blagoslovio, sve do jedne!"
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
