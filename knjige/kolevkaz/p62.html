<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>62. ZAŠTO SE HEJZL NIJE BOJALA
<P>&nbsp;&nbsp;&nbsp;&nbsp;&nbsp;Na San Lorencu izašlo je nas sedmoro: Njutn i Anđela, ambasador Minton i njegova žena, H. Lou Krozbi i njegova žena, i ja. Kad smo prošli carinu, sve su nas izveli napolje, pa na tribinu.
<BR>&nbsp;&nbsp;&nbsp;&nbsp;&nbsp;Tamo smo se suočili s vrlo tihom gomilom.
<BR>&nbsp;&nbsp;&nbsp;&nbsp;&nbsp;U nas je piljilo više od pet hiljada Sanlorenšana. Ostrvljani su imali boju ovsene kaše. Ljudi su bili mršavi. Nigde se nije mogla videti debela osoba. Svakom su nedostajali zubi. Bilo je mnogo iskrivljenih ili natečenih nogu.
<BR>&nbsp;&nbsp;&nbsp;&nbsp;&nbsp;Nijedan pogled nije bio bistar.
<BR>&nbsp;&nbsp;&nbsp;&nbsp;&nbsp;Ženske grudi bile su otkrivene i nikakve. Muškarci su bili labavo opasani tkanicama koje gotovo nimalo nisu skrivale penise nalik na klatna starih zidnih časovnika.
<BR>&nbsp;&nbsp;&nbsp;&nbsp;&nbsp;Bilo je mnogo pasa, ali nijedan nije zalajao. Bilo je mnogo odojčadi, ali nijedno nije zaplakalo. Tu i tamo poneko bi kašljao - i to je bilo sve.
<BR>&nbsp;&nbsp;&nbsp;&nbsp;&nbsp;Vojni orkestar stajao je u stavu mirno ispred gomile. Nije svirao.
<BR>&nbsp;&nbsp;&nbsp;&nbsp;&nbsp;Ispred orkestra je bio postrojen zastavni vod. Nosio je dve zastave, američku i steg San Lorenca. Zastava San Lorenca sastojala se od širita mornaričkog desetara na plavoj osnovi. Dan je bio bez vetra, zastave su mlitavo visile.
<BR>&nbsp;&nbsp;&nbsp;&nbsp;&nbsp;Učinilo mi se da negde u daljini čujem udare malja po mesinganom disku. Takav zvuk nije postojao. To je moja duša jednostavno bila u sazvučju s ritmom mesingane zveketave žege sanlorenške klime.
<BR>&nbsp;&nbsp;&nbsp;&nbsp;&nbsp;"Baš mi je milo što je ovo hrišćanska zemlja", prošapta svom mužu Hejzl Krozbi, "inače bih se malkice bojala." Iza nas je bio ksilofon.
<BR>&nbsp;&nbsp;&nbsp;&nbsp;&nbsp;Na ksilofonu se nalazila blistava oznaka. Oznaka je bila napravljena od granata i lažnog dragog kamenja.
<BR>&nbsp;&nbsp;&nbsp;&nbsp;&nbsp;Oznaka je glasila MONA.
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
