<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;"Osećam se loše, zaista loše", reče Čarli Džons. Bio je svestan da, doduše, govori ledomski onako kako bi trebalo da se govori strani jezik - svestan i misleći na tom jeziku pre nego što progovori - ali da se engleski idiom ipak probija s vremena na vreme, kao kad Francuz kaže svoje simpatično "zar ne?" i "ali, da."
<BR>&nbsp;&nbsp;&nbsp;&nbsp;&nbsp;"Razumem", reče Filos. Uđe u sobu i stade pored jednog od ugrađenih ili izraslih pečurkastih jastuka. Bio se presvukao u nešto s narandžastim i belim prugama što je imalo krilca koja su mu štrčala iznad ramena, pričvršćena za neku vrstu držača; klatila su mu se iza leđa. Lepo skrojeno telo bilo mu je, izuzev cipela u istom tonu i neizbežnog sporana, nepokriveno. "Dozvoljavaš li?"
<BR>&nbsp;&nbsp;&nbsp;&nbsp;&nbsp;"Oh, svakako. Sedi, samo, sedi... Ti ne razumeš."
<BR>&nbsp;&nbsp;&nbsp;&nbsp;&nbsp;Filos upitno podiže jednu obrvu. Obrve su mu bile debele i izgledale su ravne, ali kad bi ih pokretao, a to se često dešavalo, moglo se videti da su u obliku jednog malog šiljatog grebena, poput dva čupava, gotovoo ravna krova.
<BR>&nbsp;&nbsp;&nbsp;&nbsp;&nbsp;"Ti si kod kuće", objasni Čarli."
<BR>&nbsp;&nbsp;&nbsp;&nbsp;&nbsp;U magnovenju mu se učini da će ga Filos, u znak saosećanja, uhvatiti za ruku, i on se nelagodno promeškolji. Filos to ne učini, ali u glasu mu je bilo isto toliko osećajnosti. "I ti ćeš biti. Ne brini."
<BR>&nbsp;&nbsp;&nbsp;&nbsp;&nbsp;Čarli podiže glavu i pažljivo ga osmotri. Izgledalo je da zaista misli ono što kaže, no, ipak... "Hoćeš da kažeš da mogu da se vratim?"
<BR>&nbsp;&nbsp;&nbsp;&nbsp;&nbsp;"Na to ti ne mogu dati odgovor. Sis..."
<BR>&nbsp;&nbsp;&nbsp;&nbsp;&nbsp;"Ne pitam Sisa. Pitam tebe. Da li me možete poslati natrag?"
<BR>&nbsp;&nbsp;&nbsp;&nbsp;&nbsp;"Kad Sis..."
<BR>&nbsp;&nbsp;&nbsp;&nbsp;&nbsp;"Ja ću se pozabaviti Sisom, kad bude vreme za to! Sad nemoj više da mi izvrdavaš: možete li me poslati natrag ili ne možete?"
<BR>&nbsp;&nbsp;&nbsp;&nbsp;&nbsp;"Možemo. Ali..."
<BR>&nbsp;&nbsp;&nbsp;&nbsp;&nbsp;"Do vraga ali."
<BR>&nbsp;&nbsp;&nbsp;&nbsp;&nbsp;"Ali ti sam možda više nećeš želeti."
<BR>&nbsp;&nbsp;&nbsp;&nbsp;&nbsp;"A zašto?"
<BR>&nbsp;&nbsp;&nbsp;&nbsp;&nbsp;"Molim te", reče Filos, a krilca mu zatreperiše od ozbiljnosti, "ne ljuti se. Molim te! Sigurno imaš pitanja - važnih i hitnih - svestan sam toga. A ono što ih čini važnim i hitnim jeste činjenica da ti u glavi već imaš odgovore koje bi želeo da čuješ. Ako ne dobiješ te odgovore sve ćeš se više ljutiti, ali neki od njih ne mogu ti se dati onako kako bi želeo da ih čuješ, jer ne bi bili istiniti. A o drugima... ne bi trebalo ni da pitaš."
<BR>&nbsp;&nbsp;&nbsp;&nbsp;&nbsp;"Ko to naređuje?"
<BR>&nbsp;&nbsp;&nbsp;&nbsp;&nbsp;"Ti! Ti sam! Složićeš se da o nekim stvarima nije trebalo da pitaš kad nas budeš bolje upoznao."
<BR>&nbsp;&nbsp;&nbsp;&nbsp;&nbsp;"Vraga hoću. Ali hajde da pokušam s nekima i da probijemo led. Hoćeš li mi odgovoriti?"
<BR>&nbsp;&nbsp;&nbsp;&nbsp;&nbsp;"Naravno, ako budem mogao." (I ovde je postojala mala razlika u gramatici. Njegovo 'ako budem mogao', značilo je gotovo isto kao 'ako budem u stanju' ali uz prizvuk jednog 'ako mi se omogući'. S druge strane, da li je on jednostavno mislio da će dati odgovore ako bude raspolagao informacijama, što je, u krajnjoj liniji ono što 'omogućava' odgovor?) Čarli odloži razmišljanje za kasnije i postavi mu najhitnije pitanje, Pitanje Jedan.
<BR>&nbsp;&nbsp;&nbsp;&nbsp;&nbsp;"Koliko vremena?... Šta time želiš da kažeš?"
<BR>&nbsp;&nbsp;&nbsp;&nbsp;&nbsp;"Tačno to što sam rekao. Uzeli ste me iz prošlosti. Koliko je vremena proteklo iz tog doba?"
<BR>&nbsp;&nbsp;&nbsp;&nbsp;&nbsp;Filos je izgledao istinski zbunjen. "Ne znam."
<BR>&nbsp;&nbsp;&nbsp;&nbsp;&nbsp;"Ti ne znaš? Ili - niko ne zna?"
<BR>&nbsp;&nbsp;&nbsp;&nbsp;&nbsp;"Sis kaže..."
<BR>&nbsp;&nbsp;&nbsp;&nbsp;&nbsp;"Ti si donekle u pravu", ozlojeđeno reče Čarli. "Moraću da pričekam s nekim pitanjima, bar dok se ne vidim s tim Sisom."
<BR>&nbsp;&nbsp;&nbsp;&nbsp;&nbsp;"Opet se ljutiš."
<BR>&nbsp;&nbsp;&nbsp;&nbsp;&nbsp;"Ne. Ja sam još ljutit.
<BR>&nbsp;&nbsp;&nbsp;&nbsp;&nbsp;"Čuj", reče Filos, i nagnu se napred. "Mi, Ledomci, smo - pa, nov narod. Sve ćeš to polako saznati. Ali ne možeš očekivati od nas da računamo vreme isto kao ti, ili da nastavimo s nekakvim metodom koji se sastoji od meseci i numerisanih godina i koji nema nikakve veze s nama... I da li je to uopšte od značaja - sada? Zašto se mučiš da saznaš koliko je vremena proteklo od tada, kad je s tvojim svetom gotovo, ostao je samo naš."
<BR>&nbsp;&nbsp;&nbsp;&nbsp;&nbsp;Čarli poblede. "Jesi li rekao... gotovo?"
<BR>&nbsp;&nbsp;&nbsp;&nbsp;&nbsp;Filos sa žaljenjem raširi ruke. "Pa, sigurno si već shvatio..."
<BR>&nbsp;&nbsp;&nbsp;&nbsp;&nbsp;"Šta sam mogao da shvatim!" dreknu Čarli; a zatim, molećivo; "Ali... ali... ali... mislio sam, možda bi neko... makar i neko veoma, veoma star..." Saznanje nije delovalo odmah, svom silinom, već je treperilo oko njega u vidu pojedinačnih lica - mama, Lora, Rut - koja su se smenjivala s ogromnim provalijama tame.
<BR>&nbsp;&nbsp;&nbsp;&nbsp;&nbsp;Filos reče blago: "AIi već sam ti rekao da možeš da se vratiš i da budeš ono što si bio rođen da budeš.
<BR>&nbsp;&nbsp;&nbsp;&nbsp;&nbsp;Čarli je sedeo kao oduzet jedno vreme, pa se onda polako okrenu Ledomcu. "Stvarno?" reče molećivo, kao dete koje je upravo dobilo jedno nemoguće obećanje - ali ipak obećanje.
<BR>&nbsp;&nbsp;&nbsp;&nbsp;&nbsp;"Da, ali u tom slučaju ti bi se nalazio tamo znajući..." Filos napravi jedan sveobuhvatni pokret rukom, "sve ono što ćeš saznati."
<BR>&nbsp;&nbsp;&nbsp;&nbsp;&nbsp;"Baš me briga", reče Čarli, "biću kod kuće." Ali nešto u njemu gledalo je u novootvorenu žeravicu straha, raspirivalo je, i ona je stala da treperi sve sjajnija i sjajnija. Znati sve o kraju sveta - kad će nastupiti, kako će nastupiti; znati, onako kako niko pre njega nije znao, da ono što dolazi zaista jeste kraj sveta... Ležiš pored toplog Lorinog tela i znaš. Kupuješ mamin jeftini mali dnevni list kome ona veruje svaku reč i znaš. Ideš u crkvu (možda veoma često, pošto znaš) i posmatraš kako pored tebe prolazi svadbena povorka s mladom u konfekciji od bele svile što sedi tesno primaknuta mladoženji na kome dugmad samo što ne popucaju, usred urlajuće poplave veselog trubljenja automobila, i znaš. A ovde, u ovom šašavom i iščašenom mestu, hoće da mu kažu tačno i kada i kako.
<BR>&nbsp;&nbsp;&nbsp;&nbsp;&nbsp;"Da ti kažem nešto", reče promuklo, "samo me pošaljite natrag i nemojte mi reći ni kada ni kako. Važi?"
<BR>&nbsp;&nbsp;&nbsp;&nbsp;&nbsp;"Ti se znači, cenjkaš? Dobro, hoćeš li ti nama dati nešto za uzvrat?"
<BR>&nbsp;&nbsp;&nbsp;&nbsp;&nbsp;"Ja..." Čarli začeprka rukom po svojoj bolničkoj košulji, ali nije bilo džepova da ih izvrne i pokaže da su prazni, ... nemam ništa da dam za uzvrat.
<BR>&nbsp;&nbsp;&nbsp;&nbsp;&nbsp;"Možeš dati obećanje. Hoćeš li nešto da obećaš, i da održiš to obećanje, da bi dobio od nas ono što želiš?"
<BR>&nbsp;&nbsp;&nbsp;&nbsp;&nbsp;"Ako je to obećanje takvo da ga mogu održati."
<BR>&nbsp;&nbsp;&nbsp;&nbsp;&nbsp;"Jeste, jeste, kako da ne. Sve što tražimo je: upoznaj nas. Budi nam gost. Saznaj sve o Ledomu, s kraja na kraj - njegovu istoriju (tog nema baš mnogo!), običaje, veru i razloge zbog kojih postoji."
<BR>&nbsp;&nbsp;&nbsp;&nbsp;&nbsp;"To može večito da traje."
<BR>&nbsp;&nbsp;&nbsp;&nbsp;&nbsp;Filos zavrte svojom crnokosom glavom i u crnim očima zatinjaše mu dva mala svetla. "Neće predugo. A kad budemo smatrali da nas zaista poznaješ, reći ćemo ti, i onda ćeš biti slobodan da se vratiš. Ako budeš želeo."
<BR>&nbsp;&nbsp;&nbsp;&nbsp;&nbsp;Čarli se nasmeja. "Misliš da će biti tog ako?"
<BR>&nbsp;&nbsp;&nbsp;&nbsp;&nbsp;Filos mu ozbiljno odvrati: "Mislim da hoće."
<BR>&nbsp;&nbsp;&nbsp;&nbsp;&nbsp;Isto tako ozbiljno i Čarli reče: "A sad, prijatelju, da pogledamo šta piše sitnim slovima u našem ugovoru. Ona klauzula o 'neće predugo' mi smeta. Uvek ćete moći da tvrdite da još nisam saznao sve o Ledomu, čak i kad se ispostavi da nisam prebrojao svaki molekul u očnim jabučicama svih stanovnika."
<BR>&nbsp;&nbsp;&nbsp;&nbsp;&nbsp;Prvi put Čarli ugleda crvenilo od besa na jednom ledomskom licu. Filos reče prigušeno: "Tako nešto ne bismo nikad uradili. Nećemo, a mislim da ne bismo ni mogli."
<BR>&nbsp;&nbsp;&nbsp;&nbsp;&nbsp;Čarli oseti kako se i njegov bes uskomešao. "Tražite od mene da vam đavolski mnogo verujem."
<BR>&nbsp;&nbsp;&nbsp;&nbsp;&nbsp;"Kad nas bolje upoznaš..."
<BR>&nbsp;&nbsp;&nbsp;&nbsp;&nbsp;"Ali ti tražiš od mene da dajem obećanja pre nego što sam vas upoznao."
<BR>&nbsp;&nbsp;&nbsp;&nbsp;&nbsp;Neočekivano, s puno predusretljivosti, Filos uzdahnu i nasmeši se. "U pravu si - sa svog stanovišta. Onda, u redu - za sada, nikakva pogodba. Ali slušaj me pažljivo: nudim ti sledeće, a Ledom podržava moju ponudu: ako tokom svog proučavanja nas i naše kulture budeš smatrao da ti pokazujemo sve što želiš i da to činimo dovoljno brzo da bi ti bio zadovoljan, tada ćeš obećati da si voljan da nas potpuno upoznaš. A na kraju, kad mi budemo zadovoljni i budemo smatrali da si nas dovoljno upoznao, onako kako bismo hteli da nas upoznaš - tada ćemo učiniti onako kako budeš želeo u pogledu tvog povratka kući."
<BR>&nbsp;&nbsp;&nbsp;&nbsp;&nbsp;"Takvoj ponudi teško je suprotstaviti se... ali, tek reda radi, pretpostavimo da ja nikada ne poželim da obećam?"
<BR>&nbsp;&nbsp;&nbsp;&nbsp;&nbsp;Filos sleže ramenima. "Tada ćemo te verovatno vratiti tamo odakle si došao. Nama je važno da nas ti upoznaš."
<BR>&nbsp;&nbsp;&nbsp;&nbsp;&nbsp;Čarli uroni pogledom u njegove crne oči. Izgledalo je da u njima nema prepredenosti. Upita: "Da li ću smeti da odem gde god hoću, da pitam sve što hoću?"
<BR>&nbsp;&nbsp;&nbsp;&nbsp;&nbsp;Filos klimnu glavom.
<BR>&nbsp;&nbsp;&nbsp;&nbsp;&nbsp;"I uvek ću dobiti odgovor?"
<BR>&nbsp;&nbsp;&nbsp;&nbsp;&nbsp;"Sve odgovore koje ćemo (biti u mogućnosti) da damo."
<BR>&nbsp;&nbsp;&nbsp;&nbsp;&nbsp;"I što više pitanja budem postavljao, što više mesta budem posetio, što više budem saznao, tim pre ćete me pustiti da odem?"
<BR>&nbsp;&nbsp;&nbsp;&nbsp;&nbsp;"Tačno tako."
<BR>&nbsp;&nbsp;&nbsp;&nbsp;&nbsp;"Da se čudom čudiš", Čarli Džons reče Čarliju Džonsu. Ustade, obiđe oko sebe, dok ga je Filos pratio pogledom, i sede. "Slušaj", reče, "pre nego što sam te pozvao, ja sam malo mozgao. I smislio sam tri velika pitanja za tebe. Naravno, dok sam ih smišljao nisam znao ono što sad znam - da ćeš hteti da mi pomogneš."
<BR>&nbsp;&nbsp;&nbsp;&nbsp;&nbsp;"Pokušaj da pitaš, pa se uveri."
<BR>&nbsp;&nbsp;&nbsp;&nbsp;&nbsp;"I hoću. Pitanje Jedan smo već prošli. Odnosno, koliko sam vremena - mog budućeg vremena - preskočio." Hitro podiže ruku. "Nemoj mi odgovoriti. Sem onoga što si mi kazao, što nije mnogo ali se izgleda svodi na to da je Sis taj koji može da odgovori na takva pitanja, ne želim ništa više da znam."
<BR>&nbsp;&nbsp;&nbsp;&nbsp;&nbsp;"To..."
<BR>&nbsp;&nbsp;&nbsp;&nbsp;&nbsp;"Ućuti samo trenutak, da ti kažem zašto. Prvo, u tom odgovoru će možda biti nagoveštaj o tome kada je nastupio kraj, a ja to zaista ne želim da saznam. Drugo, sada, u ovoj situaciji, i meni se čini da to pitanje više nema značaja. Kad se budem vratio - hej: jesi li siguran da ću se vratiti na isto mesto i u isto vreme odakle sam došao?"
<BR>&nbsp;&nbsp;&nbsp;&nbsp;&nbsp;"Veoma blizu."
<BR>&nbsp;&nbsp;&nbsp;&nbsp;&nbsp;"U redu. Ako je tako, ne može mi značiti ništa saznanje da je to samo godinu dana ili deset hiljada godina unazad. A u međuvremenu, milije mi je da o svojim prijateljima ne moram da mislim da su mrtvi, ili nešto slično: kad se budem vratio biću opet sa svojim prijateljima."
<BR>&nbsp;&nbsp;&nbsp;&nbsp;&nbsp;"Bićeš opet sa svojim prijateljima."
<BR>&nbsp;&nbsp;&nbsp;&nbsp;&nbsp;"U redu: toliko o Pitanju Jedan. Odgovor na Pitanje Tri već sam dobio; ono je bilo: šta će biti sa mnom ovde, kod vas?"
<BR>&nbsp;&nbsp;&nbsp;&nbsp;&nbsp;"Drago mi je što si dobio odgovor."
<BR>&nbsp;&nbsp;&nbsp;&nbsp;&nbsp;"U redu; ostaje, dakle, još ono u sredini. Filose, zašto baš mene?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Zašto baš mene. Zbog čega baš ja? Zašto niste ukrali leš nekog drugog čoveka? Ili, ako sam to mogao biti samo ja, zašto ste se uopšte trudili? Da li ste samo isprobavali svoju opremu i uzeli prvog koji je naišao? Ili ja imam neku posebnu osobinu, ili sposobnost ili bilo šta što vam je potrebno? Ili - da li ste, prokleti bili! da li ste to uradili zato da biste me sprečili da tamo u prošlosti nešto uradim?"
<BR>&nbsp;&nbsp;&nbsp;&nbsp;&nbsp;Filos ustuknu od njega i njegove žestine - ne toliko sa strahom koliko s iznenađenjem i gađenjem, kao što bi neko odskočio od puknute cevi za kanalizaciju.
<BR>&nbsp;&nbsp;&nbsp;&nbsp;&nbsp;"Pokušaću da odgovorim na sva ta pitanja", reče hladnokrvno, nakon što je Čarliju dao tridesetak sekundi da bi sam mogao da čuje kako neprijatno odzvanjaju njegove vlastite reči, a i da bi bio siguran da je Čarli završio. "Prvo: tebe i jedino tebe smo hteli i mogli da uzmemo. Drugo: da, tražili smo baš tebe, i to zbog jedne naročite osobine koju poseduješ. Poslednji deo tvog pitanja je, sigurno ćeš se složiti sa mnom, smešan, nelogičan, i ne zavređuje da se ljutiš. Jer vidi: (ovo 'vidi' značilo je 'pazi; razmisli, razmotri; posmatraj') pošto ćeš najverovatnije da se vratiš tačno onamo odakle si došao, kako bi bilo moguće da tvoje uklanjanje utiče na ono što ćeš kasnije činiti? Proteći će veoma malo vremena između odlaska i povratka."
<BR>&nbsp;&nbsp;&nbsp;&nbsp;&nbsp;Besno piljeći u njega, Čarli je razmišljao. "Dobro", reče najzad, "možda si u pravu. Ali biću tada drukčiji, zar ne misliš?"
<BR>&nbsp;&nbsp;&nbsp;&nbsp;&nbsp;"Zato što si nas upoznao?" Filos se veselo nasmeja. "A da li ti zaista i iskreno veruješ da će to što si nas upoznao moći ozbiljno da utiče na tebe takvog kakav si bio?"
<BR>&nbsp;&nbsp;&nbsp;&nbsp;&nbsp;Iako to nije hteo, Čarliju se krajičak usta sam podiže u smešak, umesto odgovora. Filos se do mile volje ismejao. "Rekao bih, ne može. Pa, dobro." Upita, sada već mnogo ljubaznije: "Hoćeš li mi onda reći šta je to toliko izuzetno što ja imam, i što vama treba?"
<BR>&nbsp;&nbsp;&nbsp;&nbsp;&nbsp;"Hoću, kako da ne." (Ovo je bio jedan od trenutaka kada je Čarlijev idiom izgledao veoma podesan, i Filos ga je očigledno imitirao, ali prijateljski. "Objektivnost."
<BR>&nbsp;&nbsp;&nbsp;&nbsp;&nbsp;"Povređen sam, izbezumljen i izgubljen. Kakva ti je tu crna objektivnost?"
<BR>&nbsp;&nbsp;&nbsp;&nbsp;&nbsp;Filos se osmehnu. "Oh, ne brini, sasvim odgovaraš. Vidi: da li si ikad doživeo da ti neki stranac - ne mora biti stručnjak za te stvari - kaže nešto o tebi što će ti pomoći da saznaš nešto više o sebi - nešto što ne bi nikad saznao da nije bilo te primedbe?"
<BR>&nbsp;&nbsp;&nbsp;&nbsp;&nbsp;"To se svakome događa." Setio se kako je jednom slušao glas jedne od onih cura s kojima se onako uzgred sastajao i koji je jasno dopirao do njega kroz tanki pregradni zid kabina na Južnoj plaži - a ona je govorila o njemu! - kako kaže -... i prvo što će ti kazati biće da nikada nije išao na fakultet, ali da se već odavno toliko navikao da se nadmeće sa diplomiranim studentima, da se više ni ne trudi da sazna da li bi bio bolji od njih." Nije to bila neka velika stvar, niti nešto zbog čega bi se morao stideti, ali od tada on više nikad nije pominjao studiranje bilo kome, jer do tada nije bio svestan niti da to uvek pominje, niti da to toliko glupo zvuči.
<BR>&nbsp;&nbsp;&nbsp;&nbsp;&nbsp;"Pa, onda", reče Filos, kao što sam ti rekao, mi smo mlad narod, i stalo nam je da saznamo o sebi sve što možemo. Imamo za to sredstava i aparate koje čak ne bih mogao ni da ti opišem. Ali jednu jedinu stvar ne možemo imati, kao vrsta, a to je objektivnost."
<BR>&nbsp;&nbsp;&nbsp;&nbsp;&nbsp;"Sve je to lepo i krasno, ali ja ti nisam nikakav stručnjak za posmatranje naroda, ili bioloških vrsta, ili kultura, ili ma šta bilo to o čemu govoriš."
<BR>&nbsp;&nbsp;&nbsp;&nbsp;&nbsp;"Ali, jesi. Jer ti se razlikuješ. Već je samo to dovoljno da budeš stručnjak."
<BR>&nbsp;&nbsp;&nbsp;&nbsp;&nbsp;"A ako se meni ne dopadne to što budem video?"
<BR>&nbsp;&nbsp;&nbsp;&nbsp;&nbsp;"Zar ti nije jasno", hitro upade Filos, "da to uopšte nije važno? Da li ti se dopadamo ili ne dopadamo samo je jedna od činjenica, jedna od mnogih. Mi želimo da saznamo šta se događa s onim što vidiš kad se obradi kroz ono što misliš."
<BR>&nbsp;&nbsp;&nbsp;&nbsp;&nbsp;"I kad to jednom budete znali..."
<BR>&nbsp;&nbsp;&nbsp;&nbsp;&nbsp;"Tada ćemo sami sebe bolje poznavati."
<BR>&nbsp;&nbsp;&nbsp;&nbsp;&nbsp;Iskrivivši lice, Čarli reče: "Znaćete samo ono što ja budem mislio."
<BR>&nbsp;&nbsp;&nbsp;&nbsp;&nbsp;Uz istu grimasu, Filos odgovori: "Pa uvek možemo da se ogradimo..."
<BR>&nbsp;&nbsp;&nbsp;&nbsp;&nbsp;Najzad se stadoše zajedno smejati. Potom: "Okej", reče Čarli Džons. "Ušli ste u igru." Zevnu iz sve snage i izvini se. "Kad počinjemo? Sutra, čim ustanemo?"
<BR>&nbsp;&nbsp;&nbsp;&nbsp;&nbsp;"Mislio sam da bismo..."
<BR>&nbsp;&nbsp;&nbsp;&nbsp;&nbsp;"Aman", zamoli Čarli, "ovo je za mene bio naporan dan, ili kako ga već zovete, i živ sam zaspao."
<BR>&nbsp;&nbsp;&nbsp;&nbsp;&nbsp;"Umoran si? Ne mari, sačekaću dok se ne odmoriš." Filos se malo udobnije smesti na svom sedištu.
<BR>&nbsp;&nbsp;&nbsp;&nbsp;&nbsp;Pošto je za trenutak zanemeo od zbunjenosti, Čarli reče: "Hteo sam da kažem da moram malo da odspavam."
<BR>&nbsp;&nbsp;&nbsp;&nbsp;&nbsp;Filos skoči. "Spavanje!" Udari se rukom po čelu. Izvini, molim te; sasvim sam smetnuo s uma. Pa, naravno!... kako to radiš?"
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Mi ne spavamo."
<BR>&nbsp;&nbsp;&nbsp;&nbsp;&nbsp;"Ne spavate?"
<BR>&nbsp;&nbsp;&nbsp;&nbsp;&nbsp;"Kako to radiš? Ptice samo stave glavu pod krilo."
<BR>&nbsp;&nbsp;&nbsp;&nbsp;&nbsp;"Legnem. Zatvorim oči. I tako ležim, to je sve."
<BR>&nbsp;&nbsp;&nbsp;&nbsp;&nbsp;"A tako. Dobro. Sačekaću. Koliko to traje?"
<BR>&nbsp;&nbsp;&nbsp;&nbsp;&nbsp;Čarli mu dobaci jedan pogled, iskosa: možda se zavitlava. "Obično oko osam sati."
<BR>&nbsp;&nbsp;&nbsp;&nbsp;&nbsp;"Osam sati!" I smesta, veoma učtivo, kao da se postideo što je ispao neobavešten ili radoznao, Filos krenu prema vratima. "Najbolje će biti da te ostavim samog, da to obaviš. Je li tako treba?"
<BR>&nbsp;&nbsp;&nbsp;&nbsp;&nbsp;"Da, baš tako."
<BR>&nbsp;&nbsp;&nbsp;&nbsp;&nbsp;"Ako budeš hteo nešto da pojedeš..."
<BR>&nbsp;&nbsp;&nbsp;&nbsp;&nbsp;"Hvala, već su mi to objasnili kad su mi objašnjavali kako da podešavam svetlo, sećaš se?"
<BR>&nbsp;&nbsp;&nbsp;&nbsp;&nbsp;"Dobro. Odelo ćeš naći tamo u kabini." On dodirnu, ili gotovo dodirnu, zavijutak na zidnoj šari preko puta. Vrata se raširiše i ponovo zatvoriše. Čarli je uspeo samo da nazre neverovatno sjajne tkanine. "Izaberi šta ti se bude najviše dopalo. "Ah..." stade da okleva... "videćeš da su sve stvari... hm, da skrivaju, no, ipak smo nastojali da skrojimo tako da bude što udobnije. Ali, razumećeš... niko od nas još nikada nije video muškarca."
<BR>&nbsp;&nbsp;&nbsp;&nbsp;&nbsp;"Vi ste - žene!"
<BR>&nbsp;&nbsp;&nbsp;&nbsp;&nbsp;"Ah - ne!" reče Filos, mahnu rukom i nestade.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
