<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;G-din i G-đa Herbert Reil kupuju dečju odeću u krilu odvojenom za industrijsku robu jedne džinovske samousluge, pored autoputa. Deca su ostala napolju, u kolima. Unutra je pretoplo a oni se zato žure. Herb gura kolica. Dženet prebira kroz gomile odeće po tezgama.
<BR>&nbsp;&nbsp;&nbsp;&nbsp;&nbsp;"Vidi! Male majice s kratkim rukavima! Kao prave." Uzima tri za Dejvija, broj pet, i tri za Karin, broj tri, i spušta ih u kolica. "A sad, pantalone."
<BR>&nbsp;&nbsp;&nbsp;&nbsp;&nbsp;Žustro maršira dalje, a Herb i kolica prate je u stopu. On se nesvesno pridržava međunarodnih pravila vožnje: vozilo koje prilazi s desne strane ima prednost; vozilo koje skreće gubi pravo na prednost. Dva puta ustupa prednost, rukovodeći se tim pravilima, i mora da potrči da bi je sustigao. Točak počinje da škripi. Kad potrči, točak zaurla. Dženet odlučno nastavlja udesno, zatim pravo, pored tri gondole, onda dve ulevo, i staje u mestu. Pomalo zadihani Herb i škripanje ulaze joj u polje svesti.
<BR>&nbsp;&nbsp;&nbsp;&nbsp;&nbsp;Pita: "A, sad, gde su te pantalone?"
<BR>&nbsp;&nbsp;&nbsp;&nbsp;&nbsp;On pokazuje. "Eno, tamo gde piše PANTALONE." Promašili su za svega jednu gondolu. Dženet kaže c-c-c i žurno se vraća putem kojim je i došla. Herb se kotrlja i škripuće joj za petama.
<BR>&nbsp;&nbsp;&nbsp;&nbsp;&nbsp;"Rebrasti somot je suviše debeo. Greemovi klinci svi sada nose đavolju kožu. Kao što znaš, Lui Greem nije dobio unapređenje", mrmlja Dženet, kao da se moli Bogu, i prolazi pored đavolje kože. "Kaki. Evo ga. Broj pet." Uzima dva para. "Broj tri." Uzima dva para, spušta ih u kolica i žuri dalje.
<BR>&nbsp;&nbsp;&nbsp;&nbsp;&nbsp;Herb škripi, staje, urla i opet cvili za njom. Ona dva puta uzastopce skreće ulevo, nastavlja još tri gondole i zastaje. "Gde su dečje sandale?"
<BR>&nbsp;&nbsp;&nbsp;&nbsp;&nbsp;"Eno, tamo gde piše DEČJE SANDALE", pokazuje Herb, dahćući. Dženet opet kaže c-c-c i trči ka sandalama. Dok je uspeo da je sustigne već je izabrala dva para crvenih sandalica sa žuto-belim gumenim đonovima, i spušta ih u kolica.
<BR>&nbsp;&nbsp;&nbsp;&nbsp;&nbsp;"Stoj!" grglja Herb, boreći se sa smehom.
<BR>&nbsp;&nbsp;&nbsp;&nbsp;&nbsp;"Šta je sad?" kaže ona ukočivši se u pola koraka.
<BR>&nbsp;&nbsp;&nbsp;&nbsp;&nbsp;"Šta ti sad treba?"
<BR>&nbsp;&nbsp;&nbsp;&nbsp;&nbsp;"Kostimi za kupanje."
<BR>&nbsp;&nbsp;&nbsp;&nbsp;&nbsp;"Vidi tamo. Tamo gde piše KOSTIMI ZA KUPANJE."
<BR>&nbsp;&nbsp;&nbsp;&nbsp;&nbsp;"Ne gunđaj, dragi", veli ona, krećući dalje.
<BR>&nbsp;&nbsp;&nbsp;&nbsp;&nbsp;On se ubacuje u stazu u kojoj, za kratko vreme, može da vozi kolica dovoljno blizu da bi ga čula kroz svu onu škripu, i kaže: "Razlika između muškog i ženskog je..."
<BR>&nbsp;&nbsp;&nbsp;&nbsp;&nbsp;"Dolar i devedeset sedam", kaže ona, prolazeći pored tezge.
<BR>&nbsp;&nbsp;&nbsp;&nbsp;&nbsp;...u tome što muškarci čitaju uputstva a žene ne čitaju. Mislim da je u pitanju seksualni prestiž. Uzmi, na primer, jednog, skroz-naskroz genijalnog pakera, i neka napravi kutiju iz snova koju ćeš da drpiš, pocepaš je duž isprekidane linije, on će ti još pružiti kanapčić da povlačenjem otvoriš i unutrašnji omot."
<BR>&nbsp;&nbsp;&nbsp;&nbsp;&nbsp;"Trikoi", kaže ona, prolazeći pored tezge.
<BR>&nbsp;&nbsp;&nbsp;&nbsp;&nbsp;"Devet inženjera razbijaju glavu nad mehanizmom za pakovanje. Šesnaest kupaca dovijaju se kako znaju i umeju da izmisle pravi materijal. Dvadeset tri vozača jure na poziv u dva po ponoći da bi preneli sedam hiljada tona materijala. A kad ti uđeš u kuhinju, otvaraš sve te stvari otvaračem za konzerve."
<BR>&nbsp;&nbsp;&nbsp;&nbsp;&nbsp;"Kupaći kostimi", ona će. "Šta si to rekao, mili?"
<BR>&nbsp;&nbsp;&nbsp;&nbsp;&nbsp;"Ništa, mila."
<BR>&nbsp;&nbsp;&nbsp;&nbsp;&nbsp;Ona hitro prebira po sadržaju korpe koja se zove broj pet. "Evo ih", podiže par malih gaćica, marinsko plavih sa crvenim obrubom.
<BR>&nbsp;&nbsp;&nbsp;&nbsp;&nbsp;"Izgledaju kao pelene."
<BR>&nbsp;&nbsp;&nbsp;&nbsp;&nbsp;"Rastegljive su", kaže ona; to je možda uzgredni kvalitet, ali on se ne udubljuje. On prekopava po broj tri i izvlači par sličnih gaćica, velikih kao njegov dlan. "Evo ih. Hajde da brišemo, pre nego što ona deca proključaju tamo, u kolima."
<BR>&nbsp;&nbsp;&nbsp;&nbsp;&nbsp;"Ali, Herb! glupane jedan: to je kupaći kostim za dečaka!"
<BR>&nbsp;&nbsp;&nbsp;&nbsp;&nbsp;"Mislim da bi đavolski dobro izgledao na Karin."
<BR>&nbsp;&nbsp;&nbsp;&nbsp;&nbsp;"Ali, Herb! Nema gornjeg dela!" ciči ona, prebirajući.
<BR>&nbsp;&nbsp;&nbsp;&nbsp;&nbsp;On drži majušne gaćice u visini očiju i zamišljeno ih proučava. "A šta će Karini gornji deo? Njoj su tek tri godine!"
<BR>&nbsp;&nbsp;&nbsp;&nbsp;&nbsp;"Evo jednog. Oh, dragi, isti je kao Doli Greemove."
<BR>&nbsp;&nbsp;&nbsp;&nbsp;&nbsp;"Ima li bilo koga u našem susedstvu ko će se uzbuditi kad vidi sise trogodišnje devojčice?"
<BR>&nbsp;&nbsp;&nbsp;&nbsp;&nbsp;"Herb, ne budi vulgaran."
<BR>&nbsp;&nbsp;&nbsp;&nbsp;&nbsp;"Ne dopada mi se ono što taj gornji deo podrazumeva."
<BR>&nbsp;&nbsp;&nbsp;&nbsp;&nbsp;"Evo ga, najzad!" pokazuje mu šta je pronašla i kikoće se. "Ta, vidi kako je sladak!" spušta ga u kolica i hitro škripuću prema kasi, noseći šest majica s kratkim rukavima, četiri para kaki kratkih pantalonica, dva para crvenih sandalica sa žuto-belim gumenim đonovima, jedne marinsko plave gaćice za kupanje broj pet i jedan savršeni minijaturni bikini broj tri.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
