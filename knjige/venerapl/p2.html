<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Herb Reil živi u predgrađu Houmvud, gde poseduje sto pedeset stopa zemljišta koje izlazi na ulicu Begonija i još dve stotine trideset stopa iza kuće, a odatle počinje dve stotine trideset stopa Smitija Smita, koje se nastavljaju u sto pedeset stopa njegovog prednjeg vrta što gleda na ulicu Kala. Kuća Herba Reila je u dva nivoa, Smitova je u rančerskom stilu. Herbovi susedi sleva i zdesna imaju takođe kuće u dva nivoa.
<BR>&nbsp;&nbsp;&nbsp;&nbsp;&nbsp;Herb tiho, ugašenog motora, ulazi u prilaz za garažu, a onda naglo zatrubi i pomoli glavu kroz prozor: "Vidi ko je došao!"
<BR>&nbsp;&nbsp;&nbsp;&nbsp;&nbsp;Dženet, koja je kosila travnjak, zaglušena jednoličnom bukom motorne kosačice, trgne se na zvuk trube, poskočivši od iznenađenja. Stavlja nogu na podnožnu ploču i drži je pritisnutu sve dok se kosačica ne zaustavi, a zatim, smejući se, pritrči kolima.
<BR>&nbsp;&nbsp;&nbsp;&nbsp;&nbsp;"Tata, tata!"
<BR>&nbsp;&nbsp;&nbsp;&nbsp;&nbsp;"Tata, tata, taticeee!" Dejvi ima pet godina, Karin tri.
<BR>&nbsp;&nbsp;&nbsp;&nbsp;&nbsp;"Oh, mili, otkud ti!"
<BR>&nbsp;&nbsp;&nbsp;&nbsp;&nbsp;"Zaključio sam obračun za Arkadiju, a šef kaže, Herbe, veli, idi kući, poigraj se s decom. Ala ti sveže izgledaš!" Dženet je obučena u kratke pantalonice i pamučnu majicu s kratkim rukavima.
<BR>&nbsp;&nbsp;&nbsp;&nbsp;&nbsp;"Bio sam dobar, bio sam dobar", pišti Dejvi, zavlačeći ručicu u Herbov džep na sakou.
<BR>&nbsp;&nbsp;&nbsp;&nbsp;&nbsp;"I ja sam bio dobar", ciči Karin.
<BR>&nbsp;&nbsp;&nbsp;&nbsp;&nbsp;Herb prsnu u smeh i, široko zamahnuvši, podiže je sa zemlje. "Ala ćeš ti biti veliki dečko kad porasteš!"
<BR>&nbsp;&nbsp;&nbsp;&nbsp;&nbsp;"Pst! Herbe, napravićeš joj zbrku u glavi. Nisi zaboravio kolač?"
<BR>&nbsp;&nbsp;&nbsp;&nbsp;&nbsp;"Mešavinu za kolač. Mnogo je bolji kad ga sama praviš." Ućutkujući njen očajnički uzdah, dodade: "Dobro, ja ću, ja ću. Uvek ću umeti bolje od tebe da smutim nekakav kolač. Maslac, toaletni papir."
<BR>&nbsp;&nbsp;&nbsp;&nbsp;&nbsp;"Sir?"
<BR>&nbsp;&nbsp;&nbsp;&nbsp;&nbsp;"K vragu. Zapričao sam se s Luisom." Uzima kesu i ulazi u kuću da se presvuče. Dok je on unutra, Dejvi stavlja nogu tamo gde je Dženet bila stavila svoju kada je zaustavljala kosačicu. Oklop na cilindru još je vreo. Dejvi je bos. U trenutku kada se Herb pojavio na ulaznim vratima, Dženet je upravo govorila: "Pst, pst, budi muškarac."
<BR>&nbsp;&nbsp;&nbsp;&nbsp;&nbsp;Herb je obučen u kratke pantalone i pamučnu majicu s kratkim rukavima.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
