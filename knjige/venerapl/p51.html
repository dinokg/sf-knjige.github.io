<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>51.
<P>&nbsp;&nbsp;&nbsp;&nbsp;&nbsp;Čarli Džons otvori vrata i kroz njih prodre blesak svetlosti, srebrnasti sjaj prekrivenog neba i blesak srebrnaste staze odavde do Medicinske Jedan, sa šiljkom ukopanim u zemlju i nagnute, koja mu je ispunjavala vidno polje.
<BR>&nbsp;&nbsp;&nbsp;&nbsp;&nbsp;"Zaboravio si nešto", reče jedan glas. Milvisov.
<BR>&nbsp;&nbsp;&nbsp;&nbsp;&nbsp;Iza Čarlija začu se uzdah iznenađenja. Ne okrećući se on odseče: "Ostani gde si!" Ali istog trena Sutin se progura pored njega, istrča iz vremeplova; mimo prekidača, mimo Milvisa, mimo Grosida, mimo Nejziva, mimo Sisa, i svi oni su zgranuto buljili u nju kad se bacila na Filosa i Frura, koji su ležali jedno do drugog na podu, dlanova uredno pritisnutih o stomak, stopala potpuno opuštenih. Za trenutak mogli su se čuti samo Sutinini teški udisaji; jecaje između njih je prigušila.
<BR>&nbsp;&nbsp;&nbsp;&nbsp;&nbsp;"Ako ste ga ubili", reče najzad Čarli, glasom punim mržnje, "znajte da ste ubili i njihovo dete."
<BR>&nbsp;&nbsp;&nbsp;&nbsp;&nbsp;Nije bilo reči, sem ako se Nejzivov oboreni pogled nije mogao tako tumačiti. Milvis tiho reče: "Dakle?" Čarli je znao da se to odnosi na ono što je prethodno bio rekao.
<BR>&nbsp;&nbsp;&nbsp;&nbsp;&nbsp;"Ništa nisam zaboravio. Zadužio sam Filosa da vam prenese moj izveštaj. Svoja lična obećanja sam održao, ukoliko sam ih uopšte i dao."
<BR>&nbsp;&nbsp;&nbsp;&nbsp;&nbsp;"Filos nije u stanju da prenese tvoj izveštaj."
<BR>&nbsp;&nbsp;&nbsp;&nbsp;&nbsp;"To je tvoje maslo. A šta je s tvojim delom pogodbe?"
<BR>&nbsp;&nbsp;&nbsp;&nbsp;&nbsp;"Mi držimo obećanja."
<BR>&nbsp;&nbsp;&nbsp;&nbsp;&nbsp;"Pa počnite s tim."
<BR>&nbsp;&nbsp;&nbsp;&nbsp;&nbsp;"Prvo nam moraš dati svoje mišljenje o Ledomu."
<BR>&nbsp;&nbsp;&nbsp;&nbsp;&nbsp;Nemam šta da izgubim, pomisli očajnički, ali to ga nimalo ne omekša. Zažmire i reče, birajući svaku reč: "Vi ste najprljaviji čopor polno izopačenih gadova koji je ikad imao toliko zdravog razuma da se sakrije u rupu."
<BR>&nbsp;&nbsp;&nbsp;&nbsp;&nbsp;Kao da žamor prođe kroz njih - u pakretu, ne u zvuku. Najzad: "Šta te je to izmenilo, Čarli Džonse? Do pre nekoliko časova imao si veoma dobro mišljenje o nama. Šta te je promenilo?"
<BR>&nbsp;&nbsp;&nbsp;&nbsp;&nbsp;"Samo istina."
<BR>&nbsp;&nbsp;&nbsp;&nbsp;&nbsp;"Koja istina?"
<BR>&nbsp;&nbsp;&nbsp;&nbsp;&nbsp;"Da nema mutacije."
<BR>&nbsp;&nbsp;&nbsp;&nbsp;&nbsp;"Zar toliko znači to što je sami obavljamo? Zašto je ono što smo mi uradili gore od nekakve genetske slučajnosti?"
<BR>&nbsp;&nbsp;&nbsp;&nbsp;&nbsp;"Baš zato što vi to radite", Čarli duboko udahnu i gotovo pljunu pre nego što je rekao: "Filos mi je ispričao koliko ste vi star narod. Zašto je to što radite zlo? Muškarci žive u braku s muškarcima. Rodoskvrnuće, izopačenosti, ima li nečega trulog a da vi to ne radite?"
<BR>&nbsp;&nbsp;&nbsp;&nbsp;&nbsp;"Da li misliš", učtivo reče Milvis, "da je tvoj stav prema nama drukčiji nego što bi bio stav većine čovečanstva kada bi raspolagali istim informacijama kojima i ti?"
<BR>&nbsp;&nbsp;&nbsp;&nbsp;&nbsp;"Jednoglasno bi me podržali, sto dva odsto", zareža Čarli.
<BR>&nbsp;&nbsp;&nbsp;&nbsp;&nbsp;"A da je bilo mutacije, smatrali bi nas bezgrešnim."
<BR>&nbsp;&nbsp;&nbsp;&nbsp;&nbsp;"Mutacija bi bila prirodna. Možete li to da tvrdite za sebe?"
<BR>&nbsp;&nbsp;&nbsp;&nbsp;&nbsp;"Možemo! Možeš li ti? Može li Homo sapiens? Postoji li više ili manje 'prirodno'? Po čemu je slučajna kosmička čestica koja menja strukturu gena prirodnija od snage čovekovog uma?"
<BR>&nbsp;&nbsp;&nbsp;&nbsp;&nbsp;"Kosmički zrak se povinuje zakonima prirode. Vi ih skrnavite."
<BR>&nbsp;&nbsp;&nbsp;&nbsp;&nbsp;"Homo sapiens je prvi oskrnavio zakon samoodržanja i prirodno odabiranje", mirno reče Milvis. "Reci mi, Čarli Džonse, šta bi uradio Homo sapiens kad bismo mu se pridružili u svetu i uveli ga u naše tajne?"
<BR>&nbsp;&nbsp;&nbsp;&nbsp;&nbsp;"Poubijali bismo vas i zatrli vam seme, sve do poslednjeg čudovišnog derleta", hladno reče Čarli, "a njega bismo zatvorili u kavez. Eto, to je sve što imam da vam kažem. A sad me izvadite odavde."
<BR>&nbsp;&nbsp;&nbsp;&nbsp;&nbsp;Milvis uzdahnu. Nejziv iznenada progovori. "U redu, bio si u pravu, Milvise."
<BR>&nbsp;&nbsp;&nbsp;&nbsp;&nbsp;"Nejziv je sve vreme dokazivao da treba da se pridružimo Homo sapiensu i da mu damo svoje A-polje i cerebrostil. Ja sam smatrao da ćete u tom slučaju postupiti tačno onako kako si ti sad opisao - i da ćete A-polje pretvoriti u oružje, a cerebrostil u aparat za porobljavanje ljudskih umova."
<BR>&nbsp;&nbsp;&nbsp;&nbsp;&nbsp;"Verovatno i bismo, zato da vas zbrišemo s lica zemlje. A sad, čvrkni-der taj tvoj vremeplov."
<BR>&nbsp;&nbsp;&nbsp;&nbsp;&nbsp;"Nema vremeplova."
<BR>&nbsp;&nbsp;&nbsp;&nbsp;&nbsp;Čarlija bukvalno izdadoše kolena. Klečeći se osvrnu i pogleda u veliku srebrnastu loptu.
<BR>&nbsp;&nbsp;&nbsp;&nbsp;&nbsp;"Ti si rekao da je to vremeplov. Mi nismo. Ti si rekao Filosu - on ti je poverovao."
<BR>&nbsp;&nbsp;&nbsp;&nbsp;&nbsp;"Sis..."
<BR>&nbsp;&nbsp;&nbsp;&nbsp;&nbsp;"Sis je samo napravio kulise. Sat s brojčanikom naopačke. Omot sa šibicama. Ali ti - ti si poverovao ono u što si želeo da veruješ. Vi to radite, vi Homo sapiensi. Puštate svakoga da vam pomaže, samo ako vam pomaže da verujete u ono to želite da verujete."
<BR>&nbsp;&nbsp;&nbsp;&nbsp;&nbsp;"Rekao si da ćete me poslati natrag!"
<BR>&nbsp;&nbsp;&nbsp;&nbsp;&nbsp;"Rekao sam samo da ćemo te vratiti u ono isto stanje u kome si bio, i hoćemo."
<BR>&nbsp;&nbsp;&nbsp;&nbsp;&nbsp;"Vi ste... me iskoristili!"
<BR>&nbsp;&nbsp;&nbsp;&nbsp;&nbsp;Milvis klimnu glavom, gotovo veselo.
<BR>&nbsp;&nbsp;&nbsp;&nbsp;&nbsp;"Pustite me odavde", zareža Čarli. "Ne znam o čemu trabunjaš." Pokaza na ožalošćenu devojku. "Hoće i Sutin. Do sada ste mogli bez nje, moći ćete i od sada."
<BR>&nbsp;&nbsp;&nbsp;&nbsp;&nbsp;"Mislim da je to fer", kaza Grosid. "Kada bi želeo da..."
<BR>&nbsp;&nbsp;&nbsp;&nbsp;&nbsp;"Sada! Sada! Sada!"
<BR>&nbsp;&nbsp;&nbsp;&nbsp;&nbsp;"Dobro", Milvis podiže ruku: odjednom kao da svi prestadoše da dišu. Milvis izgovori reč od dva sloga: "Kvesbu."
<BR>&nbsp;&nbsp;&nbsp;&nbsp;&nbsp;Drhtavica protrese Čarlijevo telo od glave do pete i on polako podiže ruke i pokri njima oči.
<BR>&nbsp;&nbsp;&nbsp;&nbsp;&nbsp;Posle nekog vremena Milvis blago reče: "Ko si ti?"
<BR>&nbsp;&nbsp;&nbsp;&nbsp;&nbsp;Čarli skide ruke s očiju: "Kvesbu."
<BR>&nbsp;&nbsp;&nbsp;&nbsp;&nbsp;"Ne boj se, Kvesbu. Sada si opet ono što jesi. Nemoj se više plašiti."
<BR>&nbsp;&nbsp;&nbsp;&nbsp;&nbsp;Grosid zadivljeno prošaputa: "Nisam verovao da to može."
<BR>&nbsp;&nbsp;&nbsp;&nbsp;&nbsp;Sis reče brzo i tiho: "Njegovo ime... post-hipnotička zapovest. On je u stvari... ali Milvis će ti već objasniti."
<BR>&nbsp;&nbsp;&nbsp;&nbsp;&nbsp;Milvis progovori: "Kvesbu, da li se još sećaš misli Čarlija Džonsa?"
<BR>&nbsp;&nbsp;&nbsp;&nbsp;&nbsp;Čovek koji je do tada bio Čarli Džons reče, kao pijan: "Kao... nekakav san ili... ili priča što mi je neko ispričao."
<BR>&nbsp;&nbsp;&nbsp;&nbsp;&nbsp;"Priđi, Kvesbu."
<BR>&nbsp;&nbsp;&nbsp;&nbsp;&nbsp;Pun poverenja, poput deteta, Kvesbu mu priđe. Milvis ga uze za ruku i pritisnu belu lopticu o mladićevu mišicu. Loptica splasnu. Kvesbu se sruči na pod ne pustivši ni glasa. Milvis ga vešto uhvati u padu i odnese ga u stranu, gde su već ležali Filos i Frur. Položi Kvesbua pored njih i pogleda u preplašene, unezverene Sutinine oči.
<BR>&nbsp;&nbsp;&nbsp;&nbsp;&nbsp;"Sve je u redu, malecka", prošaputa Milvis. "Samo se odmaraju. Uskoro ćete opet biti zajedno." Krenu polako, da je ne bi prepao, ali bez oklevanja i dodirnu je belom lopticom.
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
