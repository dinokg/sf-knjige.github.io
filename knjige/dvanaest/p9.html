<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZVEZDE ISPOD NAS
<P>&nbsp;&nbsp;&nbsp;&nbsp;&nbsp;Popularno shvatanje naučne fantastike, pretpostavljam, jeste da je to priča koja uzima neku moguću ili nemoguću tehnološku spravicu budućnosti - zeleni sojlent, vremeplov, podmornicu - pa krene da mlati slamu iz nje. Svakako postoje naučnofantastične priče koje rade upravo to, ali definisati naučnu fantastiku po njima pomalo je kao definisati Sjedinjene Države kao Kanzas.
<BR>&nbsp;&nbsp;&nbsp;&nbsp;&nbsp;Dok sam pisala 'Zvezde ispod nas' mislila sam da znam šta radim. Kao i u ranoj priči 'Majstori lože' pripovedala sam priču ne o nekoj spravi, napravi ili hipotezi, već o samoj nauci - o ideji nauke. I o tome šta se dešava sa idejom nauke kada naiđe na u potpunosti suprotstavljene i moćne ideje, otelotvorene u vlasti, kao kada je astronomija sedamnaestog veka naletela na papu, ili kada je genetika 1930-tih naletela na Staljina. Ali sve to je bilo oblikovano kao psihomit, priča van stvarnog vremena, prošlosti ili budućnosti, delom da bi ga uopštilo, a delom zbog toga što sam ja koristila nauku i kao sinonim za umetnost. Šta se dešava sa kreativnim umom kada ovaj bude oteran u podzemlje?
<BR>&nbsp;&nbsp;&nbsp;&nbsp;&nbsp;To je bilo pitanje, a ja sam mislila da znam odgovor. Sve je delovalo direktno, puka alegorija, stvarno. Ali ne možete da istražujete mesta u podzemlju tako lako. Simboli za koje ste mislili da predstavljaju proste jednakosti, znakove, oživljavaju i uzimaju značenja koja niste nameravali i ne možete ih objasniti. Dugo vremena pošto sam napisala ovu priču naišla sam na odlomak u Jungovoj 'O prirodi psihe': 'Dobro bismo učinili kada bismo svest o egu zamišljali okruženom mnoštvom malih svetlosti... introspektivni uvidi... hvataju stanje nesvesnog: nebesa posuta zvezdama, zvezde odražene u mračnoj vodi, grumenje zlata ili zlatni prah rasut po crnoj zemlji.' I on citira jednog alhemičara: 'Seminate aurum in terram albam foliatam' - dragoceni metal rasut po slojevima bele gline.
<BR>&nbsp;&nbsp;&nbsp;&nbsp;&nbsp;Možda ova priča nije o nauci, niti o umetnosti, već o umu, mom umu, bilo kom umu koji se okreće unutra, prema samom sebi.
<BR>
<BR>&nbsp;&nbsp;&nbsp;&nbsp;&nbsp;Drvenu kuću i pomoćne građevine plamen je brzo hvatao, planule su, sagorele; samo kupola, sagrađena od armature pokrivene gipsom nad zidom nosačem od cigle, nije htela da gori. Najzad su nagomilali izrazbijane ostatke teleskopa, instrumenata, knjige, mape i crteže nasred poda ispod kupole, posuli naftom gomilu i sve to potpalili. Plamenovi su se proširili do drvenih greda okvira velikog teleskopa i do satnih mehanizama. Seljani koji su gledali iz podnožja brega videli su kako kupola, beličasta na zelenom večernjem nebu, podrhtava i okreće, najpre u jednom smeru, zatim u drugom, dok je crni i žuti dim pun varnica kuljao iz izduženog pravougaonog otvora: ružan i neprirodan prizor.
<BR>&nbsp;&nbsp;&nbsp;&nbsp;&nbsp;Smrkavalo se, zvezde su se pojavljivale na istoku. Začuje se vikanje zapovesti. Vojnici siđoše putem u koloni po jedan, mračni ljuti u mračnoj opremi, nemi.
<BR>&nbsp;&nbsp;&nbsp;&nbsp;&nbsp;Seljani u podnožju brega ostali su i kada su vojnici otišli. U životu bez promene ili širokih vidika požar je dobar poput praznika. Nisu se penjali na breg, a kada je noć postala potpuno tamna, oni se privukoše bliže jedan drugome. Posle izvesnog vremena, počeli su da se vraćaju u svoja naselja. Neki su se obazirali preko ramena prema bregu, gde se ništa nije micalo. Zvezde su se lagano okretale iza crne košnice kupole, ali ova se nije okretala da ih sledi.
<BR>&nbsp;&nbsp;&nbsp;&nbsp;&nbsp;Otprilike sat pre svitanja, jedan čovek odjaha gore strmim cik-cak putem, sjaha pored ruševina radionice i približi se peške kupoli. Vrata su udarcem bila zabijena unutra. Kroz njih bila je vidljiva crvenkasta izmaglica svetlosti, vrlo slaba, dopirala je iz masivne grede nosača koja se srušila i čitave noći tinjala je prema sopstvenoj unutrašnjosti. Nepokretni, gorki dim zgušnjavao je vazduh unutar kupole. Jedna visoka figura kretala se tamo, a njena senka kretala se s njom, bačena naviše prema tami. Ponekad bi se sagla, ili zastala, onda je nastavljala lagano batrganje.
<BR>&nbsp;&nbsp;&nbsp;&nbsp;&nbsp;Čovek na vratima reče: "Guenare! Majstore Guenare!"
<BR>&nbsp;&nbsp;&nbsp;&nbsp;&nbsp;Čovek u kupoli nepomično stade, zagledan prema vratima. Upravo je podigao nešto iz haosa razbijenih i napola sagorelih stvari na podu. On mehanički odloži predmet u džep kaputa, i dalje zagledan u vrata. Pođe prema njima. Oči su mu bile crvene i toliko naduvene da su se gotovo zatvorile, disao je oštro i dahtavo, kosa i odeća bili su mu nagoreli i uprljani crnim pepelom.
<BR>&nbsp;&nbsp;&nbsp;&nbsp;&nbsp;"Gde si bio?"
<BR>&nbsp;&nbsp;&nbsp;&nbsp;&nbsp;Čovek iz kupole pokaza neodređeno prema tlu.
<BR>&nbsp;&nbsp;&nbsp;&nbsp;&nbsp;"Tu ima podrum? Tamo si bio tokom požara? Tako mi Boga! Otišao pod zemlju! Znao sam, znao sam da ćeš biti ovde." Bord se nasmeja, pomalo luckasto, i uze Guenara za ruku. "Hajde. Iziđi odatle, za ljubav Božju. Na istoku već ima svetla."
<BR>&nbsp;&nbsp;&nbsp;&nbsp;&nbsp;Astronom pođe uz oklevanje, zagledan ne u sivilo istoka, već nazad prema prorezu u kupoli, tamo gde je par zvezda jasno plamtelo. Bord ga povuče napolje, natera da uzjaše konja, a onda, sa povocem u ruci, dade se niz breg vodeći konja brzim hodom.
<BR>&nbsp;&nbsp;&nbsp;&nbsp;&nbsp;Astronom je jednom rukom držao jabuku sedla. Drugu ruku, opečenu preko dlana i prstiju kada je digao metalni odlomak još crveno usijan ispod pokrivača od ugaraka, pritiskao je uz butinu. Nije bio svestan da to čini, niti je bio svestan bola. Ponekad bi mu čula rekla: "U sedlu sam", ili, "sve je svetlije", ali ti odlomci poruka za njega nisu imali nikakvog smisla. Stresao se od hladnoće kada se diže vetar zore, zazveketa mračnom šumom pored koje su dva čoveka sada koračali dubokom stazom natkrivenom čkaljem i vresom; ali šuma, vetar, sve belje nebo, hladnoća, bili su mu daleki u umu u kome nije bilo ničega izuzev tmine prostreljene zadahom i vrelinom spaljivanja.
<BR>&nbsp;&nbsp;&nbsp;&nbsp;&nbsp;Bord ga natera da sjaše. Sada je oko njih bilo sunca, počivalo je, izduženo, po stenju nad dolinom reke. Bilo je tu jedno mračno mesto i Bord ga potera i odvuče do tog mračnog mesta. Tamo nije bilo vrelo i zatvoreno, već hladno i tiho. Čim mu je Bord dopustio da stane, on se skljoka, jer kolena nisu više mogla da ga nose; i on oseti hladnu stenu uz svoje povređene i bolne ruke.
<BR>&nbsp;&nbsp;&nbsp;&nbsp;&nbsp;"Otišao pod zemlju, tako mi Boga!" reče Bord i obazre se po zidovima ispruganim žilama, označenih ožiljcima od rudarskih pijuka u svetlosti njegove zaklonjene sveće. "Vratiću se; možda posle mraka. Ne izlazi. Nemoj zalaziti dublje. Ovo je staro rudarsko okno, nisu radili na ovom kraju rudnika već godinama. Po tim starim tunelima možda ima odrona i rupa. Ne izlazi! Lezi. Kada ne bude više pasa tragača, prebacićemo te preko granice."
<BR>&nbsp;&nbsp;&nbsp;&nbsp;&nbsp;Bord se okrene i vrati se do ulaza u okno po tami. Kada je zvuk njegovih koraka već zadugo zamro, astronom podiže glavu i obazre se po tamnim zidovima i maloj, upaljenoj sveći. Ubrzo dunu i ugasi je. Oko njega se prikupi tmina sa mirisom zemlje, nema i potpuna. Video je zelena obličja, žućkaste mrlje plutale su u crnilu; one lagano nestadoše. Tmurno, ledeno crnilo bilo je melem za njegove upaljene i bolne oči, kao i za um.
<BR>&nbsp;&nbsp;&nbsp;&nbsp;&nbsp;Ukolio je i razmišljao dok je sedeo tako u tami, njegove misli nisu pronalazile reči. Bio je grozničav od iscrpljenosti, udisanja dima i par lakših opekotina, a um mu je bio u nenormalnom stanju; ali možda delovanje njegovog uma, iako lucidno i staloženo, nikada nije bilo normalno. Nije normalno da čovek provede dvadeset godina u brušenju sočiva, pravljenju teleskopa, piljenju u zvezde, u proračunima, listama, mapama i kartama stvari za koje niko nije znao niti mario, stvari koje se nisu mogle dosegnuti, dodirnuti ili držati. A sada je sve na šta je potrošio život nestalo, spaljeno. Ono što je ostalo od njega moglo je biti, kao što neko vreme i jeste, sahranjeno.
<BR>&nbsp;&nbsp;&nbsp;&nbsp;&nbsp;Ali to mu nije palo na pamet, ta ideja da bude sahranjen. Jedino je bio oštro svestan silnog bremena besa i bola, bremena koje nije bio u stanju da nosi. Ono mu je drobilo um, drobilo razum. A tama ovde kao da je oživljavala taj pritisak. Bio je naviknut na tminu, živeo je noću. Ova težina poticala je samo od stenja, od zemlje. Nikakav granit nije toliko tvrd kao mržnja, nijedna glina toliko hladna poput surovosti. Zemljina crna nevinost okruživala ga je. Ležao je unutar nje, malo drhtao od bola i olakšanja bola, pa je zaspao.
<BR>&nbsp;&nbsp;&nbsp;&nbsp;&nbsp;Svetlost ga probudi. Grof Bord bio je tu, palio je sveću kremenom i čelikom. Bordovo lice bilo je živo na svetlosti: blistava boja i plave oči spretnog lovca, crvena usta, osećajna i istrajna. "Nanjušili su miris", govorio je. "Znaju da si umakao."
<BR>&nbsp;&nbsp;&nbsp;&nbsp;&nbsp;"Zašto..." reče astronom. Glas mu je bio slab; grlo mu je, poput očiju, još bilo upaljeno od dima. "Zašto me gone?"
<BR>&nbsp;&nbsp;&nbsp;&nbsp;&nbsp;"Zašto? Zar ti je i dalje potrebno objašnjavanje? Da te spale živog, čoveče! Zbog jeresi!" Bordove plave oči sevale su kroz sve mirniji sjaj sveće.
<BR>&nbsp;&nbsp;&nbsp;&nbsp;&nbsp;"Ali nestalo je, spaljeno, sve što sam učinio."
<BR>&nbsp;&nbsp;&nbsp;&nbsp;&nbsp;"Tako je, zemlja se zaustavila, u redu, ali gde je njihova lisica? Oni hoće svoju lisicu! Ali proklet da sam ako im dopustim da te uhvate."
<BR>&nbsp;&nbsp;&nbsp;&nbsp;&nbsp;Oči astronoma, svetle i široko razmaknute, sretoše njegov pogled i zadržaše se. "Zašto?"
<BR>&nbsp;&nbsp;&nbsp;&nbsp;&nbsp;"Misliš da sam budala", reče Bord uz cerenje koje nije bilo osmeh, iscerenost vuka, iskeženost lovine i lovca. "I jesam. Bio sam budala što sam te upozorio. Nisi hteo da slušaš. Bio sam budala što sam te slušao. Ali dopada mi se da te slušam. Dopadalo mi se da slušam kako govoriš o zvezdama, putanjama planeta i kraju vremena. Ko drugi mi je ikada govorio o nečemu drugom izuzev o kukuruzu za setvu i kravljoj balegi? Shvataš li? A ne volim vojnike i strance, suđenja i spaljivanja. Tvoja istina, njihova istina, šta ja znam o istini? Jesam li ja majstor? Znam li putanje zvezda? Možda ti znaš. Možda oni znaju. Znam samo da si sedeo za mojim stolom i pričao mi. Zar treba da gledam kako goriš? Božja vatra, kažu: ali ti si govorio da su zvezde Božja vatra. Zašto me pitaš to: 'Zašto?' Zbog čega postavljaš budalasto pitanje jedne budale?"
<BR>&nbsp;&nbsp;&nbsp;&nbsp;&nbsp;"Izvini", reče astronom.
<BR>&nbsp;&nbsp;&nbsp;&nbsp;&nbsp;"Šta ti znaš o ljudima?" upita grof. "Mislio si da će te pustiti na miru. I mislio si da ću ja dopustiti da goriš." Gledao je Guenara preko svetlosti sveće, iskežen poput pritešnjenog vuka, ali u njegovim plavim očima nazirao se titraj pravog zabavljanja. "Znaš, mi što živimo na zemlji, a ne između zvezda..."
<BR>&nbsp;&nbsp;&nbsp;&nbsp;&nbsp;Doneo je kutiju sa kremenom i ocilom i tri visoke sveće, bocu vode, loptu pirea od graška, vreću sa hlebom. Ubrzo je otišao, upozorivši ponovo astronoma da ne izlazi iz rudnika.
<BR>
<BR>&nbsp;&nbsp;&nbsp;&nbsp;&nbsp;Kada se Guenar ponovo probudio, neobičnost njegovog stanja ga uznemiri, ne ona koja bi zabrinula većinu ljudi skrivenih u rupi da sakriju kožu, već ona koja je njega najviše uznemiravala: nije znao koje je doba.
<BR>&nbsp;&nbsp;&nbsp;&nbsp;&nbsp;Nisu mu nedostajali satovi, slatka zvonjava crkvenog zvona u selima što poziva na jutarnju ili večernju molitvu, složena i voljna preciznost satnog mehanizma koga je koristio u opservatoriji i od čijeg usavršavanja je zavisilo toliko njegovih otkrića; nisu mu nedostajali takvi satovi, već onaj veliki časovnik.
<BR>&nbsp;&nbsp;&nbsp;&nbsp;&nbsp;Kada ne vidi nebo, čovek ne zna da se zemlja okreće. Svi procesi vremena, blistavi luk sunca i mesečeve mene, igra planeta, obrtanje sazvežđa oko Severnjače, još opsežnije zvezdano obrtanje godišnjih doba, sve to je izgubljeno, iskrivljenje na kome mu je život sazdan.
<BR>&nbsp;&nbsp;&nbsp;&nbsp;&nbsp;Ovde nije bilo vremena.
<BR>&nbsp;&nbsp;&nbsp;&nbsp;&nbsp;"Oh, Bože moj", molio se Guenar astronom u tami ispod zemlje, "kako te može uvrediti slava imena tvog? U svojim teleskopima jedino sam viđao iskricu veličanstva tvoga, najsitniji deo reda tvog stvaranja. Na to ne možeš biti ljubomoran, o Gospode moj! A čak i tako, postoji samo malo onih koji mi veruju. Da li je reč o mojoj drskosti što sam se usuđivao da opisujem dela tvoja? Ali kako sam mogao da se uzdržim, gospode, kada mi dopuštaš da vidim beskrajna polja zvezda? Zar mogu da ih vidim i da ćutim? Oh, Bože moj, ne kažnjavaj me više, dopusti mi da napravim manji teleskop. Neću govoriti, neću objavljivati ukoliko to uznemirava svetu crkvu. Ništa više neću govoriti o orbitama planeta i prirodi zvezda. Neću govoriti, Gospode, samo mi dopusti da vidim!"
<BR>&nbsp;&nbsp;&nbsp;&nbsp;&nbsp;"Do đavola, budi tih, majstore Guenare. Čujem te sa polovine tunela", reče Bord, a astronom otvori oči za blistanje Bordove svetiljke. "Pokrenuli su pravu hajku na tebe. Sada si nekromant. Kunu se da su videli kako spavaš u svojoj kući kada su došli, a zamandalili su vrata; ali nema kostiju u pepelu."
<BR>&nbsp;&nbsp;&nbsp;&nbsp;&nbsp;"Spavao sam", reče Guenar, zaklonivši oči. "Došli su, vojnici... Trebalo je da te poslušam. Otišao sam u prolaz ispod kupole. Ostavio sam tamo prolaz da bih mogao da se vratim do ognjišta u hladnim noćima; kada je hladno prsti mi se previše ukoče i moram ponekad da zagrejem ruke." On raširi plikovima pokrivene, pocrnele šake i nejasno ih pogleda. "Onda sam ih čuo nad sobom..."
<BR>&nbsp;&nbsp;&nbsp;&nbsp;&nbsp;"Evo ti još hrane. Do đavola, zar nisi jeo?"
<BR>&nbsp;&nbsp;&nbsp;&nbsp;&nbsp;"Da li je prošlo mnogo vremena?"
<BR>&nbsp;&nbsp;&nbsp;&nbsp;&nbsp;"Noć i dan. Sada je noć. Pada kiša. Čuj, majstore: u mojoj kući su sada dva crna psa. Izaslanici Koncila, pa, do đavola, morao sam da ponudim gostoprimstvo. Ovo je moja pokrajina, ovde su, ja sam grof. To mi otežava dolaženje. A ne želim da šaljem ovamo svoje ljude. Šta ako ih sveštenici upitaju: 'Da li znate gde je? Hoćete li odgovoriti Bogu da ne znate gde je?' Najbolje je da ne znaju. Dolaziću kada budem mogao. Sa tobom je ovde sve u redu? Ostaćeš ovde? Odvešću te odavde i preko granice kada se budu počistili. Sada su kao muve. Nemoj tako da govoriš naglas. Mogli bi pogledati u te stare tunele. Trebalo bi da zađeš dublje. Vratiću se. Budi s Bogom, majstore."
<BR>&nbsp;&nbsp;&nbsp;&nbsp;&nbsp;"Bog s tobom, grofe."
<BR>&nbsp;&nbsp;&nbsp;&nbsp;&nbsp;Video je boju Bordovih plavih očiju, skok senki po grubo klesanoj tavanici kada je ovaj digao svetiljku i okrenuo se. Svetlost i boje zamreše kada Bord, na okuci, ugasi svetiljku. Guenar ču kako se sapliće i psuje dok je pipao da nađe put.
<BR>&nbsp;&nbsp;&nbsp;&nbsp;&nbsp;Najzad Guenar upali jednu od svojih sveća i malo pojede i popi; najpre je jeo bajati hleb, onda bi odlomio parče skorele grudve pirea od graška. Ovog puta Bord mu je doneo tri vekne i nešto usoljenog hleba, još dve sveće i drugu kožnu bocu vode, kao i teški vuneni ogrtač. Guenaru nije bilo hladno. Nosio je ogrtač koji je uvek nosio tokom hladnih noći u opservatoriji i u kome je vrlo često spavao kada se u zoru isteturao iz kreveta. Bila je to dobra ovčija koža, zaprljana od preturanja po ostacima u kupoli i nagorela na krajevima rukava, ali bila je topla kao i uvek i za njega bila je poput njegove sopstvene kože. Sedeo je u njoj i jeo, zagledan kroz krug slabašne žute svetlosti sveće u tamu tunela iza nje. Bordove reči: "Trebalo bi da zađeš dublje" bile su mu u umu. Kada je završio sa jelom, zamotao je provijant u ogrtač, uzeo zavežljaj u jednu ruku i upaljenu sveću u drugu i krenuo bočnim tunelom i zatim po oknu, sve niže i prema unutrašnjosti.
<BR>&nbsp;&nbsp;&nbsp;&nbsp;&nbsp;Posle nekoliko stotina koraka, naišao je na prostrani bočni tunel, od koga je vodilo mnogo kratkih staza i nekoliko velikih sala ili kopova. Skrenuo je levo i ubrzo prošao veliki kop na tri nivoa. On uđe. Najdalji nivo bio je na samo pet stopa ispod tavanice koja je još bila dobro poduprta stubovima nosačima i gredama. U uglu najdaljeg nivoa, iza jednog ugla kvarcnog ispusta koga su rudari ostavili da štrči kao podupirač i oslonac, napravio je novi logor, odložio hranu, vodu, kutiju za ognjilo i sveće tako da mu se zgodno nađu pod rukom u mraku, a ogrtač je prostro kao ležaj po tlu, koje se sastojalo od parčićima posute tvrde gline. Onda je ugasio sveću, već izgorelu do četvrtine dužine i legao u tami.
<BR>
<BR>&nbsp;&nbsp;&nbsp;&nbsp;&nbsp;Posle trećeg povratka do tog prvog bočnog tunela, ne našavši znaka da je Bord dolazio, on se vrati u logor da prouči zalihe. Tu su i dalje bile dve vekne hleba, pola boce vode i usoljeno meso, koje još nije taknuo; i četiri sveće. Pretpostavio je da je moglo proći šest dana otkako je Bord dolazio, ali moglo je biti i tri, ili osam. Bio je žedan, ali se nije usuđivao da pije, sve dok ne bude imao još zaliha.
<BR>&nbsp;&nbsp;&nbsp;&nbsp;&nbsp;Krenuo je da nađe vodu.
<BR>&nbsp;&nbsp;&nbsp;&nbsp;&nbsp;Najpre je brojao korake. Posle stotinu i dvadeset video je da su se grede tunela iskrivile i bilo je mesta gde su se parčići kamenja probili i napola ispunili prolaz. Stigao je do ventilacionog otvora, uspravnog tunela, gde je bilo lako spustiti se niže po onome što je preostalo od drvenih merdevina, ali posle toga, na nižem nivou, zaboravio je da broji korake. Jednom je prošao pored slomljene drške pijuka; još dalje, video je odbačenu rudarsku čeonu traku, parče sveće još je bilo ugurano u čeoni otvor. Ubacio je to u džep kaputa i nastavio dalje.
<BR>&nbsp;&nbsp;&nbsp;&nbsp;&nbsp;Monotonija zidova od klesanog kamena i dasaka umrtvila mu je um. Koračao je poput nekoga ko će koračati večno. Tmina ga je sledila i koračala ispred njega.
<BR>&nbsp;&nbsp;&nbsp;&nbsp;&nbsp;Sveća koja je gotovo dogorela do kraja prosu mu mlaz vrelog voska na prste i opeče ga. On ispusti sveću i ova se ugasi.
<BR>&nbsp;&nbsp;&nbsp;&nbsp;&nbsp;Pipao je da je nađe u nagloj tmini, osećao je mučninu od zaudaranja njenog dima, dizao je glavu da izbegne taj zadah paljevine. Pred sobom, pravo pred sobom, daleko, ugledao je zvezde.
<BR>&nbsp;&nbsp;&nbsp;&nbsp;&nbsp;Sićušne, blistave, udaljene, uhvaćene u uskom otvoru poput proreza u kupoli opservatorije: uski pravougaonik pun zvezda u tmini.
<BR>&nbsp;&nbsp;&nbsp;&nbsp;&nbsp;On ustade, zaboravivši na sveću, i potrča prema zvezdama.
<BR>&nbsp;&nbsp;&nbsp;&nbsp;&nbsp;Kretale su se, igrale, kao zvezde u polju teleskopa kada satni mehanizam zadrhti ili kada su mu oči veoma umorne. Igrale su i postajale svetlije.
<BR>&nbsp;&nbsp;&nbsp;&nbsp;&nbsp;Zašao je među njih, a one mu progovoriše.
<BR>&nbsp;&nbsp;&nbsp;&nbsp;&nbsp;Plamenovi su bacali neobične senke po pocrnelim licima i izvlačile neobičnu svetlost iz blistavih, živih očiju.
<BR>&nbsp;&nbsp;&nbsp;&nbsp;&nbsp;"Hej ti tamo, ko je to? Hano?"
<BR>&nbsp;&nbsp;&nbsp;&nbsp;&nbsp;"Šta to radiš u tom starom prolazu, baćo?"
<BR>&nbsp;&nbsp;&nbsp;&nbsp;&nbsp;"Hej, ko je to?"
<BR>&nbsp;&nbsp;&nbsp;&nbsp;&nbsp;"Ko do đavola, zaustavi ga..."
<BR>&nbsp;&nbsp;&nbsp;&nbsp;&nbsp;"Hej, baćo! Stani!"
<BR>&nbsp;&nbsp;&nbsp;&nbsp;&nbsp;Slepo je potrčao u tamu, nazad putem kojim je došao. Svetlosti su ga sledile i on je gonio sopstvenu slabašnu, ogromnu senku niz tunel. Kada senku proguta stara tmina i kada ponovo dođe stara tmina još se teturao, saginjao se i pipao tako da je najčešće bio na sve četiri ili na nogama i jednoj ruci. Najzad se sručio i ležao je sklupčan uza zid, grudi punih vatre.
<BR>&nbsp;&nbsp;&nbsp;&nbsp;&nbsp;Tišina, tmina.
<BR>&nbsp;&nbsp;&nbsp;&nbsp;&nbsp;Našao je u džepu okrajak sveće u limenom nosaču, pripalio ga kremenom i ocilom i pri njenom sjaju našao vertikalni tunel ni pedeset stopa od mesta gde se zaustavio. Našao je put nazad do logora. Tamo je spavao; probudio se, pa je jeo i popio ostatak vode; nameravao je da ponovo ustane i traži vodu; zaspao je, ili utonuo u dremež ili mutež u kome je sanjao da mu se obraća neki glas.
<BR>&nbsp;&nbsp;&nbsp;&nbsp;&nbsp;"A tu li si. Sve je u redu. Ne boj se. Neću ti ništa. Rekoh ja da nije kucavac. Ko je ikada čuo za kucavca visokog kao čovek? Ili ko ga je ikada uopšte video, kada je o tome reč. Oni su ono što ne vidiš, baćo, to sam rekao. A ono što smo videli bio je čovek, računajte na to. Pa šta onda radi u rudniku, rekoše oni, i šta ako je duh, neki momak koji je zaglavio kada je potopljeno staro južno okno, možda, pa je sada prohodao? E onda, rekoh ja, odoh da vidim. Nikada nisam video duha, koliko god da sam slušao o njima. Ne bih voleo da vidim ono što ne treba da se vidi, kao što je to narod kucavaca, ali šta bi bilo loše da ponovo vidim Temonovo lice, ili starog Tripa, zar ih nisam viđao u snovima, iste kao nekad, na kraju, radili su lica oznojenih isto kao za života? Zašto ne? Pa sam pošao. Ali ti nisi ni duh, niti rudar. Možda si dezerter, ili lopov. Ili si sišao s uma, da li je to u pitanju, sirotane? Ne boj se. Skrivaj se ako hoćeš. Šta to meni znači? Ima ovde dole mesta i za tebe i za mene. Zašto se skrivaš od dnevnog svetla?"
<BR>&nbsp;&nbsp;&nbsp;&nbsp;&nbsp;"Vojnici..."
<BR>&nbsp;&nbsp;&nbsp;&nbsp;&nbsp;"Tako sam i mislio."
<BR>&nbsp;&nbsp;&nbsp;&nbsp;&nbsp;Kada starac klimnu, sveća vezana za njegovo čelo baci svetlost u skoku preko čitave tavanice kopa. On čučnu na nekih deset stopa od Guenara, ruke su mu visile između kolena. Svežanj sveća i pijuk, kratke drške, fino oblikovana alatka, visili su mu sa pojasa. Lice i telo, pod nemirnom zvezdom sveće, bili su mu grube senke, zemne boje.
<BR>&nbsp;&nbsp;&nbsp;&nbsp;&nbsp;"Dopusti da ostanem ovde."
<BR>&nbsp;&nbsp;&nbsp;&nbsp;&nbsp;"Ostani i budi dobrodošao! Zar sam ja vlasnik rudnika? Gde si ušao, eh, kroz staro okno iznad reke? Imao si sreće što si ga našao, a srećan si i što si skrenuo ovamo na raskršću i nisi umesto toga otišao istočno. Prema istoku ovaj nivo nastavlja se u pećine. Ima ovde velikih pećina; jesi li to znao? Niko to ne zna osim rudara. Otvorili su prolaz za pećine pre nego što sam rođen, sledili su staru žilu koja se ovde pružala prema suncu. Video sam jednom pećine, odveo me otac, treba i to jednom da vidiš, kaže mi on. Da vidiš svet ispod sveta. Prostoriju koja nema kraja. Pećinu duboku poput neba i crni potok koji se obrušava u nju, pada i pada sve dok svetlost sveće ne bude preslaba i ne može više da ga sledi, a voda još pada u ponor. Zvuk iz nje diže se kao šapat bez kraja, tamo iz mraka. A dalje, iza toga, možda su druge pećine, a i ispod. Možda im nema kraja. Ko zna? Pećina pod pećinom, blistava od golog kristala. Sve je to tamo goli kamen. A ovde je sve iscrpljeno pre mnogo godina. Izabrao si baš bezbednu rupu, baćo, samo da nisi naleteo na nas. Šta si tražio? Hranu? Ljudsko lice?"
<BR>&nbsp;&nbsp;&nbsp;&nbsp;&nbsp;"Vodu."
<BR>&nbsp;&nbsp;&nbsp;&nbsp;&nbsp;"Toga ne nedostaje. Dođi, pokazaću ti. Ovde ispod, na nižem nivou ima i previše izvora. Krenuo si u pogrešnom smeru. Ja sam radio tamo dole, prokleta voda bila mi je do kolena, pre nego što je žila iscrpena. Nekada davno. Dođi."
<BR>
<BR>&nbsp;&nbsp;&nbsp;&nbsp;&nbsp;Stari rudar ostavio ga je u logoru, pošto mu je pokazao gde je vrelo i upozorio ga da ne sledi vodeni tok, jer je građa tamo sigurno trula i jedan korak ili zvuk mogli bi izazvati usov. Tamo dole sva građa bila je pokrivena debelim, blistavim belim krznom, možda je to bila šalitra, ili plesan; delovala je veoma neobično, nad uljastom vodom. Kada je ponovo ostao sam, Guenar pomisli da je sanjao taj beli tunel pun crne vode i posetu rudara. Kada ugleda treptaj svetla daleko niz tunel, on čučnu iza kvarcnog stuba sa velikim klinom od granita u ruci: jer sav strah, bes i bol skupili su mu se u jednu stvar ovde dole u tami, u rešenost da ne dopusti nijednom čoveku da položi ruku na njega. Slepa odlučnost, tvrda i teška poput kamenog odlomka, teška u njegovoj duši.
<BR>&nbsp;&nbsp;&nbsp;&nbsp;&nbsp;To je samo starac dolazio, sa kriškom suvog sira za njega.
<BR>&nbsp;&nbsp;&nbsp;&nbsp;&nbsp;Sedeo je sa astronomom i pričao. Guenar pojede sir, jer nije mu preostalo hrane, pa je slušao starčevu priču. Dok je slušao, težina kao da se malo odigla, činilo mu se da mu pogled doseže dublje u tminu.
<BR>&nbsp;&nbsp;&nbsp;&nbsp;&nbsp;"Nisi ti običan vojnik", reče rudar, a on odvrati: "Ne, nekada sam učio škole", ali ništa više, jer se nije usuđivao da kaže rudaru ko je. Starac je poznavao sve događaje u toj oblasti; pričao je o spaljivanju okrugle kuće na bregu i o grofu Bordu. "Otišao je u grad sa njima, sa tim crnim mantijama, da mu sude, tako su rekli, da ga izvedu pred njihovo veće. Da mu sude zbog čega? Šta je ikada radio osim što je lovio divlje veprove, jelene i lisice? Da li mu to sudi veće lisica? Šta im sve to znači, to njuškanje, vojnikovanje, spaljivanje i suđenje? Bolje bi bilo da ostave pošten narod na miru. Grof je bio pošten, koliko već to bogataš može da bude, ispravan zemljoposednik. Ali ne možeš ti njima da veruješ, nikome od takvih. Samo ovde dole. Možeš da veruješ čoveku koji je sišao u rudnik. Šta drugo ima čovek ovde dole osim svojih ruku i ruku svojih drugara? Šta je između njega i smrti, kada na nivou dođe do obrušavanja ili se zatvori kop, a on je na slepom kraju, nego njihove ruke, njihove lopate i njihova volja da ga iskopaju? Ne bi bilo srebra gore na suncu da nema poverenja između nas ovde dole u mraku. Ovde dole možeš da računaš na svoje drugare. I niko ne dolazi osim njih. Možeš li da predstaviš vlasnika u njegovim čipkama, ili vojnike, kako silaze niz te merdevine, idu sve niže i niže kroz veliki tunel u mrak? Ne njih! Hrabri su oni kada treba da se gaca po travi, ali šta ti vrede mač i vika u mraku? Voleo bih ja da ih vidim kako silaze ovamo..."
<BR>&nbsp;&nbsp;&nbsp;&nbsp;&nbsp;Kada je došao sledeći put, sa njime je bio još jedan čovek, pa su doneli uljanicu i glineni krčag ulja, kao i još sira, hleba i nešto jabuka. "Hano se setio svetiljke", reče starac. "To ti je kudeljni fitilj, ako se ugasi samo oštro duni, pa će verovatno ponovo da se pripali. Imaš ovde i tuce sveća. Mladi Per je maznuo gomilu iz pakovanja, gore na travi."
<BR>&nbsp;&nbsp;&nbsp;&nbsp;&nbsp;"Svi oni znaju da sam ovde?"
<BR>&nbsp;&nbsp;&nbsp;&nbsp;&nbsp;"Mi znamo", reče rudar kratko. "Oni ne."
<BR>&nbsp;&nbsp;&nbsp;&nbsp;&nbsp;Neko vreme potom, Guenar se vrati nižim nivoom, zapadnim, onim kojim je ranije išao, sve dok ne vide kako rudarske sveće igraju poput zvezda; ušao je u okno u kome su radili. Podelili su obrok sa njim. Pokazali su mu prolaze rudnika, pumpe i ogromne uspravne tunele u kojima su bile merdevine i čekrci sa vedrima; od ovih se sklonio, jer promaja koja je usisavala niz veliki tunel smrdela mu je na paljevinu. Odveli su ga nazad i dopustili mu da radi sa njima. Ponašali su se prema njemu kao prema gostu, kao detetu. Primili su ga. Bio je njihova tajna.
<BR>&nbsp;&nbsp;&nbsp;&nbsp;&nbsp;Ne vredi mnogo provoditi čitavog života po dvanaest sati dnevno u crnoj rupi u zemlji ukoliko tamo nema ničega, nikakve tajne, niti blaga, ničeg skrivenog.
<BR>&nbsp;&nbsp;&nbsp;&nbsp;&nbsp;Bilo je srebra, svakako. Ali tamo gde je nekada te nivoe obrađivalo deset grupa po petnaest ljudi i nije bilo kraja cviljenju, čegrtanju i treskanju napunjenih vedara koja su se pela vrištećim čekrkom, dok su prazna kloparala nadole da bi došla do šinaca koji su jurili sa svojim teškim kolima, sada je radila jedna grupa od osam ljudi: ljudi preko četrdesete koji nisu znali drugi zanat osim rudarskog. Još je bilo nešto srebra u tvrdom granitu, u malim žilama među jalovinom. Ponekad bi proširili jedan kraj za stopu tokom dve nedelje.
<BR>&nbsp;&nbsp;&nbsp;&nbsp;&nbsp;"Bio je to veliki rudnik", govorili su ponosito.
<BR>&nbsp;&nbsp;&nbsp;&nbsp;&nbsp;Pokazali su astronomu kako da namesti kopački klin i kako da po njemu zamahne čekićem, kako da udara po granitu fino uravnoteženim i oštrim pijukom, kako da prebira i traži 'zrna', na šta da obraća pažnju, retka svetlucava grananja čistog metala, mrvljive, bogate rudne stene. Pomagao im je svakodnevno. Bio je u oknu i čekao kada su dolazili i pomagao ovome ili onome čitavog dana na poslu sa lopatom, oštrio alat, terao kolica sa rudom po užlebljenoj dasci do velikog tunela, ili je radio na kraju linije. Nisu mu dozvoljavali da radi dugo; to su zabranjivali ponos i navika. "Hej, ostavi se takvog cepkanja kao da si drvodelja. Gle: ovako, vidiš?" Ali onda bi drugi zatražio: "Udari ovde, momak, vidiš, tu po klinu, tako."
<BR>&nbsp;&nbsp;&nbsp;&nbsp;&nbsp;Davali su mu da jede svoje sopstvene neukusne i slabe obroke.
<BR>&nbsp;&nbsp;&nbsp;&nbsp;&nbsp;Noću, sam u izdubljenoj zemlji, kada bi se uspeli dugim merdevinama do 'trave', kako su govorili, ležao je i mislio na njih, o njihovim licima, glasovima, teškim, izbrazdanim, zemljom umrljanim šakama, rukama staraca debelih noktiju crnih od grebanja po kamenu i čeliku; tim rukama, pametnim i ranjivim, koje su otvorile zemlju i otkrile blistavo srebro u čvrstoj steni. Srebro koje nikada nisu uzimali, nikada zadržavali, nikada trošili. Srebro koje nije bilo njihovo.
<BR>&nbsp;&nbsp;&nbsp;&nbsp;&nbsp;"Kada biste našli novu žilu, novi nanos, šta biste učinili?"
<BR>&nbsp;&nbsp;&nbsp;&nbsp;&nbsp;"Otvorili je i rekli majstorima."
<BR>&nbsp;&nbsp;&nbsp;&nbsp;&nbsp;"Zašto majstorima?"
<BR>&nbsp;&nbsp;&nbsp;&nbsp;&nbsp;"Ama, čoveče! Plaću nas za to što odnesemo! Jel' misliš da ovaj poso radimo iz ljubavi?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Svi su mu se smejali, glasnim smehom, bockavim, nevinim. Žive oči blistale su im na licima crnim od prašine i znoja.
<BR>&nbsp;&nbsp;&nbsp;&nbsp;&nbsp;"Ah, da možemo da otkrijemo novu žilu! Žena bi držala svinju kao nekada, a ja bih, Boga mi, plivao u pivu! Ali da ima srebra, našli bi ga; zato su odgurali radove toliko daleko prema istoku. Ali jalovo je ovde, i iscrpljeno, i to ti je čitava priča."
<BR>
<BR>&nbsp;&nbsp;&nbsp;&nbsp;&nbsp;Vreme se proteglo iza i ispred njega poput mračnih prilaza i jama rudnika, svih prisutnih odjednom, kad god bi se on sa svojom malom svećom mogao naći među njima. Sada je, kada je bio sam, astronom često lutao po tunelima i starim kopovima, jer je poznavao opasna mesta, duboke nivoe pune vode, izveštio se na klimavim merdevinama i uskim mestima, pun zanimanja za igru sveće po stenovitim zidovima i pregradama, odsjaju liskuna koji kao da je dopirao iz dubine kamena. Zbog čega je ponekad sijao na takav način? Kao da je sveća pronalazila nešto daleko ispod blistave, izlomljene površine, nešto što je namigivalo u znak odgovora i zamračeno, kao da je skliznulo iza oblaka ili diska neviđene planete.
<BR>&nbsp;&nbsp;&nbsp;&nbsp;&nbsp;"U zemlji postoje zvezde", pomišljao je. "Samo kada bi ih bilo moguće videti."
<BR>
<BR>&nbsp;&nbsp;&nbsp;&nbsp;&nbsp;Nespretan sa pijukom, bio je vešt sa mašinerijom; divili su se njegovoj umešnosti, pa su mu doneli alatke. Popravljao je pumpe i čekrke; napravio je svetiljku na pokretnom nosaču za 'mladog Pera' koji je radio u dugom, uskom slepom završetku, sa reflektorom napravljenim od limenog držača za sveću iskovanim u zakrivljeni list i uglačanim finom kamenom prašinom i vunenom tkaninom njegovog kaputa. "Pravo čudo", govorio je Per. "Kao dnevno svetlo. Samo, pošto je iza mene, ne gasi se kada se vazduh pokvari, pa mi ne kaže da treba da se vratim da udahnem."
<BR>&nbsp;&nbsp;&nbsp;&nbsp;&nbsp;Jer čovek može da nastavi rad u uskom kraju i neko vreme pošto mu se sveća ugasila zbog nedostatka kiseonika.
<BR>&nbsp;&nbsp;&nbsp;&nbsp;&nbsp;"Trebalo bi da ovde namestite mehove."
<BR>&nbsp;&nbsp;&nbsp;&nbsp;&nbsp;"Šta, kao da sam kovač?"
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Dal' ti ikada izlaziš noću na travu?" upita Hano, čežnjivo zagledan u Guenara. Hano je bio melanholičan, zamišljen čovek mekog srca. "Tek da se malo osvrneš?"
<BR>&nbsp;&nbsp;&nbsp;&nbsp;&nbsp;Guenar ne odgovori. Nastavljao je da pomaže Branu oko greda nosača; rudari su obavljali sav posao koga su nekada izvodile grupe drvodelja, gurača, slagača i tako dalje.
<BR>&nbsp;&nbsp;&nbsp;&nbsp;&nbsp;"On se smrtno plaši da napusti rudnik", reče Per tiho.
<BR>&nbsp;&nbsp;&nbsp;&nbsp;&nbsp;"Tek da vidiš zvezde i udahneš vetar", reče Hano, kao da i dalje razgovara sa Guenarom.
<BR>
<BR>&nbsp;&nbsp;&nbsp;&nbsp;&nbsp;Jedne noći astronom isprazni džepove i pogleda stvari koje su bile u njima od noći spaljivanja opservatorije: stvari koje je pokupio u tim satima kojih sada nije mogao da se seti, satima kada je prebirao i teturao se po zadimljenim ruševinama, u potrazi... u potrazi za onim što je izgubio... više nije razmišljao o tome šta je izgubio. To mu je bilo zapečaćeno u umu debelim ožiljkom, ožiljkom od opekotine. Zadugo ga je taj ožiljak sprečavao da pojmi prirodu predmeta nanizanih sada ispred njega po prašnjavom kamenom podu rudnika: svežanj hartije nagoreo duž jedne ivice; okruglo parče stakla ili kristala; metalna cev; divno izrađen drveni zupčanik; parče iskrivljenog i pocrnelog bakra sa urezanim finim linijama; i tako dalje, parčići, otpaci, ostaci. On vrati hartije u džep, bez pokušaja da razdvoji krhke, napola stopljene listove i da razazna fini rukopis. Nastavio je da posmatra i povremeno podiže i zagleda druge stvari, naročito parče stakla.
<BR>&nbsp;&nbsp;&nbsp;&nbsp;&nbsp;Znao je da je to okular njegovog teleskopa od deset palaca. Lično je polirao sočiva. Kada ga je podigao, držao ga je pažljivo, za ivice, da kiselina njegove kože ne nagrize staklo. Najzad poče da ga čisti glačanjem, koristeći čuperke fine jagnjeće vune iz kaputa. Kada je bilo čisto, on ga podiže i zagleda iz svih uglova. Lice mu je bilo smireno i usredsređeno, njegove svetle, široko razmaknute oči mirne.
<BR>&nbsp;&nbsp;&nbsp;&nbsp;&nbsp;Nakrenuto u njegovoj ruci, teleskopsko sočivo odražavalo je plamen svetiljke u jednu blistavu, majušnu tačku u blizini ivice i naizgled ispod krivine njegovog lica, kao da je sočivo u sebi zadržalo zvezdu od mnogih stotina noći tokom kojih je bilo okrenuto prema nebu.
<BR>&nbsp;&nbsp;&nbsp;&nbsp;&nbsp;On ga pažljivo umota u čuperke vune i nađe mu mesto u kamenom zaklonu, zajedno sa svojom kutijom za ognjilo. Onda je podigao ostale stvari, jednu po jednu.
<BR>&nbsp;&nbsp;&nbsp;&nbsp;&nbsp;Tokom sledećih nedelja rudari su ređe viđali svog begunca dok su radili. Najveći deo vremena provodio je nasamo: istražuje napuštene istočne oblasti rudnika, govorio je kada bi ga upitali šta to radi.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Razgledam", rekao je uz kratki, trzavi osmeh od koga je poprimio veoma luckast izgled.
<BR>&nbsp;&nbsp;&nbsp;&nbsp;&nbsp;"Oh, momče, šta ti znaš o tome? Tamo ti je sve jalovo. Srebra nema; a istočnu žilu nisu našli. Mogao bi naći nešto malo siromašne rude ili žilu kalaja, ali ništa vredno kopanja."
<BR>&nbsp;&nbsp;&nbsp;&nbsp;&nbsp;"Kako znaš šta je u zemlji, u steni ispod tvojih nogu, Pere?"
<BR>&nbsp;&nbsp;&nbsp;&nbsp;&nbsp;"Poznajem znakove, mladiću. Ko će to bolje znati?"
<BR>&nbsp;&nbsp;&nbsp;&nbsp;&nbsp;"Ali ako su znakovi skriveni?"
<BR>&nbsp;&nbsp;&nbsp;&nbsp;&nbsp;"Onda je srebro skriveno."
<BR>&nbsp;&nbsp;&nbsp;&nbsp;&nbsp;"Pa ipak, znaš da je tamo, samo kada bi znao gde da kopaš, kada bi video kroz kamen. I šta još je tamo? Pronalaziš metal, zbog toga što tragaš za njime i kopaš ga. Ali šta još možeš naći, dublje od rudnika, ukoliko tragaš, ukoliko znaš gde da kopaš?"
<BR>&nbsp;&nbsp;&nbsp;&nbsp;&nbsp;"Stenu", reče Per. "Stenu, i stenu, i stenu."
<BR>&nbsp;&nbsp;&nbsp;&nbsp;&nbsp;"A onda?"
<BR>&nbsp;&nbsp;&nbsp;&nbsp;&nbsp;"A onda? Pakleni oganj, koliko ja znam. Zbog čega je inače sve toplije kako tuneli idu u sve veću dubinu? Tako kažu. Približavaš se paklu."
<BR>&nbsp;&nbsp;&nbsp;&nbsp;&nbsp;"Ne", reče astronom, razgovetno i čvrsto. "Ne. Nema pakla ispod stenja."
<BR>&nbsp;&nbsp;&nbsp;&nbsp;&nbsp;"Šta je onda tamo, ispod svega?"
<BR>&nbsp;&nbsp;&nbsp;&nbsp;&nbsp;"Zvezde."
<BR>&nbsp;&nbsp;&nbsp;&nbsp;&nbsp;"Ah", reče rudar, oboren s nogu. On počeša grubu, voskom prekrivenu kosu i nasmeja se. "Vidi ti zagonetača", reče on i zagleda se u Guenara sa sažaljenjem i divljenjem. Znao je da je Guenar lud, ali veličina njegovog ludila bila je za njega nova stvar, i vredna divljenja. "Hoćeš li ih naći, te zvezde?"
<BR>&nbsp;&nbsp;&nbsp;&nbsp;&nbsp;"Ako naučim kako da gledam", reče Guenar, toliko smireno da Per nije mogao drugačije da odgovori nego da digne lopatu i da se vrati tovarenju kolica.
<BR>&nbsp;&nbsp;&nbsp;&nbsp;&nbsp;Jednog jutra kada su se rudari spustili zatekli su Guenara još usnulog, umotanog u izanđali ogrtač koji mu je dao grof Bord, a pored njega neki čudan predmet, napravu načinjenu od srebrne cevi, limenih držača i žica iskovanih od starih držača za čeone svetiljke, s nosačem od drški pijuka pažljivo izrezbarenih i uklopljenih, nazupčenih točkića, parčetom svetlucavog stakla. Bio je zbunjujući, improvizovan, prefinjen, sulud, složen.
<BR>&nbsp;&nbsp;&nbsp;&nbsp;&nbsp;"Šta je to, do đavola?"
<BR>&nbsp;&nbsp;&nbsp;&nbsp;&nbsp;Stajali su oko njega i piljili u stvar, svetlosti njihovih čeonih svetiljki bile su usredsređene na nju, žuti snop bi ponekad zatreptao preko usnulog čoveka kada bi ovaj ili onaj bacio pogled na njega.
<BR>&nbsp;&nbsp;&nbsp;&nbsp;&nbsp;"On je to napravio, sigurno."
<BR>&nbsp;&nbsp;&nbsp;&nbsp;&nbsp;"Jašta nego sigurno."
<BR>&nbsp;&nbsp;&nbsp;&nbsp;&nbsp;"Radi čega?"
<BR>&nbsp;&nbsp;&nbsp;&nbsp;&nbsp;"Ne diraj to."
<BR>&nbsp;&nbsp;&nbsp;&nbsp;&nbsp;"Nisam ni nameravao."
<BR>&nbsp;&nbsp;&nbsp;&nbsp;&nbsp;Astronoma prenuše njihovi glasovi i on sede. Žuti zraci sveća ocrtavali su mu belo lice naspram tame. On protrlja oči i pozdravi ih.
<BR>&nbsp;&nbsp;&nbsp;&nbsp;&nbsp;"Šta će ti to biti, momak?"
<BR>&nbsp;&nbsp;&nbsp;&nbsp;&nbsp;Izgledao je uznemireno ili zbunjeno kada je video predmet njihove radoznalosti. On položi zaštitnički ruku preko njega, a ipak ga je neko vreme gledao kao da ga ne prepoznaje. Najzad reče, namršten i govoreći šapatom: "To je teleskop."
<BR>&nbsp;&nbsp;&nbsp;&nbsp;&nbsp;"Šta je to."
<BR>&nbsp;&nbsp;&nbsp;&nbsp;&nbsp;"Naprava koja čini udaljene stvari jasnim oku."
<BR>&nbsp;&nbsp;&nbsp;&nbsp;&nbsp;"Kako to može?" upita zbunjeno jedan rudar. Astronom je odgovarao sa rastućom samouverenošću. "Zahvaljujući određenim svojstvima svetlosti i sočiva. Oko je složen instrument, ali slepo je za polovinu vaseljene - daleko više od polovine. Noćno nebo je crno, kažemo: između zvezda su praznina i tama. Ali okrenite oko teleskopa na taj prostor između zvezda, i gle: zvezde! Zvezde previše slabe i daleke da bi ih videlo samo oko, red za redom, veličanstvenost za veličanstvenošću, sve do najdaljih granica vaseljene. Van svake mašte, tamo u dalekoj tmini ima svetlosti: silna veličanstvenost sunčevog svetla. Video sam je. Gledao sam je, noćima i noćima, i kartografisao zvezde, Božje svetionike na obalama tame. A i ovde ima svetlosti! Nema mesta lišenog svetlosti, utehe i sjaja tvorčevog duha. Nema mesta koje je odbačeno, stavljeno van zakona, prezreno. Nema mesta koje je ostavljeno mračno. Tamo gde su pogledale oči Božje, tamo je svetlost. Moramo ići dalje, moramo gledati dalje! Ima svetlosti, samo ukoliko želimo da je vidimo. Ne samim očima, već veštinom ruku, znanjem uma i verom srca neviđeno se razotkriva, a skriveno postaje jasno. A sva mračna zemlja blista poput usnule zvezde."
<BR>&nbsp;&nbsp;&nbsp;&nbsp;&nbsp;Govorio je sa dostojanstvom za koje su rudari znali da po pravu pripada sveštenicima, velikim rečima koje su sveštenici izgovarali u crkvama punim odjeka. To nije pripadalo tu, rupi u kojoj su kopali da zarade za život, rečima luckastog begunca. Kasnije, dok su razgovarali između sebe, vrteli su glavama ili ih kuckali prstima. Per reče: "Ludilo je sve veće u njemu", a Hano reče: "Sirota duša, sirota duša!" Pa ipak, nije bilo onoga među njima ko nije istovremeno verovao u ono što im je astronom rekao.
<BR>&nbsp;&nbsp;&nbsp;&nbsp;&nbsp;"Pokaži mi", reče stari Bran, kada je zatekao Guenara samog u dubokom istočnom ogranku, zaposlenog oko složene naprave. Bran je bio taj koji je prvi sledio Guenra, doneo mu hranu i odveo ga ostalima.
<BR>&nbsp;&nbsp;&nbsp;&nbsp;&nbsp;Astronom rado kroči u stranu i pokaza Branu kako da drži napravu uperenu nadole prema podu tunela, kako da je usmeti i dovede u žižu, pokuša da opiše njen način rada i šta bi Bran mogao videti: sve uz oklevanje, jer nije bio naviknut da objašnjava neznalici, ali bez nestrpljenja kada Bran nije razumeo.
<BR>&nbsp;&nbsp;&nbsp;&nbsp;&nbsp;"Ništa ne vidim osim zemlje", reče starac posle dugog i ozbiljnog posmatranja pomoću instrumenta. "I malo prašine i kamenčića po njoj."
<BR>&nbsp;&nbsp;&nbsp;&nbsp;&nbsp;"Možda te svetiljka zaslepljuje", reče astronom ponizno. "Bolje je gledati bez svetlosti. Ja to umem zato što sam to radio toliko dugo. Sve je to uvežbanost - kao postavljanje klinova, što ti uvek uradiš kako treba, a ja uvek pogrešno."
<BR>&nbsp;&nbsp;&nbsp;&nbsp;&nbsp;"Jest. Možda. Reci mi šta vidiš..." Bran je oklevao. Nedavno je shvatio ko mora da je Guenar. To to je znao da je ovaj jeretik nije ništa menjalo, ali to što je znao da je reč o učenom čoveku nekako mu je otežavalo da ga nazove 'drugar' ili 'momak'. Pa ipak, ovde, i posle toliko vremena, nije mogao da ga nazove majstorom. Bilo je vremena kada je, i pored sve svoje blagosti, begunac govorio velikim rečima, grabio je dušu sagovornika, vremena kada ga je bilo lako nazvati ga 'majstore'. Ali to bi ga prestravilo.
<BR>&nbsp;&nbsp;&nbsp;&nbsp;&nbsp;Astronom položi ruku na okvir svog mehanizma i odvrati blagim glasom: "Postoje... sazvežđa."
<BR>&nbsp;&nbsp;&nbsp;&nbsp;&nbsp;"Šta ti je to, sazvežđa?"
<BR>&nbsp;&nbsp;&nbsp;&nbsp;&nbsp;Astronom pogleda Brana kao iz velike daljine i najzad reče: "Kola, Škorpija, Srp kod Mlečnog puta leti, to su sazvežđa. Raspored zvezda, nakupina zvezda, porodice, likovi..."
<BR>&nbsp;&nbsp;&nbsp;&nbsp;&nbsp;"I ti ih vidiš ovde, pomoću toga?"
<BR>&nbsp;&nbsp;&nbsp;&nbsp;&nbsp;I dalje zagledan u njega kroz svetlost svetiljke bistrim, zamišljenim očima, astronom klimnu i ne progovori, već pokaza naniže, prema steni na kojoj su stajali, isklesanom podu rudnika.
<BR>&nbsp;&nbsp;&nbsp;&nbsp;&nbsp;"Kako izgledaju?" Branov glas bio je prigušen.
<BR>&nbsp;&nbsp;&nbsp;&nbsp;&nbsp;"Samo sam ih nazreo. Tek na trenutak. Nisam se još izveštio; nešto je to drugačija veština... Ali ovde su, Brane."
<BR>&nbsp;&nbsp;&nbsp;&nbsp;&nbsp;Sada često nije bio na kopu gde su radili, kada bi stigli na posao, i nije im se pridruživao čak ni za obrok, iako su mu uvek ostavljali deo hrane. Sada je poznavao puteve rudnika bolje od ikoga među njima, čak i od Brana, ne samo 'živi' rudnik, već i 'mrtvi', napuštene radne i opitne tunele koji su se pružali istočno, sve dublje, prema pećinama. Tamo je bio najčešće: a oni ga nisu sledili.
<BR>&nbsp;&nbsp;&nbsp;&nbsp;&nbsp;Kada bi se pojavio među njima i kada bi razgovarali, bili su ponizniji sa njime i nisu se smejali.
<BR>&nbsp;&nbsp;&nbsp;&nbsp;&nbsp;Jedne večeri, kada su se svi vraćali sa poslednjim kolicima prema glavnom tunelu, on dođe da ih presretne, naglo iskoračivši iz kopa sa njihove desne strane. Kao i uvek, bio je odeven u otrcani kaput od ovčije kože, crn od gline i prljavštine tunela. Plava kosa posedela mu je. Oči su mu bile bistre. "Brane", reče on, "dođi, mogu da ti pokažem."
<BR>&nbsp;&nbsp;&nbsp;&nbsp;&nbsp;"Šta da mi pokažeš?"
<BR>&nbsp;&nbsp;&nbsp;&nbsp;&nbsp;"Zvezde. Zvezde ispod stene. Ima veliko sazvežđe u kopu na starom četvrtom nivou, tamo gde se beli granit useca u crni."
<BR>&nbsp;&nbsp;&nbsp;&nbsp;&nbsp;"Znam to mesto."
<BR>&nbsp;&nbsp;&nbsp;&nbsp;&nbsp;"Tamo je: pod nogama, kraj tog zida od bele stene. Veliki sjaj i nakupina zvezda. Njihovo blistanje nadvladava tminu. Izgledaju kao lica igrača, oči anđela. Dođi da ih vidiš, Brane!"
<BR>&nbsp;&nbsp;&nbsp;&nbsp;&nbsp;Rudari su tamo stajali, Per i Hano leđa napregnutih da zaustave kolica da se ne otkotrljaju: pogureni ljudi umornih, prljavih lica i velikih šaka iskrivljenih i otvrdlih od držanja lopata, pijuka i čekića. Svi su se osećali neprijatno, samilosno, nestrpljivo.
<BR>&nbsp;&nbsp;&nbsp;&nbsp;&nbsp;"Upravo završavamo. Idemo kući na večeru. Sutra", reče Bran.
<BR>&nbsp;&nbsp;&nbsp;&nbsp;&nbsp;Astronom je gledao od lica do lica i nije rekao ništa.
<BR>&nbsp;&nbsp;&nbsp;&nbsp;&nbsp;Hano reče hrapavim, blagim glasom: "Popni se sa nama, bar ovaj put, momče. Mračna je noć i možda će kiša; sada je novembar; ni živa duša neće te videti ako iziđeš i posediš kraj mog ognjišta, bar jednom, pojedeš vruće hrane, i odspavaš pod krovom, ne ispod teške zemlje i sasvim sam!"
<BR>&nbsp;&nbsp;&nbsp;&nbsp;&nbsp;Guenar napravi korak unazad. Kao da se sva svetlost odjednom ugasila, kao da mu je lice utonulo u senku. "Ne", reče on. "Oni će da mi spale oči."
<BR>&nbsp;&nbsp;&nbsp;&nbsp;&nbsp;"Pusti ga na miru", reče Per i pokrenu teška kolica sa rudom prema oknu.
<BR>&nbsp;&nbsp;&nbsp;&nbsp;&nbsp;"Pogledaj tamo gde sam ti rekao", reče Guenar Branu. "Rudnik nije mrtav. Pogledaj sopstvenim očima."
<BR>&nbsp;&nbsp;&nbsp;&nbsp;&nbsp;"Jest. Poći ću s tobom i pogledati. Laku noć!"
<BR>&nbsp;&nbsp;&nbsp;&nbsp;&nbsp;"Laku noć", reče astronom i ponovo se okrenu bočnom tunelu kada su produžili. Nije nosio svetiljku, niti sveću; jednog trenutka videli su njega, sledećeg tamu.
<BR>
<BR>&nbsp;&nbsp;&nbsp;&nbsp;&nbsp;Ujutro nije bio tamo da se vidi s njima. Nije došao.
<BR>&nbsp;&nbsp;&nbsp;&nbsp;&nbsp;Bran i Hano su ga tražili, najpre nemarno, potom čitav jedan dan. Sišli su koliko god su smeli i najzad stigli do ulaza u pećine, ušli i ponekad dozivali, iako po velikim pećinama čak ni oni, rudari čitavog života, nisu smeli da dozivaju glasno zbog užasa beskrajnih odjeka u tami.
<BR>&nbsp;&nbsp;&nbsp;&nbsp;&nbsp;"Otišao je dole", reče Bran. "Još niže. Tako je rekao. Idi dalje, moraš ići dalje, da nađeš svetlo."
<BR>&nbsp;&nbsp;&nbsp;&nbsp;&nbsp;"Nema svetla", prošapta Hano. "Nikada ovde nije bilo svetla. Još od nastanka sveta."
<BR>&nbsp;&nbsp;&nbsp;&nbsp;&nbsp;Ali Bran je bio tvrdoglav starac, uma bukvalnog i sklonog poverenju; a Per ga je slušao. Jednog dana njih dvojica odoše do mesta o kome je govorio astronom, tamo gde je ogromna žila tvrdog, svetlog granita koja se useca kroz tamniju stenu ostavljena nedirnuta, pre pedeset godina, kao jalov kamen. Popravili su građu tavanice starog kopa tamo gde su nosači oslabili, a onda počeli da kopaju, ne po beloj steni već niže, podno nje; astronom je tu ostavio znak, neku vrstu karte ili simbola nacrtanog garom od sveće na kamenom podu. Naišli su na rudu srebra stopu niže, ispod sloja kvarca; a ispod toga - sada su radila sva osmorica - pijuci su udarcima razotkrili čisto srebro; žile, ogranci, čvorovi i zadebljanja blistali su među izlomljenim kristalima u razmrvljenoj steni, poput zvezda i nakupina zvezda, dubina ispod dubine, bez kraja, svetlost.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
