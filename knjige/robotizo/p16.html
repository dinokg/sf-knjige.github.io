<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GLADIJA, JOŠ JEDNOM
<P>&nbsp;&nbsp;&nbsp;&nbsp;&nbsp;66.
<BR>&nbsp;&nbsp;&nbsp;&nbsp;&nbsp;Mnogo kasnije, kada se u mislima vratio unazad i procenio vreme, Bejli je zaključio da je bez svesti, ostao najmanje deset, a najviše dvadeset minuta.
<BR>&nbsp;&nbsp;&nbsp;&nbsp;&nbsp;Tada je, međutim, samo neodređeno bio svestan trenutaka koji su proticali: mogli su trajati od nule do beskonačnosti. Nije mogao čuti reči koje je izgovarao, već samo glas. Svestan je bio samo glasa. Zbunio se jer mu je zvučao čudno, ali rešio je i tu zagonetku: bio je to neki ženski glas.
<BR>&nbsp;&nbsp;&nbsp;&nbsp;&nbsp;Osetio je nečije ruke oko sebe, kako ga dižu, podupiru. Jedna ruka - njegova ruka - nemoćno se klatila. Glava mu je visila.
<BR>&nbsp;&nbsp;&nbsp;&nbsp;&nbsp;On pokuša da se uspravi, ali bez uspeha. Ponovo onaj ženski glas.
<BR>&nbsp;&nbsp;&nbsp;&nbsp;&nbsp;Bejli s mukom otvori oči. U svesti mu je ostalo da je mokar i da mu je hladno, ali onda, odjednom shvati da ga voda više ne zaliva. Više nije bilo ni mračno - bar ne sasvim. Bio je polumrak, i zahvaljujući prigušenoj svetlosti, on ugleda lice nekog robota.
<BR>&nbsp;&nbsp;&nbsp;&nbsp;&nbsp;Odmah ga prepoznade. "Žiskare", prošapta on, i istog časa postade svestan i oluje i svog bekstva. I Žiskara koji je ipak stigao prvi; pronašao ga je pre robota-progonitelja.
<BR>&nbsp;&nbsp;&nbsp;&nbsp;&nbsp;Bejli zadovoljno pomisli: znao sam da hoće.
<BR>&nbsp;&nbsp;&nbsp;&nbsp;&nbsp;Ponovo je zatvorio oči i osetio da se brzo kreće, mada jedva uočljivo, ali ipak primetno neujednačeno, što je samo moglo značiti da ga nosi neko ko je i sam bio u pokretu. Potom su se zaustavili, došlo je do nekog laganog podešavanja i on se konačno našao na nečem toplom i ugodnom. Znao je da je u pitanju sedište kola, najverovatnije pokriveno ubrusima, ali nije se zapitao otkud to zna.
<BR>&nbsp;&nbsp;&nbsp;&nbsp;&nbsp;Zatim je usledio osećaj glatkog kretanja kroz vazduh, kao i osećanje prijatnosti kada mu je meka, upijajuća tkanina prekrila lice i ruke; osetio je kako mu raskopčavaju gornji deo odeće, hladan vazduh kako mu se spušta na grudi, a onda, ponovo, kako ga brišu i suše.
<BR>&nbsp;&nbsp;&nbsp;&nbsp;&nbsp;Posle toga prepleo se niz različitih utisaka.
<BR>&nbsp;&nbsp;&nbsp;&nbsp;&nbsp;Očito, nalazio se u nekoj kući. Mogao je da uoči blago svetlucanje zidova, prigušeno osvetljenje, niz predmeta (nameštaj najrazličitijih oblika) koje je ugledao prvi put kada je otvorio oči.
<BR>&nbsp;&nbsp;&nbsp;&nbsp;&nbsp;Osetio je kako mu svlače odeću, i on slabašno i beskorisno pokuša da pri tom i sam bude od pomoći; potom oseti toplu vodu i kako mu prilično snažno trljaju telo. Činilo mu se da sve to beskonačno dugo traje, i Bejli ne oseti ni najmanju želju da prestane.
<BR>&nbsp;&nbsp;&nbsp;&nbsp;&nbsp;U jednom trenutku, jedna iznenadna pomisao prođe mu umom i on ščepa ruku koja ga je pridržavala. "Žiskare! Žiskare!"
<BR>&nbsp;&nbsp;&nbsp;&nbsp;&nbsp;"Ovde sam, gospodine", gotovo istog časa oglasi se Žiskar.
<BR>&nbsp;&nbsp;&nbsp;&nbsp;&nbsp;"Žiskare, je li Denil na bezbednom?"
<BR>&nbsp;&nbsp;&nbsp;&nbsp;&nbsp;"S njim je sve u redu, gospodine."
<BR>&nbsp;&nbsp;&nbsp;&nbsp;&nbsp;"Odlično." Bejli ponovo sklopi oči, i prepusti se daljem sušenju svog tela. Osećao je kako ga obrću s jedne strane na drugu, izlažući ga strujanju toplog vazduha; potom ga ponovo obukoše, u neku vrstu zagrejane tunike.
<BR>&nbsp;&nbsp;&nbsp;&nbsp;&nbsp;Pravi luksuz! Ništa slično nije osetio još od detinjstva i bi mu pomalo žao beba kojima je sve to darivano, a one toga nisu uopšte bile svesne i nisu mogle u takvim stvarima da uživaju.
<BR>&nbsp;&nbsp;&nbsp;&nbsp;&nbsp;Možda su ipak uživale? Da li je skriveno sećanje na taj luksuz iz najranijih dana detinjstva bilo odlučujuće po njihovo ponašanje u zrelo doba? Nije li i njegovo sadašnje osećanje bilo, upravo, izraz ushićenosti što je ponovo kao dete?
<BR>&nbsp;&nbsp;&nbsp;&nbsp;&nbsp;A onda ponovo začu onaj ženski glas. Majka?
<BR>&nbsp;&nbsp;&nbsp;&nbsp;&nbsp;Ne, bilo je to nemoguće.
<BR>&nbsp;&nbsp;&nbsp;&nbsp;&nbsp;"Mama?"
<BR>&nbsp;&nbsp;&nbsp;&nbsp;&nbsp;Sedeo je u nekoj naslonjači. Toliko je bio u stanju da dokuči, i isto je tako počeo da naslućuje kako se kratki, srećni trenuci njegovog obnovljenog detinjstva primiču kraju. Morao je ponovo da se vrati u čemerni svet pune svesti i oslanjanja na sebe samog.
<BR>&nbsp;&nbsp;&nbsp;&nbsp;&nbsp;A onda, još jednom, onaj ženski glas. Koja žena?
<BR>&nbsp;&nbsp;&nbsp;&nbsp;&nbsp;Bejli otvori oči. "Gladija?"
<BR>
<BR>&nbsp;&nbsp;&nbsp;&nbsp;&nbsp;67.
<BR>&nbsp;&nbsp;&nbsp;&nbsp;&nbsp;Bilo je to pitanje, ali pitanje koje je odisalo iznenađenjem - mada, negde duboko u sebi, zapravo nije bio iznenađen. Pošto je dobro razmislio shvatio je da joj je još prvog trenutka prepoznao glas.
<BR>&nbsp;&nbsp;&nbsp;&nbsp;&nbsp;Bejli se obazre oko sebe. Žiskar je stajao u svom udubljenju, ali on ne zadrža pogled na njemu. Treba ići redom.
<BR>&nbsp;&nbsp;&nbsp;&nbsp;&nbsp;"Gde je Denil?" upita on.
<BR>&nbsp;&nbsp;&nbsp;&nbsp;&nbsp;"Očistio se i osušio u sobi namenjenoj robotima, i navukao suvu odeću", odgovori Gladija. "Sa njim su moji roboti kojima su izdati određeni nalozi. Uveravam te da se nijedna strana osoba ne može približiti na manje od pedeset metara mom imanju, a da mi to istog časa ne saznamo... Žiskar se takođe očistio i osušio."
<BR>&nbsp;&nbsp;&nbsp;&nbsp;&nbsp;"Da, vidim", odvrati Bejli. Nije ga zanimao Žiskar; na pameti mu je bio samo Denil. Utešilo ga je saznanje da je Gladija prihvatila da bdi nad Denilom; izgleda da nije bilo razloga da joj u vezi s tim bilo šta objašnjava.
<BR>&nbsp;&nbsp;&nbsp;&nbsp;&nbsp;Međutim, u bezbednosnom zidu postojala je pukotina, i on gunđavo upita: "Zbog čega si ga tamo ostavila, Gladija? Kada si ti izišla u kući nije ostalo nijedno ljudsko biće koje je moglo zaustaviti tuđe robote. Mogli su ga odvesti na silu."
<BR>&nbsp;&nbsp;&nbsp;&nbsp;&nbsp;"Gluposti", odvrati Gladija vedro. "Nismo dugo bili odsutni, a i dr Fastolf je o svemu bio obavešten. Više njegovih robota priključilo se mojima, i u slučaju potrebe mogao se naći ovde za nekoliko trenutaka - i baš bih volela da vidim bilo koju skupinu tuđih robota koja bi se njemu mogla suprotstaviti."
<BR>&nbsp;&nbsp;&nbsp;&nbsp;&nbsp;"Gladija, jesi li videla Denila otkako si se vratila?"
<BR>&nbsp;&nbsp;&nbsp;&nbsp;&nbsp;"Razume se! Rekoh ti već, potpuno je bezbedan."
<BR>&nbsp;&nbsp;&nbsp;&nbsp;&nbsp;"Hvala ti!" Bejli se opusti i ponovo zatvori oči. Neverovatno, ali istinito, pomisli on. Stvari i nisu stajale tako rđavo.
<BR>&nbsp;&nbsp;&nbsp;&nbsp;&nbsp;Razume se da nisu. Uspeo je da preživi, zar ne? Pomislivši na to, nešto se duboko u njemu naceri i on se oseti srećnim.
<BR>&nbsp;&nbsp;&nbsp;&nbsp;&nbsp;Uspeo je da preživi, nije li tako?
<BR>&nbsp;&nbsp;&nbsp;&nbsp;&nbsp;Ponovo je otvorio oči. "Gladija, kako si uspela da me pronađeš?"
<BR>&nbsp;&nbsp;&nbsp;&nbsp;&nbsp;"Zahvaljujući Žiskaru. Stigli su ovamo - obojica - i Žiskar mi je brzo objasnio kako stoje stvari. Odmah sam se pobrinula za Denilovu bezbednost, ali on nije hteo ni da se pokrene pre nego što sam mu obećala da ću narediti Žiskaru da se vrati po tebe. Bio je vrlo rečit. Njegove reakcije u odnosu na tebe, Bejli, vrlo su snažne.
<BR>&nbsp;&nbsp;&nbsp;&nbsp;&nbsp;Denila smo, razume se, ostavili ovde. Nije bio nimalo srećan zbog toga, ali je Žiskar zahtevao da mu takav nalog izdam na najizričitiji način. Mora da si, u tom smislu, ti izdao Žiskaru najenergičnije naređenje. Potom smo o svemu obavestili dr Fastolfa, a onda na lice mesta krenuli mojim ličnim vozilom."
<BR>&nbsp;&nbsp;&nbsp;&nbsp;&nbsp;Bejli umorno odmahnu glavom. "Nije trebalo, Gladija, da i ti pođeš. Mesto ti je bilo ovde, uz Denila, gde je trebalo da se brineš o njegovoj bezbednosti."
<BR>&nbsp;&nbsp;&nbsp;&nbsp;&nbsp;Na Gladijinom licu zatitra podrugljiv osmeh. "I da te ostavimo da skončaš tamo u oluji? Ili da te se dočepaju neprijatelji dr Fastolfa? Imala sam sasvim dobru predstavu o tome šta bi se u tom slučaju dogodilo. Ne, Elija, bilo je neophodno da budem tamo, da sprečim gonioce u slučaju da stignu prvi. Možda baš nisam ponajbolja u mnogim stvarima, ali veruj mi na reč, svaki Solarijanac u stanju je da se ponese sa čitavom gomilom robota. Imamo iskustva u tome."
<BR>&nbsp;&nbsp;&nbsp;&nbsp;&nbsp;"Ali kako ste me pronašli?"
<BR>&nbsp;&nbsp;&nbsp;&nbsp;&nbsp;"Nije baš bilo naročito teško. U stvari, tvoje vozilo nije daleko odavde, tako da smo, da nije bilo oluje, donde mogli stići i pešice. Mi..."
<BR>&nbsp;&nbsp;&nbsp;&nbsp;&nbsp;"Hoćeš da kažeš da smo skoro uspeli da stignemo do Fastolfovog imanja?" upita Bejli.
<BR>&nbsp;&nbsp;&nbsp;&nbsp;&nbsp;"Tako je", odgovori Gladija. "Ili tvoje vozilo, iako oštećeno, nije bilo dovoljno oštećeno tako da niste morali ranije da se zaustavite, ili je Žiskar, zahvaljujući svojoj veštini, uspeo da ga dovede dalje no što su počinioci pretpostavljali da je moguće. Sve u svemu, ispalo je sasvim dobro. Da ste bili prinuđeni da se spustite bliže Institutu, mogli su se dočepati sve trojice. U svakom slučaju, otišli smo mojim vozilom do mesta gde ste se zaustavili. Žiskar je, razume se, znao gde je ostavio vaše vozilo, pa smo izišli..."
<BR>&nbsp;&nbsp;&nbsp;&nbsp;&nbsp;"I sva si se nakvasila, je li tako, Gladija?"
<BR>&nbsp;&nbsp;&nbsp;&nbsp;&nbsp;"Ne, ni najmanje", odvrati ona. "Ponela sam veliki štitnik protiv kiše, kao i svetleću kuglu. Istina, ukaljala sam cipele i noge su mi se navlažile, jer u žurbi nisam stigla da ih poprskam lateksom, ali sve to nije ni najmanje važno... U svakom slučaju, stigli smo do vašeg vozila za manje od pola sata pošto su te Denil i Žiskar tamo ostavili... i razume se, tebe tamo nije bilo."
<BR>&nbsp;&nbsp;&nbsp;&nbsp;&nbsp;"Pokušao sam..." zausti Bejli.
<BR>&nbsp;&nbsp;&nbsp;&nbsp;&nbsp;"Da, poznato nam je. Ja sam pomislila da su te... oni... već odveli, budući da mi je Žiskar rekao da su vas pratili. Međutim, Žiskar je našao tvoju maramicu pedesetak metara od vozila i pretpostavio da si krenuo u tom pravcu. Dodao je, još, da u tvom postupku nije bilo nikakve logike, ali kako ljudska bića neretko tako postupaju, kazao je da te moramo potražiti... I tako smo krenuli u potragu - oboje - koristeći svetleću kuglu, ali te je, ipak, Žiskar pronašao. Rekao je da te je uočio, ispod jednog drveta, zahvaljujući infracrvenom toplotnom zračenju što ga je odavalo tvoje telo, potom smo te pokupili i vratili ovamo."
<BR>&nbsp;&nbsp;&nbsp;&nbsp;&nbsp;"Zbog čega je moje napuštanje vozila smatrao nelogičnim?" upita Bejli, pomalo uvređen takvim robotovim zaključkom.
<BR>&nbsp;&nbsp;&nbsp;&nbsp;&nbsp;"Nije mi to rekao, Elija. Želiš li da ga sam upitaš?" Gladija pokaza rukom prema Žiskaru.
<BR>&nbsp;&nbsp;&nbsp;&nbsp;&nbsp;"U čemu je bila stvar, Žiskare?" upita Bejli.
<BR>&nbsp;&nbsp;&nbsp;&nbsp;&nbsp;Žiskar se smesta pokrenu i oči mu se usmeriše prema Bejliju. "Smatrao sam, gospodine, da ste se sasvim nepotrebno izložili oluji. Da ste sačekali u vozilu, doneli bismo vas ovamo ranije."
<BR>&nbsp;&nbsp;&nbsp;&nbsp;&nbsp;"Ali moglo se dogoditi da oni roboti stignu pre vas!"
<BR>&nbsp;&nbsp;&nbsp;&nbsp;&nbsp;"I jesu, gospodine - ali vam je pošlo za rukom da ih pošaljete nazad."
<BR>&nbsp;&nbsp;&nbsp;&nbsp;&nbsp;"Odakle ti je to poznato?"
<BR>&nbsp;&nbsp;&nbsp;&nbsp;&nbsp;"Bilo je, gospodine, mnoštvo otisaka robotskih stopala oko vrata, s obe strane vozila, ali ni traga vlage u njegovoj unutrašnjosti, što bi sigurno bio slučaj da su svojim mokrim rukama pokušali da vas izvuku napolje. Budući da vam je pošlo za rukom da ih pošaljete nazad, nije bilo nikakvog razloga za bojazan da će se brzo vratiti, budući da su se dali u potragu za Denilom - to ste i sami naglasili - i da im niste vi bili potrebni. Najzad, mogli ste biti sigurni da ću se ja vratiti u najskorije vreme."
<BR>&nbsp;&nbsp;&nbsp;&nbsp;&nbsp;"I ja sam razmišljao na sasvim isti način", progunđa Bejli, "ali sam smatrao da dodatno zametanje tragova može biti samo od pomoći. Učinio sam ono što sam smatrao najboljim, i na kraju si me ipak našao."
<BR>&nbsp;&nbsp;&nbsp;&nbsp;&nbsp;"Slažem se, gospodine."
<BR>&nbsp;&nbsp;&nbsp;&nbsp;&nbsp;"Ali zbog čega ste me doneli ovamo?" nastavi Bejli. "Ukoliko smo već bili tako blizu Gladijinog imanja, isto smo toliko bili blizu, ako ne i bliže, gazdinstvu dr Fastolfa."
<BR>&nbsp;&nbsp;&nbsp;&nbsp;&nbsp;"Nije baš tako, gospodine. Ovo nam je imanje, ipak, bilo nešto bliže, i imajući u vidu vaš nalog, zaključio sam da je svaki sekund dragocen kada je u pitanju bila Denilova bezbednost. Denil se s tim sasvim saglasio, uprkos tome što je jedva pristao da vas tamo ostavi. Pošto smo stigli ovamo, zaključio sam da biste i vi želeli da budete s njim, kako biste se, ukoliko to poželite, na licu mesta mogli uveriti da je potpuno bezbedan."
<BR>&nbsp;&nbsp;&nbsp;&nbsp;&nbsp;Bejli potvrdno klimnu. "Dobro si postupio, Žiskare", složi se on pomalo razdražljivo (ne mogavši nikako da pređe preko malopređašnje primedbe o nelogičnosti svog postupka).
<BR>&nbsp;&nbsp;&nbsp;&nbsp;&nbsp;"Elija, je li ti važno da se što pre vidiš sa dr Fastolfom?" upita Gladija. "Mogu da ga pozovem da odmah dođe ovamo. Ili ga možemo, ukoliko želiš, pozvati preko stereovizije."
<BR>&nbsp;&nbsp;&nbsp;&nbsp;&nbsp;Bejli se ponovo zavali u naslonjaču. Imao je dovoljno vremena na raspolaganju da uvidi kako još nije u stanju razborito da misli i da je sasvim iscrpljen. Ne bi imalo nikakvog smisla u takvom stanju suočiti se sa Fastolfom. "Ne", odgovori on. "Videću ga sutra, posle doručka. Imamo vremena. Tada ću, verujem, ponovo sresti i onog tipa, Keldena Amadira, šefa Robotičkog instituta. I onog vašeg zvaničnika - kako ga ono zovete? - predsednika vlade. I on će, pretpostavljam, biti tamo."
<BR>&nbsp;&nbsp;&nbsp;&nbsp;&nbsp;"Elija, izgledaš užasno iscrpljen", primeti Gladija. "Razume se, ovde nema onih mikroorganizama - virusa i bakterija - koje imate na Zemlji; pored toga, prošao si i kroz postupak dezinfekcije, tako da se nećeš razboleti, što bi ti se sigurno dogodilo na tvojoj planeti. Ipak, očigledno je da si sasvim iscrpljen."
<BR>&nbsp;&nbsp;&nbsp;&nbsp;&nbsp;Znači, posle svega - ni prehlada? pomisli Bejli. Ni grip? Ni zapalenje pluća? Zaista, samo zbog toga je vredelo biti na nekom od svetova Svemiraca.
<BR>&nbsp;&nbsp;&nbsp;&nbsp;&nbsp;"Priznajem da sam umoran", složi se on, "ali, biće dovoljno da samo malo predahnem."
<BR>&nbsp;&nbsp;&nbsp;&nbsp;&nbsp;"Jesi li gladan? Uskoro će večera."
<BR>&nbsp;&nbsp;&nbsp;&nbsp;&nbsp;Bejli se namršti. "Ne jede mi se."
<BR>&nbsp;&nbsp;&nbsp;&nbsp;&nbsp;"Nisam sigurna da ti je to pametno. Možda ti ne odgovara obilan obrok, ali šta misliš o malo tople supe? Činiće ti dobro."
<BR>&nbsp;&nbsp;&nbsp;&nbsp;&nbsp;Bejli oseti potrebu joj se nasmeši. Jeste bila Solarijanka, ali je u pojedinim trenucima zvučala baš kao kakva Zemljanka. Istog časa, on pomisli da bi se to moglo odnositi i na Aurorance. Postojale su izvesne stvari koje kulturne razlike, naprosto, nisu ni okrznule.
<BR>&nbsp;&nbsp;&nbsp;&nbsp;&nbsp;"Imaš li malo već spremljene supe?" upita on. "Ne bih želeo da ti budem na teretu."
<BR>&nbsp;&nbsp;&nbsp;&nbsp;&nbsp;"Kako bi mi mogao biti na teretu? Imam poslugu - ne tako brojnu kao na Solariji, ali ipak, dovoljnu da u najkraćem roku pripremi bilo kakav obed... Samo ti lepo sedi i reci mi kakvu bi supu želeo. Za sve ćemo se pobrinuti."
<BR>&nbsp;&nbsp;&nbsp;&nbsp;&nbsp;Bejli zaista nije mogao da odoli. "Malo pileće supe?"
<BR>&nbsp;&nbsp;&nbsp;&nbsp;&nbsp;"Razume se." Gladija ga bezazleno pogleda. "Predložila bih ti da uzmeš i nekoliko komadića piletine - da ojačaš."
<BR>&nbsp;&nbsp;&nbsp;&nbsp;&nbsp;Činija se stvorila pred njim neverovatno brzo. "Hoćeš li se i ti poslužiti, Gladija?" upita je on.
<BR>&nbsp;&nbsp;&nbsp;&nbsp;&nbsp;"Već sam jela, dok su te kupali i obrađivali."
<BR>&nbsp;&nbsp;&nbsp;&nbsp;&nbsp;"Obrađivali?"
<BR>&nbsp;&nbsp;&nbsp;&nbsp;&nbsp;"Radi se samo o uobičajenom biohemijskom prilagođavanju, Elija. Prošao si kroz ozbiljne psihičke tegobe, i nismo želeli da ostanu ikakve posledice... Jedi, sada!"
<BR>&nbsp;&nbsp;&nbsp;&nbsp;&nbsp;Bejli prinese kašiku ustima. Pileća supa uopšte nije bila loša, mada je, kao i sva auroranska hrana, bila začinjenija nego što je bio navikao. Ili su, možda, u nju bili stavljeni i drugi začini, osim onih koje je poznavao.
<BR>&nbsp;&nbsp;&nbsp;&nbsp;&nbsp;Iznenada se setio majke - u trenutnom sećanju prikazala mu se mlađom nego što je on sada bio. Gotovo da ju je video kako stoji kraj njega, dok je on buntovno odbijao da jede svoju 'slatku supicu'.
<BR>&nbsp;&nbsp;&nbsp;&nbsp;&nbsp;Imala je običaj da mu kaže: 'Hajde, Lije, jedi. To je prava, skupa pileća supica. Čak ni Svemirci nemaju ništa bolje'.
<BR>&nbsp;&nbsp;&nbsp;&nbsp;&nbsp;I zaista nisu imali. Preko ponora godina, on je zazva u svom sećanju. Nemaju mama, zaista!
<BR>&nbsp;&nbsp;&nbsp;&nbsp;&nbsp;Uistinu! Ukoliko je mogao verovati svojim sećanjima, i snazi detinjeg osećanja ukusa, supa njegove majke, kada je nije jeo iz dana u dan, bila je neuporedivo ukusnija.
<BR>&nbsp;&nbsp;&nbsp;&nbsp;&nbsp;Nastavio je da uzima supu, kašiku za kašikom, dok nije sasvim ispraznio posudu. "Mogu li da dobijem još malo?" upita on gotovo sramežljivim glasom.
<BR>&nbsp;&nbsp;&nbsp;&nbsp;&nbsp;"Koliko god budeš hteo, Elija!"
<BR>&nbsp;&nbsp;&nbsp;&nbsp;&nbsp;"Samo još sasvim malo."
<BR>&nbsp;&nbsp;&nbsp;&nbsp;&nbsp;Na kraju je ispraznio i novu posudu. "Elija, onaj sastanak sutra izjutra..." započe Gladija.
<BR>&nbsp;&nbsp;&nbsp;&nbsp;&nbsp;"Da, Gladija?"
<BR>&nbsp;&nbsp;&nbsp;&nbsp;&nbsp;"Znači li to da je tvoja istraga okončana? Da li si ustanovio šta se dogodilo Janderu?"
<BR>&nbsp;&nbsp;&nbsp;&nbsp;&nbsp;"Došao sam na ideju šta mu se moglo dogoditi", odgovori on mirno. "Samo, nisam siguran da li ću ikoga uspeti da ubedim da sam u pravu."
<BR>&nbsp;&nbsp;&nbsp;&nbsp;&nbsp;"Čemu, onda, taj sutrašnji sastanak?"
<BR>&nbsp;&nbsp;&nbsp;&nbsp;&nbsp;"Nisam ga ja tražio, Gladija, već velerobotičar Amadiro. On se protivi istrazi, i pokušaće da izdejstvuje da me vrate na Zemlju."
<BR>&nbsp;&nbsp;&nbsp;&nbsp;&nbsp;"Je li on izazvao kvar na tvom vozilu, i posle toga poslao robote da se domognu Denila?"
<BR>&nbsp;&nbsp;&nbsp;&nbsp;&nbsp;"Mislim da jeste."
<BR>&nbsp;&nbsp;&nbsp;&nbsp;&nbsp;"Misliš li da bi zbog toga mogao biti izveden pred sud i osuđen?"
<BR>&nbsp;&nbsp;&nbsp;&nbsp;&nbsp;"Sigurno bi mogao", odvrati Bejli žustro. "Problem je, međutim, u tome što to ne mogu dokazati."
<BR>&nbsp;&nbsp;&nbsp;&nbsp;&nbsp;"Znači, on može sve to da uradi i da se izvuče bez posledica - i još da izdejstvuje obustavljanje istrage?"
<BR>&nbsp;&nbsp;&nbsp;&nbsp;&nbsp;"Bojim se da ima dobre izglede da baš to učini. Kao što sam reče, ljudi koji ništa ne očekuju od pravde neće ni doći u položaj da pate zbog razočaranja."
<BR>&nbsp;&nbsp;&nbsp;&nbsp;&nbsp;"Ali to se ne sme dogoditi! Ne smeš ga tek tako pustiti. Moraš okončati istragu i utvrditi istinu."
<BR>&nbsp;&nbsp;&nbsp;&nbsp;&nbsp;Bejli uzdahnu. "A šta ako nisam u stanju da utvrdim istinu? Ili još gore, da mi to pođe za rukom - a ne uspem da navedem ljude da me saslušaju?"
<BR>&nbsp;&nbsp;&nbsp;&nbsp;&nbsp;"Ti jesi u stanju da utvrdiš istinu. I u stanju si da navedeš ljude da te saslušaju!"
<BR>&nbsp;&nbsp;&nbsp;&nbsp;&nbsp;"Dirljiva je ta tvoja vera u mene, Gladija. Uprkos tome, ukoliko auroranska vlada poželi da me vrati i odluči da obustavi istragu, neću u pogledu toga biti u stanju išta da učinim."
<BR>&nbsp;&nbsp;&nbsp;&nbsp;&nbsp;"Ne mogu da poverujem da bi pristao da odeš, a da ne okončaš započeti posao."
<BR>&nbsp;&nbsp;&nbsp;&nbsp;&nbsp;"Sasvim je sigurno da to ne bih želeo. Ali Gladija, nije sve u nesvršenom poslu. Vratiću se i karijera će mi biti uništena - a možda će i sama budućnost Zemlje biti dovedena u pitanje."
<BR>&nbsp;&nbsp;&nbsp;&nbsp;&nbsp;"Onda, Elija, nemoj dozvoliti da se to dogodi."
<BR>&nbsp;&nbsp;&nbsp;&nbsp;&nbsp;"Jehosafata mu, Gladija", odvrati on, "sve ću učiniti da to ne dopustim; ali ne mogu čitavu jednu planetu dići golim rukama. Ne možeš od mene očekivati čuda."
<BR>&nbsp;&nbsp;&nbsp;&nbsp;&nbsp;Gladija klimnu, obori oči, stavi šaku na usta i ostade nepomično da sedi, utonula u misli. Prošlo je izvesno vreme pre no što Bejli konačno shvatio da to ona, zapravo, bezglasno jeca.
<BR>
<BR>&nbsp;&nbsp;&nbsp;&nbsp;&nbsp;68.
<BR>&nbsp;&nbsp;&nbsp;&nbsp;&nbsp;Bejli naglo ustade i pođe ka njoj obišavši stočić, gotovo odsutno, uočivši s izvesnom nelagodnošću da mu noge podrhtavaju i da ga u desnoj butini hvata grč.
<BR>&nbsp;&nbsp;&nbsp;&nbsp;&nbsp;"Gladija", reče on brižno, "nemoj plakati."
<BR>&nbsp;&nbsp;&nbsp;&nbsp;&nbsp;"Ne brini, Elija", prošapta ona. "Proći će."
<BR>&nbsp;&nbsp;&nbsp;&nbsp;&nbsp;Stajao je bespomoćno kraj nje, sa ispruženim rukama, ali i dalje oklevajući. "Ne dotičem te", reče on. "Ne znam da li bi bilo dobro da to učinim, ali..."
<BR>&nbsp;&nbsp;&nbsp;&nbsp;&nbsp;"Oh, dotakni me... Dotakni me! Nije mi toliko stalo do mog tela i neću se zaraziti od tebe. Više nisam... ono što sam nekad bila."
<BR>&nbsp;&nbsp;&nbsp;&nbsp;&nbsp;Bejli ispruži ruku i dotače joj lakat, zatim ga blago i trapavo pomilova. "Učiniću sutra, Gladija, sve što budem mogao", reče on. "Učiniću sve što budem mogao."
<BR>&nbsp;&nbsp;&nbsp;&nbsp;&nbsp;Gladija ustade i okrenu se licem prema njemu. "Oh, Elija", prošapta ona.
<BR>&nbsp;&nbsp;&nbsp;&nbsp;&nbsp;Sasvim nesvesno, ni sam ne znajući šta čini, Bejli ispruži ruke. I isto tako nesvesno, ona mu se nađe u naručju, spustivši mu glavu na grudi.
<BR>&nbsp;&nbsp;&nbsp;&nbsp;&nbsp;Držao ju je što je nežnije mogao, čekajući da shvati da se nalazi u naručju jednog Zemljanina. (Imala je prilike da se nađe u naručju jednog čovekolikog robota, ali ne i nekog Zemljanina.)
<BR>&nbsp;&nbsp;&nbsp;&nbsp;&nbsp;Gladija glasno šmrknu i progovori, usana napola zarivenih u Bejlijevu košulju.
<BR>&nbsp;&nbsp;&nbsp;&nbsp;&nbsp;"Nije pravo, zaista", reče ona. "To je samo zato što sam Solarijanka. Nikome nije stalo da utvrdi šta se dogodilo sa Janderom, ali da sam Auroranka, onda bi sve bilo drugačije. Sve su to prljave predrasude i politikanstvo."
<BR>&nbsp;&nbsp;&nbsp;&nbsp;&nbsp;Bejli pomisli: i Svemirci su ljudi. Tačno to bi rekla i Džesi u sličnoj situaciji. Da je Gremionis sada ovde na mom mestu, i da drži Gladiju u naručju, rekao bi isto što i ja - kada bih samo ja znao šta da kažem.
<BR>&nbsp;&nbsp;&nbsp;&nbsp;&nbsp;"Nije baš sasvim tako", odvrati on. "Siguran sam da je dr Fastolfu stalo da sazna šta se dogodilo Janderu."
<BR>&nbsp;&nbsp;&nbsp;&nbsp;&nbsp;"Ne, nije. Ne iskreno. Njemu je samo stalo do uticaja u vladi, baš kao i Amadiru, i obojica bi tome žrtvovala Jandera."
<BR>&nbsp;&nbsp;&nbsp;&nbsp;&nbsp;"Obećavam ti, Gladija, da neću trgovati Janderom."
<BR>&nbsp;&nbsp;&nbsp;&nbsp;&nbsp;"Zaista? A ako ti kažu da se vratiš na Zemlju i obećaju ti da ti karijera neće biti uništena, i da tvoj svet neće biti kažnjen, pod uslovom da naprosto zaboraviš na Jandera - šta bi u tom slučaju učinio?"
<BR>&nbsp;&nbsp;&nbsp;&nbsp;&nbsp;"Nema nikakve svrhe izmišljati kojekakve situacije, do kojih najverovatnije neće ni doći. Neće mi dati ništa zauzvrat, čak i ako dignem ruke od Jandera. Naprosto će me poslati nazad, praznih šaka - sa najboljim izgledima da budemo uništeni i ja i moj svet. Međutim, ako mi dopuste, mogao bih se dočepati čoveka koji je uništio Jandera i postarati se da bude primerno kažnjen."
<BR>&nbsp;&nbsp;&nbsp;&nbsp;&nbsp;"Šta misliš time da kažeš - ako ti dopuste? Prinudi ih da ti dopuste!"
<BR>&nbsp;&nbsp;&nbsp;&nbsp;&nbsp;Bejli se gorko nasmeši. "Ako već misliš da ih nije briga za tebe zato što si Solarijanka, zamisli kako bi tek bilo da si sa Zemlje, kao ja."
<BR>&nbsp;&nbsp;&nbsp;&nbsp;&nbsp;On je privuče još bliže, zaboravivši na čas da je sa Zemlje, iako je koliko maločas pomenuo tu reč. "Ipak, Gladija, pokušaću. Nema nikakvog smisla buditi lažne nade, ali nisam ni ja bez aduta. Pokušaću..." Glas mu zamre.
<BR>&nbsp;&nbsp;&nbsp;&nbsp;&nbsp;"Stalno ponavljaš to 'pokušaću'... Ali kako? Ona se malo odmače, da bi mu mogla pogledati u lice.
<BR>&nbsp;&nbsp;&nbsp;&nbsp;&nbsp;"Mogao bih..." zausti Bejli razdraženo.
<BR>&nbsp;&nbsp;&nbsp;&nbsp;&nbsp;"Pronaći ubicu?"
<BR>&nbsp;&nbsp;&nbsp;&nbsp;&nbsp;"Učiniti bilo šta... Gladija, molim te, moram da sednem."
<BR>&nbsp;&nbsp;&nbsp;&nbsp;&nbsp;On se maši stočića, oslonivši se o njega.
<BR>&nbsp;&nbsp;&nbsp;&nbsp;&nbsp;"Šta ti je, Elija?" upita ona.
<BR>&nbsp;&nbsp;&nbsp;&nbsp;&nbsp;"Očigledno sam imao težak dan, i čini mi se da se još nisam sasvim oporavio."
<BR>&nbsp;&nbsp;&nbsp;&nbsp;&nbsp;"Onda bi bilo najbolje da pođeš u krevet."
<BR>&nbsp;&nbsp;&nbsp;&nbsp;&nbsp;"Istinu da ti kažem, Gladija, prijalo bi mi."
<BR>&nbsp;&nbsp;&nbsp;&nbsp;&nbsp;Ona se izmače sa zabrinutim izrazom na licu tako da na njemu više nije bilo mesta suzama. Zatim načini brz pokret rukom i Bejlija (tako mu se, bar, učini) istog časa okružiše roboti.
<BR>&nbsp;&nbsp;&nbsp;&nbsp;&nbsp;Međutim, kada se konačno našao u krevetu, i pošto je i poslednji robot otišao, Bejli nije mogao da usni: samo je zurio u tminu.
<BR>&nbsp;&nbsp;&nbsp;&nbsp;&nbsp;Nije umeo da kaže da li napolju još pada kiša, niti da li zaostale munje i dalje, povremeno, slabašno odbljeskuju nebom; ali grmljavinu više, svakako, nije čuo.
<BR>&nbsp;&nbsp;&nbsp;&nbsp;&nbsp;On duboko udahnu vazduh i pomisli: Oh, šta li sam to obećao Gladiji? Šta će se sutra dogoditi?
<BR>&nbsp;&nbsp;&nbsp;&nbsp;&nbsp;Poslednji čin: krah?
<BR>&nbsp;&nbsp;&nbsp;&nbsp;&nbsp;I dok je plutao u prostorima između jave i sna, on se još jednom zadrža na onom neverovatnom trenutnom saznanju koje mu se javilo pre nego što je usnuo.
<BR>
<BR>&nbsp;&nbsp;&nbsp;&nbsp;&nbsp;69.
<BR>&nbsp;&nbsp;&nbsp;&nbsp;&nbsp;Već dva puta mu se to desilo. Prvi put prethodne noći kada je, kao i sada, zapadao u san, i drugi put ranije te večeri, u trenutku kada ga je, dok je ležao pod drvetom sred oluje, napuštala svest. Oba puta, pri tom, nešto mu se nejasno prikazalo, neki bljesak saznanja koji je odgonetao tajnu, baš kao što i sevanje munje na trenutak nadvladava tminu.
<BR>&nbsp;&nbsp;&nbsp;&nbsp;&nbsp;Ali zadržavalo se u njemu upravo onoliko koliko i munja što sevne pred očima.
<BR>&nbsp;&nbsp;&nbsp;&nbsp;&nbsp;Šta je to moglo biti?
<BR>&nbsp;&nbsp;&nbsp;&nbsp;&nbsp;Da li će mu se ponovo prikazati?
<BR>&nbsp;&nbsp;&nbsp;&nbsp;&nbsp;Ovog puta, međutim, on se svesno potrudi da je šćepa, da uhvati tu varljivu istinu... Ili je to bila samo varljiva iluzija? Da nije ipak bila reč o gubitku sposobnosti da razložno misli i nailasku privlačne besmislice koju čovek nije u stanju da razmotri kako valja ako mu mozak ne radi kako valja?
<BR>&nbsp;&nbsp;&nbsp;&nbsp;&nbsp;Potraga za tim - ma o čemu da je bila reč - lagano se rasplinu. Neće se, izvesno, pojaviti na puki zahtev, baš kao što se ni jednorog ne bi pojavio u kraju gde jednorozi uopšte ne postoje.
<BR>&nbsp;&nbsp;&nbsp;&nbsp;&nbsp;Lakše je bilo misliti o Gladiji i o njenim osećanjima. Bejli u magnovenju ponovo prožive neposredni dodir njene svilaste bluze i tananih majušnih ruku koje je ona pokrivala, i njena glatka leđa.
<BR>&nbsp;&nbsp;&nbsp;&nbsp;&nbsp;Da li bi se usudio da je poljubi da noge nisu počele da ga izdaju? Ili bi to značilo otići predaleko?
<BR>&nbsp;&nbsp;&nbsp;&nbsp;&nbsp;Bejli oseti kako ispušta vazduh blago hrčući, i to ga, kao i uvek, ispuni nelagodnošću. On ponovo izroni iz polusna i nastavi da razmišlja o Gladiji. Pre nego što krene natrag, sigurno... ali ne, ukoliko joj ništa ne bi ostavio zauz... Da li bi to bila nagrada za njegove us... On ponovo začu vlastito blago hrkanje, ali se ovog puta na to ni ne osvrnu.
<BR>&nbsp;&nbsp;&nbsp;&nbsp;&nbsp;Gladija... Nikad nije ni pomislio da bi je ikad mogao ponovo videti... o dodiru između njih da i ne govori... a o tome da mu se nađe u naručju... naručju...
<BR>&nbsp;&nbsp;&nbsp;&nbsp;&nbsp;Nije znao kada je iz razmišljanja prešao u san.
<BR>&nbsp;&nbsp;&nbsp;&nbsp;&nbsp;Ponovo mu je bila u naručju, kao i maločas... Ali ovog puta na sebi nije imala bluzu... i put joj je bila topla i meka... i ruka mu je lagano klizila niz obline njenih ramena, i dalje, niz skrivena ispupčenja njenih grudi...
<BR>&nbsp;&nbsp;&nbsp;&nbsp;&nbsp;Bilo je nečeg sasvim stvarnog u svemu tome. Sva njegova čula bila su krajnje izoštrena. Mirisao joj je kosu i njegove usne osetiše jedva razaznatljivu slanost njene kože - ali nisu više stajali. Da li su u međuvremenu legli, ili su ležali sve vreme? I šta se dogodilo s osvetljenjem?
<BR>&nbsp;&nbsp;&nbsp;&nbsp;&nbsp;On oseti dušek ispod sebe i prekrivač na sebi - vladala je potpuna tmina - i dalje je bila u njegovom naručju, naga.
<BR>&nbsp;&nbsp;&nbsp;&nbsp;&nbsp;Bejli se potpuno razbudi, bio je zabezeknut. "Gladija?"
<BR>&nbsp;&nbsp;&nbsp;&nbsp;&nbsp;Izvijanje... neverica...
<BR>&nbsp;&nbsp;&nbsp;&nbsp;&nbsp;"Pssst, Elija." Ona nežno stavi prste na njegove usne. "Nemoj da govoriš."
<BR>&nbsp;&nbsp;&nbsp;&nbsp;&nbsp;Mogla je, isto tako, da mu naredi da zaustavi krvotok.
<BR>&nbsp;&nbsp;&nbsp;&nbsp;&nbsp;"Šta to radiš? upita on.
<BR>&nbsp;&nbsp;&nbsp;&nbsp;&nbsp;"Zar ti nije jasno šta radim? U krevetu sam s tobom."
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;"Zato što to želim." Još se više pripila uz njega.
<BR>&nbsp;&nbsp;&nbsp;&nbsp;&nbsp;Ona povuče gornji deo njegove tunike i rastvori šav koji je držao spojeve.
<BR>&nbsp;&nbsp;&nbsp;&nbsp;&nbsp;"Ostani miran, Elija. Već si dovoljno iscrpljen, i ne želim da se još više iscrpljuješ."
<BR>&nbsp;&nbsp;&nbsp;&nbsp;&nbsp;Bejli oseti toplo komešanje u svom telu, a onda odluči da ne štiti Gladiju od nje same. "Nisam toliko iscrpljen, Gladija", reče on.
<BR>&nbsp;&nbsp;&nbsp;&nbsp;&nbsp;"Ne!" odvrati ona oštro. "Odmaraj se! Hoću da se odmoriš. Ne pokreći se."
<BR>&nbsp;&nbsp;&nbsp;&nbsp;&nbsp;Usne joj se nađoše na njegovim, kao da želi da ga na silu ućutka. On se opusti, i kroz um mu minu da samo postupa prema naređenju, da jeste iznuren, i da zaista želi sve njoj da prepusti, umesto da on bude taj koji će je voditi. I u isti mah, pomalo postiđeno pomisli kako na taj način, bar donekle, umanjuje svoju krivicu. (Ne mogu tu ništa učiniti, čuo je sam sebe kako govori. Nagnala me je na ovo.) Jehosafata mu, kakvog li kukavičluka! Kakvog li nepodnošljivog poniženja!
<BR>&nbsp;&nbsp;&nbsp;&nbsp;&nbsp;Ali i te misli ubrzo iščileše. Odnekud se javi nežna muzika, i temperatura u sobi malo poraste. Prekrivač je nestao, baš kao i njegova tunika. Osetio je kako mu glava nestaje u njenom naručju i kako se oslanja na nešto meko.
<BR>&nbsp;&nbsp;&nbsp;&nbsp;&nbsp;Sa nepristrasnom iznenađenošću, on najzad shvati, na osnovu njenog položaja, da mekota na koju je spustio glavu potiče od njene leve dojke čija je bradavica bila usmerena tačno ka njegovim usnama.
<BR>&nbsp;&nbsp;&nbsp;&nbsp;&nbsp;Tihim glasom, pevušila je uz muziku, uspavljivo srećnu melodiju koju nije poznavao.
<BR>&nbsp;&nbsp;&nbsp;&nbsp;&nbsp;Stala je blago da se njiše napred nazad, nežno prelazeći prstima preko njegove brade i vrata. Bejli se sasvim opusti, srećan što ne mora ništa da čini, prepustivši njoj da vodi igru i dovede je do kraja. Kada mu je pomakla ruke, nije odoleo, već ih je pustio da ostanu gde god bi ih ona spustila.
<BR>&nbsp;&nbsp;&nbsp;&nbsp;&nbsp;Nije joj pomagao, a kada je konačno odgovorio krajnjim uzbuđenjem i svršavanjem, učinio je to samo zato što drugačije nije mogao.
<BR>&nbsp;&nbsp;&nbsp;&nbsp;&nbsp;Činilo se da je neumorna, i on, razume se, ni za časak nije poželeo da je zaustavi. Pored erotskog uzbuđenja, ponovo je doživeo ono što je već doživeo ranije te večeri - uživanje u luksuzu malog deteta kome se ispunjava svaka želja.
<BR>&nbsp;&nbsp;&nbsp;&nbsp;&nbsp;Konačno više nije bio u stanju da odgovara na njene podsticaje; ali izgleda da je i ona bila na kraju snaga i sada je mirno ležala sa glavom spuštenom na njegovu mišicu. Levu ruku mu je prebacila preko grudi, nežno mu čupkajući sitne, kovrdžave malje.
<BR>&nbsp;&nbsp;&nbsp;&nbsp;&nbsp;Činilo mu se da je čuje kako šapuće. "Hvala ti... Hvala ti..."
<BR>&nbsp;&nbsp;&nbsp;&nbsp;&nbsp;Hvala, zbog čega? upita se on.
<BR>&nbsp;&nbsp;&nbsp;&nbsp;&nbsp;Jedva da je još bio svestan njenog prisustva, jer taj besprimerno sladak svršetak jednog iznurujućeg dana delovao je uspavljujuće baš kao i čudesni napitak iz neke bajke; i on oseti kako klizi neznano kud, kao da mu se prsti odlepljuju od ruba litice grube stvarnosti i tone... tone... kroz meke oblake nadolazećeg spokoja, u blago namreškani okean snova.
<BR>&nbsp;&nbsp;&nbsp;&nbsp;&nbsp;I u tom času, ono što nije htelo da se javi po pozivu, iskrsnu samo od sebe. Po treći put, zavesa se podiže i sva zbivanja otkako je napustio Zemlju još jednom mu se prikazaše u punoj jasnoći. Sve je sad, međutim, bilo jasno i bistro. Borio se da progovori, da čuje reči koje je trebalo da čuje, da se usmeri na njih i učini ih delom vlastitih misli; ipak, iako se za njih hvatao svakim pipkom svog uma, sve se ubrzo rastoči i časak potom nestade.
<BR>&nbsp;&nbsp;&nbsp;&nbsp;&nbsp;I tako se, u tom pogledu, Bejlijev drugi dan na Aurori okonča na gotovo isti način kao i prvi.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
