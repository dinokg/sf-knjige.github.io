<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PREDSEDNIK, JOŠ JEDNOM
<P>&nbsp;&nbsp;&nbsp;&nbsp;&nbsp;75.
<BR>&nbsp;&nbsp;&nbsp;&nbsp;&nbsp;Predsednik je bio nizak, čak iznenađujuće nizak. Amadiro ga je nadvisivao za čitavih tridesetak centimetara.
<BR>&nbsp;&nbsp;&nbsp;&nbsp;&nbsp;Uprkos tome, budući da je njegov niski rast bio posledica kratkih nogu, predsednik po visini nije zaostajao za prisutnima kada su svi posedali. Istina, bio je nešto dežmekastiji, sa snažnim grudima i ramenima, i u sedećem položaju delovao je, čak, i krupnije od ostalih.
<BR>&nbsp;&nbsp;&nbsp;&nbsp;&nbsp;Glava mu je takođe bila poveća, a lice izbrazdano, sa tragovima minulih godina. Nisu to bile bore koje na lice urezuju osmesi dobrodušne osobe. Sticao se utisak da su mu se usekle na čelo i obraze tokom dugogodišnjeg obavljanja odgovornog posla koji mu je davao veliku moć. Kosa mu je bila seda i proređena, a na temenu, gde su mu se ostaci kovrdža preplitali, bio je čak i ćelav.
<BR>&nbsp;&nbsp;&nbsp;&nbsp;&nbsp;Glas mu je potpuno odgovarao pojavi - bio je dubok i odlučan. Godine su mu, čini se, oduzele ponešto od zvonkosti, i unele u njega prizvuk promuklosti, ali (pomisli Bejli) jednom predsedniku je to samo još davalo na važnosti.
<BR>&nbsp;&nbsp;&nbsp;&nbsp;&nbsp;Fastolf ne propusti ni najmanji delić obreda ukazivanja dobrodošlice, nižući svu silu reči bez stvarnog smisla, i na kraju ponudi goste hranom i pićem. Za sve to vreme niko se ni ne osvrnu na tuđinca; kao da ga nisu primećivali.
<BR>&nbsp;&nbsp;&nbsp;&nbsp;&nbsp;Tek pošto je taj uvodni ceremonijal bio okončan i pošto su se svi smestili u naslonjače, Bejli (kome je dodeljeno da sedi malo podalje od ostalih) bi predstavljen predsedniku.
<BR>&nbsp;&nbsp;&nbsp;&nbsp;&nbsp;"Dobar dan, gospodine predsedniče", reče on, ne pruživši ruku, a onda ovlaš klimnu. "Sa dr Amadirom sam već imao prilike da se sretnem."
<BR>&nbsp;&nbsp;&nbsp;&nbsp;&nbsp;Amadirov osmeh ostade dobrodušan, iako je Bejlijev glas bio pomalo izazivački.
<BR>&nbsp;&nbsp;&nbsp;&nbsp;&nbsp;Ne pokazujući da je čuo Bejlijev pozdrav, predsedavajući položi šake na kolena, raširivši pri tom prste. "Hajde da odmah pređemo na stvar, sa nadom da će ovaj razgovor biti i kratak i plodonosan ukoliko je to uopšte moguće... Pre svega, predlažem da se za trenutak ne obaziremo na neprikladno - odnosno, moguće neprikladno ponašanje jednog Zemljanina - i da smesta zađemo u suštinu stvari. Pri tom, međutim, smatram da ne bi trebalo da se posebno bavimo ovim, mislim, preterano naduvanim slučajem jednog robota. Namerno 'mentalno isključivanje' jednog robota stvar je kojom bi trebalo da se bave građanski sudovi, a presuda u jednom takvom slučaju mogla bi glasiti da je reč o kršenju imovinskog prava i sledstveno tome, bila bi izrečena kazna za podmirenje troškova; ali ništa više od toga. Povrh svega, ukoliko bi se dokazalo da je dr Fastolf 'isključio' tog robota, Jandera Panela, ne bi se pri tom smela smetnuti s uma činjenica da je on, ujedno, najviše i doprineo njegovom nastanku; da je, naime, robot izrađen prema njegovim nacrtima, i da je, u trenutku kada je robot bio 'isključen', on bio njegov vlasnik. U tom slučaju nikakva kazna ne bi dolazila u obzir, budući da je svako u mogućnosti da sa svojom svojinom postupa kako mu je volja.
<BR>&nbsp;&nbsp;&nbsp;&nbsp;&nbsp;Ovde je, u stvari reč o istraživanju i naseljavanju Galaksije: da li ćemo to izvesti samo mi, Auroranci, ili mi u saradnji sa ostalim Spoljnim svetovima, ili ćemo stvar prepustiti Zemlji. Dr Amadiro i njegovi globalisti zalažu se za to da čitav teret na svojim plećima ponese sama Aurora; dr Fastolf, opet, smatra da taj zadatak treba prepustiti Zemlji.
<BR>&nbsp;&nbsp;&nbsp;&nbsp;&nbsp;Ukoliko bismo uspeli da razrešimo ovo pitanje, u tom bi slučaju pitanje robota mogli preneti u nadležnost građanskih sudova, dok bi ponašanje Zemljanina, po svoj prilici ostalo sporno, i u tom slučaju bismo mu, naprosto, naložili da ode odavde.
<BR>&nbsp;&nbsp;&nbsp;&nbsp;&nbsp;Zato mi dozvolite da počnem pitanjem da li je dr Amadiro spreman da prihvati stanovište dr Fastolfa, u nastojanju da dođemo do jednodušne odluke, odnosno, da li je dr Fastolf pripravan da se saglasi sa dr Amadirom, kako bismo na isti način okončali čitavu ovu stvar."
<BR>&nbsp;&nbsp;&nbsp;&nbsp;&nbsp;On zastade, čekajući da se drugi oglase.
<BR>&nbsp;&nbsp;&nbsp;&nbsp;&nbsp;"Žao mi je, gospodine predsedniče", progovori Amadiro, "ali moram istrajati u svom stavu da Zemljani treba da ostanu prikovani za svoju planetu i da samo Auroranci treba da pristupe daljem naseljavaju Galaksije. Uprkos tome, bio bih spreman i na kompromis - da se, ukoliko bi to sprečilo izbijanje razmirica među nama, i ostalim Spoljnim svetovima omogući da uzmu učešća u naseljavanju novih svetova."
<BR>&nbsp;&nbsp;&nbsp;&nbsp;&nbsp;"Shvatam", primeti predsednik. "Da li ste vi, dr Fastolfe, imajući u vidu ovu izjavu, spremni da odstupite od svog stava?"
<BR>&nbsp;&nbsp;&nbsp;&nbsp;&nbsp;"Čini mi se da bi se kompromis koji predlaže dr Amadiro jedva mogao smatrati kompromisom", odgovori Fastolf. "Stoga bih, gospodine predsedniče, bio spreman da predložim nešto što mi se čini neuporedivo dalekosežnijim kompromisom. Zbog čega, naime, istraživanje i naseljavanje novih svetova ne bismo učinili dostupnim svim Svemircima, baš kao i samim Zemljanima? Galaksija je dovoljno velika, i za sve ima dovoljno prostora. Bio bih spreman da prihvatim takvo rešenje."
<BR>&nbsp;&nbsp;&nbsp;&nbsp;&nbsp;"Očigledno", hitro dobaci Amadiro, "budući da nije reč ni o kakvom kompromisu. Preko osam milijardi žitelja Zemlje čini više od polovine stanovništva svih Spoljnih svetova, uzetih zajedno. Zemljani su kratkovečni, i navikli su da brzo nadoknađuju svoje gubitke. Pored toga, nedostaje im i naše uvažavanje individualnog ljudskog života. Narojiće se širom Galaksije, množeći se poput insekata, i ispuniće svu Galaksiju, a mi ćemo još biti na samom početku. Ponuditi Zemlji navodno jednake mogućnosti značilo bi, naprosto, prepustiti im Galaksiju - a to se nikako ne može smatrati jednakim uslovima. Zemljani moraju ostati vezani za Zemlju."
<BR>&nbsp;&nbsp;&nbsp;&nbsp;&nbsp;"Dr Fastolfe, šta imate da kažete na ovo?" upita predsednik.
<BR>&nbsp;&nbsp;&nbsp;&nbsp;&nbsp;Fastolf uzdahnu. "Moje je mišljenje već dobro poznato, i ne vidim razloga da ga ponavljam. Dr Amadiro namerava da za naseljavanje upotrebi čovekolike robote koji bi nove svetove izgradili za Aurorance, kako bi ovi potom došli na gotovo; međutim, on ne raspolaže čovekolikim robotima. Nije u stanju da ih načini, a pored toga, čak i kada bi to bio u stanju, njegov je projekat, naprosto, neostvarljiv. Nikakav kompromis nije moguć sve dok dr Amadiro ne prihvati polazno stanovište da i Zemljani, u najmanju ruku, mogu učestvovati u naseljavanju novih svetova."
<BR>&nbsp;&nbsp;&nbsp;&nbsp;&nbsp;"To, onda, naprosto znači da nikakav kompromis nije moguć", primeti Amadiro.
<BR>&nbsp;&nbsp;&nbsp;&nbsp;&nbsp;Predsednik očigledno nije bio zadovoljan. "Bojim se da će jedan od vas dvojice morati da popusti. Ne mogu dozvoliti da se, oko tako važnog pitanja, Aurora podeli na dve žučno zavađene strane."
<BR>&nbsp;&nbsp;&nbsp;&nbsp;&nbsp;On se zagleda u Amadira praznim pogledom, ali mu izraz na licu nije odavao ni odobravanje ni neodobravanje. "Nameravate da slučaj 'mentalnog isključivanja' onog robota, Jandera Panela, iskoristite kao argument protiv Fastolfovih gledišta, je li tako?" upita on.
<BR>&nbsp;&nbsp;&nbsp;&nbsp;&nbsp;"Tako je", odgovori Amadiro.
<BR>&nbsp;&nbsp;&nbsp;&nbsp;&nbsp;"Skrećem vam pažnju da je reč o čisto emocionalnom argumentu. Nameravate da tvrdite kako je dr Fastolf pokušao da vaša gledišta opovrgne tako što je, krivotvoreći stvari, nastojao da čovekolike robote prikaže manje pogodnim u tu svrhu nego što to, u stvari, oni jesu."
<BR>&nbsp;&nbsp;&nbsp;&nbsp;&nbsp;"Upravo je to ono što on namerava da učini..."
<BR>&nbsp;&nbsp;&nbsp;&nbsp;&nbsp;"Kleveta!" dobaci Fastolf tihim glasom.
<BR>&nbsp;&nbsp;&nbsp;&nbsp;&nbsp;"Nije, ukoliko budem u stanju da to i dokažem - a jesam", odvrati Amadiro. "Moj argument možda jeste emocionalan, ali isto tako, i delatan. Uviđate to i sami, zar ne, gospodine predsedniče? Moja će gledišta sigurno prevladati, ali dopustiti da se to samo od sebe dogodi značilo bi stvoriti pometnju. Predlažem vam, stoga, da ubedite dr Fastolfa da prihvati neizbežan poraz i poštedi Auroru neprijatnih zbivanja koja bi mogla oslabiti naš položaj među Spoljnim svetovima i uzdrmati našu veru u same sebe."
<BR>&nbsp;&nbsp;&nbsp;&nbsp;&nbsp;"Kako možete dokazati da je dr Fastolf uzročnik robotovog 'mentalnog isključenja'?"
<BR>&nbsp;&nbsp;&nbsp;&nbsp;&nbsp;"Sve vreme je sam tvrdio da je jedini on bio u stanju da to učini. I to vam je poznato."
<BR>&nbsp;&nbsp;&nbsp;&nbsp;&nbsp;"Jeste, poznato mi je", odvrati predsednik, "ali želeo sam da čujem kako vi to sami kažete - ne svojim sledbenicima, niti štampi, već meni lično, privatno. Upravo ste to i učinili."
<BR>&nbsp;&nbsp;&nbsp;&nbsp;&nbsp;On se potom okrenu Fastolfu. "A šta vi imate na to da kažete, dr Fastolfe? Jeste li vi zaista jedini čovek koji je mogao uništiti tog robota?"
<BR>&nbsp;&nbsp;&nbsp;&nbsp;&nbsp;"A da, pri tom, ne ostavim nikakve tragove fizičkog nasilja? Da, jesam, koliko mi je poznato. Ne verujem da je dr Amadiro dovoljno dobar robotičar da bi to mogao izvesti, i naprosto sam zapanjen da je, uprkos tome što je na čelu Robotičkog instituta i što iza sebe ima čitav tim saradnika, spreman da prizna svoju nesposobnost - čak i javno." On se nasmeši Amadiru, ne baš bez zlobe.
<BR>&nbsp;&nbsp;&nbsp;&nbsp;&nbsp;Predsednik uzdahnu. "Molim vas, dr Fastolfe. Manite se sada zajedljivosti. Zaboravimo na sarkazam i jeftinu domišljatost. Šta imate da kažete u svoju odbranu?"
<BR>&nbsp;&nbsp;&nbsp;&nbsp;&nbsp;"Jedino to da nisam ništa učinio Janderu. I da ne tvrdim da je to iko drugi učinio. U pitanju je slučajnost - a do nje uvek može doći kada je reč o pozitronskim kolima. To čak ne mora predstavljati ni izuzetak. Neka samo dr Amadiro prizna da je u pitanju bila puka slučajnost, da niko ne može biti optužen bez dokaza, i posle toga bismo mogli pristupiti razmatranju argumenata u skladu sa njihovom stvarnom težinom."
<BR>&nbsp;&nbsp;&nbsp;&nbsp;&nbsp;"Ne dolazi u obzir", odvrati Amadiro. "Izgledi da dođe do slučajnog samouništenja toliko su mali da ih, naprosto, nema smisla uzimati u obzir - toliko mali da bi zanemariti krivicu dr Fastolfa značilo ispoljiti najveću moguću neodgovornost. Neću odstupiti; šta više, pobediću. Gospodine predsedniče, i samom vam je jasno da će se to dogoditi, i stoga mi se čini jedino razumnim prinuditi dr Fastolfa da u interesu opšteg jedinstva prihvati svoj poraz."
<BR>&nbsp;&nbsp;&nbsp;&nbsp;&nbsp;"I to nas sada", dobaci Fastolf brzo, "dovodi do istrage koju sam tražio da sprovede gospodin Bejli, sa Zemlje."
<BR>&nbsp;&nbsp;&nbsp;&nbsp;&nbsp;Ni Amadiro nije oklevao. "Bila je to odluka kojoj sam se protivio od samog početka. Možda je Zemljanin vešt istražitelj, ali naprosto, nije upoznat sa našim načinom života i ovde nije u stanju ništa da postigne. Odnosno, ništa osim da kleveće unaokolo i Auroru ostalim Spoljnim svetovima prikaže u nedostojanstvenom i smešnom svetlu. Podrugljivi komentari o tome već su dobili mesta u hipertalasnim vestima na više važnih Spoljnih svetova. Snimili smo ih i uputili vašim službenicima."
<BR>&nbsp;&nbsp;&nbsp;&nbsp;&nbsp;"Upoznat sam s tim", potvrdi predsednik.
<BR>&nbsp;&nbsp;&nbsp;&nbsp;&nbsp;"A i na samoj Aurori mogu se čuti sve rasprostranjenija gunđanja povodom toga", nastavi Amadiro. "Bilo bi, nema sumnje, u mom sebičnom interesu da podržim dalju istragu: već je nanela priličnu štetu Fastolfu kako među stanovništvom, tako i u samoj vladi. Što se istraga više oduži, to je moja pobeda izvesnija; međutim, od toga štetu trpi i sama Aurora, i ja ne želim pobedu po cenu opšteg interesa. Predlažem vam, stoga - uz puno uvažavanje - da vi, gospodine predsedniče, obustavite tu istragu i da dr Fastolfa ubedite da već sada dobrovoljno prihvati ono što će na kraju morati da prihvati - po znatno višoj ceni."
<BR>&nbsp;&nbsp;&nbsp;&nbsp;&nbsp;"Prihvatam da davanje saglasnosti dr Fastolfu da se sprovede istraga možda nije bio najmudriji korak. Rekoh: 'možda'. I zaista sam u iskušenju da naredim da se ona obustavi. Uprkos tome, Zemljanin je..." Po prvi put, tek sada, on stavi do znanja da je svestan Bejlijevog prisustva. " Zemljanin je ovde na Aurori već izvesno vreme, i..."
<BR>&nbsp;&nbsp;&nbsp;&nbsp;&nbsp;On zastade, kao da želi da pruži Fastolfu priliku da to potvrdi, i ovaj pohita da je iskoristi. "Danas je, gospodine predsedniče, treći dan njegove istrage."
<BR>&nbsp;&nbsp;&nbsp;&nbsp;&nbsp;"U tom slučaju", reče predsednik, "pre no što izdam nalog da se ona obustavi, čini mi se da bi bilo pošteno da ga priupitamo da li je do ovog časa došao do ikakvog značajnijeg saznanja."
<BR>&nbsp;&nbsp;&nbsp;&nbsp;&nbsp;On ponovo zastade. Fastolf uputi brz pogled prema Bejliju i gotovo neprimetno mu klimnu.
<BR>&nbsp;&nbsp;&nbsp;&nbsp;&nbsp;"Ne bih želeo, gospodine predsedniče", oglasi se Bejli tiho, "da nepozvan, neupitan, iznosim ikakva svoja zapažanja. Mogu li smatrati da ste to od mene zatražili?"
<BR>&nbsp;&nbsp;&nbsp;&nbsp;&nbsp;Predsednik se namršti. "Očekujem od gospodina Bejlija da nam saopšti da li je, tokom dosadašnje istrage, došao do ikakvih značajnijih saznanja", reče on ni ne pogledavši Zemljanina.
<BR>&nbsp;&nbsp;&nbsp;&nbsp;&nbsp;Bejli duboko udahnu vazduh. Počinjalo je.
<BR>
<BR>&nbsp;&nbsp;&nbsp;&nbsp;&nbsp;76.
<BR>&nbsp;&nbsp;&nbsp;&nbsp;&nbsp;"Gospodine predsedniče", započe on, "juče po podne vodio sam razgovor sa dr Amadirom koji se pokazao veoma predusretljivim i uslužnim. Kada smo moji saradnici i ja krenuli..."
<BR>&nbsp;&nbsp;&nbsp;&nbsp;&nbsp;"Vaši saradnici?" prekide ga predsednik.
<BR>&nbsp;&nbsp;&nbsp;&nbsp;&nbsp;"Gospodine predsedniče, sve vreme tokom istrage sa mnom su bila i dva robota", objasni Bejli.
<BR>&nbsp;&nbsp;&nbsp;&nbsp;&nbsp;"Roboti koji pripadaju dr Fastolfu?" upade Amadiro. "Postavljam ovo pitanje samo zato da bi se to zapisnički konstatovalo."
<BR>&nbsp;&nbsp;&nbsp;&nbsp;&nbsp;"Tako je, potvrđujem radi zapisnika, roboti zaista pripadaju dr Fastolfu", prihvati Bejli. "Jedan od njih je čovekoliki robot Denil Olivav, a drugi Žiskar Reventlov, nečovekoliki robot starije izrade."
<BR>&nbsp;&nbsp;&nbsp;&nbsp;&nbsp;"Hvala vam", reče predsednik. "Nastavite."
<BR>&nbsp;&nbsp;&nbsp;&nbsp;&nbsp;"Kada smo napustili područje Instituta, ustanovili smo da je naše vozilo sabotirano."
<BR>&nbsp;&nbsp;&nbsp;&nbsp;&nbsp;"Sabotirano?" zabezeknu se predsednik. "A ko je to učinio?"
<BR>&nbsp;&nbsp;&nbsp;&nbsp;&nbsp;"To nam nije poznato, ali ipak, sabotirano je na području Instituta. Kako smo tamo boravili po pozivu, osoblju Instituta bilo je poznato da ćemo biti tamo. Pored toga, malo je verovatno da bi se iko mogao naći na području Instituta bez poziva ili znanja tamošnjeg osoblja. Ukoliko je tako nešto uopšte zamislivo, bilo bi neizbežno zaključiti da je kvar izazvao neko od osoblja Instituta, što bi, opet, bilo samo po sebi nezamislivo - osim ukoliko do toga nije došlo po nalogu samog dr Amadira, što je takođe nezamislivo."
<BR>&nbsp;&nbsp;&nbsp;&nbsp;&nbsp;"Nešto mnogo govorite o onome što vam se čini nezamislivim", primeti Amadiro. "Da li je vozilo posle toga pregledao neki iskusan majstor, kako bi se ustanovilo da je na njemu zaista bio namerno izazvan kvar? Ne čini li vam se da bi to bio prirodan postupak?"
<BR>&nbsp;&nbsp;&nbsp;&nbsp;&nbsp;"Nismo to učinili, gospodine", odvrati Bejli, "ali Žiskar je iskusan vozač i često je upravljao upravo tim vozilom, a on smatra da je na vozilu namerno izazvan kvar."
<BR>&nbsp;&nbsp;&nbsp;&nbsp;&nbsp;"Žiskar, kao što nam je poznato", upade Amadiro, "pripada osoblju dr Fastolfa, i od njega svakodnevno prima naloge."
<BR>&nbsp;&nbsp;&nbsp;&nbsp;&nbsp;"Nameravate li da kažete..." zausti Fastolf.
<BR>&nbsp;&nbsp;&nbsp;&nbsp;&nbsp;"Ništa ja ne nameravam da kažem!" Amadiro podiže ruke, glumeći nevinašce. "Samo sam utvrđivao činjenice - radi zapisnika."
<BR>&nbsp;&nbsp;&nbsp;&nbsp;&nbsp;Predsednik se promeškolji. "Gospodine Bejli, sa Zemlje, molim vas nastavite."
<BR>&nbsp;&nbsp;&nbsp;&nbsp;&nbsp;"Kada smo, usled kvara, bili prinuđeni da zaustavimo vozilo, pojavili su se naši pratioci."
<BR>&nbsp;&nbsp;&nbsp;&nbsp;&nbsp;"Pratioci?" upita predsednik.
<BR>&nbsp;&nbsp;&nbsp;&nbsp;&nbsp;"Da, roboti koji su nas sve vreme u stopu pratili. Dakle, stigli su do vozila, ali moja dva robota već su bila otišla."
<BR>&nbsp;&nbsp;&nbsp;&nbsp;&nbsp;"Trenutak", ponovo se umeša Amadiro. "U kakvom ste se stanju, gospodine Bejli, tada nalazili?"
<BR>&nbsp;&nbsp;&nbsp;&nbsp;&nbsp;"Ne baš sjajnom."
<BR>&nbsp;&nbsp;&nbsp;&nbsp;&nbsp;"Niste se najbolje osećali? Vi ste Zemljanin i navikli ste isključivo na život u zatvorenim sredinama svojih Gradova. Na otvorenom se nimalo dobro ne osećate. Je li tako, gospodine Bejli?" upita Amadiro.
<BR>&nbsp;&nbsp;&nbsp;&nbsp;&nbsp;"Tako je, gospodine."
<BR>&nbsp;&nbsp;&nbsp;&nbsp;&nbsp;"Prošle večeri izbila je snažna oluja - siguran sam da se i gospodin predsednik toga seća. Ne bi li bilo tačnije reći da se uopšte niste osećali dobro? Bili ste na ivici gubitka svesti, ako vam nije pretilo i nešto gore?"
<BR>&nbsp;&nbsp;&nbsp;&nbsp;&nbsp;"Da, nimalo se nisam dobro osećao", priznade Bejli, s blagim ustezanjem.
<BR>&nbsp;&nbsp;&nbsp;&nbsp;&nbsp;"Kako se onda moglo dogoditi da vas vaši roboti tek tako ostave, samog?" upita predsednik oštrim glasom. "Nije li, s obzirom na vaše stanje, trebalo da ostanu sa vama?"
<BR>&nbsp;&nbsp;&nbsp;&nbsp;&nbsp;"Ja sam im naredio da se udalje, gospodine predsedniče."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Mislio sam da je to najbolje rešenje", odgovori Bejli, "i odmah ću vam objasniti i zbog čega - ukoliko mi dozvolite da nastavim."
<BR>&nbsp;&nbsp;&nbsp;&nbsp;&nbsp;"Nastavite."
<BR>&nbsp;&nbsp;&nbsp;&nbsp;&nbsp;"Oni roboti su nam zaista sve vreme bili za petama, jer su na lice mesta stigli nekoliko časaka pošto su se moji roboti udaljili. Naši pratioci upitali su me gde su moji roboti, i ja sam im odgovorio da sam ih poslao nazad. Tek potom su me upitali da li se dobro osećam. Odgovorio sam im da se osećam sasvim dobro, i oni su se onda udaljili, nastavivši potragu za mojim robotima."
<BR>&nbsp;&nbsp;&nbsp;&nbsp;&nbsp;"Potragu za Denilom i Žiskarom?" upita predsednik.
<BR>&nbsp;&nbsp;&nbsp;&nbsp;&nbsp;"Tako je, gospodine predsedniče. Bilo mi je jasno da imaju izričito naređenje da pronađu tu dvojicu robota."
<BR>&nbsp;&nbsp;&nbsp;&nbsp;&nbsp;"Kako to mislite, bilo vam je jasno?"
<BR>&nbsp;&nbsp;&nbsp;&nbsp;&nbsp;"Uprkos tome što mi, očigledno, nije bilo dobro, prvo su se raspitali o odsutnim robotima, a tek su potom ispoljili zainteresovanost za moje stanje. Zatim su me, uprkos očiglednoj slabosti u kojoj su me zatekli, ostavili i pošli u potragu za Denilom i Žiskarom. Mora da im je bio izdat više nego izričit nalog da pronađu dvojicu robota - jer bi inače bilo nezamislivo da tek tako ostave jedno očigledno iznemoglo ljudsko biće. Činjenica je, međutim, da sam pretpostavio da su krenuli u potragu za mojim robotima, i upravo zbog toga sam ih poslao nazad. Smatrao sam izuzetno važnim da ne dozvolim da padnu u neovlašćene ruke."
<BR>&nbsp;&nbsp;&nbsp;&nbsp;&nbsp;"Gospodine predsedničke", upita Amadiro, "dozvoljavate li mi da u vezi s ovim postavim nekoliko pitanja gospodinu Bejliju, kako bih što potpunije prikazao svu bezvrednost njegovih tvrdnji?"
<BR>&nbsp;&nbsp;&nbsp;&nbsp;&nbsp;"Izvolite."
<BR>&nbsp;&nbsp;&nbsp;&nbsp;&nbsp;"Gospodine Bejli", nastavi Amadiro, "pošto su vas vaši roboti napustili, ostali ste potpuno sami, je li tako?"
<BR>&nbsp;&nbsp;&nbsp;&nbsp;&nbsp;"Tako je, gospodine."
<BR>&nbsp;&nbsp;&nbsp;&nbsp;&nbsp;"Sledstveno tome, ne raspolažete nikakvim pouzdanim dokazima o onome što se zbilo? Niste imali pri sebi nikakvu spravu za snimanje razgovora?"
<BR>&nbsp;&nbsp;&nbsp;&nbsp;&nbsp;"Odgovor je 'ne' na oba vaša pitanja."
<BR>&nbsp;&nbsp;&nbsp;&nbsp;&nbsp;"I osećali ste se veoma loše?"
<BR>&nbsp;&nbsp;&nbsp;&nbsp;&nbsp;"Tako je, gospodine."
<BR>&nbsp;&nbsp;&nbsp;&nbsp;&nbsp;"Bili ste rastrojeni? Bilo vam je suviše loše da biste se mogli svega jasno sećati?"
<BR>&nbsp;&nbsp;&nbsp;&nbsp;&nbsp;"Ne, gospodine. Svega se veoma dobro sećam."
<BR>&nbsp;&nbsp;&nbsp;&nbsp;&nbsp;"Pretpostavljam da ste uvereni da je tako, ali je, isto tako, moguće da ste bili u groznici i da vam se sve to samo priviđalo. S obzirom na okolnosti, opravdano bi bilo posumnjati da su roboti rekli ono što kažete da su rekli - čak i da su se uopšte pojavili."
<BR>&nbsp;&nbsp;&nbsp;&nbsp;&nbsp;"Slažem se s tim", primeti predsednik zamišljeno. "Gospodine Bejli, sa Zemlje, pretpostavimo da je to čega se sećate - ili verujete da se sećate - u osnovi ili u celosti tačno. Međutim, kakvo je vaše tumačenje zbivanja koja ste nam upravo opisali?"
<BR>&nbsp;&nbsp;&nbsp;&nbsp;&nbsp;"Teško mi je, gospodine predsedniče, da vam kažem šta o tome mislim", odgovori Bejli. "Zazirem, naime, od toga jer bi se moje reči mogle protumačiti kao klevetanje velepoštovanog dr Amadira."
<BR>&nbsp;&nbsp;&nbsp;&nbsp;&nbsp;"Budući da govorite na moj zahtev, i da ono što kažete neće izići izvan ove prostorije..." Predsednik se za trenutak obazre oko sebe; međutim, u udubljenjima nije bilo nijednog robota. "Dakle, budući da je tako, ne može biti govora o klevetanju, osim, razume se, ukoliko u vašim rečima ne uočim prizvuke zlobe."
<BR>&nbsp;&nbsp;&nbsp;&nbsp;&nbsp;"U tom slučaju, gospodine predsedniče", nastavi Bejli, "biću otvoren: pomislio sam da me je dr Amadiro svesno zadržavao, razgovarajući sa mnom znatno podrobnije no što je to možda bilo neophodno, kako bi obezbedio dovoljno vremena da se na našem vozilu izazove kvar. Nastavio je da me zadržava čekajući da izbije oluja, kako bi se dodatno obezbedio da ću tokom vožnje dospeti u jadno stanje. Kao što mi je i sam u nekoliko navrata napomenuo, dobro je upoznat sa načinom života na Zemlji, tako da mu nije bilo teško da predvidi šta bi mi se moglo dogoditi pri suočavanju s olujom. Rekao bih, takođe, da je planirao da za nama uputi svoje robote koji je trebalo da nas sustignu pošto se usled kvara zaustavimo i da nas vrate na područje Instituta - pod izgovorom da mi je potrebna pomoć zbog stanja u kome sam se nalazio, ali u stvari, da bi se dočepao dvojice robota dr Fastolfa."
<BR>&nbsp;&nbsp;&nbsp;&nbsp;&nbsp;Amadiro se uzdržano nasmeja. "Ali kakvog bih razloga imao da sve to učinim? Vidite i sami, gospodine predsedniče, da su u pitanju gole pretpostavke koje izrastaju jedna iz druge... i koje bi svaki sud na Aurori proglasio klevetama."
<BR>&nbsp;&nbsp;&nbsp;&nbsp;&nbsp;"Da li bi gospodin Bejli, sa Zemlje, mogao nečim da potkrepi svoje pretpostavke?" upita predsednik oštrim glasom.
<BR>&nbsp;&nbsp;&nbsp;&nbsp;&nbsp;"Do svega što sam izneo došao sam logičkim razmišljanjem", odgovori Bejli.
<BR>&nbsp;&nbsp;&nbsp;&nbsp;&nbsp;Predsednik ustade, istog časa poprilično izgubivši na visini, jer je dok je stajao bio jedva nešto viši nego dok je sedeo. "Dozvolite mi da se malo prošetam, kako bih mogao razmisliti o onome što sam do sada čuo. Odmah ću se vratiti." I on se uputi ka ličnim prostorijama.
<BR>&nbsp;&nbsp;&nbsp;&nbsp;&nbsp;Fastolf se naže prema Bejliju, a i Bejli učini isto. (Amadiro ih na čas ravnodušno pogleda, kao da ga se gotovo uopšte ne tiče šta bi njih dvojica mogla reći jedan drugom).
<BR>&nbsp;&nbsp;&nbsp;&nbsp;&nbsp;"Imate li nešto bolje što biste mogli reći?" prošaputa Fastolf.
<BR>&nbsp;&nbsp;&nbsp;&nbsp;&nbsp;"Mislim da imam, ali se pitam da li ću dobiti priliku da to i kažem. Ne čini mi se baš da mi je predsednik naročito sklon."
<BR>&nbsp;&nbsp;&nbsp;&nbsp;&nbsp;"I nije. Sve do sada samo ste pogoršavali stvari, i ne bih se iznenadio ukoliko nam, kada se vrati, objavi da se istraga prekida."
<BR>&nbsp;&nbsp;&nbsp;&nbsp;&nbsp;Bejli, međutim, samo odmahnu glavom i zagleda se u cipele.
<BR>
<BR>&nbsp;&nbsp;&nbsp;&nbsp;&nbsp;77.
<BR>&nbsp;&nbsp;&nbsp;&nbsp;&nbsp;Bejli je još zurio u cipele kada se predsednik vratio i ponovo seo, uputivši, posle toga, ozbiljan i mrgodan pogled put Zemljanina.
<BR>&nbsp;&nbsp;&nbsp;&nbsp;&nbsp;"Gospodine Bejli, sa Zemlje?" obrati mu se on.
<BR>&nbsp;&nbsp;&nbsp;&nbsp;&nbsp;"Da, gospodine predsedniče?"
<BR>&nbsp;&nbsp;&nbsp;&nbsp;&nbsp;"Mislim da samo traćite moje vreme... Ipak, ne bih želeo da se kaže da nisam pružio mogućnost obema stranama da se do kraja izjasne - čak i kada bih to smatrao gubljenjem vremena. Možete li mi predočiti neki motiv koji bi naveo dr Amadira da postupi onako kako ga optužujete da je postupio?"
<BR>&nbsp;&nbsp;&nbsp;&nbsp;&nbsp;"Gospodine predsedniče", odgovori Bejli, glasom u kome se dao naslutiti prizvuk beznađa, "smatram da zaista postoji motiv - i to veoma jak motiv. Taj se motiv temelji na činjenici da će se plan dr Amadira o naseljavanju Galaksije naprosto rasplinuti - ukoliko njemu i njegovom Institutu ne pođe za rukom da naprave čovekolike robote. Do sada nije u tome imao nikakvog uspeha, i po svoj prilici neće mu to ni u skorijoj budućnosti poći za rukom. Upitajte ga, stoga, da li bi dozvolio da njegov Institut poseti vladina komisija koja bi ispitala da li je u pogledu stvaranja uspešnih čovekolikih robota načinjen ikakav napredak. Ukoliko ispolji spremnost da pokaže kako se uspešni čovekoliki roboti već proizvode, ili možda, da prikaže nacrte za njihovu izradu - ili čak, da pruži dokaze o postojanju teorijskih rešenja - i ukoliko ispolji spremnost da sa tim upozna vladinu komisiju, uzdržaću se od svake dalje reči i priznati da me moja istraga nije ni do čega dovela." Bejli zastade, zadržavši dah.
<BR>&nbsp;&nbsp;&nbsp;&nbsp;&nbsp;Predsednik uputi pogled prema Amadiru, na čijem licu više nije bilo ni traga od osmeha.
<BR>&nbsp;&nbsp;&nbsp;&nbsp;&nbsp;"Priznajem da u ovom trenutku nemamo u izgledu izradu nikakvog čovekolikog robota."
<BR>&nbsp;&nbsp;&nbsp;&nbsp;&nbsp;"U tom ću slučaju nastaviti", reče Bejli, povrativši dah uz zvuk pomalo nalik na krkljanje. "Razume se, ukoliko bi se obratio dr Fastolfu, dr Amadiro bi bio u mogućnosti da pribavi sva obaveštenja koja su mu potrebna za njegov projekat; međutim, dr Fastolf nije spreman da u tome s njim sarađuje."
<BR>&nbsp;&nbsp;&nbsp;&nbsp;&nbsp;"Ne, nisam", promrmlja Fastolf. "Ni pod kakvim okolnostima."
<BR>&nbsp;&nbsp;&nbsp;&nbsp;&nbsp;"Međutim, gospodine predsedniče", nastavi Bejli, "dr Fastolf nije jedina osoba koja raspolaže tajnom nacrta i izrade čovekolikih robota."
<BR>&nbsp;&nbsp;&nbsp;&nbsp;&nbsp;"Nije?" upita predsednik. "A ko bi još mogao njome raspolagati? Imam utisak, gospodine Bejli, da je i samog dr Fastolfa zaprepastila vaša izjava." (Prvi put nije dodao i ono obavezno: 'sa Zemlje'.)
<BR>&nbsp;&nbsp;&nbsp;&nbsp;&nbsp;"Zaista sam zaprepašćen", spremno se složi Fastolf. "Koliko znam, jedino ja njome raspolažem. Zaista ne znam šta je gospodin Bejli mislio time da kaže."
<BR>&nbsp;&nbsp;&nbsp;&nbsp;&nbsp;"Bojim se da ni sam gospodin Bejli to ne zna", primeti Amadiro, prezrivo napućivši usne.
<BR>&nbsp;&nbsp;&nbsp;&nbsp;&nbsp;Bejli je imao osećaj da je opkoljen sa svih strana. On pređe pogledom od jednog do drugog i istog časa, zaključi da niko od njih - baš nijedan od njih - nije na njegovoj strani.
<BR>&nbsp;&nbsp;&nbsp;&nbsp;&nbsp;"Zar vam se ne čini da bi njome morao raspolagati i svaki čovekoliki robot?" nastavi Bejli. "Ne, možda, svesno, ne tako da bi mogao pružiti precizna obaveštenja - ali ne čini li vam se da bi obaveštenja morala biti pohranjena u njemu? Ukoliko bi se nekom čovekolikom robotu postavila prava pitanja, iz njegovih bi se odgovora moglo naslutiti na koji je način zamišljen i uobličen. Na kraju bi, uz dovoljno raspoloživog vremena, i zahvaljujući ispravno postavljenim pitanjima, jedan čovekoliki robot pružio dovoljno obaveštenja na temelju kojih bi se moglo pristupiti izradi drugih čovekolikih robota... Ukratko, ustrojstvo nijedne mašine ne bi se moglo održati u tajnosti, ukoliko bi postojala mogućnost da se sama ta mašina podrobno prouči."
<BR>&nbsp;&nbsp;&nbsp;&nbsp;&nbsp;Fastolf je bio više nego iznenađen. "Shvatam na šta ciljate, gospodine Bejli, i moram reći da ste potpuno u pravu. Nikada mi to nije palo na pamet."
<BR>&nbsp;&nbsp;&nbsp;&nbsp;&nbsp;"Uz najveće poštovanje, dr Fastolfe", nastavi Bejli, "moram primetiti da, kao i svi Auroranci, ispoljavate neobičnu meru ličnog ponosa. Naprosto ste ushićeni činjenicom da ste najbolji robotičar, jedini robotičar koji je u stanju da napravi čovekolikog robota - i usled toga ste jednostavno slepi za sve drugo."
<BR>&nbsp;&nbsp;&nbsp;&nbsp;&nbsp;Predsednik dopusti sebi da se blago nasmeši. "Zaskočio vas je, dr Fastolfe. Sve vreme se pitam zbog čega toliko uporno tvrdite da ste jedini koji zna kako se mogao uništiti Jander, uprkos činjenici da vam to ozbiljno podriva politički položaj. Sada mi je jasno da biste vi radije prihvatili politički gubitak, nego osporavanje svoje jedinstvenosti."
<BR>&nbsp;&nbsp;&nbsp;&nbsp;&nbsp;Fastolf se vidno uznemiri.
<BR>&nbsp;&nbsp;&nbsp;&nbsp;&nbsp;Što se Amadira tiče, on se samo namršti. "Ima li to ikakve veze sa pitanjem koje razmatramo?" upita on.
<BR>&nbsp;&nbsp;&nbsp;&nbsp;&nbsp;"Razume se da ima", odvrati Bejli, osećajući kako mu samopouzdanje raste. "Niste u mogućnosti da od dr Fastolfa, neposredno, izvučete nikakvo obaveštenje. Ne možete naložiti svojim robotima da mu nanesu zlo - na primer, da ga mučenjem prinude da vam oda svoju tajnu. Ne možete ni lično nasrnuti na njega, budući da ga štiti njegovo osoblje. Možete se, međutim, uz pomoć svojih robota dokopati njegovog čovekolikog robota, u trenutku kada je neko ljudsko biće preslabo da preduzme potrebne mere da vas u tome spreči. Sve što se juče popodne događalo predstavljalo je na brzinu smišljen plan da se dočepate Denila. Shvatili ste da vam se takva prilika pruža onog trenutka kada sam zatražio da se s vama susretnem u Institutu. Da nisam uklonio svoje robote, i da nisam bio još toliko priseban da vaše robote pošaljem u pogrešnom pravcu - dočepali biste ga se. Podrobno proučivši Denilovo ponašanje i njegove odgovore, mogli ste otkriti i tajnu izrade čovekolikih robota."
<BR>&nbsp;&nbsp;&nbsp;&nbsp;&nbsp;"Gospodine predsedniče, najodlučnije protestvujem", pobuni se Amadiro. "U životu nisam čuo goru klevetu. I to zasnovanu na uobraženjima jednog bolesnog uma. Nije nam poznato - i po svoj prilici, nikada to nećemo pouzdano saznati - da li je u pitanju bila sabotaža; ako i jeste, ko je to učinio; da li su roboti zaista pratili vozilo i zaista razgovarali sa gospodinom Bejlijem. Sve što je do sada uspeo da uradi bilo je da nagomila zaključke zasnovane na sumnjivim svedočenjima o zbivanjima čiji je on bio jedini svedok - i to u trenutku kada je bio sav izbezumljen od straha i možda žrtva priviđenja. Ništa se od svega toga ne bi se ni trenutak održalo u sudnici."
<BR>&nbsp;&nbsp;&nbsp;&nbsp;&nbsp;"Ovo, međutim, nije sudnica, dr Amadiro", primeti predsednik, "i moja je dužnost da saslušam sve što bi moglo biti od važnosti za pitanje o kojem raspravljamo."
<BR>&nbsp;&nbsp;&nbsp;&nbsp;&nbsp;"Nije reč o tome, gospodine predsedniče, već o činjenici da pred sobom imamo nešto toliko slabašno, poput paukove mreže."
<BR>&nbsp;&nbsp;&nbsp;&nbsp;&nbsp;"Ipak, čini mi se, ne baš toliko slabašno. Nemam utisak da bilo šta što je gospodin Bejli rekao zvuči nelogično. Ukoliko prihvatimo da je istina ono što je doživeo, u tom slučaju njegovi zaključci imaju smisla. Poričete li sve to, dr Amadiro? Kvar na vozilu, gonjenje, nastojanje da se domognete čovekolikog robota?"
<BR>&nbsp;&nbsp;&nbsp;&nbsp;&nbsp;"Razume se! Od prvog do poslednjeg slova! Ništa od svega toga nije istina!" uzviknu Amadiro. Osmeh mu je već odavno nestao s lica. "Zemljanin raspolaže snimkom čitavog našeg razgovora, i nema sumnje da će nastojati da posebno naglasi kako sam ga namerno zadržavao beskrajnim pričama, kako sam ga pozvao da obiđe Institut, da večera sa mnom - ali, sve bi se to moglo protumačiti i kao moje nastojanje da budem ljubazan i gostoljubiv. Možda su me, pri tom, donekle zavele moje simpatije prema Zemljanima, i to je sve. Poričem sve njegove tvrdnje, i smatram da ništa od onoga što je rekao nema veću težinu od mog opovrgavanja. Moj ugled baš nije tako mali da bi jedna puka spekulacija mogla bilo koga uveriti da sam takav nitkov kakvim želi da me predstavi ovaj Zemljanin."
<BR>&nbsp;&nbsp;&nbsp;&nbsp;&nbsp;Predsednik se zamišljeno počeša po bradi. "Svakako, nisam spreman da vas optužim na temelju onog što je Zemljanin do sada rekao... Gospodine Bejli, ukoliko je to sve što ste imali da kažete... mislim da je zanimljivo, ali nedovoljno. Postoji li još nešto suštinsko što biste mogli reći? Upozoravam vas, ukoliko ne postoji, da sam na ovaj razgovor utrošio sve vreme koje mi je stajalo na raspolaganju."
<BR>
<BR>&nbsp;&nbsp;&nbsp;&nbsp;&nbsp;78.
<BR>&nbsp;&nbsp;&nbsp;&nbsp;&nbsp;"Postoji, gospodine predsedniče, samo još jedna stvar koju bih hteo da pokrenem", odgovori Bejli. "Pretpostavljam da ste čuli za Gladiju Delmar - ili Gladiju Solarijanku. Ona sebe naprosto naziva Gladija."
<BR>&nbsp;&nbsp;&nbsp;&nbsp;&nbsp;"Jesam, gospodine Bejli", priznade predsednik, sa blagom mrzovoljom u glasu. "Čuo sam za nju. Gledao sam i onu hipertalasnu dramu u kojoj ste vas dvoje imali tako istaknute uloge."
<BR>&nbsp;&nbsp;&nbsp;&nbsp;&nbsp;"Tokom više meseci održavala je vezu sa onim robotom, Janderom Panelom. U stvari, pred kraj, postao joj je i suprug."
<BR>&nbsp;&nbsp;&nbsp;&nbsp;&nbsp;Predsednik je do tada krajnje neblagonaklono gledao u Bejlija, a sada njegov pogled postade nekako prazan. "Njen - šta?"
<BR>&nbsp;&nbsp;&nbsp;&nbsp;&nbsp;"Suprug, gospodine predsedniče."
<BR>&nbsp;&nbsp;&nbsp;&nbsp;&nbsp;Fastolf koji je napola ustao, ponovo sede, duboko pometen.
<BR>&nbsp;&nbsp;&nbsp;&nbsp;&nbsp;"To je protivzakonito", odvrati grubo predsednik. "Što je još gore, i smešno. Nije mogla začeti s jednim robotom. Nisu mogli imati dece. Za sklapanje braka nikada se ne daje saglasnost bez prethodnog ispoljavanja spremnosti da se, uz izričitu dozvolu, ima porod. Rekao bih da bi čak i jedan Zemljanin to morao znati."
<BR>&nbsp;&nbsp;&nbsp;&nbsp;&nbsp;"Svestan sam toga, gospodine predsedniče", odvrati Bejli odmereno. "Siguran sam da je i Gladija bila svesna toga. Međutim, ona reč 'suprug' nije upotrebljavala u zakonskom, već u emocionalnom smislu. Naprosto, smatrala je da je Jander za nju najbliži predstavi supruga. Njena osećanja prema njemu bila su osećanja supruge prema suprugu."
<BR>&nbsp;&nbsp;&nbsp;&nbsp;&nbsp;Predsednik se okrete prema Fastolfu. "Da li ste znali za to, dr Fastolfe? Taj robot je pripadao vama."
<BR>&nbsp;&nbsp;&nbsp;&nbsp;&nbsp;Fastolf je bio vidljivo pometen. "Poznato mi je da je bila veoma vezana za njega", odgovori on. "Podozrevao sam, čak, i da ga je koristila u seksualnom smislu. Međutim, pojma nisam imao o svoj toj nezakonitoj šaradi - dok mi gospodin Bejli nije to otkrio."
<BR>&nbsp;&nbsp;&nbsp;&nbsp;&nbsp;"Ona je poreklom Solarijanka", napomenu Bejli, "i njeno shvatanje 'supruga' razlikuje se od auroranskog."
<BR>&nbsp;&nbsp;&nbsp;&nbsp;&nbsp;"Očigledno", promrmlja predsednik.
<BR>&nbsp;&nbsp;&nbsp;&nbsp;&nbsp;"Ipak, gospodine predsedniče, imala je dovoljno smisla za realnost da bi to držala u tajnosti. Nikada tu šaradu, kako je naziva dr Fastolf, nije poverila nijednom žitelju Aurore. Sama mi je to priznala prekjuče, zato što joj je stalo da razrešim zagonetku vezanu za nekoga do koga joj je bilo toliko stalo. Ipak, pretpostavljam da tu reč ne bi upotrebila da joj nije bilo poznato da sam Zemljanin, i da ću to shvatiti na njen, a ne na auroranski način."
<BR>&nbsp;&nbsp;&nbsp;&nbsp;&nbsp;"U redu", složi se predsednik. "Priznajem da je imala bar malo zdravog razuma - za jednu Solarijanku. Je li to ono pitanje koje ste želeli da pokrenete?"
<BR>&nbsp;&nbsp;&nbsp;&nbsp;&nbsp;"Jeste, gospodine predsedniče."
<BR>&nbsp;&nbsp;&nbsp;&nbsp;&nbsp;"U tom slučaju, moram vam reći da ga smatram potpuno nevažim, i bez ikakve težine u našem odlučivanju."
<BR>&nbsp;&nbsp;&nbsp;&nbsp;&nbsp;"Gospodine predsedniče, postoji još jedno pitanje koje bih morao postaviti. Samo još jedno pitanje - samo nekoliko reči, pa smo, što se mene tiče, završili."
<BR>&nbsp;&nbsp;&nbsp;&nbsp;&nbsp;Predsednik je za trenutak oklevao. "Slažem se. Još jedno, poslednje pitanje."
<BR>&nbsp;&nbsp;&nbsp;&nbsp;&nbsp;"Hvala vam, gospodine predsedniče." Želeo je da odmah grune s pitanjem, ali se uzdrža. Nije, čak, ni glas podigao. Ni prst pomerio. Sve je zavisilo od tih nekoliko reči. Sve je pripremio za to pitanje, ali setivši se Fastolfovog upozorenja, pokušao je da pitanje izgovori onako uzgred. "Kako to da je dr Amadiro znao da je Jander bio Gladijin suprug?"
<BR>&nbsp;&nbsp;&nbsp;&nbsp;&nbsp;"Šta? Predsednik pobele i kosmate obrve iznenađeno mu se izviše. "Ko kaže da je on bilo šta o tome znao?"
<BR>&nbsp;&nbsp;&nbsp;&nbsp;&nbsp;Pošto mu je pitanje bilo direktno upućeno, Bejli je smatrao da slobodno može da produži. "Upitajte njega, gospodine predsedniče."
<BR>&nbsp;&nbsp;&nbsp;&nbsp;&nbsp;I on jedva primetno pokaza glavom prema Amadiru koji ustade iz naslonjače i užasnuto se zagleda u Bejlija.
<BR>
<BR>&nbsp;&nbsp;&nbsp;&nbsp;&nbsp;79.
<BR>&nbsp;&nbsp;&nbsp;&nbsp;&nbsp;"Upitajte njega, gospodine predsedniče", ponovi Bejli krajnje odmerenim glasom, nastojeći da ne skrene pažnju s Amadira. "Čini se da je veoma uzrujan."
<BR>&nbsp;&nbsp;&nbsp;&nbsp;&nbsp;"O čemu je reč, dr Amadiro?" upita predsednik. "Da li ste išta znali o tome da je taj robot, navodno, bio suprug te Solarijanke?"
<BR>&nbsp;&nbsp;&nbsp;&nbsp;&nbsp;Amadiro stade da muca, zastade, za trenutak čvrsto stisnu usne, a onda ponovo zausti da nešto kaže. Bledilo koje mu se razlilo licem u međuvremenu se povuklo pred crvenim pečatima. "Gospodine predsedniče", odgovori on, "više sam nego iznenađen ovom besmislenom optužbom. Nemam pojma o čemu je reč."
<BR>&nbsp;&nbsp;&nbsp;&nbsp;&nbsp;"Dozvoljavate li mi da objasnim, gospodine predsedniče?" upita Bejli. "Najkraće moguće?" (Da li će ga prekinuti?)
<BR>&nbsp;&nbsp;&nbsp;&nbsp;&nbsp;"Bilo bi dobro da to učinite", odgovori predsednik namrgođeno. "Ukoliko raspolažete ikakvim objašnjenjem, bio bih veoma rad da ga čujem."
<BR>&nbsp;&nbsp;&nbsp;&nbsp;&nbsp;"Gospodine predsedniče..." započe Bejli. "Juče po podne razgovarao sam sa dr Amadirom. Budući da je imao nameru da me zadrži do nailaska oluje, bio je više nego pričljiv i po svemu sudeći, pomalo neoprezan. Pominjući Gladiju, onako usput, pomenuo je i robota, Jandera Panela, kao njenog supruga. Veoma me zanima otkud mu je to bilo poznato."
<BR>&nbsp;&nbsp;&nbsp;&nbsp;&nbsp;"Je li to tačno, dr Amadiro?" upita predsednik.
<BR>&nbsp;&nbsp;&nbsp;&nbsp;&nbsp;Amadiro je i dalje stajao, nalik na optuženika suočenog sa sudijom. "Bilo to tačno ili ne, smatram da nema nikakve veze s pitanjem koje razmatramo."
<BR>&nbsp;&nbsp;&nbsp;&nbsp;&nbsp;"Možda i nema", odvrati predsednik, "ali ipak, zapanjilo me je vaše ponašanje kada je gospodin Bejli postavio to pitanje. Sve mi se čini da u tome ima nečeg i da i gospodin Bejli i vi to dobro znate, dok meni to, nekako, još izmiče. Sledstveno tome, želeo bih da i ja u sve budem upućen. Dakle, jeste li ili niste znali za taj nemoguć odnos između Jandera i te Solarijanke?"
<BR>&nbsp;&nbsp;&nbsp;&nbsp;&nbsp;"Otkud sam to mogao znati?" odgovori Amadiro pomalo krkljavim glasom.
<BR>&nbsp;&nbsp;&nbsp;&nbsp;&nbsp;"To nije nikakav odgovor", primeti predsednik. "Služite se dvosmislicama. Odgovarate pitanjem, dok ja od vas tražim da mi pružite izričit odgovor. Da pokušamo ponovo. Jeste li, ili niste, rekli ono što vam se pripisuje da ste rekli?"
<BR>&nbsp;&nbsp;&nbsp;&nbsp;&nbsp;"Pre no što odgovori", upade Bejli, osećajući se sada sigurnije, budući da je predsednik zašao na tle morala, "smatram da će s moje strane biti pošteno da podsetim dr Amadira da je Žiskar, robot koji je prisustvovao našem razgovoru, u stanju, ukoliko to od njega bude zatraženo, da od reči do reči ponovi čitav naš razgovor, verno prenoseći i njegovu sadržinu i ton. Ukratko, postoji snimak razgovora."
<BR>&nbsp;&nbsp;&nbsp;&nbsp;&nbsp;Amadira spopade bes. "Gospodine predsedniče, tog robota, Žiskara, zamislio je, načinio i programirao dr Fastolf koji ne samo što za sebe tvrdi da je najveći živi robotičar, već i priznaje da mi je protivnik. Možemo li se pouzdati u snimak koji bi nam jedan takav robot stavio na raspolaganje?"
<BR>&nbsp;&nbsp;&nbsp;&nbsp;&nbsp;"Možda bi, gospodine predsedniče", primeti Bejli, "bilo dobro da preslušate snimak, i da onda sami o tome donesete odluku."
<BR>&nbsp;&nbsp;&nbsp;&nbsp;&nbsp;"Možda bi to, zaista, bilo dobro", složi se predsednik. "Ja nisam ovde, dr Amadiro, da prihvatam tuđe odluke. Ali ostavimo to za trenutak po strani. Bez obzira, dakle, šta će nam snimak reći, želite li, dr Amadiro, da za zapisnik izjavite da vam nije bilo poznato da je ta Solarijanka smatrala tog robota svojim suprugom, i da ga vi lično nikada u tom smislu niste spominjali? Molim vas, imajte pri tom na umu (što bi, budući da ste obojica članovi vlade, trebalo da bude slučaj) da se čitav ovaj naš razgovor, iako se vodi bez prisustva robota, snima ovom mojom spravicom." On se pri tom blago potapša po maloj izbočini na jednom od džepova na svojim prsima. "Dakle, dr Amadiro, budite sasvim određeni. Da ili ne?"
<BR>&nbsp;&nbsp;&nbsp;&nbsp;&nbsp;"Gospodine predsedniče", odgovori Amadiro s prizvukom očajanja u glasu, "zaista se, najiskrenije govoreći, ne sećam šta sam sve rekao u jednom neobaveznom razgovoru. Ukoliko i jesam to pomenuo - a ne priznajem da jesam - moguće je da je to bilo tokom nekog drugog neobaveznog razgovora, tokom koga je neko pomenuo kako se Gladija prema svom robotu ponaša s toliko zaljubljenosti, kao da joj je suprug."
<BR>&nbsp;&nbsp;&nbsp;&nbsp;&nbsp;"A s kim ste vodili taj drugi, neobavezni razgovor?" upita predsednik. "I ko vam je to pomenuo?"
<BR>&nbsp;&nbsp;&nbsp;&nbsp;&nbsp;"Trenutno, ne bih mogao da se setim."
<BR>&nbsp;&nbsp;&nbsp;&nbsp;&nbsp;"Gospodine predsedniče, ukoliko bi dr Amadiro bio ljubazan da navede osobe koje su mu to mogle reći, ne bi bilo nikakvih teškoća da ih saslušamo i ustanovimo koja je od njih to zaista i rekla."
<BR>&nbsp;&nbsp;&nbsp;&nbsp;&nbsp;"Nadam se, gospodine predsedniče", primeti Amadiro, "da ćete imati u vidu kakve bi posledice, ukoliko se išta slično učini, to imalo po moral Instituta."
<BR>&nbsp;&nbsp;&nbsp;&nbsp;&nbsp;"Nadam se, dr Amadiro", odvrati predsednik, "da ćete i vi to imati u vidu, i da ćete nam pružiti neki bolji odgovor na naše pitanje, kako ne bismo morali pristupati krajnjim merama."
<BR>&nbsp;&nbsp;&nbsp;&nbsp;&nbsp;"Trenutak, gospodine predsedniče", ponovo se umeša Bejli, što je više udvorički bio u stanju. "Ostaje nam još jedno pitanje."
<BR>&nbsp;&nbsp;&nbsp;&nbsp;&nbsp;"Opet? Još jedno?" Predsednik uputi Bejliju pogled koji je izražavao suštu nenaklonost. "O čemu je sad reč?"
<BR>&nbsp;&nbsp;&nbsp;&nbsp;&nbsp;"Zbog čega se dr Amadiro tako žestoko protivi da prizna da mu je bila poznata vrsta odnosa između Gladije i Jandera? On tvrdi da taj odnos nije ni od kakve važnosti. U tom slučaju, zbog čega naprosto ne potvrdi da je za taj odnos znao, pa da svršimo s tim? Ja, međutim, tvrdim da to jeste od važnosti, i da je dr Amadiru dobro poznato da bi njegovo priznanje moglo biti iskorišćeno kao dokaz njegovog zločinačkog delovanja."
<BR>&nbsp;&nbsp;&nbsp;&nbsp;&nbsp;"Najodlučnije protestvujem zbog upotrebljenog izraza", grmnu Amadiro, "i zahtevam izvinjenje!"
<BR>&nbsp;&nbsp;&nbsp;&nbsp;&nbsp;Fastolf se jedva vidljivo nasmeši, dok Bejli mrgodno skupi usne. Konačno mu je pošlo za rukom da Amadira satera u ugao.
<BR>&nbsp;&nbsp;&nbsp;&nbsp;&nbsp;Predsednikovo lice preli preteće rumenilo. "Zahtevate?" upita on plahovito. "Vi to nešto zahtevate? A kome to upućujete svoj zahtev? Ja sam predsednik. Ovde sam da saslušam sva mišljenja pre nego što donesem odluku o tome šta ću preporučiti kao najbolje rešenje. Morate mi omogućiti da čujem kako Zemljanin tumači vaše ponašanje. Ukoliko vas bude klevetao, budite sigurni da će zbog toga biti kažnjen, i isto tako, možete biti sigurni da će, u tom pogledu, zakon biti primenjen u svom najširem smislu. Ali vama, dr Amadiro, ne dozvoljavam da mi postavljate nikakve zahteve. Nastavite, Zemljanine. Recite šta imate da kažete, ali vodite računa šta ćete govoriti."
<BR>&nbsp;&nbsp;&nbsp;&nbsp;&nbsp;"Hvala vam, gospodine predsedniče", reče Bejli. "U stvari, postoji jedan Auroranac kome Gladija jeste otkrila tajnu svog odnosa sa Janderom."
<BR>&nbsp;&nbsp;&nbsp;&nbsp;&nbsp;"O kome je reč?" prekide ga predsednik. "Ne primenjujte svoje hipertalasne trikove na mene!"
<BR>&nbsp;&nbsp;&nbsp;&nbsp;&nbsp;"To mi uopšte nije namera, gospodine predsedniče", odvrati Bejli. "Sve što želim, jeste da dam jasan i nedvosmislen iskaz. Auroranac o kome govorim je, razume se, sam Jander Panel. Znam, on je robot, ali je i žitelj Aurore, i u tom ga smislu možemo smatrati Aurorancem. Izvesno je da mu se Gladija, u trenucima strasti, obraćala sa 'mužu moj'. Budući da je sam dr Amadiro priznao da je od nekoga čuo da između Gladije i Jandera postoji odnos supruga i supruge, nije li logično pretpostaviti da je to čuo od samog Jandera? Da li bi, stoga, dr Amadiro bio sada voljan da, za zapisnik, izjavi da nikad nije razgovarao sa Janderom, dok je ovaj još bio član Gladijinog domaćinstva?"
<BR>&nbsp;&nbsp;&nbsp;&nbsp;&nbsp;Amadiro dva puta zausti da nešto kaže. Oba puta, međutim, nikakav zvuk ne siđe mu s usana.
<BR>&nbsp;&nbsp;&nbsp;&nbsp;&nbsp;"Dr Amadiro", poče predsednik, "da li ste u to vreme ikad razgovarali sa Janderom?"
<BR>&nbsp;&nbsp;&nbsp;&nbsp;&nbsp;Nije bilo nikakvog odgovora.
<BR>&nbsp;&nbsp;&nbsp;&nbsp;&nbsp;"Ukoliko jeste", primeti Bejli mirno, "očito je da je to itekako važno za naša razmatranja."
<BR>&nbsp;&nbsp;&nbsp;&nbsp;&nbsp;"Počinjem to i sam da uviđam, gospodine Bejli. Dr Amadiro, pitam vas još jednom - da ili ne?"
<BR>&nbsp;&nbsp;&nbsp;&nbsp;&nbsp;Amadiro ponovo prasnu. "Kakve dokaze ovaj Zemljanin uopšte ima protiv mene? Poseduje li snimak mog razgovora sa Janderom? Raspolaže li ijednim svedokom, spremnim da potvrdi da me je ikada video sa Janderom? Ima li bilo šta drugo, osim svojih pukih, samovoljnih tvrdnji?"
<BR>&nbsp;&nbsp;&nbsp;&nbsp;&nbsp;Predsednik se okrenu prema Bejliju. "Gospodine predsedniče", odvrati Bejli, "da ničim ne raspolažem, dr Amadiro sigurno ne bi oklevao da porekne da je bio u bilo kakvoj vezi sa Janderom kako bi to ušlo u zapisnik. Međutim, on to ne čini. Sticajem okolnosti, tokom istrage razgovarao sam sa dr Vasilijom Alijenom, kćerkom dr Fastolfa. Razgovarao sam, takođe, i sa jednim mladim Aurorancem, Santiriksom Gremionisom. Na osnovu snimaka tih dvaju razgovora, nedvosmisleno se potvrđuje da je dr Vasilija ohrabrivala Gremionisa da se udvara Gladiji. Možete se kod same dr Vasilije propitati kakve je razloge za to imala, i da li ju je na to naveo dr Amadiro. Činjenica je, takođe, da je Gremionis imao običaj da odlazi u duge šetnje sa Gladijom, u kojima su oboje uživali, i tokom kojih ih Jander nije pratio. Možete to, gospodine, ukoliko želite, vrlo lako proveriti."
<BR>&nbsp;&nbsp;&nbsp;&nbsp;&nbsp;"Razume se da mogu", odvrati predsednik suvo, "ali ukoliko je to sve što imate da kažete, šta time dokazujete?"
<BR>&nbsp;&nbsp;&nbsp;&nbsp;&nbsp;"Već sam rekao", odgovori Bejli, "da je tajnu izrade čovekolikih robota, osim od dr Fastolfa, bilo moguće dobiti još samo od Denila. Pre Janderove smrti tajna se isto tako lako mogla pribaviti i od Jandera. Budući, međutim, da je Denil bio član domaćinstva dr Fastolfa, nije bilo lako doći do njega, što nije bio slučaj i sa Janderom; on je, bar privremeno, pripadao Gladijinom domaćinstvu, a ona nije bila ni dovoljno predostrožna, ni dovoljno sposobna da svom robotu pruži potpunu zaštitu.
<BR>&nbsp;&nbsp;&nbsp;&nbsp;&nbsp;Lako je dakle moguće da je dr Amadiro koristio Gladijina povremena odsustvovanja, njene odlaske u duge šetnje sa Gremionisom, za razgovare sa Janderom, možda putem stereovizije; koristio je to vreme da proučava njegove reakcije, da ga podvrgava različitim testovima, kao i da, potom, sve to izbriše iz robotove memorije, kako on o tome ne bi mogao obavestiti Gladiju. Možda je, čak, već bio nadomak onoga što je želeo da sazna - a onda su se sva njegova nastojanja okončala Janderovim 'isključenjem'. Bilo je prirodno da se, posle toga, usredsredi na Denila. Možda je smatrao da mu je potrebno još samo nekoliko testova i provera, i stoga je postavio sinoćnju zamku - kao što već rekoh u svom malopređašnjem... iskazu."
<BR>&nbsp;&nbsp;&nbsp;&nbsp;&nbsp;"Izgleda da se sve uklapa", primeti predsednik glasom veoma bliskim šapatu. "Gotovo da sam prinuđem da vam poverujem."
<BR>&nbsp;&nbsp;&nbsp;&nbsp;&nbsp;"Još samo nešto, i onda odista nemam više ništa da kažem", nastavi Bejli. "Sasvim je moguće da je dr Amadiro, tokom svojih testova i proučavanja Jandera, sasvim slučajno - bez ikakve namere da to učini - doprineo da dođe do Janderovog 'mentalnog isključenja', i da je, na taj način, počinio roboumorstvo."
<BR>&nbsp;&nbsp;&nbsp;&nbsp;&nbsp;"Ne! Nikad!" dreknu Amadiro, sav izbezumljen. "Baš ništa što sam činio sa tim robotom nije moglo dovesti do njegovog 'isključenja'!"
<BR>&nbsp;&nbsp;&nbsp;&nbsp;&nbsp;Fastolf se umeša. "Slažem se. Gospodine predsedniče, i ja smatram da dr Amadiro nije mogao izazvati 'mentalno isključenje' robota. Ipak, gospodine predsedniče, čini mi se da malopređašnje reči dr Amadira nedvosmisleno potvrđuju da je petljao oko Jandera - kao što je i gospodin Bejli veoma precizno pokazao u svojoj analizi."
<BR>&nbsp;&nbsp;&nbsp;&nbsp;&nbsp;Predsednik potvrdno klimnu. "Prinuđen sam da se složim s vama, dr Fastolfe... Dr Amadiro, da li ste spremni da i formalno sve ovo poreknete, i na taj me način prisilite da pokrenem iscrpnu istragu koja bi vam nanela grdnu štetu, ma kako da se okonča - pri čemu, u ovom trenutku, pomišljam da bi se jedino mogla okončati loše po vas. Preporučujem vam, stoga, da ne idete dalje - da ne dovodite u pitanje i sam svoj položaj u vladi, i možda, čak, onemogućite da politički život na Aurori nastavi da teče mirnim tokom.
<BR>&nbsp;&nbsp;&nbsp;&nbsp;&nbsp;Koliko sam ja uspeo da shvatim, pre no što je iskrslo ovo sa Janderovim 'isključenjem', većina u vladi - mada, priznajem, ne baš velika većina - držala je stranu dr Fastolfu po pitanju daljeg naseljavanja Galaksije. Nametanjem slučaja Janderovog 'isključenja' možda bi vam pošlo za rukom da priličan broj članova vlade privučete na svoju stranu; navodna odgovornost dr Fastolfa za 'isključenje' Jandera obezbedila bi vam većinu. Ali kako stvari sada stoje, dr Fastolf bi, ukoliko to bude želeo, mogao ponovo podeliti karte i vas optužiti za Janderovo 'isključenje'; štaviše, mogao bi, takođe, izneti i da ste pokušali da lažno optužite svog političkog protivnika - i vi biste, bez sumnje, izgubili.
<BR>&nbsp;&nbsp;&nbsp;&nbsp;&nbsp;Ukoliko se ne bih umešao, možda biste obojica, i vi, dr Fastolfe, i vi, dr Amadiro, zahvaljujući svojoj tvrdoglavosti, ili čak osvetoljubivosti, nastavili da produbljujete spor, iznoseći jedan protiv drugog sijaset najraznovrsnijih novih optužbi. Naše bi se političke snage, kao i naše javno mnenje, u tom slučaju beznadežno podelili - možda, čak, na bezbroj struja - na neopisivu štetu svih nas.
<BR>&nbsp;&nbsp;&nbsp;&nbsp;&nbsp;Smatram, stoga, da bi Fastolfova pobeda, iako neizbežna, imala veoma visoku cenu; moja je dakle dužnost, kao predsednika, da glasanje, pre svega, okrenem u njegovu korist, a potom da na vas i vaše sledbenike, dr Amadiro, izvršim pritisak da Fastolfovu pobedu prihvatite sa što je više moguće trpeljivosti, i to već ovog trenutka - za dobrobit čitave Aurore."
<BR>&nbsp;&nbsp;&nbsp;&nbsp;&nbsp;"Nisam, gospodine predsedniče, zainteresovan za pobedu koja bi značila poniženje mog protivnika", primeti Fastolf. "I dalje stojim iza svog predloga da nađemo kompromis - da svi, i Aurora, i ostali svetovi Svemiraca, i Zemlja, dobiju punu slobodu u naseljavanju Galaksije. Zauzvrat, spreman sam da se priključim Robotičkom institutu, da mu stavim na raspolaganje svoja znanja o čovekolikim robotima, i tako doprinesem nastojanjima dr Amadira - razume se, samo ukoliko bi on dao svečanu, napismenu izjavu da ni ubuduće neće težiti nikakvoj odmazdi protiv Zemlje. Sve bi to moralo imati oblik sporazuma koji bi potpisali i mi i Zemlja."
<BR>&nbsp;&nbsp;&nbsp;&nbsp;&nbsp;Amadiro konačno sede, sa izrazom lica koji je predstavljalo oličenje poraza. "Nisam težio ličnoj vlasti", reče on, "kao ni užitku u pobedi. Želeo sam samo ono što sam smatrao najboljim za samu Auroru i uprkos svemu, i dalje smatram da plan dr Fastolfa znači, kad-tad, konačni kraj Aurore. Pri svemu tome, jasno mi je da sam sada potpuno bespomoćan, zahvaljujući ovom Zemljaninu" - on pri tom uputi brz, otrovan pogled Bejliju - "i da sam prinuđen da prihvatim predlog dr Fastolfa. Iako ću, i to da kažem, zatražiti dozvolu da se obratim vladi po pitanju daljeg naseljavanja Galaksije, ako ni zbog čega drugog ono da bi ostalo zabeleženo da strahujem od posledica."
<BR>&nbsp;&nbsp;&nbsp;&nbsp;&nbsp;"Samo se po sebi razume", odgovori predsednik, "da će vašem zahtevu biti udovoljeno. A što se vas tiče, dr Fastolfe, ukoliko biste bili spremni da mene poslušate, nastojte da ovaj Zemljanin što pre napusti naš svet. Doprineo je da prevagne vaše gledište, ali sumnjam da će biti svesrdno prihvaćeno ukoliko se ovdašnjem svetu pruži dovoljno vremena da u svemu tome sagleda nadmoć jednog Zemljanina nad Aurorancima."
<BR>&nbsp;&nbsp;&nbsp;&nbsp;&nbsp;"Potpuno ste u pravu, gospodine predsedniče, i gospodin Bejli će veoma brzo otići odavde - uz punu moju, a nadam se, i vašu zahvalnost."
<BR>&nbsp;&nbsp;&nbsp;&nbsp;&nbsp;"Budući da smo zahvaljujući njegovoj oštroumnosti pošteđeni ozbiljnih političkih sporova, i ja mu se zahvaljujem... Hvala vam, gospodine Bejli", složi se predsednik, mada bez pravog oduševljenja.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
