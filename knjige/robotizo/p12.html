<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GREMIONIS, JOŠ JEDNOM
<P>&nbsp;&nbsp;&nbsp;&nbsp;&nbsp;49.
<BR>&nbsp;&nbsp;&nbsp;&nbsp;&nbsp;Prošlo je samo nekoliko minuta pre nego što se Bejli našao i u četvrtom auroranskom domaćinstvu otkako je, pre samo jednog i po dana, prispeo na planetu; posle Fastolfovog, Gladijinog i Vasilijinog, bio je sada i u Gremionisovom.
<BR>&nbsp;&nbsp;&nbsp;&nbsp;&nbsp;Gremionisovo prebivalište delovalo je skučenije i bezbojnije nego prethodna tri, mada je sve u njemu, čak i Bejlijevim očima nenaviklim na auroranske prilike, ukazivalo na to da je kuća tek nedavno sazdana. Prepoznatljiva obeležja auroranskih staništa - posebna udubljenja za robote u zidovima - ipak su bila tu. Čim uđoše u sobu, Žiskar i Denil hitro stupiše u dva, koja su bila prazna, i ostadoše nepomični i tihi, licem okrenuti prema prostoriji. Gotovo istom brzinom, Gremionisov robot Brundij zauze mesto u trećem udubljenju.
<BR>&nbsp;&nbsp;&nbsp;&nbsp;&nbsp;Nije bilo ni najmanjeg nagoveštaja, ma koliko sve kratko trajalo, ikakvih teškoća pri izboru, ili posebnih namera dvojice robota da se smeste u neko određeno udubljenje. Bejli se za časak upita kako je robotima polazilo za rukom da se pri tom ne sudare, i zaključi da su međusobno morali opštiti na način nedostupan ljudskim bićima. Bejli još pomisli da će morati da se o tome raspita kod Denila - pod uslovom, razume se, da to kasnije ne smetne s uma.
<BR>&nbsp;&nbsp;&nbsp;&nbsp;&nbsp;Bejliju, isto tako, ne promače da se i Gremionis zagledao u udubljenja.
<BR>&nbsp;&nbsp;&nbsp;&nbsp;&nbsp;Gremionis podiže šaku prema usnama, i pogladi brkove. "Ovaj vaš čovekoliki robot kao da se ne uklapa sasvim u to udubljenje", primeti on sa izvesnim ustručavanjem. "To je Denil Olivav, zar ne? Robot dr Fastolfa?"
<BR>&nbsp;&nbsp;&nbsp;&nbsp;&nbsp;"Tako je", odgovori Bejli. "I on se pojavio u onoj hipertalasnoj drami. Odnosno, neki glumac - koji je više odgovarao toj ulozi."
<BR>&nbsp;&nbsp;&nbsp;&nbsp;&nbsp;"Da, sećam se."
<BR>&nbsp;&nbsp;&nbsp;&nbsp;&nbsp;Bejli primeti da i Gremionis - baš kao i Vasilija, pa čak, i Gladija i Fastolf - nastoji da se drži podalje od njega. Kao da se oko Bejlija rasprostiralo neko neuočljivo, neprepoznatljivo i nesavladivo polje odbojnosti koje je Svemirce sprečavalo da mu se suviše približe; polje zbog koga su ga čak i u prolazu obilazili u širokom luku.
<BR>&nbsp;&nbsp;&nbsp;&nbsp;&nbsp;Bejli se na časak upita da li je i Gremionis svestan toga ili je, naprosto, do toga dolazilo sasvim spontano. Šta li su kasnije činili sa stolicama na kojima je sedeo dok je boravio u njihovim kućama, sa posuđem iz koga je jeo, i sa peškirima koje bi upotrebio? Da li je obično pranje bilo dovoljno? Da li je postojao neki poseban postupak sterilizacije? Da li su sve čega se dotakao naprosto bacali, i zamenjivali novim? Da li će im kuće biti u celosti dezinfikovane kada konačno napusti njihovu planetu - ili se to činilo svake noći? A šta je sa zajedničkom privatnom prostorijom koju je upotrebio? Da li će je, naprosto, do temelja porušiti, i sagraditi novu? I šta će biti sa ženom koja je, u neznanju, u nju ušla posle njega? Da nije možda ona bila iz dezinfekcione službe?
<BR>&nbsp;&nbsp;&nbsp;&nbsp;&nbsp;Sledeći takve misli, Bejli odjednom i sam shvati koliko je sve to šašavo.
<BR>&nbsp;&nbsp;&nbsp;&nbsp;&nbsp;Do vraga sa svim tim! Šta su Auroranci činili i kako su se rvali sa svojim problemima bila je njihova stvar, i on više oko toga neće lupati glavu. Jehosafata mu! Imao je on i vlastitih problema, i upravo ovog časa, jedan njhov iver predstavljao je ovaj Gremionis; ali ipak, odluči da se njime pozabavi posle obeda.
<BR>&nbsp;&nbsp;&nbsp;&nbsp;&nbsp;Obed je bio prilično skroman, uglavnom vegetarijanski, i Bejli se po prvi put suoči sa izvesnim poteškoćama. Svako jelo se po ukusu oštro razlikovalo od ostalih. Naprosto, šargarepa je imala ukus šargarepe, i grašak je imao isključivo ukus graška.
<BR>&nbsp;&nbsp;&nbsp;&nbsp;&nbsp;Možda i pomalo previše.
<BR>&nbsp;&nbsp;&nbsp;&nbsp;&nbsp;Gutao je zalogaje s blagim oklevanjem, trudeći se da ne pokaže gađenje.
<BR>&nbsp;&nbsp;&nbsp;&nbsp;&nbsp;Začudo, uskoro postade svestan da se sasvim lako navikava na to - kao da mu čulo ukusa postaje sve zasićenije, i da sa sve manje poteškoća savlađuje oštar, prepoznatljiv ukus hrane. Bejli odjednom, sa prilično sete, pomisli da bi mu, ukoliko bi duže vremena uzimao auroransku hranu, ona mogla po povratku na Zemlju čak i nedostajati; posebno njen lako raspoznatljiv ukus. Zbog svog neodređenog ukusa, zemaljska mu se hrana učini, nekako, više nego odbojnom.
<BR>&nbsp;&nbsp;&nbsp;&nbsp;&nbsp;Čak mu se učini i da krtost pojedinih jela - koja ga je isprva zapanjila, budući da su mu zubi pri svakom zalogaju stvarali šum koji je, kako je mislio, morao smetati razgovoru - prerasta sve više u uzbudljiv dokaz da, zapravo, uzima hranu. Na Zemlji je pri obedima sve bilo savršeno tiho, tako da je, naprosto, nešto nedostajalo.
<BR>&nbsp;&nbsp;&nbsp;&nbsp;&nbsp;Počeo je potom da jede s više pažnje, proučavajući ukus različitih jela. Možda će, kada Zemljani budu naselili druge svetove, ovaj način ishrane Svemiraca postati obeležje i njihovih jelovnika, pogotovo ukoliko ne bude robota da pripremaju i poslužuju obede.
<BR>&nbsp;&nbsp;&nbsp;&nbsp;&nbsp;A onda pomisli s izvesnom nelagodnošću: ne kada, već ukoliko Zemljani budu naselili druge svetove; a sve će to, možda, u velikoj meri zavisiti od njega, detektiva Elije Bejlija. Taj teret je zaista bio prevelik.
<BR>&nbsp;&nbsp;&nbsp;&nbsp;&nbsp;Konačno su obed priveli kraju. Dvojica robota uđoše noseći tople, vlažne ubruse, da obrišu ruke. Samo što to nisu bili obični ubrusi; kada je Bejli spustio svoj na tanjir, ovaj kao da se lagano pokrenuo, i stao da se tanji, poprimajući paučinast oblik. A onda, sasvim iznenada i gotovo nestvarno poskoči i nestade u ispustu na tavanici. Bejli gotovo skoči i podiže pogled, razrogačenih očiju posmatrajući ubrus kako nestaje ko zna kuda.
<BR>&nbsp;&nbsp;&nbsp;&nbsp;&nbsp;"Nova spravica, nedavno sam je nabavio", reče Gremionis. "Zgodna je, kao što vidite, ali još nisam siguran da mi se dopada. Neki tvrde da će se posle izvesnog vremena otvori zapušiti, dok drugi zaziru od zagađenja, strahujući da će nešto od toga naći put i do ljudskih pluća. Proizvođači to opovrgavaju, ali..."
<BR>&nbsp;&nbsp;&nbsp;&nbsp;&nbsp;Bejli odjednom postade svestan činjenice da tokom obeda nije progovorio ni jednu jedinu reč, i da je ovo bilo prvi put da je jedan od njih dvojice otvorio usta posle kratkog razgovora o Denilu, pre nego što je obed uopšte bio poslužen... Na onu malu Gremionisovu napomenu o ubrusima nije se imalo smisla ni osvrtati.
<BR>&nbsp;&nbsp;&nbsp;&nbsp;&nbsp;"Da li ste vi, gospodine Gremionis, berberin po zanimanju?" upita Bejli pomalo osorno.
<BR>&nbsp;&nbsp;&nbsp;&nbsp;&nbsp;Gremionisovo bledo lice obli rumenilo sve do korena kose. "Ko vam je to rekao?" upita on mucajući.
<BR>&nbsp;&nbsp;&nbsp;&nbsp;&nbsp;"Izvinjavam se ukoliko to smatrate neprikladnim nazivom za svoju profesiju", odgovori Bejli. "Na Zemlji je to sasvim uobičajen izraz i niko se zbog njega ne oseća povređenim."
<BR>&nbsp;&nbsp;&nbsp;&nbsp;&nbsp;"Ja sam modni frizer", objasni Gremionis, "a isto tako i modni kreator. I jedno i drugo su priznate, umetničke veštine. Mogu se, eto, smatrati nekom vrstom umetnika." On ponovo pođe rukom da pogladi brkove.
<BR>&nbsp;&nbsp;&nbsp;&nbsp;&nbsp;"Već sam uočio vaše brkove", nastavi Bejli ozbiljno. "Jesu li brkovi uobičajena pojava na Aurori?"
<BR>&nbsp;&nbsp;&nbsp;&nbsp;&nbsp;"Ne, nisu, ali se nadam da će uskoro postati. Vaše lice deluje veoma muževno... Međutim, veliki broj muških lica moguće je uz pomoć brade i brkova učiniti izražajnijim i privlačnijim. Stvar je u oblikovanju - i to spada u moju profesiju. Čovek, razume se, u tome može otići i predaleko. Na Palasu, jednom od svetova Svemiraca, brada i brkovi su uobičajena pojava; međutim, tamo je veoma rašireno i njihovo bojenje različitim bojama. Maltene je svaka vlas različito obojena, tako da se dobija krajnje neobična mešavina... Lično mislim da je to pomalo šašavo. Stvar, naime, ne traje dugo, boje se vremenom menjaju, i konačno, sve postaje užasno. Međutim, i to je bolje od izbrijanog ili ćosavog lica. Ništa nije neprivlačnije nego lice poput gole pustinje... To mi je, znate, uobičajena fraza. Koristim je u razgovorima sa mogućim mušterijama, i mogu vam reći da prilično deluje. Ženama, razume se, brada i brkovi nisu potrebni, budući da to u potpunosti nadoknađuju na razne druge načine. Na Smiteusu, još jednom od svetova Svemiraca..."
<BR>&nbsp;&nbsp;&nbsp;&nbsp;&nbsp;Bilo je nečeg hipnotičkog u njegovom tihom, brzom govoru i ozbiljnom izrazu, kao i načinu na koji su mu se oči širile ostajući prikovane za Bejlija s upadljivom iskrenošću. Bejli je bio prinuđen da se tome odupre gotovo fizičkim naporom.
<BR>&nbsp;&nbsp;&nbsp;&nbsp;&nbsp;"Gospodine Gremionis, razumete li se u robotiku?"
<BR>&nbsp;&nbsp;&nbsp;&nbsp;&nbsp;Gremionis kao da je bio zatečen, i pometen jer ga je Bejli prekinuo usred rečenice. "U robotiku?"
<BR>&nbsp;&nbsp;&nbsp;&nbsp;&nbsp;"Da, u robotiku."
<BR>&nbsp;&nbsp;&nbsp;&nbsp;&nbsp;"Ne, nimalo. Koristim robote, kao i svi drugi, ali pojma nemam šta je u njima... U stvari, i ne marim."
<BR>&nbsp;&nbsp;&nbsp;&nbsp;&nbsp;"Ali živite ovde, na području Robotičkog instituta. Kako je to moguće?"
<BR>&nbsp;&nbsp;&nbsp;&nbsp;&nbsp;"A što ne bi bilo moguće?" U Gremionisovom glasu pojavio se prepoznatljiv prizvuk neprijateljstva.
<BR>&nbsp;&nbsp;&nbsp;&nbsp;&nbsp;"Ako niste robotičar..."
<BR>&nbsp;&nbsp;&nbsp;&nbsp;&nbsp;Gremionis iskrivi lice u grimasu. "Ali to je glupo! Kada su pre nekoliko godina napravljeni planovi za njegovu izgradnju, Institut je trebalo da bude samodovoljna zajednica. Imamo ovde vlastite radionice za popravku vozila, vlastite radionice za održavanje robota, vlastite lekare, vlastite građevinare. Svi oni žive ovde, i ukoliko su im potrebne usluge poput onih koje im ja mogu pružiti, onda je tu Sentiriks Gremionis, jer i on živi u blizini... Da li, prema vašem mišljenju, nešto nije u redu s mojom profesijom što bi mi branilo da ovde živim?"
<BR>&nbsp;&nbsp;&nbsp;&nbsp;&nbsp;"Nisam to rekao."
<BR>&nbsp;&nbsp;&nbsp;&nbsp;&nbsp;Gremionis odvrati pogled sa vidljivom mrzovoljom koju ne ublaži čak ni Bejlijevo žurno poricanje. Zagledavši se u neku višebojnu pravougaonu traku, on pritisnu dugmence tako što kratko lupnu prstom po njemu kao da namerava da počne da dobuje po stolu.
<BR>&nbsp;&nbsp;&nbsp;&nbsp;&nbsp;Jedna kugla otkači se sa tavanice i osta da lebdi na otprilike metar iznad njihovih glava. Kugla se otvori poput neke narandže izdeljene na kriške i u njoj zaigra splet boja propraćen tihim pljuskom zvukova. Ples boja i zvuci stopiše se u takav sklad da Bejli, zapanjeno posmatrajući čitav prizor, odjednom shvati da mu je sve teže da razluči jedno od drugog.
<BR>&nbsp;&nbsp;&nbsp;&nbsp;&nbsp;Prozori se zatamniše i kriške kao da još jače zasvetleše.
<BR>&nbsp;&nbsp;&nbsp;&nbsp;&nbsp;"Previše svetla?" upita Gremionis.
<BR>&nbsp;&nbsp;&nbsp;&nbsp;&nbsp;"Ne", odgovori Bejli posle kraćeg oklevanja.
<BR>&nbsp;&nbsp;&nbsp;&nbsp;&nbsp;"Namera mi je bila da stvorim bolji ugođaj, i odabrao sam, znate, jednu prigušeniju nijansu kako bi nam bilo lakše da razgovor vodimo na civilizovan način..." U glasu mu se odjednom pojavi prizvuk nestrpljivosti. "Da pređemo na stvar?"
<BR>&nbsp;&nbsp;&nbsp;&nbsp;&nbsp;Bejli uz izvesne poteškoće skrenu pogled sa kugle - ili ma šta da je bilo u pitanju (Gremionis nije naveo nikakav naziv). "Ako nemate ništa protiv, bilo bi mi drago."
<BR>&nbsp;&nbsp;&nbsp;&nbsp;&nbsp;"Da li me optužujete da imam bilo kakve veze sa uništenjem robota Jandera?"
<BR>&nbsp;&nbsp;&nbsp;&nbsp;&nbsp;"Ja samo istražujem okolnosti pod kojima je došlo do njegovog 'mentalnog isključivanja'."
<BR>&nbsp;&nbsp;&nbsp;&nbsp;&nbsp;"Ali ste me ipak doveli u vezu s tim... U stvari, koliko maločas, pitali ste me razumem li se u robotiku, i odmah mi je bilo jasno šta imate na umu. Pokušali ste da me navedete da priznam da se razabirem u robotiku kako biste mogli otvoriti moj slučaj kao... kao dokrajčivača robota."
<BR>&nbsp;&nbsp;&nbsp;&nbsp;&nbsp;"Mogli ste slobodno reći i ubice."
<BR>&nbsp;&nbsp;&nbsp;&nbsp;&nbsp;"Ubice? Ne možete ubiti nekog robota! U svakom slučaju, nisam ga ni 'dokrajčio', ni 'ubio', niti učinio išta slično, kako god vi to izvoleli da nazovete. Rekoh vam već, ja nisam robotičar. Ne znam ništa o robotici. Kako ste samo mogli i pomisliti..."
<BR>&nbsp;&nbsp;&nbsp;&nbsp;&nbsp;"Gospodine Gremionis, dužan sam sve da proverim. Jander je pripadao Gladiji - onoj Solarijanki - a vi ste njen prijatelj. Na taj način ste povezani sa celim slučajem."
<BR>&nbsp;&nbsp;&nbsp;&nbsp;&nbsp;"Postoji mnoštvo ljudi koji su njeni prijatelji. Ne vidim da to ima ikakve veze."
<BR>&nbsp;&nbsp;&nbsp;&nbsp;&nbsp;"Želite li da kažete da tokom svih svojih boravaka na Gladijinom imanju niste nikada videli Jandera?"
<BR>&nbsp;&nbsp;&nbsp;&nbsp;&nbsp;"Nikada! Ni u jednoj jedinoj prilici!"
<BR>&nbsp;&nbsp;&nbsp;&nbsp;&nbsp;"I niste čak ni znali da ima čovekolikog robota?"
<BR>&nbsp;&nbsp;&nbsp;&nbsp;&nbsp;"Nisam!"
<BR>&nbsp;&nbsp;&nbsp;&nbsp;&nbsp;"I nikada vam ga nije pomenula?"
<BR>&nbsp;&nbsp;&nbsp;&nbsp;&nbsp;"Imala je robote svuda unaokolo. Sve su to bili obični roboti. Nikada nije pomenula da ima i nekog posebnog."
<BR>&nbsp;&nbsp;&nbsp;&nbsp;&nbsp;Bejli sleže ramenima. "U redu, onda. Nemam nikakvog razloga - za sada - da pretpostavim kako to nije istina."
<BR>&nbsp;&nbsp;&nbsp;&nbsp;&nbsp;"Recite to onda i Gladiji. Zbog toga sam želeo da se vidim s vama. Da vas zamolim da joj to kažete. Da od vas zahtevam da joj to kažete."
<BR>&nbsp;&nbsp;&nbsp;&nbsp;&nbsp;"Ima li Gladija ikakvog razloga da misli drugačije?"
<BR>&nbsp;&nbsp;&nbsp;&nbsp;&nbsp;"Razume se. Vi ste joj stavili tu bubu u glavu. Ispitivali ste je u vezi s tim i ona je počela da pretpostavlja - počela je da se koleba... U svakom slučaju, činjenica je da me je jutros zvala i pitala imam li ikakve veze s tim. Već sam vam to rekao."
<BR>&nbsp;&nbsp;&nbsp;&nbsp;&nbsp;"I vi ste to porekli?"
<BR>&nbsp;&nbsp;&nbsp;&nbsp;&nbsp;"Razume se, da sam porekao i to vrlo odlučno, jer zaista s tim nemam nikakve veze. Međutim, rekao bih da nije dovoljno ubedljivo ako to samo ja učinim. Želeo bih da to i vi učinite. Želeo bih da joj kažete da, prema vašem mišljenju, ja sa čitavom tom stvari nisam ni na koji način povezan. I sami ste to maločas rekli i ne možete, bez ikakvih dokaza, tek tako dovoditi u pitanje moj ugled. Mogu vas i prijaviti."
<BR>&nbsp;&nbsp;&nbsp;&nbsp;&nbsp;"Kome?"
<BR>&nbsp;&nbsp;&nbsp;&nbsp;&nbsp;"Komitetu za zaštitu građana. Vladi. Šef ovog Instituta je blizak prijatelj samog predsednika vlade, i već sam mu o svemu ovom uputio potpun izveštaj. Nisam neko oklevalo, shvatate. Ja delam."
<BR>&nbsp;&nbsp;&nbsp;&nbsp;&nbsp;Gremionis zavrte glavom kao da time želi da izrazi svoju žestinu, međutim, to baš nije ispalo naročito ubedljivo s obzirom na njegovo pitomo lice. "Shvatite", nastavi on, "ovo nije Zemlja. Mi smo ovde zaštićeni. Vi na toj vašoj planeti živite kao u košnicama, kao u mravinjacima, jer vas je previše. Nasrćete jedni na druge, gušite jedni druge - i uopšte za to ne marite. Jedan život ili milion života - uopšte vam nije važno."
<BR>&nbsp;&nbsp;&nbsp;&nbsp;&nbsp;Bejli se veoma potrudi da mu se u glasu ne oseti ni najmanji prizvuk negodovanja. "Mora da ste pročitali mnogo istorijskih romana", reče on.
<BR>&nbsp;&nbsp;&nbsp;&nbsp;&nbsp;"Svakako da jesam - i oni jasno govore o svemu tome. Ne možete imati na milijarde ljudi na nekoj planeti, a da do toga ne dođe... Na Aurori, međutim, svaki život je vredan. U fizičkom pogledu, svakog od nas štite roboti, tako da na Aurori nema ni najmanjeg nasrtaja, a kamoli ubistva."
<BR>&nbsp;&nbsp;&nbsp;&nbsp;&nbsp;"Izuzev kada je Jander u pitanju."
<BR>&nbsp;&nbsp;&nbsp;&nbsp;&nbsp;"To nije bilo ubistvo; on je bio samo robot. Pored toga, vlada nas štiti i od mnogo tananijih pretnji no što su fizički nasrtaji na našu ličnost. Komitet za zaštitu građana suprotstavlja se - i to veoma oštro - svemu što bi bez osnovanog razloga moglo ugroziti ugled ili društveni status svakog pojedinačnog građanina. Svaki Auroranac koji bi postupao kao što to vi činite, našao bi se u grdnim neprilikama. Ali kada je neki Zemljanin u pitanju, onda..."
<BR>&nbsp;&nbsp;&nbsp;&nbsp;&nbsp;"Ovde sam", odvrati Bejli, " da bih sproveo istragu po nalogu, pretpostavljam, vaše vlade. Sumnjam da me je dr Fastolf mogao dovesti ovamo bez prethodne saglasnosti vaše vlade."
<BR>&nbsp;&nbsp;&nbsp;&nbsp;&nbsp;"Moguće je, ali vam ni to ne daje pravo da prekoračujete okvire pristojnosti."
<BR>&nbsp;&nbsp;&nbsp;&nbsp;&nbsp;"Znači li to da nameravate moj slučaj da iznesete pred svoju vladu?"
<BR>&nbsp;&nbsp;&nbsp;&nbsp;&nbsp;"Zatražiću od šefa ovog Instituta da..."
<BR>&nbsp;&nbsp;&nbsp;&nbsp;&nbsp;"Usput da vas pitam, kako mu je ime?"
<BR>&nbsp;&nbsp;&nbsp;&nbsp;&nbsp;"Kelden Amadiro. Zatražiću od njega da vaš slučaj iznese pred vladu - a on je, znate, član kabineta - pored toga što je i jedan od vođa Stranke globalista. Sve u svemu, mislim da bi bilo umesno da Gladiji jasno date do znanja da sam sasvim nevin u čitavoj ovoj stvari."
<BR>&nbsp;&nbsp;&nbsp;&nbsp;&nbsp;"Voleo bih da postupim tako, gospodine Gremionis, utoliko pre što i sam pretpostavljam da jeste nevini; ipak, da bih mogao svoje sumnje da preobratim u neopozivu izvesnost o vašoj nevinosti - morali biste da mi odgovorite na neka pitanja, zar ne?"
<BR>&nbsp;&nbsp;&nbsp;&nbsp;&nbsp;Gremionis je za trenutak oklevao, a onda se, pomalo izazivački, zavalio dublje u naslonjaču i stavio ruke iza glave - odajući prizor čoveka kome baš ne polazi najbolje za rukom da deluje opušteno. "Pitajte", reče on. "Nemam šta da krijem. A pošto završimo naš razgovor, moraćete odavde pozvati Gladiju putem stereo-veze, i reći joj šta imate da joj kažete - ili ćete se naći u nevolji čak i većoj no što to možete zamisliti."
<BR>&nbsp;&nbsp;&nbsp;&nbsp;&nbsp;"Shvatam. Ali pre svega... Koliko dugo, gospodine Gremionis, poznajete dr Vasiliju Fastolf? Ili dr Vasiliju Alijenu, ukoliko je znate pod tim imenom?"
<BR>&nbsp;&nbsp;&nbsp;&nbsp;&nbsp;Gremionis je ponovo trenutak oklevao. "Šta će vam to?" upita on napetim glasom. "Kakve to veze ima sa čitavim slučajem?"
<BR>&nbsp;&nbsp;&nbsp;&nbsp;&nbsp;Bejli uzdahnu i njegovo turobno lice kao da se još više smrači. "Podsećam vas, gospodine Gremionis, da ste sami rekli da nemate šta da krijete i da želite da me ubedite u svoju nevinost kako bih opet ja u to mogao uveriti Gladiju. Stoga mi jednostavno recite koliko dugo poznajete dr Vasiliju Fastolf. Ukoliko je, pak, ne poznajete, naprosto to i kažite; ipak, pre no što to učinite, bilo bi korektno s moje strane da vam saopštim kako mi je već rekla da ona poznaje vas - i to čak toliko dobro da ste joj se, u najmanju ruku, ponudili."
<BR>&nbsp;&nbsp;&nbsp;&nbsp;&nbsp;Gremionisovo lice se smrknu. "Nikako mi nije jasno zbog čega ljudi oko toga dižu toliku buku", reče on drhtavim glasom. "Ponuda takve vrste je savršeno normalan oblik društvenog opštenja, i ne tiče se nikog drugog osim dve dotične osobe... Ali budući da ste Zemljanin, prirodno je da to udarate na sva zvona."
<BR>&nbsp;&nbsp;&nbsp;&nbsp;&nbsp;"Koliko sam shvatio, nije izišla u susret vašoj ponudi."
<BR>&nbsp;&nbsp;&nbsp;&nbsp;&nbsp;Gremionis spusti ruke na kolena i čvrsto ih stisnu. "Njeno je pravo bilo da prihvati ili odbije. Bilo je i osoba koje su se meni nudile, i koje sam ja odbio. Ništa posebno, dakle."
<BR>&nbsp;&nbsp;&nbsp;&nbsp;&nbsp;"U redu, onda. Koliko je dugo poznajete?"
<BR>&nbsp;&nbsp;&nbsp;&nbsp;&nbsp;"Nekoliko godina. Petnaestak, otprilike."
<BR>&nbsp;&nbsp;&nbsp;&nbsp;&nbsp;"Da li ste je poznavali dok je još živela sa dr Fastolfom?"
<BR>&nbsp;&nbsp;&nbsp;&nbsp;&nbsp;"Tada sam bio još dečak", odgovori on pocrvenevši.
<BR>&nbsp;&nbsp;&nbsp;&nbsp;&nbsp;"Kako ste se upoznali s njom?"
<BR>&nbsp;&nbsp;&nbsp;&nbsp;&nbsp;"Kada sam završio obuku za modnog kreatora, dobio sam poziv da načinim nacrte za njenu garderobu. Bila je vrlo zadovoljna, i od tada je koristila isključivo moje usluge - razume se, profesionalne."
<BR>&nbsp;&nbsp;&nbsp;&nbsp;&nbsp;"Da li to znači da ste, zahvaljujući njenim preporukama, zadobili svoj današnji položaj - recimo, zvaničnog modnog frizera i kreatora članova Robotičkog instituta?"
<BR>&nbsp;&nbsp;&nbsp;&nbsp;&nbsp;"Sigurno je shvatila koliko vredim. Međutim, bio sam testiran zajedno sa ostalima, i na taj položaj sam došao vlastitom zaslugom."
<BR>&nbsp;&nbsp;&nbsp;&nbsp;&nbsp;"Ipak, preporučila vas je?"
<BR>&nbsp;&nbsp;&nbsp;&nbsp;&nbsp;"Jeste", odgovori Gremionis kratko i sa blagim prizvukom nelagodnosti.
<BR>&nbsp;&nbsp;&nbsp;&nbsp;&nbsp;"Posle čega ste zaključili da biste joj se odužili na najbolji način ako biste joj se ponudili?"
<BR>&nbsp;&nbsp;&nbsp;&nbsp;&nbsp;Gremionis načini grimasu i obliza jezikom usne kao da je upravo probao nešto neprijatno. "To je... odvratno! Mogao sam pretpostaviti da će jedan Zemljanin doći na takvu pomisao! Moja ponuda samo je značila da taj čin za mene predstavlja zadovoljstvo."
<BR>&nbsp;&nbsp;&nbsp;&nbsp;&nbsp;"Zato što je privlačna i srdačna?"
<BR>&nbsp;&nbsp;&nbsp;&nbsp;&nbsp;Gremionis je trenutak oklevao. "Ne bih baš mogao reći da je srdačna", odgovori on oprezno, "ali je sasvim sigurno vrlo privlačna."
<BR>&nbsp;&nbsp;&nbsp;&nbsp;&nbsp;"Čuo sam da se često nudite unaokolo, ne birajući."
<BR>&nbsp;&nbsp;&nbsp;&nbsp;&nbsp;"To je laž!"
<BR>&nbsp;&nbsp;&nbsp;&nbsp;&nbsp;"Laž - šta? To da se nudite svima unaokolo, ili da mi je to neko mogao reći?"
<BR>&nbsp;&nbsp;&nbsp;&nbsp;&nbsp;"To, da se nudim svima redom. Ko vam je to rekao?"
<BR>&nbsp;&nbsp;&nbsp;&nbsp;&nbsp;"Ne vidim kakvoj bi svrsi mogao poslužiti odgovor na to pitanje. Da li biste želeli da vas navedem kao izvor nekog nezgodnog obaveštenja? Da li biste sa mnom otvoreno razgovarali, kada biste znali da ću o tome trubiti unaokolo?"
<BR>&nbsp;&nbsp;&nbsp;&nbsp;&nbsp;"Ko god da vam je to rekao, slagao vas je."
<BR>&nbsp;&nbsp;&nbsp;&nbsp;&nbsp;"U redu, da kažemo da je u pitanju bila vrsta pripovedačkog preterivanja. Ipak, da li ste se nudili i drugima, pre no što ste se ponudili dr Vasiliji?"
<BR>&nbsp;&nbsp;&nbsp;&nbsp;&nbsp;Gremionis odvrati pogled. "Jednom ili dvaput. Ništa ozbiljno."
<BR>&nbsp;&nbsp;&nbsp;&nbsp;&nbsp;"Ali to sa dr Vasilijom jeste bilo ozbiljno?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Koliko sam shvatio, ponudili ste joj se više puta, što baš nije u skladu s auroranskim običajima."
<BR>&nbsp;&nbsp;&nbsp;&nbsp;&nbsp;"Oh, auroranski običaji..." započe Gremionis ljutito, a onda stisnu usne i čelo mu se nabra. "Čujte, gospodine Bejli, mogu li otvoreno sa vama da razgovaram?"
<BR>&nbsp;&nbsp;&nbsp;&nbsp;&nbsp;"Razume se. Sva moja pitanja idu za tim da se uverim da nemate nikakve veze sa Janderovom smrću. Kada tu potrebu zadovoljim, možete biti sigurni da ću sve što mi budete rekli zadržati isključivo za sebe."
<BR>&nbsp;&nbsp;&nbsp;&nbsp;&nbsp;"U redu, onda. Nije u pitanju ništa loše, razumete, ništa čega bi trebalo da se stidim. Reč je, naprosto, o mojoj veoma naglašenoj potrebi za privatnošću. Imam puno pravo na to, zar ne?"
<BR>&nbsp;&nbsp;&nbsp;&nbsp;&nbsp;"Razume se", odgovori Bejli utešno.
<BR>&nbsp;&nbsp;&nbsp;&nbsp;&nbsp;"Vidite, ja verujem da je polni odnos najbolji kada između dve osobe postoje puna privrženost i ljubav."
<BR>&nbsp;&nbsp;&nbsp;&nbsp;&nbsp;"Rekao bih da je to sasvim tačno."
<BR>&nbsp;&nbsp;&nbsp;&nbsp;&nbsp;"U tom slučaju se ne oseća potreba za drugima, je li tako?"
<BR>&nbsp;&nbsp;&nbsp;&nbsp;&nbsp;"Zvuči kao sasvim... moguće."
<BR>&nbsp;&nbsp;&nbsp;&nbsp;&nbsp;"Oduvek sam sanjao o tome da nađem takvu osobu, i da ne osetim potrebu ni za kim drugim. To se naziva monogamijom. Ovde, na Aurori, tako nešto ne postoji, ali postoji na nekim drugim svetovima - na primer, na Zemlji. Jesam li u pravu, gospodine Bejli?"
<BR>&nbsp;&nbsp;&nbsp;&nbsp;&nbsp;"U načelu je tako, gospodine Gremionis."
<BR>&nbsp;&nbsp;&nbsp;&nbsp;&nbsp;"To je ono što ja želim. Tragam za tim već godinama. Kada god sam se upuštao u polne odnose, uvek sam osećao da mi nešto nedostaje. A onda sam upoznao dr Vasiliju, i ona mi je rekla... Znate, ljudi se često poveravaju frizerima, jer je posao koji oni obavljaju veoma lične prirode - i ovo je zaista veoma poverljiv deo..."
<BR>&nbsp;&nbsp;&nbsp;&nbsp;&nbsp;"U redu, samo nastavite."
<BR>&nbsp;&nbsp;&nbsp;&nbsp;&nbsp;Gremionis obliza usne. "Ukoliko se to što ću vam reći pročuje, gotov sam. Ona će se postarati za to da se nikada više ne bavim svojim poslom. Jeste li sigurni da to ima ikakve veze sa vašim slučajem?"
<BR>&nbsp;&nbsp;&nbsp;&nbsp;&nbsp;"Uveravam vas, gospodine Gremionis, da bi to moglo biti veoma važno."
<BR>&nbsp;&nbsp;&nbsp;&nbsp;&nbsp;"U redu, onda." Gremionis kao da nije bio potpuno ubeđen. "Činjenica je, sudeći na osnovu onog što sam, u raznim prilikama, od nje saznao..." Glas mu se odjednom spusti do šapata. "Znate, ona je još devica."
<BR>&nbsp;&nbsp;&nbsp;&nbsp;&nbsp;"Shvatam", odvrati Bejli tiho, setivši se istog časa Vasilijine uverenosti da joj je očevo odbijanje izopačilo život i bolje shvativši njenu mržnju prema svom roditelju.
<BR>&nbsp;&nbsp;&nbsp;&nbsp;&nbsp;"To me je uzbudilo. Činilo mi se da bih je mogao imati samo za sebe, kao i da bih ja bio jedini koga će ona ikad imati. Ne mogu vam objasniti koliko mi je to značilo. U mojim je očima bila beskrajno lepa, i naprosto sam je želeo preko svih granica."
<BR>&nbsp;&nbsp;&nbsp;&nbsp;&nbsp;"I tako ste joj se ponudili?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"U više navrata... I nije vas obeshrabrilo njeno odbijanje?"
<BR>&nbsp;&nbsp;&nbsp;&nbsp;&nbsp;"To je samo još više, da tako kažem, istaklo privlačnost njenog devičanstva i u meni izazvalo još veću požudu. Sve je bilo još uzbudljivije jer nije išlo glatko. Nisam u stanju da vam to objasnim, i ne očekujem da ćete me razumeti."
<BR>&nbsp;&nbsp;&nbsp;&nbsp;&nbsp;"Činjenica je, gospodine Gremionis, da vas veoma dobro razumem... Ipak, došao je trenutak kada ste prestali da joj se nudite?"
<BR>&nbsp;&nbsp;&nbsp;&nbsp;&nbsp;"Da, tako je."
<BR>&nbsp;&nbsp;&nbsp;&nbsp;&nbsp;"I počeli ste da se nudite Gladiji?"
<BR>&nbsp;&nbsp;&nbsp;&nbsp;&nbsp;"Jeste, tako je."
<BR>&nbsp;&nbsp;&nbsp;&nbsp;&nbsp;"Uradili ste to u više navrata?"
<BR>&nbsp;&nbsp;&nbsp;&nbsp;&nbsp;"Da, tako je."
<BR>&nbsp;&nbsp;&nbsp;&nbsp;&nbsp;"Zbog čega? Šta je dovelo do te promene?"
<BR>&nbsp;&nbsp;&nbsp;&nbsp;&nbsp;"Dr Vasilija mi je, najzad, jasno dala do znanja da nemam nikakvih izgleda", odgovori Gremionis. "Potom se pojavila Gladija, a kako je ličila na Vasiliju... Eto, to vam je to."
<BR>&nbsp;&nbsp;&nbsp;&nbsp;&nbsp;"Međutim, Gladija nije devica", primeti Bejli. "Bila je u braku na Solariji, i koliko mi je poznato, nije se ustezala od polnih odnosa ni ovde, na Aurori."
<BR>&nbsp;&nbsp;&nbsp;&nbsp;&nbsp;"Znao sam za to, ali - prestala je s tim. Vidite, ona je Solarijanka po rođenju; nije Auroranka, i nije se sasvim snalazila u auroranskim običajima. Ipak, prestala je, jer joj se nije dopadalo ono što je nazivala 'promiskuitetom'."
<BR>&nbsp;&nbsp;&nbsp;&nbsp;&nbsp;"Da li vam je to ona rekla?"
<BR>&nbsp;&nbsp;&nbsp;&nbsp;&nbsp;"Da. Monogamija je uobičajena na Solariji. Nije baš imala sretan brak, ali imajući u vidu tamošnje običaje, navikla se. Nije bila u stanju, pošto ih je oprobala, da prihvati auroranske običaje - a monogamija je ono čemu i ja težim. Shvatate?"
<BR>&nbsp;&nbsp;&nbsp;&nbsp;&nbsp;"Shvatam. Ali kako ste se uopšte sreli s njom?"
<BR>&nbsp;&nbsp;&nbsp;&nbsp;&nbsp;"Naprosto, sreli smo se. Pojavila se u hipertalasnim vestima kada je stigla na Auroru - delovala je kao romantična begunica sa Solarije. Pored toga, imala je i odgovarajuću ulogu u onoj hipertalasnoj drami..."
<BR>&nbsp;&nbsp;&nbsp;&nbsp;&nbsp;"Znam, znam. Ipak, postojalo je još nešto, zar ne?"
<BR>&nbsp;&nbsp;&nbsp;&nbsp;&nbsp;"Nije mi jasno šta još očekujete."
<BR>&nbsp;&nbsp;&nbsp;&nbsp;&nbsp;"Pustite me da pogađam. Zar vam dr Vasilija nije u jednom trenutku rekla da vas odbija jednom i za svagda - i nije li vam predložila zamenu?"
<BR>&nbsp;&nbsp;&nbsp;&nbsp;&nbsp;"Je li vam to ona rekla?" Gremionis gotovo vrisnu obuzet iznenadnim gnevom.
<BR>&nbsp;&nbsp;&nbsp;&nbsp;&nbsp;"Ne, baš, na taj način, ali mi je ipak bilo jasno šta se dogodilo. Nije li vam napomenula da bi bilo uputno nametnuti se toj pridošlici na planeti, mladoj dami koja je, povrh svega, bila i štićenica dr Fastolfa - koji je, kao što znate, otac dr Vasilije? Nije li vam dr Vasilija takođe napomenula kako ljudi govore da ta mlada dama, Gladija, prilično liči na nju, ali da je i mlađa i srdačnija od nje. Ukratko, nije li vas dr Vasilija podstakla da svoju pažnju sa nje prenesete na Gladiju?"
<BR>&nbsp;&nbsp;&nbsp;&nbsp;&nbsp;Gremionis je očigledno bio na mukama. Čas je gledao Bejlija u oči čas je skretao pogled. Bilo je to prvi put da Bejli u očima nekog Svemirca zapazi strah - ili je to bila zapanjenost? (Bejli lagano odmahnu glavom. Ne bi smeo previše da se diči time što je takvo osećanje izazvao kod nekog Svemirca. Moglo bi to uticati na njegovu nepristrasnost.)
<BR>&nbsp;&nbsp;&nbsp;&nbsp;&nbsp;"Jesam li u pravu - ili grešim?"
<BR>&nbsp;&nbsp;&nbsp;&nbsp;&nbsp;Gremionis prozbori jedva čujnim glasom . "Izgleda da, ipak, nisu preterali u onoj hipersvemirskoj drami... Zar zaista umete da čitate misli?"
<BR>
<BR>&nbsp;&nbsp;&nbsp;&nbsp;&nbsp;50.
<BR>&nbsp;&nbsp;&nbsp;&nbsp;&nbsp;"Samo sam vam postavljao pitanja..." odvrati Bejli tiho. "Niste izbegavali odgovore. Jesam li u pravu, ili grešim?"
<BR>&nbsp;&nbsp;&nbsp;&nbsp;&nbsp;"Nije se baš sve tako dogodilo", odgovori Gremionis. "Ne baš tako. Ona mi jeste pominjala Gladiju, ali..." Gremionis se ugrize za usnu. "Konačno je došlo do onoga što ste i sami opisali. Otprilike se dogodilo onako kako ste rekli."
<BR>&nbsp;&nbsp;&nbsp;&nbsp;&nbsp;"I niste bili razočarani? Zaključili ste da Gladija liči na dr Vasiliju?"
<BR>&nbsp;&nbsp;&nbsp;&nbsp;&nbsp;"Liči, na izvestan način." Gremionisove oči zasvetleše. "Ali zapravo i ne. Postavite li ih jednu kraj druge, odmah ćete uočiti razliku. Gladija je mnogo tananija i ljupkija. I ima mnogo više duha."
<BR>&nbsp;&nbsp;&nbsp;&nbsp;&nbsp;"Pošto ste se upoznali sa Gladijom, da li ste se još koji put ponudili dr Vasiliji?"
<BR>&nbsp;&nbsp;&nbsp;&nbsp;&nbsp;"Jeste li poludeli? Razume se, da nisam."
<BR>&nbsp;&nbsp;&nbsp;&nbsp;&nbsp;"Ali ste se nudili Gladiji?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"I ona vas je odbila?"
<BR>&nbsp;&nbsp;&nbsp;&nbsp;&nbsp;"Jeste, ali morate shvatiti da je želela da bude sigurna, baš kao i ja. Pomislite kakvu bih grešku načinio da sam uspeo da dr Vasiliju navedem da me prihvati. Gladija nije želela da počini takvu grešku, i ne mogu je zbog toga kriviti."
<BR>&nbsp;&nbsp;&nbsp;&nbsp;&nbsp;"Ali ste, ipak, smatrali da, prihvatajući vas, Gladija ne bi počinila grešku, i tako ste joj se ponovo ponudili - i to više puta."
<BR>&nbsp;&nbsp;&nbsp;&nbsp;&nbsp;Gremionis je izvesno vreme odsutno zurio u Bejlija, a onda uzdrhta i napući donju usnu kao kakvo buntovno dete. "Kažete to na pomalo uvredljiv način..."
<BR>&nbsp;&nbsp;&nbsp;&nbsp;&nbsp;"Izvinite. Nisam imao nameru da vas uvredim. Molim vas, odgovorite mi na pitanje."
<BR>&nbsp;&nbsp;&nbsp;&nbsp;&nbsp;"Da, u pravu ste."
<BR>&nbsp;&nbsp;&nbsp;&nbsp;&nbsp;"Koliko ste joj se puta ponudili?"
<BR>&nbsp;&nbsp;&nbsp;&nbsp;&nbsp;"Nisam brojao. Možda, četiri puta. Ili pet. A možda i više."
<BR>&nbsp;&nbsp;&nbsp;&nbsp;&nbsp;"I svaki put vas je odbila?"
<BR>&nbsp;&nbsp;&nbsp;&nbsp;&nbsp;"Da. U suprotnom, zar ne, ne bih morao stalno iznova da joj se nudim?"
<BR>&nbsp;&nbsp;&nbsp;&nbsp;&nbsp;"Da li je u njenom odbijanju bilo ljutnje?"
<BR>&nbsp;&nbsp;&nbsp;&nbsp;&nbsp;"Oh, ne. Gladija nije takva. Veoma je mila."
<BR>&nbsp;&nbsp;&nbsp;&nbsp;&nbsp;"Da li vas je to nagnalo da se ponudite nekoj drugoj?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Gladija vas je odbila. Jedan od mogućih načina da na to odgovorite bio je da sebe ponudite nekoj drugoj. Što da ne? Ukoliko vas Gladija nije želela..."
<BR>&nbsp;&nbsp;&nbsp;&nbsp;&nbsp;"Nisam. Ne želim nijednu drugu."
<BR>&nbsp;&nbsp;&nbsp;&nbsp;&nbsp;"Imate li neko objašnjenje - zbog čega?"
<BR>&nbsp;&nbsp;&nbsp;&nbsp;&nbsp;"Otkud znam zbog čega?" odvrati Gremionis s napetošću u glasu. "Želim Gladiju. To jeste neka vrsta ludosti - s tim što smatram da je u pitanju lepa ludost. Bio bih lud da nisam ispoljio tu vrstu ludosti. Ne očekujem da to shvatite."
<BR>&nbsp;&nbsp;&nbsp;&nbsp;&nbsp;"Da li ste pokušali da to objasnite i Gladiji? Možda bi vas razumela."
<BR>&nbsp;&nbsp;&nbsp;&nbsp;&nbsp;"Nikad. Samo bih je uznemirio. Doveo u nepriliku. Čovek ne govori o takvim stvarima. Trebalo je da se konsultujem s nekim mentologom."
<BR>&nbsp;&nbsp;&nbsp;&nbsp;&nbsp;"Jeste li to i učinili?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;Gremionis se namršti. "Baš umete, Zemljanine, da postavljate neprijatna pitanja."
<BR>&nbsp;&nbsp;&nbsp;&nbsp;&nbsp;"Možda baš zbog toga što sam Zemljanin. Ne umem bolje. Ali istovremeno, ja sam i islednik i moram znati sve o tome. Zbog čega niste posetili svog mentologa?"
<BR>&nbsp;&nbsp;&nbsp;&nbsp;&nbsp;Na Bejlijevo iznenađenje, Gremionis se nasmeja. "Već sam vam rekao. Lek bi predstavljao veće ludilo od same bolesti. Radije bih bio sa Gladijom koja me stalno odbija, nego sa nekom drugom koja bi me prihvatila... Zamislite da s vama nešto nije u redu, a vi ipak želite da tako ostane? Svaki bi me mentolog zbog toga podvrgao najozbiljnijem lečenju."
<BR>&nbsp;&nbsp;&nbsp;&nbsp;&nbsp;Bejli za trenutak razmisli. "Znate li, možda", upita on, "da li se dr Vasilija na bilo koji način bavi mentologijom?"
<BR>&nbsp;&nbsp;&nbsp;&nbsp;&nbsp;"Ona je robotičar. Međutim, kažu da između robotičara i mentologa i nema neke velike razlike. Ako znate kako neki robot deluje, imate, ujedno, prilično dobru predstavu o tome kako deluje ljudski mozak. Tako bar kažu."
<BR>&nbsp;&nbsp;&nbsp;&nbsp;&nbsp;"Da li vam je palo na pamet da su dr Vasiliji možda poznata ta čudna osećanja koja gajite prema Gladiji?"
<BR>&nbsp;&nbsp;&nbsp;&nbsp;&nbsp;Gremionis se istog časa ukoči. "Ja joj to nisam rekao... Mislim, ne tako podrobno."
<BR>&nbsp;&nbsp;&nbsp;&nbsp;&nbsp;"Da nije možda u stanju da prozre vaša osećanja ni ne pitajući vas? Da li joj je poznata činjenica da ste se Gladiji ponudili u više navrata?"
<BR>&nbsp;&nbsp;&nbsp;&nbsp;&nbsp;"Ovaj... Umela je da upita kako mi ide s Gladijom. Onako, znate, kao stara poznanica. Pominjao sam joj samo obične stvari. Ništa intimno."
<BR>&nbsp;&nbsp;&nbsp;&nbsp;&nbsp;"Baš ništa intimno? Jeste li sigurni u to? Pretpostavljam da vas je ohrabrivala da se i dalje nudite."
<BR>&nbsp;&nbsp;&nbsp;&nbsp;&nbsp;"Znate... Sada kad ste to pomenuli, čini mi se da počinjem da stvari sagledavam u novoj svetlosti. Nije mi jasno kako ste mi tu bubu ubacili u glavu. Pretpostavljam da ste mi, naprosto, postavili pitanje; međutim, sada mi se čini da je Vasilija zaista ohrabrivala moje prijateljstvo sa Gladijom. Baš se trudila oko toga." Delovao je prilično pometeno. "Nikada mi to ranije nije palo na pamet. Nikada nisam stvarno o tome razmišljao."
<BR>&nbsp;&nbsp;&nbsp;&nbsp;&nbsp;"Šta mislite, zbog čega vas je tako uporno ohrabrivala da se i dalje nudite Gladiji?"
<BR>&nbsp;&nbsp;&nbsp;&nbsp;&nbsp;Gremionis žalosno nabra obrve. Prsti mu ponovo pođoše ka brkovima. "Pretpostavljam da bi se moglo pomisliti da je, naprosto, želela da me se otrese. Da je pokušala da se osigura da više njoj ne dosađujem." Gremionis se bledo nasmeši. "Nije baš naročito laskavo za mene, je l' te?"
<BR>&nbsp;&nbsp;&nbsp;&nbsp;&nbsp;"Da li je u međuvremenu dr Vasilija prestala da ispoljava naklonost prema vama?"
<BR>&nbsp;&nbsp;&nbsp;&nbsp;&nbsp;"Ne... Najblaže rečeno, postala je još ljubaznija."
<BR>&nbsp;&nbsp;&nbsp;&nbsp;&nbsp;"Da li je pokušala da vas uputi u to kako da postignete veći uspeh kod Gladije? Na primer, da ispoljite veće zanimanje za Gladijin rad?"
<BR>&nbsp;&nbsp;&nbsp;&nbsp;&nbsp;"Nije ni morala. Ono čime se Gladija i ja bavimo veoma je slično. Ja radim sa ljudima, a ona sa robotima, ali oboje smo kreatori - umetnici... Ali znate, to nije dovoljno za prisnost. Čak smo, povremeno, pomagali jedno drugom. Kad joj se ne nudim, i kad je ne dovodim u položaj da me odbija, sasvim se dobro slažemo... Kad čovek bolje razmisli, ni to nije malo."
<BR>&nbsp;&nbsp;&nbsp;&nbsp;&nbsp;"Da li vam je dr Vasilija govorila kako bi trebalo da ispoljite veće zanimanje za rad dr Fastolfa?"
<BR>&nbsp;&nbsp;&nbsp;&nbsp;&nbsp;"Zbog čega bi to činila? Zaista ne znam ništa o radu dr Fastolfa."
<BR>&nbsp;&nbsp;&nbsp;&nbsp;&nbsp;"Gladija je možda ispoljavala zanimanje za rad svog dobročinitelja, i možda je to bio jedan od načina da joj se dodvorite."
<BR>&nbsp;&nbsp;&nbsp;&nbsp;&nbsp;Gremionisove oči se suziše, on naglo ustade, ode do drugog kraja prostorije, vrati se, i stade pred Bejlija. "Čujte me dobro, sada! Ja možda baš nisam najbistrija osoba na ovoj planeti, čak možda nisam ni među najbistrijima, ali ipak nisam neki brbljivi zvekan. Samo da znate da mi je jasno na šta ciljate!"
<BR>&nbsp;&nbsp;&nbsp;&nbsp;&nbsp;"Zar?"
<BR>&nbsp;&nbsp;&nbsp;&nbsp;&nbsp;"Sva vaša pitanja služila su samo jednoj svrsi - da me naterate da kažem kako me je dr Vasilija navela da se zaljubim... Da, baš to..." On za trenutak zastade, kao da je i sam iznenađen. "Tako je, zaljubljen sam, baš kao što opisuju u istorijskim romanima." On ponovo zastade i zamisli se dok su mu oči blistale. A onda gnev opet provali iz njega. "Da, da me je dr Vasilija navela da se zaljubim, i to do ušiju, kako bih otkrio tajne dr Fastolfa i saznao na koji se način mogao ukloniti ona robot, Jander."
<BR>&nbsp;&nbsp;&nbsp;&nbsp;&nbsp;"Vi ne mislite da je to bilo po sredi?"
<BR>&nbsp;&nbsp;&nbsp;&nbsp;&nbsp;"Ne, ne mislim!" gotovo vrisnu Gremionis. "Nemam pojma o robotici. Baš ništa o tome ne znam. Bez obzira na to koliko mi pomno objašnjavali stvari iz robotike, naprosto ne bih ništa razumeo. Verujem da je isti slučaj i sa Gladijom. Pored toga, nikada nikoga ni reč nisam upitao u vezi sa robotikom. Niko mi nikada ni slovce nije prozborio o robotici - ni dr Fastolf, niti iko drugi. Niko me nikada nije podstakao da se zainteresujem za robotiku. Ni dr Vasilija. Vaša šućmurasta teorija naprosto ne drži vodu." On nemoćno raširi ruke. "Naprosto, ne drži vodu. Zaboravite je."
<BR>&nbsp;&nbsp;&nbsp;&nbsp;&nbsp;On ponovo sede, prekrsti čvrsto ruke na grudima i skupi usne u tanku liniju pri čemu mu se brkovi nakostrešiše.
<BR>&nbsp;&nbsp;&nbsp;&nbsp;&nbsp;Bejli podiže pogled prema kugli iznad glave koja je i dalje izvijala svoju tihu, prijatnu melodiju, stvarajući ugodan splet boja dok je, blago se ljuljajući, hipnotički ispisivala maleni luk.
<BR>&nbsp;&nbsp;&nbsp;&nbsp;&nbsp;Ukoliko je Gremionisova provala besa poremetila njegovu liniju napada, Bejli to ničim nije pokazao. "Jasno mi je šta želite da kažete", primeti on. "Međutim, istina je da i dalje često viđate Gladiju. Je li tako?"
<BR>&nbsp;&nbsp;&nbsp;&nbsp;&nbsp;"Da, tako je."
<BR>&nbsp;&nbsp;&nbsp;&nbsp;&nbsp;"U nekoliko navrata ste pomenuli da je vaše ponude nisu uvredile - kao ni da njena stalna odbijanja nisu povredila vas."
<BR>&nbsp;&nbsp;&nbsp;&nbsp;&nbsp;Gremionis sleže ramenima. "Moje su ponude uvek krajnje učtive. Njena su odbijanja, opet, krajnje ljubazna. Zbog čega bismo se, onda, osećali povređenim?"
<BR>&nbsp;&nbsp;&nbsp;&nbsp;&nbsp;"Ali kako onda provodite vreme kada ste zajedno? S obzirom na to da je, očigledno, polni odnos isključen, a robotika vas ne zanima. Šta onda radite?"
<BR>&nbsp;&nbsp;&nbsp;&nbsp;&nbsp;"Da li se prijateljstvo samo od toga sastoji - seksa i robotike? Imamo mnogo toga zajedničkog. Pre svega, razgovaramo. Veoma je zanima da što više sazna o Aurori, i mnoge časove proveo sam govoreći joj o našoj planeti. Znate, jedva da ju je i upoznala. A ona je meni, zauzvrat, satima govorila o Solariji, o tome kakav je tamo pakao. Radije bih, bez uvrede, živeo na Zemlji. A onda i taj njen pokojni suprug. Kakvo je samo bedno čeljade bio! Gladija je zaista imala težak život, jadnica.
<BR>&nbsp;&nbsp;&nbsp;&nbsp;&nbsp;Odlazimo, takođe, na koncerte, odveo sam je nekoliko puta i u Umetnički muzej, i kao što sam vam već rekao, radimo zajedno. Zajednički razmatramo moje - i razume se - njene kreacije. Da budem potpuno iskren, ne vidim nikakvo ispunjenje u radu sa robotima, ali kao što znate, svi mi imamo svoje posebne predstave o stvarima. Što se toga tiče, moram reći da su je veoma zabavljala moja objašnjenja zbog čega su frizure toliko važne - njena je frizura, inače, znate, sasvim u redu. Ali najviše, šetamo."
<BR>&nbsp;&nbsp;&nbsp;&nbsp;&nbsp;"Šetate? Kuda?"
<BR>&nbsp;&nbsp;&nbsp;&nbsp;&nbsp;"Nikud posebno. Naprosto, šetamo. Navikla je na to - znate, tako je odgojena na Solariji. Jeste li ikad bili na Solariji? Da, razume se, da jeste. Izvinite... Na Solariji, kao što znate, postoje prostrana imanja na kojima žive samo po jedna ili dve osobe; ostalo su roboti. Možete miljama hodati a da nikog ne sretnete, i Gladija kaže da to u čoveku stvara osećaj kao da poseduje čitavu planetu. Roboti su, razume se, uvek tu, u blizini, drže vas na oku i brinu o vama, ali razume se, skriveni od pogleda. Gladiji ovde na Aurori nedostaje to osećanje da poseduje čitav svet."
<BR>&nbsp;&nbsp;&nbsp;&nbsp;&nbsp;"Hoćete da kažete da želi da poseduje čitav jedan svet?"
<BR>&nbsp;&nbsp;&nbsp;&nbsp;&nbsp;"Mislite, u smislu da se kod nje javlja žudnja za moći? Kod Gladije? Koješta! Sve što ona pod tim podrazumeva, jeste da joj nedostaje osećanje da je nasamo i u prisnoj vezi sa prirodom. Ja to, razume se, ne shvatam sasvim, ali volim da je zbog toga začikavam. Razumljivo, na Aurori se ne možete osećati isto kao na Solariji. Pre svega, ovde ima mnogo više ljudi, naročito u centralnom delu Eosa, a ni roboti nisu programirani tako da se skrivaju od pogleda. U stvari, u celini posmatrano, Auroranci se nigde ne pojavljuju bez svojih robota... Uprkos tome, poznate su mi neke prijatne i nezakrčene staze, i Gladija uživa da se njima šeta."
<BR>&nbsp;&nbsp;&nbsp;&nbsp;&nbsp;"Da li i vi uživate u tim šetnjama?"
<BR>&nbsp;&nbsp;&nbsp;&nbsp;&nbsp;"Jedino zato što mi se na taj način pruža prilika da budem u društvu sa Gladijom. Auroranci su takođe, u celini gledano, obožavaoci šetnji, iako moram priznati da ja ne spadam među takve. U početku su me boleli svi mišići, i Vasilija mi se često smejala."
<BR>&nbsp;&nbsp;&nbsp;&nbsp;&nbsp;"Bilo joj je, zar ne, poznato da odlazite u šetnje sa Gladijom?"
<BR>&nbsp;&nbsp;&nbsp;&nbsp;&nbsp;"Jednog dana otišao sam do nje hramljući i sav izmožden, tako da sam morao da joj objasnim o čemu je reč. Nasmejala se, dodavši da to nije loša zamisao, i da je najbolji način da čovek pridobije nekog ljubitelja šetnji - da šeta s njim. 'Samo nastavi', rekla mi je, 'i videćeš da će prestati da ti se opire, čak i pre no što joj se ponovo ponudiš. U stvari, ona će se tebi ponuditi'. Činjenica je, međutim, da se to nije dogodilo, ali sam u međuvremenu i ja sam zavoleo šetnje."
<BR>&nbsp;&nbsp;&nbsp;&nbsp;&nbsp;Izgleda da ga je bes sasvim prošao; delovao je sada sasvim opušteno. Možda se, pomisli Bejli, priseća šetnji sa Gladijom, jer mu je na usnama lebdeo blag osmeh. Čak je delovao prijatno - i nekako krhko - utonuo tako u sećanje na ko-zna-kakav odlomak razgovora, sa ko-zna-koje šetnje. Bejli mu se gotovo zauzvrat nasmeši.
<BR>&nbsp;&nbsp;&nbsp;&nbsp;&nbsp;"Vasiliji je, znači, poznato da ste nastavili sa tim šetnjama."
<BR>&nbsp;&nbsp;&nbsp;&nbsp;&nbsp;"Najverovatnije. Počeo sam sredom i subotom da uzimam slobodne dane, jer se to poklapalo sa Gladijinim rasporedom - i Vasilija bi ponekad terala šegu sa mojim 's-s šetnjama', pogotovo kada je videla i neke moje skice koje sam pri tom pravio."
<BR>&nbsp;&nbsp;&nbsp;&nbsp;&nbsp;"Da li i dr Vasilija uživa u šetnjama?"
<BR>&nbsp;&nbsp;&nbsp;&nbsp;&nbsp;"Ni govora!"
<BR>&nbsp;&nbsp;&nbsp;&nbsp;&nbsp;Bejli se promeškolji u naslonjači i neobično pažljivo zagleda u svoje prste. "Pretpostavljam da su vas prilikom tih šetnji pratili roboti", upita on.
<BR>&nbsp;&nbsp;&nbsp;&nbsp;&nbsp;"Razume se. Jedan moj, i jedan njen. Ipak, držali su se podalje od nas. Nisu trčkarali za nama, na uzici, kako je to Gladija umela da kaže, govoreći o auroranskim običajima. Naprosto, želela je da bude sama, na solarijanski način. I tako sam i ja to prihvatio, mada sam u početku skoro iskrivio vrat stalno se osvrćući da se uverim da je Brundij u blizini."
<BR>&nbsp;&nbsp;&nbsp;&nbsp;&nbsp;"Koji je od robota pratio Gladiju?"
<BR>&nbsp;&nbsp;&nbsp;&nbsp;&nbsp;"Nije bio uvek isti. Ipak, ma koji bio, uvek se držao po strani. Nisam imao prilike da s njima razgovaram."
<BR>&nbsp;&nbsp;&nbsp;&nbsp;&nbsp;"A šta je sa Janderom?"
<BR>&nbsp;&nbsp;&nbsp;&nbsp;&nbsp;Nešto od ozarenosti istog časa nestade sa Gremionisovog lica.
<BR>&nbsp;&nbsp;&nbsp;&nbsp;&nbsp;"Kako to mislite - šta je sa Janderom?" upita on.
<BR>&nbsp;&nbsp;&nbsp;&nbsp;&nbsp;"Je li vas on ikada pratio? Da jeste, sigurno biste to znali, zar ne?"
<BR>&nbsp;&nbsp;&nbsp;&nbsp;&nbsp;"Čovekoliki robot? Razume se, da bih znao. Ne, nije nas pratio, ni u jednoj prilici."
<BR>&nbsp;&nbsp;&nbsp;&nbsp;&nbsp;"Jeste li sigurni u to?"
<BR>&nbsp;&nbsp;&nbsp;&nbsp;&nbsp;"Savršeno siguran." Gremionis ga mrgodno pogleda. "Pretpostavljam da ga je smatrala odveć vrednim da bi ga traćila na poslove koje je svaki drugi robot mogao obaviti."
<BR>&nbsp;&nbsp;&nbsp;&nbsp;&nbsp;"Kao da vas to zbog nečega uznemirava... Da li ste u tom pogledu delili njen stav?"
<BR>&nbsp;&nbsp;&nbsp;&nbsp;&nbsp;"Reč je o njenom robotu. Mene se to nije ticalo."
<BR>&nbsp;&nbsp;&nbsp;&nbsp;&nbsp;"Kažete da ga nikad niste videli, čak ni u Gladijinoj kući?"
<BR>&nbsp;&nbsp;&nbsp;&nbsp;&nbsp;"Nikad."
<BR>&nbsp;&nbsp;&nbsp;&nbsp;&nbsp;"Da li vam ga je ikada pomenula? Da li ste razgovarali o njemu?"
<BR>&nbsp;&nbsp;&nbsp;&nbsp;&nbsp;"Koliko mogu da se setim, nije."
<BR>&nbsp;&nbsp;&nbsp;&nbsp;&nbsp;"Ne čini li vam se to pomalo čudnim?"
<BR>&nbsp;&nbsp;&nbsp;&nbsp;&nbsp;Gremionis odmahnu glavom. "Ne... Kakvog bi smisla imalo razgovarati o robotima?"
<BR>&nbsp;&nbsp;&nbsp;&nbsp;&nbsp;Bejli se zlovoljno zagleda u Gremionisovo lice. "Da li išta znate o odnosu između Gladije i Jandera?"
<BR>&nbsp;&nbsp;&nbsp;&nbsp;&nbsp;"Pokušavate li vi to da mi kažete da su održavali seksualnu vezu?"
<BR>&nbsp;&nbsp;&nbsp;&nbsp;&nbsp;"Da li bi vas to iznenadilo?" upita Bejli.
<BR>&nbsp;&nbsp;&nbsp;&nbsp;&nbsp;"I to se događa", odgovori Gremionis tupo. "Nije to baš tako neuobičajeno. Ukoliko vam to odgovara, ponekad možete i robota iskoristiti u tu svrhu. A što se čovekolikog robota tiče - toliko sličnog ljudskom biću - verujem..."
<BR>&nbsp;&nbsp;&nbsp;&nbsp;&nbsp;"Da, toliko sličnog ljudskom biću", potvrdi Bejli, uz odgovarajući pokret rukom.
<BR>&nbsp;&nbsp;&nbsp;&nbsp;&nbsp;Gremionis opusti usne. "Pojedinim ženama bi zaista bilo teško da odole iskušenju."
<BR>&nbsp;&nbsp;&nbsp;&nbsp;&nbsp;"Gladija je odolela vama. Ne smeta li vam mogućnost da vam je pretpostavila jednog robota?"
<BR>&nbsp;&nbsp;&nbsp;&nbsp;&nbsp;"Kada već o tome razgovaramo, nisam sasvim siguran da verujem da je to istina; ipak, ukoliko i jeste, nema nikakvog razloga da se zamajavam oko toga. Robot je, na kraju krajeva, samo robot. Žena i robot - ili ako hoćete, muškarac i robot - na kraju mu to iziđe na masturbaciju."
<BR>&nbsp;&nbsp;&nbsp;&nbsp;&nbsp;"Iskreno govoreći, gospodine Gremionis, zaista ništa niste znali o takvom odnosu? Niste čak ni posumnjali?"
<BR>&nbsp;&nbsp;&nbsp;&nbsp;&nbsp;"Naprosto, nisam o tome razmišljao", potvrdi Gremionis.
<BR>&nbsp;&nbsp;&nbsp;&nbsp;&nbsp;"Niste znali? Ili jeste, ali naprosto, niste tome pridavali nikakvu pažnju?"
<BR>&nbsp;&nbsp;&nbsp;&nbsp;&nbsp;Gremionis ponovo skupi veđe. "Ponovo me pritiskate... Šta želite da vam kažem? Sada, kad ste me naterali da o tome razmišljam, i gnjavite me time, čini mi se da sam se, kada bolje razmislim, možda i pitao nije li tako nešto posredi. Ipak, bez obzira na sve, nisam osetio da se išta slično događa pre no što ste vi počeli da mi postavljate takva pitanja."
<BR>&nbsp;&nbsp;&nbsp;&nbsp;&nbsp;"Jeste li sigurni u to?"
<BR>&nbsp;&nbsp;&nbsp;&nbsp;&nbsp;"Jesam, siguran sam. Nemojte me gnjaviti."
<BR>&nbsp;&nbsp;&nbsp;&nbsp;&nbsp;"Ne gnjavim vas. Samo se pitam niste li možda znali da Gladija održava redovne seksualne odnose sa Janderom, i nije li vam možda bilo jasno da vas, sve dok stvari tako stoje, nikada neće prihvatiti kao svog ljubavnika, i niste li je toliko želeli da vas ništa nije moglo sprečiti da uklonite Jandera; da ste, drugim rečima, bili toliko ljubomorni da..."
<BR>&nbsp;&nbsp;&nbsp;&nbsp;&nbsp;I u tom trenutku - kao da se neka do kraja zategnuta opruga, jedva nekoliko trenutaka izdržavši u stanju prenapregnutosti, naglo opustila - Gremionis mahnito skoči i ustremi se na Bejlija, ispustivši prodoran i krkljav krik. Bejli, iznenađen i zatečen, nagonski odgurnu stolicu i preturi se.
<BR>
<BR>&nbsp;&nbsp;&nbsp;&nbsp;&nbsp;51.
<BR>&nbsp;&nbsp;&nbsp;&nbsp;&nbsp;Istog časa prihvatiše ga nečije snažne ruke. Bejli oseti kako ga podižu, ispravljaju stolicu - i tek onda shvati da je u naručju robota. Kako je samo lako bilo sasvim zaboraviti da su sve vreme bili tu u sobi, dok su nemi i nepomični stajali u svojim udubljenjima.
<BR>&nbsp;&nbsp;&nbsp;&nbsp;&nbsp;Međutim, ni Žiskar ni Denil nisu bili ti koji su mu pritekli u pomoć. Bio je to Gremionisov robot, Brundij.
<BR>&nbsp;&nbsp;&nbsp;&nbsp;&nbsp;"Nadam se, gospodine", obrati mu se robot malo neprirodnim glasom, "da se niste povredili?"
<BR>&nbsp;&nbsp;&nbsp;&nbsp;&nbsp;Ali gde su bili Žiskar i Denil?
<BR>&nbsp;&nbsp;&nbsp;&nbsp;&nbsp;Odmah je dobio odgovor na svoje pitanje. Roboti su brzo i glatko međusobno podelili poslove. Trenutno procenivši da Gremionisovo mahnitanje predstavlja po Bejlija neuporedivo veću pretnju nego pad preko stolice, Žiskar i Denil su se bacili na domaćina. Brundij, opet, shvativši da im njegova pomoć nije potrebna, postarao se da pomoć pruži gostu.
<BR>&nbsp;&nbsp;&nbsp;&nbsp;&nbsp;Gremionis je stajao mirno i teško disao, sapet dvostrukim stiskom Bejlijevih robota.
<BR>&nbsp;&nbsp;&nbsp;&nbsp;&nbsp;"Pustite me", obrati im se Gremionis jedva čujnim glasom. "Ponovo vladam sobom."
<BR>&nbsp;&nbsp;&nbsp;&nbsp;&nbsp;"U redu, gospodine", odvrati Žiskar.
<BR>&nbsp;&nbsp;&nbsp;&nbsp;&nbsp;"Razume se, gospodine Gremionis", dodade i Denil gotovo ljubaznim glasom.
<BR>&nbsp;&nbsp;&nbsp;&nbsp;&nbsp;Međutim, i pošto oslobodiše Gremionisa, nijedan od dvojice robota još neko vreme ne odstupi od njega. Gremionis se obazre levo i desno, zagladi nabore na odeći, a onda, namerno napadno, ponovo sede. Još je ubrzano disao, i kosa mu je bila u blagom neredu.
<BR>&nbsp;&nbsp;&nbsp;&nbsp;&nbsp;Bejli ostade da stoji, rukom oslonjen o stolicu na kojoj je do maločas sedeo.
<BR>&nbsp;&nbsp;&nbsp;&nbsp;&nbsp;"Izvinite, gospodine Bejli, što mi se za trenutak pomutio razum", reče Gremionis. "Ništa slično nije mi se dogodilo još od dečaštva. Ali optužili ste me da sam lju-ljubomoran, a to je reč koju nijedan pristojan Auroranac ne bi uputio drugoj osobi. Trebalo je, međutim, da imam na umu da ste Zemljanin. To je reč koju ovde srećemo još samo u istorijskim romanima; čak i u njima koristimo je samo sa još jednim dodatnim slogom 'lju'. Razume se, to nije slučaj i na vašem svetu. To mi je jasno."
<BR>&nbsp;&nbsp;&nbsp;&nbsp;&nbsp;"I ja se izvinjavam vama, gospodine Gremionis", odvrati Bejli ozbiljno, "što sam u ovoj prilici bio žrtva svog nepoznavanja auroranskih običaja... Uveravam vas da mi se takva omaška više neće ponoviti." Bejli i sam ponovo sede. "Ne vidim o čemu bismo još mogli razgovarati..."
<BR>&nbsp;&nbsp;&nbsp;&nbsp;&nbsp;Međutim, činilo se da ga Gremionis ne sluša. "Dok sam još bio dete", reče on, "dešavalo mi se ponekad da na nekog nasrnem, kao i da drugi nasrnu na mene, i ponekad bi, razume se, prošlo dosta vremena pre nego što bi roboti priskočili i razdvojili nas..."
<BR>&nbsp;&nbsp;&nbsp;&nbsp;&nbsp;"Dozvoli meni, partneru Elija, da ti objasnim", oglasi se Denil. "Odavno je dobro poznata činjenica da potpuno potiskivanje agresivnosti kod veoma mladih osoba dovodi do neželjenih posledica. Stoga je dozvoljen - čak se i podstiče - izvestan broj igara za mlade u kojima dolazi do izražaja potreba za fizičkim nadmetanjem, pod uslovom, svakako, da ne dođe do ozbiljnijih povreda. Roboti zaduženi za staranje o deci pomno su programirani da znaju da procene može li doći do povrede i koliko ta povreda može da bude ozbiljna. Ja, na primer, u tom pogledu nisam na odgovarajući način programiran, i ne bih bio pogodan za dečjeg staratelja - osim, razume se, u nužnim slučajevima i za samo kratko vremensko razdoblje... Isto je i sa Žiskarom."
<BR>&nbsp;&nbsp;&nbsp;&nbsp;&nbsp;"Pretpostavljam da to znači da se agresivno ponašanje počinje suzbijati u doba adolescencije?" upita Bejli.
<BR>&nbsp;&nbsp;&nbsp;&nbsp;&nbsp;"Do toga dolazi postepeno", odgovori Denil, "sa povećanjem stepena ozbiljnosti mogućih povreda, kao i sa sve većom poželjnošću samouzdržavanja u socijalnom ponašanju."
<BR>&nbsp;&nbsp;&nbsp;&nbsp;&nbsp;"U vreme kada sam dorastao za srednju školu", umeša se Gremionis, "kao i svima Aurorancima i meni je već bilo sasvim jasno da svako međusobno nadmetanje treba da se zasniva isključivo na intelektualnim sposobnostima i talentu..."
<BR>&nbsp;&nbsp;&nbsp;&nbsp;&nbsp;"Bez fizičkog nadmetanja?" upita Bejli.
<BR>&nbsp;&nbsp;&nbsp;&nbsp;&nbsp;"Ne sasvim... Samo onog koje podrazumeva svesni fizički kontakt u cilju nanošenja povreda drugoj osobi."
<BR>&nbsp;&nbsp;&nbsp;&nbsp;&nbsp;"Otkad ste izišli iz doba dečaštva..."
<BR>&nbsp;&nbsp;&nbsp;&nbsp;&nbsp;"Nisam ni na koga nasrnuo. Nisam, zaista. Istini za volju, osetio sam potrebu za tim u nekoliko prilika. Pretpostavljam da ne bih bio sasvim normalna osoba da se to nije dogodilo; međutim, sve do ovog trenutka, bio sam u stanju da se obuzdam. Opet, s druge strane, niko mi još nikada nije uputio... takvu reč."
<BR>&nbsp;&nbsp;&nbsp;&nbsp;&nbsp;"U svakom slučaju", primeti Bejli, "ne bi se ni isplatilo nasrnuti na nekoga, budući da bi se, zar ne, roboti odmah umešali? Rekao bih da su roboti uvek nadohvat ruke, i napadača i napadnutog."
<BR>&nbsp;&nbsp;&nbsp;&nbsp;&nbsp;"Razume se... Još jedan razlog više da se zaista stidim što sam izgubio vlast nad sobom. Nadam se da to nećete uneti u svoj izveštaj?"
<BR>&nbsp;&nbsp;&nbsp;&nbsp;&nbsp;"Uveravam vas da to nikome neću ni pomenuti. To nema nikakve veze sa slučajem koji istražujem."
<BR>&nbsp;&nbsp;&nbsp;&nbsp;&nbsp;"Hvala vam... Ali rekoste li maločas da je naš razgovor završen?"
<BR>&nbsp;&nbsp;&nbsp;&nbsp;&nbsp;"Mislim da jeste."
<BR>&nbsp;&nbsp;&nbsp;&nbsp;&nbsp;"U tom slučaju, da li ćete postupiti onako kako sam vas zamolio?"
<BR>&nbsp;&nbsp;&nbsp;&nbsp;&nbsp;"Na šta mislite?"
<BR>&nbsp;&nbsp;&nbsp;&nbsp;&nbsp;"Da kažete Gladiji da nemam nikakve veze sa 'isključivanjem' Jandera."
<BR>&nbsp;&nbsp;&nbsp;&nbsp;&nbsp;Bejli je za trenutak oklevao. "Saopštiću joj to kao svoje mišljenje."
<BR>&nbsp;&nbsp;&nbsp;&nbsp;&nbsp;"Molim vas, naglasite to što više možete. Želeo bih da bude potpuno ubeđena da nemam nikakve veze s tim; utoliko pre što je, u seksualnom smislu, bila toliko vezana za tog robota. Ne bih mogao podneti da pomisli da sam lju-lju... A kako je Solarijanka, mogla bi doći i na takvu pomisao."
<BR>&nbsp;&nbsp;&nbsp;&nbsp;&nbsp;"Da, mogla bi", potvrdi Bejli zamišljeno.
<BR>&nbsp;&nbsp;&nbsp;&nbsp;&nbsp;"Vidite", nastavi Gremionis brzo i ozbiljnim glasom, "ja baš ništa ne znam o robotima - i niko, ni dr Vasilija niti iko drugi - nikad mi ništa nije rekao o njima - mislim, kako funkcionišu. Naprosto, nije bilo načina da ja uništim tog Jandera."
<BR>&nbsp;&nbsp;&nbsp;&nbsp;&nbsp;Izgledalo je, za trenutak, da je Bejli duboko utonuo u misli, a onda se ponovo oglasio, s nedvosmislenim prizvukom oklevanja. "Teško mi je da vam ne poverujem. I samom vam je jasno da ni ja ne raspolažem svim činjenicama. Međutim, moguće je - molim vas, primite ovo bez uvrede - da ili vi, ili dr Vasilija, ili oboje, ne govorite istinu. Strašno malo znam o intimnim stranama auroranskog društva, i verovatno me nije teško obmanuti. Uprkos tome, ne mogu da vam ne verujem. Uzevši sve to u obzir, mogu samo reći Gladiji da ste, prema mom mišljenju, u čitavoj ovoj stvari sasvim nevini. Moram, naprosto, reći to 'prema mom mišljenju'. Siguran sam da će ona to najozbiljnije shvatiti."
<BR>&nbsp;&nbsp;&nbsp;&nbsp;&nbsp;"U tom slučaju, moraću se i s tim zadovoljiti", odvrati Gremionis turobno. "Ipak, ukoliko vam to nešto znači, dajem vam svoju reč, kao auroranski građanin, da sam nevin."
<BR>&nbsp;&nbsp;&nbsp;&nbsp;&nbsp;Bejli se jedva primetno nasmeši. "Ni u snu ne bih posumnjao u vašu reč, ali mi moja policijska obuka dozvoljava da se oslanjam isključivo na nepobitne činjenice"
<BR>&nbsp;&nbsp;&nbsp;&nbsp;&nbsp;On ustade i za trenutak se ozbiljno zagleda u Gremionisa. "Ono što ću vam reći, gospodine Gremionis, ne bi mi trebalo uzeti za zlo. Mislim, naime, da vam je veoma stalo da ubedim Gladiju u vašu nevinost naprosto zbog toga što želite da sačuvate njeno prijateljstvo."
<BR>&nbsp;&nbsp;&nbsp;&nbsp;&nbsp;"Zaista, veoma bih to želeo, gospodine Bejli."
<BR>&nbsp;&nbsp;&nbsp;&nbsp;&nbsp;"I nameravate, takođe, u nekoj narednoj pogodnoj prilici, da joj se ponovo ponudite?"
<BR>&nbsp;&nbsp;&nbsp;&nbsp;&nbsp;Gremionis vidljivo pocrvene i s mukom proguta knedlu. "U pravu ste", odgovori on.
<BR>&nbsp;&nbsp;&nbsp;&nbsp;&nbsp;"Dozvoljavate li mi, onda, da vam dam jedan savet? Nemojte to činiti."
<BR>&nbsp;&nbsp;&nbsp;&nbsp;&nbsp;"Svoj savet možete zadržati za sebe, ukoliko ste nameravali da mi kažete to što ste mi upravo rekli. Nemam nameru da ikad odustanem."
<BR>&nbsp;&nbsp;&nbsp;&nbsp;&nbsp;"Mislim, nemojte slediti uobičajen postupak. Naprosto, mogli biste..." Bejli se zagleda nekud u daljinu, beskrajno se smeo. "Naprosto, mogli biste je uzeti u naručje i poljubiti je."
<BR>&nbsp;&nbsp;&nbsp;&nbsp;&nbsp;"Ne dolazi u obzir", odvrati Gremioni ozbiljno. "Molim vas. Nijedna Auroranka to ne bi mogla podneti. Baš kao nijedan Auroranac."
<BR>&nbsp;&nbsp;&nbsp;&nbsp;&nbsp;"Gospodine Gremionis, zar ste zaboravili da Gladija nije Auroranka? Ona je Solarijanka i navikla je na drugačije običaje, na drugačiju tradiciju. Da sam na vašem mestu, upravo bih tako postupio."
<BR>&nbsp;&nbsp;&nbsp;&nbsp;&nbsp;Bejli uspe da upornim pogledom prikrije unutrašnji bes što se odjednom razbukta u njemu. Šta mu je značio taj Gremionis da mu daje takve savete? Zbog čega ubeđivati drugog da učini ono što je on sam toliko žudeo da učini?
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
