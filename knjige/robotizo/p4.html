<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>FASTOLF
<P>&nbsp;&nbsp;&nbsp;&nbsp;&nbsp;14.
<BR>&nbsp;&nbsp;&nbsp;&nbsp;&nbsp;Dr Han Fastolf zaista ih je čekao - smešeći se. Bio je visok i vitak, svetlosmeđe, ne naročito guste kose, a bile su tu, razume se, i njegove uši. Tih se ušiju Bejli dobro sećao, čak i posle tri godine. Velike, klempave uši, davale su mu pomalo smešan, pomalo prostodušan izgled. Uši su bile te koje su izmamile Bejliju osmeh pre nego Fastolfova dobrodošlica.
<BR>&nbsp;&nbsp;&nbsp;&nbsp;&nbsp;Bejli se za trenutak zapita kako to da auroranska medicinska tehnologija ne obuhvata i područje sitne plastične hirurgije koja se bavi otklanjanjem takvih nedostataka kao što su ovako ogromne uši... Ali s druge strane, moguće je da se Fastolfu dopadao njihov izgled baš kao -iznenađujuće - i samom Bejliju. Uvek ima šta da se kaže o licu koje izaziva smeh.
<BR>&nbsp;&nbsp;&nbsp;&nbsp;&nbsp;Možda je Fastolf i držao do toga da već na prvi pogled ostavi prijatan utisak. Ili je možda smatrao uputnim da se prema njemu odnose s potcenjivanjem? Ili je, naprosto, želeo da bude različit?
<BR>&nbsp;&nbsp;&nbsp;&nbsp;&nbsp;"Detektive Elija Bejli", oslovi ga dr Fastolf, "još vas se dobro sećam, iako vas stalno sebi predstavljam sa licem glumca koji je tumačio vaš lik u onoj drami."
<BR>&nbsp;&nbsp;&nbsp;&nbsp;&nbsp;Bejli se namršti. "Moram vam priznati, dr Fastolfe, da me ta hipertalasna drama još progoni. Kad bih samo znao gde da se od nje sakrijem..."
<BR>&nbsp;&nbsp;&nbsp;&nbsp;&nbsp;"Nema takvog mesta", dočeka ga Fastolf srdačno. "Ne, bar, nekog običnog. Ali ako vam to toliko smeta, od ovog časa brišemo tu temu iz naših razgovora. Nikada je više neću pomenuti. Slažete li se?"
<BR>&nbsp;&nbsp;&nbsp;&nbsp;&nbsp;"Hvala vam." Sa proračunatom naglošću, Bejli pruži ruku dr Fastolfu.
<BR>&nbsp;&nbsp;&nbsp;&nbsp;&nbsp;Fastolf je trenutak vidljivo oklevao, a onda je oprezno i nakratko prihvati. "Nadam se, gospodine Bejli, da ne predstavljate pokretnu vreću zaraze." On se žalosno zagleda u svoje šake. "Moram ipak priznati", dodade on, "da se baš ne osećam prijatno, uprkos tome što su mi šake prošle kroz hemijsku obradu. Šta ćete, i ja sam žrtva strahova koji opsedaju naše društvo."
<BR>&nbsp;&nbsp;&nbsp;&nbsp;&nbsp;Bejli sleže ramenima. "Niko od nas nije toga pošteđen. Ni meni baš nije najdraža pomisao da budem na Otvorenom - to jest, na vazduhu. A kad smo već kod toga, nimalo nisam zadovoljan što sam na Auroru morao da dođem pod okolnostima u kakvima sam se našao."
<BR>&nbsp;&nbsp;&nbsp;&nbsp;&nbsp;"Razumem vas sasvim dobro, gospodine Bejli. Imam ovde zatvoreno vozilo za vas, i kada stignemo na moj posed, daćemo sve od sebe da i dalje ostanete u zatvorenom."
<BR>&nbsp;&nbsp;&nbsp;&nbsp;&nbsp;"Hvala vam, ali dok budem boravio na Aurori, osećam da ću povremeno morati da se nađem i na Otvorenom. Spreman sam na to - u meri u kojoj to uopšte mogu biti."
<BR>&nbsp;&nbsp;&nbsp;&nbsp;&nbsp;"Shvatam... Ipak, nastojaćemo da vas ne izlažemo Otvorenom ako to zaista ne bude neophodno. Budući da to ovog časa nije slučaj, molim vas da ostanete unutra."
<BR>&nbsp;&nbsp;&nbsp;&nbsp;&nbsp;Vozilo ih je čekalo u senci na izlazu iz tunela i jedva da je došao u dodir sa Otvorenim pri prelazu iz jednog u drugo. Bejli je bio savršeno svestan prisustva Denila i Žiskara iza svojih leđa; iako veoma različiti po izgledu, obojica su posedovali gotovo istovetnu ozbiljnost i sposobnost da čekaju - krajnje strpljivo.
<BR>&nbsp;&nbsp;&nbsp;&nbsp;&nbsp;Fastolf otvori zadnja vrata na kolima. "Molim vas, uđite."
<BR>&nbsp;&nbsp;&nbsp;&nbsp;&nbsp;Bejli uđe. Hitro i bez ikakvih poteškoća Denil kliznu za njim, dok se Žiskar, gotovo istovremeno, pokretom nalik na lepo smišljenu plesnu figuru, smesti s njegove druge strane. Bejli se, tako, nađe uklješten između dvojice robota, mada ne i previše stisnut. U stvari, sasvim mu je godila pomisao da se između njega i Otvorenog nalaze masivna tela dvojice robota.
<BR>&nbsp;&nbsp;&nbsp;&nbsp;&nbsp;Međutim, Otvoreno nije ugledao ni na tren. Fastolf se smestio na prednje sedište i, pošto su se vrata za njim zatvorila, prozori su se zatamnili i veštačka, rastresita svetlost obasjala je unutrašnjost vozila.
<BR>&nbsp;&nbsp;&nbsp;&nbsp;&nbsp;"Obično se, gospodine Bejli, ne vozim na ovaj način", objasni mu dr Fastolf, "ali, sasvim mi je svejedno ukoliko vama ovako više odgovara. Vozilom u potpunosti upravlja kompjuter, poznato mu je kuda treba da ide, i u stanju je da iziđe na kraj sa svakom preprekom ili opasnošću. Nema nikakve potrebe da mi sami bilo šta činimo."
<BR>&nbsp;&nbsp;&nbsp;&nbsp;&nbsp;Osetilo se jedva uočiljivo ubrzanje, a potom neodređeni i jedva primetni osećaj kretanja.
<BR>&nbsp;&nbsp;&nbsp;&nbsp;&nbsp;"Ovo je bezbedan put, gospodine Bejli", nastavi Fastolf. "Dobro sam se pomućio da što manji broj ljudi sazna da ćete biti u ovom vozilu; isto tako, sasvim je izvesno da niko neće moći da utvrdi da ste sada u njemu. Vožnja kolima - koja se kreću na mlazni pogon, tako da, zapravo, lebde nad tlom - neće dugo potrajati, ali, razume se, ukoliko želite, slobodno se opustite i predahnite. U ovom vozilu savršeno ste bezbedni."
<BR>&nbsp;&nbsp;&nbsp;&nbsp;&nbsp;"Sve vreme se ponašate", primeti Bejli, "kao da smatrate da sam zaista u opasnosti. Na brodu sam bio do te mere zaštićen da sam se gotovo osećao kao zatočenik - i, evo, sada nastavljamo s tim." Bejli se obazre po skučenoj, sa svih strana zatvorenoj unutrašnjosti vozila; bio je sasvim okružen konstrukcijom od čelika i neprozirnog stakla - da se i ne pominju tela dvojice robota.
<BR>&nbsp;&nbsp;&nbsp;&nbsp;&nbsp;Fastolf se veselo nasmeja. "Znam da preterujem, ali napetost na Aurori sada je na vrhuncu. Stižete ovamo usred krize, i stoga ću radije ispasti smešan zbog preterivanja, nego da vas, zanemarivanjem mera predostrožnosti, izložim užasnim rizicima."
<BR>&nbsp;&nbsp;&nbsp;&nbsp;&nbsp;"Nadam se da shvatate, dr Fastolfe", odgovori Bejli, "da bi moj neuspeh ovde značio i ozbiljan udarac za Zemlju."
<BR>&nbsp;&nbsp;&nbsp;&nbsp;&nbsp;"To mi je veoma dobro poznato. Verujte mi, da ću isto kao i vi dati sve od sebe da do toga ne dođe."
<BR>&nbsp;&nbsp;&nbsp;&nbsp;&nbsp;"Verujem vam. Pored toga, moj mogući neuspeh ovde - ma šta bio razlog tome - značio bi i moj lični i profesionalni krah tamo na Zemlji."
<BR>&nbsp;&nbsp;&nbsp;&nbsp;&nbsp;Fastolf se naglo okrenu i zagleda u Bejlija s izrazom iskrene zaprepašćenosti. "Stvarno? To, zaista, ne bismo želeli da se desi."
<BR>&nbsp;&nbsp;&nbsp;&nbsp;&nbsp;Bejli sleže ramenima. "Slažem se, ali bi se to ipak dogodilo. Nema nikakve sumnje da bih postao najzgodnija meta za ojađenu vladu na Zemlji."
<BR>&nbsp;&nbsp;&nbsp;&nbsp;&nbsp;"To mi uopšte nije palo na pamet, gospodine Bejli, kada sam tražio da vas pošalju ovamo... Možete biti sigurni da ću učiniti sve što je u mojoj moći. Mada, iskreno da kažem..." Fastolf obori pogled. "Mada, iskreno da kažem, ukoliko izgubimo, to baš i neće biti mnogo."
<BR>&nbsp;&nbsp;&nbsp;&nbsp;&nbsp;"Znam", odgovori Bejli suvo i, zavalivši se dublje u sedište, zatvori oči. Kretanje vozila osećalo se sada samo kao blago ljuljuškanje, ali Bejli ipak ne zaspa. U stvari, napregnuto je razmišljao - bez obzira na to koliko mu to moglo biti od koristi.
<BR>
<BR>&nbsp;&nbsp;&nbsp;&nbsp;&nbsp;15.
<BR>&nbsp;&nbsp;&nbsp;&nbsp;&nbsp;Bejli nije ni na drugom kraju imao prilike da iskusi Otvoreno. Kada je pomolio glavu iz vozila, već su se nalazili u podzemnoj garaži; potom su se malim liftom(kako se kasnije ispostavilo) popeli do prizemlja.
<BR>&nbsp;&nbsp;&nbsp;&nbsp;&nbsp;Uveli su ga u jednu sunčanu prostoriju i, dok je prolazio kroz nju izložen neposrednim zracima sunca - da, bilo je u njemu narandžaste primese - Bejli malkice uvuče ramena.
<BR>&nbsp;&nbsp;&nbsp;&nbsp;&nbsp;Fastolfu to ne promače. "Prozori su prozirni, ali se mogu zamračiti", reče on. "Ukoliko želite, možemo to odmah učiniti. Trebalo je da se ranije setim..."
<BR>&nbsp;&nbsp;&nbsp;&nbsp;&nbsp;"Ne, nema potrebe", odgovori Bejli pomalo osorno. "Nastojaću da im sve vreme budem okrenut leđima. Moram se naviknuti."
<BR>&nbsp;&nbsp;&nbsp;&nbsp;&nbsp;"Kako god želite, ali, molim vas, obavestite me, u bilo koje doba, ukoliko se osetite neprijatno... Gospodine Bejli, na ovom delu Aurore sada je pozno jutro. Ne znam prema kakvom ste se vremenu ravnali na brodu... Ipak, ukoliko ste budni već nekoliko časova, i sada želite da odspavate, to možemo lako srediti. Ukoliko vam se ne spava, i ukoliko niste gladni, niko vas neće terati da obedujete. Međutim, ukoliko bi vam doručak prijao, dobro ste došli da mi se za nekoliko časaka pridružite."
<BR>&nbsp;&nbsp;&nbsp;&nbsp;&nbsp;"To se slučajno sasvim poklapa sa mojim biološkim vremenom."
<BR>&nbsp;&nbsp;&nbsp;&nbsp;&nbsp;"Odlično. Podsećam vas da je naš dan otprilike sedam odsto kraći od zemaljskog. Ne bi trebalo da osetite neke posebne teškoće u bioritmičkom prilagođavanju, ali, ukoliko se to ipak desi, nastojaćemo da se ravnamo prema vašim potrebama."
<BR>&nbsp;&nbsp;&nbsp;&nbsp;&nbsp;"Hvala vam."
<BR>&nbsp;&nbsp;&nbsp;&nbsp;&nbsp;"Još nešto... Zaista nemam nikakvu predstavu o tome kakva bi vam hrana najviše prijala."
<BR>&nbsp;&nbsp;&nbsp;&nbsp;&nbsp;"Snaći ću se sa bilo čim što budete stavili preda me."
<BR>&nbsp;&nbsp;&nbsp;&nbsp;&nbsp;"Ipak, neću se uvrediti ukoliko vam se bilo šta učini... ovaj, neukusnim."
<BR>&nbsp;&nbsp;&nbsp;&nbsp;&nbsp;"Hvala vam."
<BR>&nbsp;&nbsp;&nbsp;&nbsp;&nbsp;"Neće vam smetati ukoliko nam se Denil i Žiskar pridruže?"
<BR>&nbsp;&nbsp;&nbsp;&nbsp;&nbsp;Bejliju pođe za rukom da se slabašno osmehne. "Hoće li i njih dvojica... obedovati?"
<BR>&nbsp;&nbsp;&nbsp;&nbsp;&nbsp;Fastolf mu, međutim, ne odvrati osmehom. "Neće, ali bih voleo da sve vreme budu pokraj nas", odgovori on ozbiljno.
<BR>&nbsp;&nbsp;&nbsp;&nbsp;&nbsp;"I dalje u opasnosti? Čak i ovde?"
<BR>&nbsp;&nbsp;&nbsp;&nbsp;&nbsp;"Ni u šta nemam do kraja poverenja. Čak ni ovde."
<BR>&nbsp;&nbsp;&nbsp;&nbsp;&nbsp;Jedan robot uđe. "Gospodine, sto je postavljen."
<BR>&nbsp;&nbsp;&nbsp;&nbsp;&nbsp;Fastolf klimnu. "Vrlo dobro, Faberu. Stižemo za nekoliko trenutaka."
<BR>&nbsp;&nbsp;&nbsp;&nbsp;&nbsp;"Koliko robota imate?" upita Bejli.
<BR>&nbsp;&nbsp;&nbsp;&nbsp;&nbsp;"Nekoliko. Nismo kao Solarijanci, gde svako ima i po deset hiljada robota, ali ja imam više nego što je uobičajeno - pedeset sedam. Kuća mi je prilično velika, a istovremeno mi služi kao radni prostor i kao radionica. Pored toga i moja žena - kada je imam - mora imati dovoljno prostora kako joj ne bi smetao moj rad; ona, obično, ima zasebno krilo i o njoj se posebno staraju."
<BR>&nbsp;&nbsp;&nbsp;&nbsp;&nbsp;"Kad već imate pedeset sedam robota, verujem da vam nije bilo teško da se privremeno lišite dvojice... Sada se osećam manje krivim što ste poslali Denila i Žiskara da me doprate do Aurore."
<BR>&nbsp;&nbsp;&nbsp;&nbsp;&nbsp;"Izbor nije bio nimalo slučajan, uveravam vas, gospodine Bejli. Žiskar je moj majordomo i desna ruka. Sa mnom je još od moje rane mladosti."
<BR>&nbsp;&nbsp;&nbsp;&nbsp;&nbsp;"I baš njega ste poslali da me doprati ovamo: zaista sam počastvovan", odvrati Bejli.
<BR>&nbsp;&nbsp;&nbsp;&nbsp;&nbsp;"To samo svedoči o važnosti koju vam pridajemo, gospodine Bejli. Žiskar je najpouzdaniji od svih mojih robota - čvrst je i postojan."
<BR>&nbsp;&nbsp;&nbsp;&nbsp;&nbsp;Bejli u magnovenju skrenu pogled prema Denilu, i Fastolfu to ne promače. "U rečenu brojku ne uključujem i Denila", objasni on. "On mi nije sluga, već dostignuće na koje sam bezmerno ponosan - toliko, čak, da predstavlja moju slabost. On je prvi iz svoje klase i, premda ga je dr Rodž Nemenuh Sarton uobličio, prema svom liku, čovek koji je..."
<BR>&nbsp;&nbsp;&nbsp;&nbsp;&nbsp;Fastolf za časak obzirno zastade, ali Bejli brzo klimnu i reče: "Shvatam."
<BR>&nbsp;&nbsp;&nbsp;&nbsp;&nbsp;Nije bilo potrebe da Fastolf privede rečenicu kraju, podsećajući ga na svojevremeno Sartonovo ubistvo na Zemlji.
<BR>&nbsp;&nbsp;&nbsp;&nbsp;&nbsp;"Premda je Sarton nadzirao izradu", nastavi Fastolf, "moji teorijski proračuni učinili su Denila mogućim."
<BR>&nbsp;&nbsp;&nbsp;&nbsp;&nbsp;Fastolf se osmehnu Denilu, koji se u znak priznanja blago nakloni.
<BR>&nbsp;&nbsp;&nbsp;&nbsp;&nbsp;"Ali bio je tu i Jander", primeti Bejli.
<BR>&nbsp;&nbsp;&nbsp;&nbsp;&nbsp;"Da..." Fastolf odmahnu glavom i lice kao da mu se smrači. "Trebalo je, po svoj prilici, da ga zadržim kraj sebe, kao i Denila. Ali on je bio moj drugi humanoidni robot i to je predstavljalo važnu razliku. Denil je, da tako kažem, bio moj prvorođeni - poseban slučaj."
<BR>&nbsp;&nbsp;&nbsp;&nbsp;&nbsp;"Više se ne bavite izradom humanoidnih robota?"
<BR>&nbsp;&nbsp;&nbsp;&nbsp;&nbsp;"Više ne... Ali hajdemo..." pozva ga Fastolf trljajući ruke. "Čeka nas doručak... Ne verujem, gospodine Bejli, da je stanovništvo Zemlje naviknuto na ono što ovde nazivamo prirodnom hranom. Imamo salatu od račića, hleb, sir i mleko i, ukoliko želite, bilo kakvo voće. Sve je vrlo lako. I na kraju, sladoled."
<BR>&nbsp;&nbsp;&nbsp;&nbsp;&nbsp;"Sva tradicionalna zemaljska jela", potvrdi Bejli, "koja, međutim, u izvornom obliku danas možete naći samo opisana u starim književnim delima."
<BR>&nbsp;&nbsp;&nbsp;&nbsp;&nbsp;"Nisu ta jela sasvim uobičajena ni ovde na Aurori... Ipak, smatrao sam da ne bi imalo smisla mučiti vas našim tipičnim jelovnikom koji se sastoji od posebnih auroranskih jela i začina. Čovek mora biti naviknut na njihov ukus."
<BR>&nbsp;&nbsp;&nbsp;&nbsp;&nbsp;Fastolf ustade. "Molim vas, pođite sa mnom, gospodine Bejli. Za stolom ćemo biti samo nas dvojica, i nećemo se obazirati ni na kakav ceremonijal niti se pridržavati ikakvih obreda."
<BR>&nbsp;&nbsp;&nbsp;&nbsp;&nbsp;"Hvala vam", odgovori Bejli. "Smatram to posebnom ljubaznošću s vaše strane. Jednoličnost putovanja dovde savlađivao sam intenzivnim proučavanjem podataka o Aurori, te mi je poznato da pravila ophođenja podrazumevaju i poveći broj obrednih vidova ponašanja za vreme obeda - od čega sam, moram priznati, prilično zazirao."
<BR>&nbsp;&nbsp;&nbsp;&nbsp;&nbsp;"Nema, zaista, nikakve potrebe za tim."
<BR>&nbsp;&nbsp;&nbsp;&nbsp;&nbsp;"Možemo li, dr Fastolfe, pravila ponašanja zanemariti do te mere da još za vreme obeda, porazgovaramo o poslu?" upita Bejli. "Ne bih smeo nepotrebno da gubim vreme."
<BR>&nbsp;&nbsp;&nbsp;&nbsp;&nbsp;"Potpuno vas razumem. Porazgovaraćemo i o poslu, ali se nadam da se mogu osloniti na vas da nikome nećete pomenuti to kršenje pravila. Ne bih želeo da budem prognan iz otmenog društva." Fastolf se prigušeno nasmeja. "Ipak, ne bi trebalo da se smejem - nema, u čitavoj toj stvari, ničeg smešnog. Gubljenje vremena može predstavljati i nešto više od puke neprilike - može se, naime, pokazati fatalnim."
<BR>
<BR>&nbsp;&nbsp;&nbsp;&nbsp;&nbsp;16.
<BR>&nbsp;&nbsp;&nbsp;&nbsp;&nbsp;Soba koju je Bejli napustio bila je oskudno nameštena: u njoj se nalazilo nekoliko stolica, jedna komoda sa ladicama, nešto nalik na klavir, ali sa mesinganim cevčicama umesto dirki, i nekoliko crteža na zidovima koji kao da su isijavali svetlost. Pod je bio gladak, nalik na šahovska polja sa različitim nijansama mrke boje, možda da bi što više podsećao na drvenu podlogu, i mada je sijao kao da je upravo premazan voskom, nije bio klizav.
<BR>&nbsp;&nbsp;&nbsp;&nbsp;&nbsp;Iako je pod u trpezariji bio isto takav, ona se po svemu ostalom sasvim razlikovala od prethodne sobe. Bila je to jedna dugačka, pravougaona prostorija, pretrpana svim i svačim. U njoj se nalazilo šest povećih pravougaonih stolova, očito napravljenih tako da su se međusobno mogli povezati na bezbroj različitih načina. Uz jedan od kraćih zidova stajao je bar, sa svetlucavim bocama raznoraznih boja smeštenim ispred zakrivljenog ogledala koje kao da je do u beskraj umnožavalo prostoriju koja se u njemu ogledala. Na suprotnom zidu nalazila su se četiri plića udubljenja, i u svakom od njih stajao je po jedan robot.
<BR>&nbsp;&nbsp;&nbsp;&nbsp;&nbsp;Duž oba duža zida protezali su se mozaici koji su lagano menjali boje. Na jednom od njih bio je prikazan neki pejsaž, mada Bejli nije umeo da odredi da li je reč o auroranskom pejsažu ili pejsažu sa neke druge planete - ili je, naprosto, bio delo mašte. Na jednom kraju bilo je prikazano žitno polje (ili nešto slično tome) sa obiljem složenih poljoprivrednih mašina, i svima njima upravljali su roboti. Sasvim na kraju zida, preko koga je pogled lagano klizio uočavajući pri tom izvestan broj raštrkanih kuća, Bejli konačno ugleda nešto što je, po svemu sudeći, moglo predstavljati neku vrstu auroranskog Grada.
<BR>&nbsp;&nbsp;&nbsp;&nbsp;&nbsp;Drugi zid prikazivao je svemirski ambijent. Neka plavičastobela planeta, obasjana dalekim suncem, odbijala je svetlost tako da se ni pri najpomnijem zagledanju čovek nije mogao oteti utisku kako se ona lagano okreće. Zvezde u njenoj pozadini - neke sasvim blede, a neke veoma sjajne - delovale su takođe kao da menjaju svoj međusobni raspored, mada su, kada bi se pogled usredsredio na neku njihovu manju skupinu, izgledale sasvim nepokretne.
<BR>&nbsp;&nbsp;&nbsp;&nbsp;&nbsp;Na Bejlija je sve to delovalo nekako zbrkano i odbojno.
<BR>&nbsp;&nbsp;&nbsp;&nbsp;&nbsp;"Pravo umetničko delo, gospodine Bejli", reče Fastolf. Malo previše skupo, rekao bih, ali Fanji je bilo veoma stalo do toga da ga ima... Fanja je, znate, moja sadašnja supruga."
<BR>&nbsp;&nbsp;&nbsp;&nbsp;&nbsp;"Da li će nam se, dr Fastolfe, i ona pridružiti?"
<BR>&nbsp;&nbsp;&nbsp;&nbsp;&nbsp;"Neće... Kao što rekoh, bićemo samo nas dvojica. Zamolio sam je da izvesno vreme ostane u svojim prostorijama. Ne želim da je opterećujem problemom s kojim se suočavamo. Razumete me, nadam se?"
<BR>&nbsp;&nbsp;&nbsp;&nbsp;&nbsp;"Da, razumem."
<BR>&nbsp;&nbsp;&nbsp;&nbsp;&nbsp;"Dođite. Molim vas, sedite."
<BR>&nbsp;&nbsp;&nbsp;&nbsp;&nbsp;Na jednom od stolova nalazili su se tanjiri, čaše i različit pribor za jelo, u čiju namenu Bejli baš nije bio uvek siguran. U središtu stola stajao je neki predmet valjkastog oblika, koji se sužavao pri vrhu, nalik na ogromnu šahovsku figuru izrezbarenu od sivog škriljca.
<BR>&nbsp;&nbsp;&nbsp;&nbsp;&nbsp;Sedajući za sto, Bejli nije mogao da odoli da ne pruži ruku i dotakne ga prstima.
<BR>&nbsp;&nbsp;&nbsp;&nbsp;&nbsp;Fastolf se nasmeši. "To je začinik. Na njemu se nalaze jednostavne kontrole pomoću kojih može da se izbaci određena količina bilo kog od desetak različitih začina na bilo koji deo jela. Da bi se njime rukovalo kako valja, potrebno je uzeti ga u šaku i izvesti njime nekoliko složenih pokreta koji su sami po sebi lišeni svakog smisla, ali koji za otmene Aurorance predstavljaju simbole tananosti i prefinjenosti bez kojih se jelo ne može poslužiti. Kada sam bio mlađi, bio sam u stanju da samo uz pomoć palca i dva prsta izvedem sa začinikom trostruki premet i da iz njega izbacim so pre nego što mi padne na dlan. Međutim, kada bih to sada pokušao, po svoj prilici bih opasno rizikovao da nekom od svojih gostiju razbijem glavu. Nadam se da vam neće smetati ako ne pokušam?"
<BR>&nbsp;&nbsp;&nbsp;&nbsp;&nbsp;"Nipošto, dr Fastolfe."
<BR>&nbsp;&nbsp;&nbsp;&nbsp;&nbsp;Jedan robot stavi salatu na sto, drugi prinese poslužavnik sa voćnim sokovima, treći se postara za hleb i sir, a četvrti im dodade salvete. Sva četvorica delovala su savršeno usklađeno, bez imalo poteškoća obavljali su poslove i nisu smetali jedan drugom. Bejli ih je zadivljeno posmatrao.
<BR>&nbsp;&nbsp;&nbsp;&nbsp;&nbsp;Završili su svoj posao istovremeno, bez i najmanjeg znaka nekog prethodnog dogovora. Posle toga istovremeno odstupiše od stola, istovremeno se nakloniše, istovremeno se okrenuše i vratiše u svoja udubljenja na drugom kraju prostorije. Bejli odjednom postade svestan Denilovog i Žiskarovog prisustva. Nije ni primetio kada su ušli. Stajali su, iščekujući, u udubljenjima (koja su se na neki volšeban način tu stvorila) u zidu sa mozaikom na kome je bilo prikazano žitno polje. Denil mu je bio bliži.
<BR>&nbsp;&nbsp;&nbsp;&nbsp;&nbsp;"A sada, pošto su otišli..." zausti Fastolf, a onda zastade i žalosno odmahnu glavom. "Osim, što nisu otišli. Po pravilu, roboti treba da napuste prostoriju pre nego što obed počne. Roboti, za razliku od ljudskih bića, ne jedu, te, shodno tome, ima smisla da oni koji jedu počnu s obedom, a da oni koji to ne čine iziđu. To je preraslo u neku vrstu obreda. Bilo bi nezamislivo početi s jelom pre no što se roboti udalje. U ovom slučaju, međutim..."
<BR>&nbsp;&nbsp;&nbsp;&nbsp;&nbsp;"Nisu otišli", završi Bejli njegovu rečenicu.
<BR>&nbsp;&nbsp;&nbsp;&nbsp;&nbsp;"Nisu. Smatrao sam da je bezbednost važnija od etikecije i da vam to, budući da niste s Aurore, neće smetati."
<BR>&nbsp;&nbsp;&nbsp;&nbsp;&nbsp;Bejli je čekao da Fastolf prvi počne da jede. Fastolf uze viljušku, pa to učini i Bejli. Fastolf ju je upotrebljavao veoma usporenim pokretima, omogućavajući Bejliju da sasvim jasno vidi kako se njome valja služiti.
<BR>&nbsp;&nbsp;&nbsp;&nbsp;&nbsp;Bejli obazrivo zagrize jednog račića i smesta ustanovi da je pun slasti. Nije mu bilo teško da prepozna ukus; bio je sličan ukusu račje paštete što se proizvodila na Zemlji, ali nesravnjivo bogatiji i lepši. Lagano je žvakao i, izvesno vreme, uprkos svojoj želji da za vreme obeda nastavi sa pitanjima, naprosto nije bio u stanju da makar delić pažnje odvoji od jela.
<BR>&nbsp;&nbsp;&nbsp;&nbsp;&nbsp;Fastolf je bio taj koji je napravio prvi korak. "Gospodine Bejli, hoćemo li se pozabaviti našim problemom?"
<BR>&nbsp;&nbsp;&nbsp;&nbsp;&nbsp;Bejli oseti kako lagano crveni. "Razume se. Svakako. Izvinjavam se. Vaša me je hrana zaista zatekla, tako da naprosto nisam bio u stanju da mislim ni na šta drugo... Problem o kome je reč sami ste izazvali dr Fastolfe, je li tako?"
<BR>&nbsp;&nbsp;&nbsp;&nbsp;&nbsp;"Na osnovu čega tako mislite?"
<BR>&nbsp;&nbsp;&nbsp;&nbsp;&nbsp;"Neko je počinio roboumorstvo, na način koji zahteva veliku stručnost... tako mi je, bar, rečeno."
<BR>&nbsp;&nbsp;&nbsp;&nbsp;&nbsp;"Roboumorstvo? Zanimljiv izraz." Fastolf se nasmeši. "Naravno, shvatam na šta mislite... U pravu ste, način na koji je to izvedeno zahteva izvanrednu stručnost."
<BR>&nbsp;&nbsp;&nbsp;&nbsp;&nbsp;"A samo ste vi dovoljno stručni da to izvedete - tako mi je, bar, rečeno."
<BR>&nbsp;&nbsp;&nbsp;&nbsp;&nbsp;"Tačno su vas obavestili."
<BR>&nbsp;&nbsp;&nbsp;&nbsp;&nbsp;"Čak i vi sami priznajete - čak, tvrdite - da ste jedino vi bili u stanju da Jandera dovedete u stanje 'mentalnog isključenja'."
<BR>&nbsp;&nbsp;&nbsp;&nbsp;&nbsp;"Nisam u stanju, gospodine Bejli, da sporim ono što je sušta istina. Ne bi mi donelo nikakvo dobro da lažem, čak i kada bih mogao sebe prinuditi da to učinim. Opšte je poznato da sam ja najistaknutiji teoretičar robotike na svih pedeset Spoljnih svetova."
<BR>&nbsp;&nbsp;&nbsp;&nbsp;&nbsp;"Bez obzira na to, dr Fastolfe, zar nije moguće da neki drugi teoretičar robotike - prvi, drugi, ili petnaesti posle vas - ipak raspolaže sa dovoljno znanja da počini pomenuto delo? Da li je za to zaista neophodno celokupno znanje najboljeg od svih?"
<BR>&nbsp;&nbsp;&nbsp;&nbsp;&nbsp;"Prema mom mišljenju", odgovori Fastolf mirno, "to zaista zahteva sve sposobnosti stvarno najboljeg među njima. Uistinu, opet prema mom mišljenju, samo bih ja bio u stanju da tako nešto izvedem - i to pod uslovom da je reč o trenutku kada mi sve polazi za rukom. Ne zaboravite da su se najbolji mozgovi na području robotike - uključujući i mene - posebno potrudili da stvore pozitronski mozak koga neće biti moguće 'mentalno isključiti'."
<BR>&nbsp;&nbsp;&nbsp;&nbsp;&nbsp;"Jeste li sigurni u sve to? Zaista sigurni?"
<BR>&nbsp;&nbsp;&nbsp;&nbsp;&nbsp;"U potpunosti."
<BR>&nbsp;&nbsp;&nbsp;&nbsp;&nbsp;"Jeste li to i obnarodovali?"
<BR>&nbsp;&nbsp;&nbsp;&nbsp;&nbsp;"Razume se. Dragi moj Zemljanine, bila je pokrenuta javna istraga. Već su mi postavljali pitanja koja mi vi sada postavljate i ja sam im odgovarao krajnje iskreno. Auroranci uvek tako postupaju."
<BR>&nbsp;&nbsp;&nbsp;&nbsp;&nbsp;"Trenutno ne sporim da ste bili ubeđeni da dajete iskrene odgovore", nastavi Bejli. "Ali zar vas nije moglo zavesti prirodno samoljublje? To bi takođe moglo biti tipično za Aurorance?"
<BR>&nbsp;&nbsp;&nbsp;&nbsp;&nbsp;"Hoćete da kažete da me je moja želja da me smatraju najboljim mogla navesti da sebe svesno dovedem u takav položaj na osnovu koga bi svi morali da zaključe kako sam samo ja mogao 'mentalno da isključim' Jandera?"
<BR>&nbsp;&nbsp;&nbsp;&nbsp;&nbsp;"Ne znam zašto, ali čini mi se da biste bili spremni da prihvatite da vaš politički i društveni ugled budu uništeni - pod uslovom da vaša naučna neprikosnovenost ostane netaknuta."
<BR>&nbsp;&nbsp;&nbsp;&nbsp;&nbsp;"Shvatam. Razmišljate na veoma zanimljiv način, gospodine Bejli. To mi, razume se, nije palo na pamet. Ako bih morao da biram između mogućnosti da priznam da nisam najbolji ili da priznam, da upotrebim vaš izraz, roboumorstvo, vi smatrate da bih se svesno opredelio za ovo drugo."
<BR>&nbsp;&nbsp;&nbsp;&nbsp;&nbsp;"Ne, dr Fastolfe, ne nameravam da toliko uprošćavam stvari. Nije li, ipak, moguće da sami sebe obmanjujete smatrajući da ste najveći živi robotičar i da vam niko nije ni prineti, i da se toga držite po svaku cenu, budući da ste podsvesno - pazite, dr Fastolfe, podsvesno - već došli do zaključka da vas drugi prevazilaze, i, čak, da su vas možda već prevazišli?"
<BR>&nbsp;&nbsp;&nbsp;&nbsp;&nbsp;Fastolf se nasmeja, ali u njegovom smehu mogao se osetiti prisenak zbunjenosti. "Nipošto, gospodine Bejli. Uopšte niste u pravu."
<BR>&nbsp;&nbsp;&nbsp;&nbsp;&nbsp;"Razmislite malo, dr Fastolfe! Jeste li sasvim sigurni da vam nijedan od vaših kolega robotičara nije čak ni izbliza ravan?"
<BR>&nbsp;&nbsp;&nbsp;&nbsp;&nbsp;"Svega nekolicina njih uopšte je u stanju da se bavi humanoidnim robotima. Stvaranje Denila utemeljilo je, praktično, jednu sasvim novu profesiju, za koju još ne postoji ni pravi naziv - mogli bismo, na primer, uzeti naziv humanorobotičari. Nijedan od robotičara na Aurori, izuzev mene, čak ni ne shvata kako funkcioniše Denilov pozitronski mozak. Dr Sarton je to bio u stanju, ali on je mrtav - međutim, čak se ni on nije mogao meriti sa mnom. Osnovna zamisao je moja."
<BR>&nbsp;&nbsp;&nbsp;&nbsp;&nbsp;"Moguće je, razume se, da ste vi sve to započeli, ali, ipak, ne možete očekivati da ćete zauvek ostati jedini koji zna sve o tome. Nije li se, ipak, neko mogao uputiti u vašu teoriju?"
<BR>&nbsp;&nbsp;&nbsp;&nbsp;&nbsp;Fastolf odlučno odmahnu glavom. "Baš niko. Ja, lično, nisam nikog u nju uputio, i izazivam svakog živog robotičara da sam razvije svoju teoriju."
<BR>&nbsp;&nbsp;&nbsp;&nbsp;&nbsp;Bejli oseti blagu razdraženost. "Nije li moguće da postoji neki izuzetno pametan momak, tek pristigao s univerziteta, sposobniji nego što to iko pomišlja, koji bi..."
<BR>&nbsp;&nbsp;&nbsp;&nbsp;&nbsp;"Ne, gospodine Bejli, odgovor je i dalje ne. Znao bih za nekog takvog junošu. Morao bi da prođe kroz moje laboratorije. Morao bi prvo sarađivati sa mnom. Ovog časa, niko takav ne postoji. Jednog dana, sigurno; možda će ih, čak, biti i veći broj. Ali ovog časa, nema nijednog."
<BR>&nbsp;&nbsp;&nbsp;&nbsp;&nbsp;"Znači, ukoliko bi se vama nešto desilo, i nova nauka umrla bi sa vama?"
<BR>&nbsp;&nbsp;&nbsp;&nbsp;&nbsp;"Imam samo sto šezdeset pet godina - metričkih, razume se - što manje ili više, iznosi sto dvadeset četiri zemaljske godine. Prema auroranskim standardima još sam mlad, i svi medicinski nalazi govore da još nisam proživeo ni polovinu svog životnog veka. Nije nikakva retkost doživeti čak i četiri stotine - razume se, metričkih godina. Preostalo mi je, dakle, još dosta vremena za podučavanje."
<BR>&nbsp;&nbsp;&nbsp;&nbsp;&nbsp;Već su odavno bili završili sa jelom, ali nijednom od njih kao da nije padalo na pamet da ustane od stola. Niti je ijedan od robota pristupio da ga raspremi. Kao da ih je vrcavi razgovor u toj meri zaokupio da nisu mogli da se pokrenu.
<BR>&nbsp;&nbsp;&nbsp;&nbsp;&nbsp;Bejlijeve se oči suziše. "Dr Fastolfe, pre dve godine boravio sam na Solariji", nastavi Bejli. "Tamo sam stekao jasan utisak da su Solarijanci, u celini gledano, najsposobniji od svih robotičara Spoljnih svetova."
<BR>&nbsp;&nbsp;&nbsp;&nbsp;&nbsp;"U celini posmatrano, da, moguće je."
<BR>&nbsp;&nbsp;&nbsp;&nbsp;&nbsp;"I niko od njih ne bi to mogao učiniti?"
<BR>&nbsp;&nbsp;&nbsp;&nbsp;&nbsp;"Niko, gospodine Bejli. Njihova osposobljenost odnosi se na robote koji, u najboljem slučaju, nisu ništa napredniji od mog starog, pouzdanog Žiskara. Solarijanci ne raspolažu nikakvim znanjem o izradi humanoidnih robota."
<BR>&nbsp;&nbsp;&nbsp;&nbsp;&nbsp;"Kako možete biti sigurni u to?"
<BR>&nbsp;&nbsp;&nbsp;&nbsp;&nbsp;"Budući da ste, gospodine Bejli, boravili na Solariji, dobro vam je poznato da Solarijanci krajnje teško uspostavljaju lični kontakt, da opšte putem trodimenzionalne projekcije - izuzev, razume se, kada je seksualni odnos apsolutno neophodan. Zar pomišljate da bi oni mogli i sanjati da stvore robota toliko nalik ljudskom biću koji bi samo još više pojačao njihove neuroze? U toj meri bi izbegavali da mu se približe, pošto bi bio veoma sličan ljudima, da ga ne bi mogli upotrebiti ni u kakvu razumnu svrhu."
<BR>&nbsp;&nbsp;&nbsp;&nbsp;&nbsp;"Ne bi li, ipak, neki Solarijanac mogao tu i tamo da ispolji povećanu trpeljivost prema ljudskom telu? Kako možete biti sigurni?"
<BR>&nbsp;&nbsp;&nbsp;&nbsp;&nbsp;"Čak i ako bi neki Solarijanac to bio u stanju, što zaista ne mogu sporiti, činjenica je da nijedan Solarijanac nije ove godine boravio na Aurori."
<BR>&nbsp;&nbsp;&nbsp;&nbsp;&nbsp;"Baš nijedan?"
<BR>&nbsp;&nbsp;&nbsp;&nbsp;&nbsp;"Nijedan! Oni ne žele da stupaju u kontakt čak ni sa žiteljima Aurore, i, osim u slučaju nekog neodložnog posla, niko od njih ne dolazi rado ovamo - niti zalazi na neki drugi svet. Čak i kada je neki hitan povod u pitanju, nastoje da ostanu u orbiti, i s nama opšte gotovo isključivo elektronskim putem."
<BR>&nbsp;&nbsp;&nbsp;&nbsp;&nbsp;"U tom slučaju", nastavi Bejli, "ako ste vi, stvarno i doslovno, jedina osoba koja je to mogla učiniti - da li ste ubili Jandera?"
<BR>&nbsp;&nbsp;&nbsp;&nbsp;&nbsp;"Prosto ne mogu da poverujem da vam Denil već nije rekao da sam opovrgao tu tvrdnju", odgovori Fastolf.
<BR>&nbsp;&nbsp;&nbsp;&nbsp;&nbsp;"Rekao mi je, razume se, ali ja bih hteo da to čujem i od vas."
<BR>&nbsp;&nbsp;&nbsp;&nbsp;&nbsp;Fastolf prekrsti ruke i namršti se. "Dobro, onda ću vam glasno i jasno reći", izgovori on stisnuvši zube. "Ne, ja to nisam učinio."
<BR>&nbsp;&nbsp;&nbsp;&nbsp;&nbsp;Bejli odmahnu glavom. "Verujem da verujete u to što kažete."
<BR>&nbsp;&nbsp;&nbsp;&nbsp;&nbsp;"Da, verujem, i to najiskrenije. Kažem vam istinu. Nisam ubio Jandera."
<BR>&nbsp;&nbsp;&nbsp;&nbsp;&nbsp;"Ali ako vi to niste učinili, i ukoliko niko drugi to nije mogao učiniti, u tom slučaju... Ali čekajte. Moguće je da polazim od pogrešne pretpostavke. Da li je Jander zaista mrtav, ili je to samo poslužilo kao izgovor da me dovučete ovamo?"
<BR>&nbsp;&nbsp;&nbsp;&nbsp;&nbsp;"Robot je zaista uništen. Mogao bih da vam ga pokažem, ukoliko mi Vlada do kraja dana ne zabrani svaki pristup robotu, što, lično, ne verujem da će učiniti."
<BR>&nbsp;&nbsp;&nbsp;&nbsp;&nbsp;"U tom slučaju, ukoliko vi to niste učinili, ukoliko niko drugi to nije mogao učiniti, i ukoliko je robot zaista mrtav - šta mislite, ko je mogao izvršiti zločin?"
<BR>&nbsp;&nbsp;&nbsp;&nbsp;&nbsp;Fastolf uzdahnu. "Siguran sam da vam je Denil već rekao šta sam izjavio prilikom saslušanja - ali, vi to, očigledno, želite da čujete baš od mene"
<BR>&nbsp;&nbsp;&nbsp;&nbsp;&nbsp;"Tako je, dr Fastolfe."
<BR>&nbsp;&nbsp;&nbsp;&nbsp;&nbsp;"Dobro: niko nije počinio zločin. Nešto se, naprosto, samo od sebe dogodilo u Janderovim pozitronskim kolima, što je dovelo do njegovog 'mentalnog isključenja'."
<BR>&nbsp;&nbsp;&nbsp;&nbsp;&nbsp;"Da li, zaista, postoji verovatnoća da se tako nešto dogodi?"
<BR>&nbsp;&nbsp;&nbsp;&nbsp;&nbsp;"Ne postoji. Zapravo, izuzetno je mala - ali, ako ja to nisam učinio, onda preostaje samo ta mogućnost."
<BR>&nbsp;&nbsp;&nbsp;&nbsp;&nbsp;"Ipak, zar ne bismo mogli tvrditi da su mnogo veći izgledi da vi lažete, nego da je došlo do spontanog 'mentalnog isključivanja'?"
<BR>&nbsp;&nbsp;&nbsp;&nbsp;&nbsp;"Uistinu, mnogi to i tvrde. Ali budući da znam da ja to nisam učinio, kao jedina mogućnost ostaje da je do toga došlo spontano."
<BR>&nbsp;&nbsp;&nbsp;&nbsp;&nbsp;"I doveli ste me ovamo da pokažem - da dokažem - da se to dogodilo samo od sebe?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ali kako mislite da bi bilo ko bio u stanju da dokaže da se nešto dogodilo samo od sebe? Kako stvari stoje, čini se da bih jedino dokazivanjem da se sve zbilo spontano mogao spasti vas, Zemlju i sebe."
<BR>&nbsp;&nbsp;&nbsp;&nbsp;&nbsp;"Je li to vaš redosled po važnosti, gospodine Bejli? Mislim, od manjeg ka većem?"
<BR>&nbsp;&nbsp;&nbsp;&nbsp;&nbsp;Bejli je trenutak bio zbunjen. "U tom slučaju - vas, sebe i Zemlju."
<BR>&nbsp;&nbsp;&nbsp;&nbsp;&nbsp;"Bojim se da sam", priznade Fastolf, "posle pomnog razmišljanja i sam došao do zaključka da, naprosto, ne postoji način da se do takvog dokaza dođe."
<BR>
<BR>&nbsp;&nbsp;&nbsp;&nbsp;&nbsp;17.
<BR>&nbsp;&nbsp;&nbsp;&nbsp;&nbsp;Bejli se užasnuto zagleda u Fastolfa. "Ne postoji?"
<BR>&nbsp;&nbsp;&nbsp;&nbsp;&nbsp;"Tako je. Nikakav." On se odjednom, nekako odsutno, maši začinika. "Znate, baš sam radoznao da ustanovim da li još mogu da izvedem onaj trostruki premet."
<BR>&nbsp;&nbsp;&nbsp;&nbsp;&nbsp;Naglim, proračunatim trzajem ruke on baci začinik u vazduh, i pošto se ovaj obrnu, Fastolf ga, dok je padao, vešto uhvati za uži deo između desnog dlana i zgrčenog palca. Začinik ponovo polete i obrnu se, i Fastolf ga ovog puta dočeka na levi dlan. Još jednom začinik polete, i, pošto se obrnuo nađe se na desnom, a potom, ponovo, na levom dlanu. Posle ovoga, začinik je poleteo u vazduh i treći put, dovoljno snažno da se obrne. Fastolf ga i ovog puta dočeka desnom šakom, držeći levu sasvim blizu, sa dlanom okrenutim nagore. Istog trenutka kada je uhvatio začinik, Fastolf ispruži dlan leve šake: na njemu je svetlucala gomilica soli.
<BR>&nbsp;&nbsp;&nbsp;&nbsp;&nbsp;Fastolf se zadovoljno nasmeši. "Deluje pomalo detinjasto da se jedan naučnik igra na ovaj način, pogotovo što je uloženi napor savršeno nesrazmeran postignutom - istiskivanju malo soli; međutim, svaki pravi auroranski domaćin iskreno je ponosan na ovu svoju veštinu. Postoje i pravi majstori koji su u stanju da začinik zadrže u vazduhu i do minut i po, pokrećući ruke tako brzo da ih, naprosto, ne možete pratiti pogledom."
<BR>&nbsp;&nbsp;&nbsp;&nbsp;&nbsp;On se na trenutak zamisli. "Razume se, sve ovo Denil je u stanju da izvede i bolje i brže od bilo kog ljudskog stvora. Proveravao sam ga i na ovaj način, da ustanovim kako mu rade moždana kola; međutim, bilo bi krajnje pogrešno tražiti od njega da javno prikaže svoju veštinu. To bi samo, bez ikakve potrebe, povredilo osećanja začindžija - tako ih, znate, popularno nazivaju, mada tu reč nećete naći ni u jednom rečniku."
<BR>&nbsp;&nbsp;&nbsp;&nbsp;&nbsp;Bejli nešto progunđa.
<BR>&nbsp;&nbsp;&nbsp;&nbsp;&nbsp;Fastolf uzdahnu. "Očigledno se moramo vratiti našem poslu."
<BR>&nbsp;&nbsp;&nbsp;&nbsp;&nbsp;"Zbog koga ste me naterali da prevalim nekoliko parseka kroz svemir."
<BR>&nbsp;&nbsp;&nbsp;&nbsp;&nbsp;"Da, da, u pravu ste... Da nastavimo!"
<BR>&nbsp;&nbsp;&nbsp;&nbsp;&nbsp;"Dr Fastolfe, da li je postojao bilo kakav razlog zbog koga ste mi prikazali svoju veštinu?"
<BR>&nbsp;&nbsp;&nbsp;&nbsp;&nbsp;Fastolf reče: "Čini mi se da smo se našli u ćorsokaku. Doveo sam vas ovamo da obavite nešto što jednostavno nije moguće obaviti. Na licu vam se to sasvim jasno očitavalo, i, istinu da vam kažem, ni ja se ne osećam bolje. Učinilo mi se da bi bilo poželjno da malo predahnemo. A sad - hajde da nastavimo!"
<BR>&nbsp;&nbsp;&nbsp;&nbsp;&nbsp;"Sa tim neostvarljivim zadatkom?"
<BR>&nbsp;&nbsp;&nbsp;&nbsp;&nbsp;"Zbog čega bi to za vas bio neostvarljiv zadatak, gospodine Bejli? Vas bije glas da ste osoba koja postiže i nemoguće."
<BR>&nbsp;&nbsp;&nbsp;&nbsp;&nbsp;"Opet ona hipertalasna drama, a? Zaista verujete u taj iskrivljeni prikaz onoga što se dogodilo na Solariji?"
<BR>&nbsp;&nbsp;&nbsp;&nbsp;&nbsp;Fastolf raširi ruke. "Ništa mi drugo ne preostaje."
<BR>&nbsp;&nbsp;&nbsp;&nbsp;&nbsp;"Ni ja nemam izbora", složi se Bejli. "Moram nastaviti; ne mogu se vratiti na Zemlju neobavljena posla. To su mi jasno stavili do znanja... Recite mi, dr Fastolfe, na koji je način Jander mogao biti ubijen? Šta bi trebalo uraditi s njegovim mozgom da dođe do nečeg sličnog?"
<BR>&nbsp;&nbsp;&nbsp;&nbsp;&nbsp;"Gospodine Bejli, zaista ne znam kako bih to mogao objasniti čak i nekom robotičaru, što vi svakako niste, i pod uslovom da sam spreman da objavim svoje teorije, što svakako nisam. Ipak, da vidimo možemo li doći do nečega... Poznato vam je, razume se, da su roboti nastali na Zemlji."
<BR>&nbsp;&nbsp;&nbsp;&nbsp;&nbsp;"Kada je robotika u pitanju, Zemlja se baš ne zalaže preterano..."
<BR>&nbsp;&nbsp;&nbsp;&nbsp;&nbsp;"Snažne zemaljske predrasude u odnosu na robote dobro su poznate i na Spoljnim svetovima."
<BR>&nbsp;&nbsp;&nbsp;&nbsp;&nbsp;"Međutim, svakome na Zemlji ko odluči da porazmisli o tome postaje jasno da roboti moraju biti zemaljskog porekla. Opšte poznata je stvar da su hipersvemirski letovi postali mogući tek zahvaljujući robotima, a budući da su Svemirci druge svetove mogli da nasele samo zahvaljujući hipersvemirskim letovima, sam se po sebi nameće zaključak da su roboti postojali pre no što je do tog naseljavanja došlo, dok je Zemlja još bila jedini nastanjeni svet. Iz toga sledi da su Zemljani bili ti koji su stvorili robote."
<BR>&nbsp;&nbsp;&nbsp;&nbsp;&nbsp;"Ali Zemlja se time nimalo ne ponosi, je li tako?"
<BR>&nbsp;&nbsp;&nbsp;&nbsp;&nbsp;"O tome, naprosto, ne raspravljamo", odgovori Bejli kratko.
<BR>&nbsp;&nbsp;&nbsp;&nbsp;&nbsp;"Pretpostavljam, čak, da Zemljani ne znaju ništa o Suzani Kalvin?"
<BR>&nbsp;&nbsp;&nbsp;&nbsp;&nbsp;"Naišao sam na njeno ime u nekim starim knjigama... Bila je među prvim pregaocima na području robotike."
<BR>&nbsp;&nbsp;&nbsp;&nbsp;&nbsp;"Je li to sve što znate o njoj?"
<BR>&nbsp;&nbsp;&nbsp;&nbsp;&nbsp;Bejli odmahnu rukom. "Pretpostavljam da sam mogao saznati i više da sam kopao po arhivama, ali, naprosto, nisam imao prilike da to učinim."
<BR>&nbsp;&nbsp;&nbsp;&nbsp;&nbsp;"Čudno", primeti Fastolf. "Za sve Svemirce ona je neka vrsta polubožanstva, i to njihovo uverenje ide dotle da je, uveren sam, tek nekolicina robotičara svesna da je bila Zemljanka. Delovalo bi to kao bogohuljenje. Odbili bi, čak, da poveruju kad bi im bilo rečeno da je umrla poživevši jedva stotinak metričkih godina. Ipak, sve što o njoj znate jeste da je bila jedan od prvih pregalaca."
<BR>&nbsp;&nbsp;&nbsp;&nbsp;&nbsp;"Ima li ona, dr Fastolfe, bilo kakve veze sa našim problemom?"
<BR>&nbsp;&nbsp;&nbsp;&nbsp;&nbsp;"Ne neposredno, ali ipak... Morate imati u vidu da se bezbroj legendi plete oko njenog imena. Većina njih su samo puka predanja, ali, uprkos tome, čvrsto su vezana za njenu ličnost. Jedno od najpoznatijih predanja - i, istovremeno, jedno od najmanje verovatnih - odnosi se na izradu robota u tim davnim danima - robota kod koga su se, navodno usled nekog neobjašnjivog poremećaja tokom izrade, pojavile telepatske moći..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Predanje! Rekoh vam već da je reč o predanju - sigurno, sasvim neosnovanom! Imajte u vidu, ipak, da postoje izvesni teoretski razlozi koji nas navode na pomisao da bi to bilo moguće, mada još nikome nije pošlo za rukom da predstavi verodostojnu shemu na temelju koje bi se moglo zaključiti da je to bar izdaleka ostvarljivo. Savršeno je nezamislivo da se tako nešto moglo pojaviti u sirovim i priprostim pozitronskim mozgovima kakve smo imali u vremenima koja su prethodila hipersvemirskim letovima. Upravo je to glavni razlog što smo gotovo sasvim sigurni da je ova priča, naprosto, puka izmišljotina. Ipak, dopustite mi da nastavim, budući da iz te priče sledi i naravoučenije."
<BR>&nbsp;&nbsp;&nbsp;&nbsp;&nbsp;"Svakako, svakako, samo nastavite."
<BR>&nbsp;&nbsp;&nbsp;&nbsp;&nbsp;"Robot je, kako kaže priča, bio u stanju da čita misli. I kada bi mu bilo postavljeno neko pitanje, budući da je umeo da čita misli, davao je odgovor kakav je osoba koja je pitanja postavljala, zapravo, želela da čuje. Poznato nam je da Prvi zakon robotike izričito kaže da robot ni na koji način ne sme povrediti ljudsko biće, niti, svojim nemešanjem, dopustiti da neko ljudsko biće bude povređeno... Uopšte uzev, 'povreda' za robote ima značenje fizičke povrede. Međutim, robot koji je u stanju da čita misli sigurno bi shvatio da razočaranje ili gnev ili bilo kakav potres mogu ljudsko biće učiniti nesrećnim, te je sasvim razložno pretpostaviti da bi neko takvo osećanje svrstao u krug 'povreda'. Shodno tome, ukoliko je nekom robotu sa telepatskim moćima bilo jasno da bi istina mogla razočarati ili razgneviti osobu koja mu se nekim povodom obraća s pitanjem, ili, pak, izazvati kod nje zavist ili neraspoloženje, moglo bi se očekivati da umesto istine upotrebi utešnu laž. Shvatate?"
<BR>&nbsp;&nbsp;&nbsp;&nbsp;&nbsp;"Da, razume se."
<BR>&nbsp;&nbsp;&nbsp;&nbsp;&nbsp;"I tako je robot bio spreman da slaže čak i samu Suzanu Kalvin... Laži se, dabome, nisu mogle protezati u nedogled, budući da je raznim osobama govorio različite stvari koje ne samo što su međusobno bile suprotne, već najčešće nisu odgovarale ni stvarnom stanju stvari. Suzana Kalvin je najzad ustanovila da je laže i da je na taj način povremeno dovodi u nemoguć položaj. Ono što je s početka, zahvaljujući lažno probuđenim nadama, izgledalo da će biti tek blaga neprijatnost, počela je da se pretvara u naprosto nepodnošljiv osećaj razočaranosti... Nikada niste čuli za tu priču?"
<BR>&nbsp;&nbsp;&nbsp;&nbsp;&nbsp;"Dajem vam reč."
<BR>&nbsp;&nbsp;&nbsp;&nbsp;&nbsp;"Zapanjujuće! Međutim, sasvim je sigurno da priča ne potiče s Aurore, jer je odomaćena i na svim drugim svetovima... U svakom slučaju, Suzana Kalvin je odlučila da mu se osveti. Ukazala je robotu na to da, govorio istinu ili laž, nanosi bol osobi s kojom ima posla. Nije mogao da ispoštuje Prvi zakon šta god da preduzme. Shvativši to, robot je bio prinuđen da utočište potraži u potpunoj pasivnosti - odnosno, da se živopisnije izrazim, njegova su pozitronska kola sagorela. Mozak mu je bio toliko oštećen, da se više nije mogao dovesti u red. Prema predanju, poslednja reč koju je Suzana Kalvin uputila robotu bila je: Lažljivče!"
<BR>&nbsp;&nbsp;&nbsp;&nbsp;&nbsp;"Pretpostavljam", primeti Bejli, "da se nešto slično dogodilo i Janderu Parnelu... Bio je suočen sa dva naloga koja su se međusobno isključivala i mozak mu je pregoreo."
<BR>&nbsp;&nbsp;&nbsp;&nbsp;&nbsp;"Izgleda da se upravo to dogodilo, mada to danas nije onako lako izvesti kao u doba Suzane Kalvin. Možda su se upravo zbog pomenutog predanja, robotičari oduvek svesrdno trudili da takvu mogućnost svedu na najmanju moguću meru. Što se teorija o pozitronskom mozgu više razvijala, i što je njegovo oblikovanje postajalo složenije, iznalaženi su sve uspešniji sistemi da se svaka neprijatnost do koje bi moglo doći unapred svede na ravan nepostojanja, tako da je bilo kakav postupak koji je robot mogao preduzeti uvek bio u saglasnosti sa Prvim zakonom."
<BR>&nbsp;&nbsp;&nbsp;&nbsp;&nbsp;"Iz toga sledi zaključak da je robotov mozak nemoguće sagoreti. Je li to ono što želite da kažete? Ukoliko jeste, šta se, onda, u tom slučaju, dogodilo sa Janderom?"
<BR>&nbsp;&nbsp;&nbsp;&nbsp;&nbsp;"Nije to ono što sam želeo da kažem. Sve uspešniji sistemi o kojima sam govorio nisu se, zapravo, nikad pokazali u potpunosti uspešnim. Nisu to ni mogli biti. Bez obzira na to koliko neki mozak mogao biti tanan i složen, uvek je postojala izvesna mogućnost da dođe do protivrečnosti. Reč je o suštinskoj matematičkoj istini. Zato nikada neće biti moguće načiniti mozak i dovoljno tanan i dovoljno složen kod koga će mogućnost da dođe do protivrečnosti biti svedena na nulu. Uprkos tome, stvoreni sistemi bili su do te mere bliski nultoj vrednosti, da bi za postizanje 'mentalnog isključivanja' unošenjem odgovarajuće protivrečnosti bilo neophodno izuzetno duboko poznavanje datog pozitronskog mozga - i to je ono što bi zahtevalo izuzetno sposobnog robotičara."
<BR>&nbsp;&nbsp;&nbsp;&nbsp;&nbsp;"Kao što ste vi, dr Fastolfe?"
<BR>&nbsp;&nbsp;&nbsp;&nbsp;&nbsp;"Da, kao što sam ja. Odnosno, kada su humanoidni roboti u pitanju, isključivo ja."
<BR>&nbsp;&nbsp;&nbsp;&nbsp;&nbsp;"I niko drugi", dobaci Bejli sa vidljivim prizvukom ironije.
<BR>&nbsp;&nbsp;&nbsp;&nbsp;&nbsp;"Niko drugi. Baš tako", odgovori Fastolf, ne osvrćući se na ironiju. "Humanoidni roboti imaju mozgove - i, da dodam, tela - sazdana na temelju namernog podražavanja ljudskih bića. Njihovi su pozitronski mozgovi izuzetno tanani, i, sasvim prirodno, do izvesne mere krhki koliko i ljudski. Baš kao što i ljudska bića mogu doživeti potres, usled neke slučajnosti do koje dolazi isključivo u mozgu, bez ikakvog spoljašnjeg uticaja, tako i pozitronski mozgovi, čistom slučajnošću - nasumičnim, bezrazložnim isklizavanjem pozitrona - mogu doživeti 'mentalno isključenje'."
<BR>&nbsp;&nbsp;&nbsp;&nbsp;&nbsp;"Možete li to dokazati, dr Fastolfe?"
<BR>&nbsp;&nbsp;&nbsp;&nbsp;&nbsp;"Mogu to prikazati matematičkim putem... Međutim, možda se ni svi oni koji bi bili u stanju da me prate ne bi složili u pogledu valjanosti mog razmišljanja. U sve to su, naime, uključene i neke moje lične pretpostavke koje se ne uklapaju sasvim u opšteprihvaćeni način razmišljanja u robotici."
<BR>&nbsp;&nbsp;&nbsp;&nbsp;&nbsp;"A kolika je verovatnoća da dođe do spontanog 'mentalnog isključivanja'?"
<BR>&nbsp;&nbsp;&nbsp;&nbsp;&nbsp;"Pod pretpostavkom da postoji popriličan broj robota, recimo stotinu hiljada, postojali bi realni izgledi da kod nekog od njih - u razdoblju prosečnog auroranskog životnog veka - dođe do pojave spontanog 'mentalnog isključivanja'. Razume se, moglo bi se dogoditi da do toga dođe i ranije, kao u slučaju Jandera, mada bi izgledi za to bili izuzetno mali."
<BR>&nbsp;&nbsp;&nbsp;&nbsp;&nbsp;"Ipak, dr Fastolfe, čak i kada biste bili u mogućnosti da neopozivo dokažete da je u načelu moguće da kod robota dođe do spontanog 'mentalnog isključivanja', to, očigledno, ne bi predstavljalo i dokaz da se upravo to, i baš u tom trenutku, dogodilo sa Janderom."
<BR>&nbsp;&nbsp;&nbsp;&nbsp;&nbsp;"Ne bi", složi se Fastolf. "U pravu ste."
<BR>&nbsp;&nbsp;&nbsp;&nbsp;&nbsp;"Uprkos tome što ste najveći stručnjak za robotiku, ne biste bili u stanju da dokažete kako se sa Janderom upravo to dogodilo."
<BR>&nbsp;&nbsp;&nbsp;&nbsp;&nbsp;"I u pogledu toga ste u pravu."
<BR>&nbsp;&nbsp;&nbsp;&nbsp;&nbsp;"U tom slučaju, šta očekujete od mene koji se nimalo ne razumem u robotiku?"
<BR>&nbsp;&nbsp;&nbsp;&nbsp;&nbsp;"Nema nikakve potrebe da se bilo šta dokazuje. Verujem da bi bilo sasvim dovoljno da nađete neko objašnjenje, dovoljno ubedljivo za najširu javnost, na osnovu koga će biti sasvim jasno da je spontano 'mentalno isključenje' odista moguće."
<BR>&nbsp;&nbsp;&nbsp;&nbsp;&nbsp;"Kao na pr..."
<BR>&nbsp;&nbsp;&nbsp;&nbsp;&nbsp;"Zaista ne znam kakvo."
<BR>&nbsp;&nbsp;&nbsp;&nbsp;&nbsp;"Jeste li sasvim sigurni, dr Fastolfe, da ne znate?" upita Bejli pomalo grubo.
<BR>&nbsp;&nbsp;&nbsp;&nbsp;&nbsp;"Šta želite da kažete? Već sam vam rekao da ne znam!"
<BR>&nbsp;&nbsp;&nbsp;&nbsp;&nbsp;"Dozvolite mi da vam ukažem na nešto... Pretpostavljam da je Aurorancima, u načelu, poznato da sam na ovu planetu došao da se pozabavim tim problemom. Bilo bi veoma teško krišom me dovesti ovamo, s obzirom na to da sam Zemljanin i da je ovo Aurora."
<BR>&nbsp;&nbsp;&nbsp;&nbsp;&nbsp;"Razume se, zato to nisam ni pokušao da učinim. Porazgovarao sam sa predsednikom vlade i privoleo ga da mi da saglasnost da vas dovedem ovamo. Na taj način, uspeo sam i da odložim suđenje: a vi ćete imati priliku da u međuvremenu rešite zagonetku. Mada sumnjam da bih mogao da računam na duže odlaganje."
<BR>&nbsp;&nbsp;&nbsp;&nbsp;&nbsp;"Da ponovimo: Aurorancima je, u načelu, poznato da sam ovde. Pretpostavljam da im je takođe poznato zbog čega sam ovde - da znaju da je moj zadatak da razrešim zagonetku Janderove smrti."
<BR>&nbsp;&nbsp;&nbsp;&nbsp;&nbsp;"Razume se. Kakav biste drugi razlog mogli imati?"
<BR>&nbsp;&nbsp;&nbsp;&nbsp;&nbsp;"Od trenutka kada sam se ukrcao na brod koji me je doveo ovamo, činili ste sve da budem pod stalnim i brižnim nadzorom zbog moguće opasnosti da vaši neprijatelji pokušaju da me uklone - smatrajući me nekom vrstom čudotvorca koji bi ipak mogao da reši zagonetku tako da vi iz svega toga iziđete kao pobednik, mada je sve protiv mene."
<BR>&nbsp;&nbsp;&nbsp;&nbsp;&nbsp;"Da, bojim se da se takva mogućnost ne može odbaciti."
<BR>&nbsp;&nbsp;&nbsp;&nbsp;&nbsp;"Pretpostavimo, dalje, da nekome ko ne želi da se zagonetka razreši, i da vi, dr Fastolfe, budete proglašeni nevinim, pođe za rukom da me ubije. Zar to ne bi, možda, raspoloženje javnosti okrenulo u vašu korist? Zar u tom slučaju ljudi ne bi pomislili kako su vaši neprijatelji, u stvari, znali da ste nevini, i da su se toliko plašili istrage da su došli do zaključka da će biti najbolje da me se otarase?"
<BR>&nbsp;&nbsp;&nbsp;&nbsp;&nbsp;"Prilično složen način razmišljanja, gospodine Bejli. Pretpostavljam da bi, ukoliko bi se valjano iskoristila, vaša smrt mogla poslužiti takvoj svrsi, ali, ipak, to se neće dogoditi. Potpuno ste bezbedni i nećete biti ubijeni."
<BR>&nbsp;&nbsp;&nbsp;&nbsp;&nbsp;"Ali dr Fastolfe, zbog čega toliko vodite računa o mojoj bezbednosti? Zbog čega im jednostavno ne dopustite da me ubiju, i moju smrt iskoristite da iz svega iziđete kao pobednik?"
<BR>&nbsp;&nbsp;&nbsp;&nbsp;&nbsp;"Zbog toga što bih više voleo da ostanete živi i da u pravom smislu reči dokažete moju nevinost."
<BR>&nbsp;&nbsp;&nbsp;&nbsp;&nbsp;"Ipak, jasno vam je da nisam u stanju da pružim dokaze o vašoj nevinosti?"
<BR>&nbsp;&nbsp;&nbsp;&nbsp;&nbsp;"Možda i jeste. Imate snažne motive za to. Dobrobit Zemlje zavisi od toga hoćete li uspeti, a, kako mi sami rekoste, i vaša vlastita karijera."
<BR>&nbsp;&nbsp;&nbsp;&nbsp;&nbsp;"Šta imate u vidu pod 'snažnim motivima'? Ukoliko biste od mene zatražili da poletim, mašući rukama, uz napomenu da ću, u slučaju neuspeha, biti umoren laganom smrću i da će Zemlja biti razorena i celokupno njeno stanovništvo uništeno, imao bih izuzetno snažan motiv da poletim mašući rukama - ali ipak, ne bih bio u stanju da to postignem."
<BR>&nbsp;&nbsp;&nbsp;&nbsp;&nbsp;"Znam da su izgledi izuzetno mali", odgovori Fastolf nevoljno.
<BR>&nbsp;&nbsp;&nbsp;&nbsp;&nbsp;"Znate i sami da praktično ni ne postoje", odvrati Bejli ljutito, "i da vas samo moja smrt može spasti."
<BR>&nbsp;&nbsp;&nbsp;&nbsp;&nbsp;"U tom mi slučaju nema spasa, jer nipošto neću dozvoliti da vas se moji neprijatelji dočepaju."
<BR>&nbsp;&nbsp;&nbsp;&nbsp;&nbsp;"Ali vi to možete."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Palo mi je na pamet, dr Fastolfe, da biste me vi lično mogli ubiti tako da izgleda kao da su to učinili vaši neprijatelji. Posle toga biste moju smrt upotrebili protiv njih - i to bi, sasvim lepo, mogao biti razlog što ste me uopšte doveli na Auroru."
<BR>&nbsp;&nbsp;&nbsp;&nbsp;&nbsp;Fastolf je trenutak posmatrao Bejlija sa blagim čuđenjem, a onda mu se lice, u žestokom i iznenadnom izlivu osećanja, zajapuri i izobliči. Podigavši začinik sa stola, on visoko njime izmahnu, kao da namerava da ga zavitla na Bejlija.
<BR>&nbsp;&nbsp;&nbsp;&nbsp;&nbsp;Bejli je bio zatečen i jedva mu je pošlo za rukom da se zgrči na stolici.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
