<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>FASTOLF, JOŠ JEDNOM
<P>&nbsp;&nbsp;&nbsp;&nbsp;&nbsp;27.
<BR>&nbsp;&nbsp;&nbsp;&nbsp;&nbsp;Bejli je iz Gladijine kuće izišao u sumrak. Okrenuo se u pravcu u kome je pretpostavljao da se nalazi zapadno obzorje i ugledao zagasito crveno Aurorino sunce, iznad koga su se, naspram jabučasto zelenog neba, protezale tanke pruge oblačića boje rđe.
<BR>&nbsp;&nbsp;&nbsp;&nbsp;&nbsp;"Jehosafata mu", promrmlja on. Aurorino sunce, hladnije od zemaljskog i narandžaste boje, jasno je pri zalasku naglašavalo svoju različitost dok mu se svetlost probijala kroz deblje slojeve Aurorine atmosfere. Denil je koračao iza njega, dok je Žiskar, kao i ranije, izmakao napred.
<BR>&nbsp;&nbsp;&nbsp;&nbsp;&nbsp;Denilov glas zavoni mu u ušima. "Jesi li dobro, partneru Elija?"
<BR>&nbsp;&nbsp;&nbsp;&nbsp;&nbsp;"Sasvim dobro", odgovori Bejli, zadovoljan sam sobom. "Kao što vidiš, Denile, prilično se dobro snalazim na Otvorenom. Čak zatičem sebe kako uživam u zalasku sunca! Je li uvek ovako?"
<BR>&nbsp;&nbsp;&nbsp;&nbsp;&nbsp;Denil se bezizražajno zagleda put zalazećeg sunca. "Jeste. Ali požurimo ka kući dr Fastolfa. U ovo doba godine sumrak, po pravilu, ne traje dugo. Želeo bih, partneru Elija, da za dana stignemo tamo."
<BR>&nbsp;&nbsp;&nbsp;&nbsp;&nbsp;"Spreman sam. Krenimo." Bejli se, ipak, upita ne bi li bilo bolje da sačeka dok se sasvim ne smrkne. Ne bi, možda, bilo baš prijatno hodati po mrklom mraku, ali s druge strane, to bi mu vratilo osećaj da je ponovo zaštićen sa svih strana. Duboko u duši, naime, nije bio siguran koliko bi još mogao potrajati ovaj osećaj razdraganosti izazvan uživanjem u sunčevom zalasku (i to, još, zamislite, sunčevom zalasku na Otvorenom). Bilo je, međutim, u tome nečeg kukavičkog, što sebi nikako nije želeo da prizna.
<BR>&nbsp;&nbsp;&nbsp;&nbsp;&nbsp;Žiskar se vrati i nečujno mu se približi. "Želite li, gospodine, da malo sačekamo?" upita on. "Možda bi vam mrak više prijao? Nama to ne bi smetalo."
<BR>&nbsp;&nbsp;&nbsp;&nbsp;&nbsp;Bejli odjednom postade svestan prisustva i drugih robota, svuda oko sebe, na pristojnoj udaljenosti. Je li to Gladija odredila svoje poljske robote da drže stražu, ili im je Fastolf poslao u susret svoje?
<BR>&nbsp;&nbsp;&nbsp;&nbsp;&nbsp;To je samo još snažnije istaklo njihovu brigu za njega. Ipak, perverzno, Bejli nije želeo da podlegne pred slabošću. "Ne, nastavićemo", odgovori on, i ubrzanim korakom uputi se ka Fastolfovoj kući koja se mogla jasno razabrati kroz daleko drveće.
<BR>&nbsp;&nbsp;&nbsp;&nbsp;&nbsp;Roboti mogu da me slede ili ne, od volje im, pomisli on samouvereno. Savršeno je dobro znao da će se, bude li o tome razmišljao, ponovo obeshrabriti već i pri samoj pomisli da se nalazi na goloj površini jedne planete, i da ga od beskrajne praznine štiti samo sloj vazduha; o tome, dakako, nije želeo da razmišlja.
<BR>&nbsp;&nbsp;&nbsp;&nbsp;&nbsp;Ushićenje koje je osetio zbog uspešno otklonjenog straha izazva kod njega podrhtavanje usana i cvokotanje zuba. Ili je, ipak, razlog tome bio prohladni večernji povetarac? U svakom slučaju, on oseti kako koža počinje da mu se ježi.
<BR>&nbsp;&nbsp;&nbsp;&nbsp;&nbsp;Ne, nije taj osećaj izazvao boravak na Otvorenom.
<BR>&nbsp;&nbsp;&nbsp;&nbsp;&nbsp;Ne, nije to bilo u pitanju.
<BR>&nbsp;&nbsp;&nbsp;&nbsp;&nbsp;"Denile, koliko si dobro poznavao Jandera?" upita on, nastojeći da suzbije cvokotanje.
<BR>&nbsp;&nbsp;&nbsp;&nbsp;&nbsp;"Jedno smo vreme živeli zajedno", odgovori Denil. "Od trenutka kada je bio načinjen, pa do trenutka kada je prešao na gazdinstvo gospođe Gladije, sve vreme bili smo zajedno."
<BR>&nbsp;&nbsp;&nbsp;&nbsp;&nbsp;"Da li ti je smetalo, Denile, to što ti je Jander bio toliko sličan?"
<BR>&nbsp;&nbsp;&nbsp;&nbsp;&nbsp;"Nije, partneru Elija. Jedan drugog smo bez teškoća razlikovali, a ni dr Fastolf nije u tom smislu pravio greške. Naprosto, obojica smo posedovali jasno izraženu individualnost."
<BR>&nbsp;&nbsp;&nbsp;&nbsp;&nbsp;"A ti, Žiskare, da li si ih ti mogao razlikovati?" I Denil i Žiskar nalazili su se sada u njegovoj neposrednoj blizini, možda zato što su se ostali roboti, oni u daljini, vratili svojim uobičajenim poslovima.
<BR>&nbsp;&nbsp;&nbsp;&nbsp;&nbsp;"Koliko mogu da se setim", odgovori Žiskar, "nije iskrsla nijedna prilika u kojoj bi ta moja sposobnost bila od neke važnosti."
<BR>&nbsp;&nbsp;&nbsp;&nbsp;&nbsp;"A da jeste?"
<BR>&nbsp;&nbsp;&nbsp;&nbsp;&nbsp;"Bio bih u stanju da to uradim."
<BR>&nbsp;&nbsp;&nbsp;&nbsp;&nbsp;"Denile, kakvo je tvoje mišljenje o Janderu?"
<BR>&nbsp;&nbsp;&nbsp;&nbsp;&nbsp;"Moje mišljenje, partneru Elija? O kom vidu Janderove ličnosti želiš da čuješ moje mišljenje?"
<BR>&nbsp;&nbsp;&nbsp;&nbsp;&nbsp;"Da li je, na primer, dobro obavljao svoje dužnosti?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Da li je u svakom pogledu zadovoljavao?"
<BR>&nbsp;&nbsp;&nbsp;&nbsp;&nbsp;"Koliko je meni poznato, jeste."
<BR>&nbsp;&nbsp;&nbsp;&nbsp;&nbsp;"A ti, Žiskare? Kakvo je tvoje mišljenje?"
<BR>&nbsp;&nbsp;&nbsp;&nbsp;&nbsp;"Nikad sa Janderom nisam bio blizak u onoj meri u kojoj je to bio Denil", odgovori Žiskar, "i zato ne bi imalo smisla da iznosim svoje mišljenje. Mogu jedino reći da je, koliko znam, dr Fastolf bio u celini zadovoljan prijateljem Janderom. Čini mi se da je bio podjednako zadovoljan i prijateljem Denilom i prijateljem Janderom. Pored toga, moram reći da moje sposobnosti nisu u toj meri razvijene da bih se mogao upuštati u takve procene."
<BR>&nbsp;&nbsp;&nbsp;&nbsp;&nbsp;"A šta je sa vremenom koje je Jander proveo na imanju gospođe Gladije? Denile, jesi li ostao s njim u vezi?"
<BR>&nbsp;&nbsp;&nbsp;&nbsp;&nbsp;"Nisam, partneru Elija. Sve vreme je provodio na gazdinstvu gospođe Gladije. Kada je gospođa Gladija dolazila u posetu dr Fastolfu, Jander se, koliko je meni znano, nikada nije nalazio u njenoj pratnji. Takođe ga nijednom prilikom nisam sreo kada sam sa dr Fastolfom bio u poseti kod gospođe Gladije."
<BR>&nbsp;&nbsp;&nbsp;&nbsp;&nbsp;Bejlija je ovo pomalo iznenadilo. Okrenuo se prema Žiskaru, s namerom da mu postavi isto pitanje, a onda je zastao i slegnuo ramenima. To ga, u stvari, nije nikuda vodilo, a, pored toga, kao što dr Fastolf reče tog jutra, nije imalo nikakvog smisla podvrgavati robote unakrsnom ispitivanju. Svojevoljno ne bi nikada rekli ništa što bi moglo da povredi neko ljudsko biće, niti bi ih čovek na to mogao navesti navaljivanjem, ulagivanjem ili pukim zahtevanjem. Ne bi, dakako, svesno lagali, ali bi se tvrdoglavo - iako krajnje učtivo - opirali da pruže bilo kakav odgovor koji nije bio nužan.
<BR>&nbsp;&nbsp;&nbsp;&nbsp;&nbsp;S druge strane, pak, možda to više nije ni bilo važno.
<BR>&nbsp;&nbsp;&nbsp;&nbsp;&nbsp;U međuvremenu su već stigli do ulaza u Fastolfovu kuću i Bejli je osetio kako počinje ubrzano da diše. Sada je bio siguran da je podrhtavanje ruku i donje usne, zaista bilo izazvano prohladnim povetarcem.
<BR>&nbsp;&nbsp;&nbsp;&nbsp;&nbsp;Sunce je već sasvim zašlo za obzorje i pojavile su se prve zvezde na nebu kojim se prevlačila neobična zeleno-purpurna tama; Bejli zakorači kroz vrata u ugodnu toplinu blistavih zidova.
<BR>&nbsp;&nbsp;&nbsp;&nbsp;&nbsp;Bio je sada sasvim bezbedan.
<BR>&nbsp;&nbsp;&nbsp;&nbsp;&nbsp;Fastolf ga srdačno pozdravi. "Na vreme ste stigli, gospodine Bejli. Da li je vaš razgovor sa Gladijom bio plodonosan?"
<BR>&nbsp;&nbsp;&nbsp;&nbsp;&nbsp;"Veoma, dr Fastolfe", odgovori Bejli. "Možda, čak, već imam u rukama ključ za razrešenje tajne."
<BR>
<BR>&nbsp;&nbsp;&nbsp;&nbsp;&nbsp;28.
<BR>&nbsp;&nbsp;&nbsp;&nbsp;&nbsp;Fastolf se samo učtivo nasmeši; nije u tom osmehu bilo ni iznenađenosti, ni ushićenja, ni neverice. On povede Bejlija u prostoriju koja je očigledno bila trpezarija; bila je manja i prijatnija od prostorije u kojoj su tog dana obedovali.
<BR>&nbsp;&nbsp;&nbsp;&nbsp;&nbsp;"Vi i ja ćemo, dragi moj gospodine Bejli", objasni Fastolf ljubazno, "ovde sasvim neformalno večerati. Samo nas dvojica. Ukoliko to želite, udaljićemo čak i robote. I nećemo razgovarati o poslu, osim ako to vi ne budete želeli."
<BR>&nbsp;&nbsp;&nbsp;&nbsp;&nbsp;Bejli ništa ne odgovori, ali za trenutak zastade i zapanjeno se zagleda u zidove. Bili su sjajno zeleni i trepereli su; sjaj im nije bio svuda istovetan, a nijanse su se lagano smenjivale od dna ka vrhu. Tu i tamo nazirali su se listovi paprati zagasitije zelene boje i nejasni detlići. Takav izgled zidova činio je da čitava prostorija bude nalik na dobro osvetljenu pećinu, na samom kraju nekog plitkog morskog rukavca. Utisak koji se sticao izazivao je vrtoglavost - bar se Bejliju tako činilo.
<BR>&nbsp;&nbsp;&nbsp;&nbsp;&nbsp;Fastolfu nije bilo nimalo teško da protumači izraz Bejlijevog lica. "Sve je to izraz ukusa, gospodine Bejli, moram to priznati... Žiskare, zatamni malo zidove... Hvala ti."
<BR>&nbsp;&nbsp;&nbsp;&nbsp;&nbsp;Bejli odahnu. "Hvala i vama, dr Fastolfe. Mogu li na trenutak da odem do ličnih prostorija?"
<BR>&nbsp;&nbsp;&nbsp;&nbsp;&nbsp;"Razume se, razume se."
<BR>&nbsp;&nbsp;&nbsp;&nbsp;&nbsp;Bejli je trenutak oklevao. "Da li biste mogli..."
<BR>&nbsp;&nbsp;&nbsp;&nbsp;&nbsp;Fastolf se zakikota. "Sve je sređeno, gospodine Bejli. Nećete više imati nikakvih problema."
<BR>&nbsp;&nbsp;&nbsp;&nbsp;&nbsp;Bejli obori glavu. "Mnogo vam hvala."
<BR>&nbsp;&nbsp;&nbsp;&nbsp;&nbsp;Lične prostorije su bez onih nepodnošljivih optičkih iluzija - Bejli ni za trenutak nije posumnjao da su u pitanju bile iste one u kojima je već boravio toga dana - predstavljale ono što je i trebalo da predstavljaju, iako su bile znatno luksuznije i opremljenije od ijednih koje je do tada video. Potpuno su se razlikovale od onih na Zemlji, koje su se svodile na nizove istovetnih kabina što se protežu u nedogled, i od kojih je svaku, u jednom trenutku, mogla koristiti samo jedna osoba.
<BR>&nbsp;&nbsp;&nbsp;&nbsp;&nbsp;Ove prostorije naprosto su blistale od čistoće. Verovatno se posle svake upotrebe skidao spoljašnji molekularni sloj, i odmah zamenjivao novim. Krajičkom uma, Bejli postade svestan da bi mu, ukoliko bi se dovoljno dugo zadržao na Aurori, bilo prilično teško da se ponovo navikne na zemaljske gužve, usled kojih su čistoća i urednost bili potisnuti u drugi plan; čistoća i urednost su tamo predstavljali nešto što je u načelu trebalo poštovati, ali taj ideal je bio nedostižan.
<BR>&nbsp;&nbsp;&nbsp;&nbsp;&nbsp;Stojeći okružen svim potrebnim rekvizitima od zlata i slonovače (ni zlato ni slonovača sigurno nisu bili pravi), koji su u toj meri blistali i bili uglačani, Bejli odjednom zateče sebe kako se ježi i trza pri samoj pomisli na zemaljsku nemarnu razmenu bakterija i tamošnje obilje svakovrsnih izvora zaraze. Ali zar upravo to nije bilo ono od čega su Svemirci zazirali? I kako ih je, onda, mogao kriviti?
<BR>&nbsp;&nbsp;&nbsp;&nbsp;&nbsp;On zamišljeno opra ruke, poigravajući se sićušnim pločicama na kontrolnoj traci na zidu dok je podešavao vodeni mlaz na željenu temperaturu. Ipak su ti Auroranci bili krajnje nepotrebno nametljivi kada je u pitanju bilo unutrašnje uređenje njhovih prebivališta; strašno im je bilo stalo da imaju utisak kako žive u okruženju devičanske prirode, dok su, istovremeno, tu istu prirodu potpuno ukrotili i prilagodili sebi... Ili je to možda bio slučaj samo sa Fastolfom?
<BR>&nbsp;&nbsp;&nbsp;&nbsp;&nbsp;Na kraju krajeva, Gladijina kuća bila je u svemu daleko skromnija... Ili je to bilo samo zato što je odrasla na Solariji?
<BR>&nbsp;&nbsp;&nbsp;&nbsp;&nbsp;Večera koja je usledila predstavljala je istinsko uživanje. Ponovo, kao i za vreme ručka, javilo se ono lako prepoznatljivo osećanje bliskosti sa prirodom. Jela su bila brojna, raznovrsna i poslužena u malim zdelama, od sastojaka koji su očigledno bili biljnog ili životinjskog porekla. Nailazeći povremeno na neupotrebljive delove - poneku koščicu, rskavicu, ili na žilavo vlakno, od kojih bi se ranije zgrozio - Bejli je to sada doživljavao kao neku vrstu pustolovine.
<BR>&nbsp;&nbsp;&nbsp;&nbsp;&nbsp;Prvo jelo sastojalo se od neke male ribe - male ribe koju je trebalo progutati celu, sa svim iznutricama - i to mu je, već na prvi pogled, delovalo kao još jedan luckasti način da čovek bude prisan sa Prirodom, i to sa velikim 'P'. Ipak, pođe mu za rukom da, baš kao i Fastolf, proguta ribicu, i njen ukus ga istog časa oduševi. Nikad do tada nije okusio ništa slično. Kao da se ukus sam od sebe odjednom raspupao u njegovim ustima i preobratio u cvet.
<BR>&nbsp;&nbsp;&nbsp;&nbsp;&nbsp;Ukus se menjao od jednog jela do drugog i neki među njima bili su zaista neobični i ne uvek najprijatniji; međutim, na vlastito čuđenje, ustanovio je da mu to ne smeta. Najvažnije je bilo uzbuđenje izazvano prepoznavanjem ukusa, različitošću ukusa (Fastolf ga je posavetovao da između zalogaja uzima po gutljaj blago začinjene vode) a ne suštinsko svojstvo jela.
<BR>&nbsp;&nbsp;&nbsp;&nbsp;&nbsp;Nastojao je da ne bude halapljiv, da svu svoju pažnju ne posvećuje jelu, i da bar nešto ostavi na tanjiru. Nastojao je, što je bolje umeo, da posmatra i podražava Fastolfa, i da ne obraća pažnju na njegove dobronamerne i vesele poglede.
<BR>&nbsp;&nbsp;&nbsp;&nbsp;&nbsp;"Nadam se", primeti Fastolf u jednom trenutku, "da vam prija ukus ovih jela."
<BR>&nbsp;&nbsp;&nbsp;&nbsp;&nbsp;"Odlična su", odvrati Bejli između zalogaja.
<BR>&nbsp;&nbsp;&nbsp;&nbsp;&nbsp;"Molim vas, ne trudite se da se po svaku cenu držite lepih manira. Nemojte na silu jesti ništa što vam izgleda neobično ili nesvarljivo. Ukoliko bilo šta drugo poželite, smesta ću narediti da nam se posluži."
<BR>&nbsp;&nbsp;&nbsp;&nbsp;&nbsp;"Nema potrebe, dr Fastolfe. Sve je izvanredno."
<BR>&nbsp;&nbsp;&nbsp;&nbsp;&nbsp;"Odlično."
<BR>&nbsp;&nbsp;&nbsp;&nbsp;&nbsp;Uprkos Fastolfovom predlogu da večeraju bez prisustva robota, jedan ih je ipak služio. (Bejli pomisli kako Fastolf to sigurno nije ni primećivao i odluči da ni on to pitanje ne pokreće).
<BR>&nbsp;&nbsp;&nbsp;&nbsp;&nbsp;Kao što se moglo očekivati, robot je bio krajnje ćutljiv i kretao se bešumno. Njegova lepa livreja kao da je poticala iz istorijskih drama koje je Bejli gledao u hipertalasnim programima. Tek se izbliza moglo videti da mu je kostim, zapravo, optička iluzija, i da mu je površina tela od fino obrađenog metala - i to je bilo sve.
<BR>&nbsp;&nbsp;&nbsp;&nbsp;&nbsp;"Nije li, možda, spoljašnji izgled ovog robota urađen prema Gladijinim nacrtima?" upita Bejli.
<BR>&nbsp;&nbsp;&nbsp;&nbsp;&nbsp;"Jeste", odgovori Fastolf, očigledno prijatno iznenađen. "Baš bi joj godilo da čuje da ste prepoznali njen rad. Zaista je dobra, zar ne? Njeni radovi postaju ovde sve omiljeniji, a i nju samu sve radije pozivaju u auroransko društvo."
<BR>&nbsp;&nbsp;&nbsp;&nbsp;&nbsp;Razgovor koji su vodili za vreme večere bio je prijatan, ali ni po čemu značajan. Bejli nije osećao veliku potrebu da 'govore o poslu'; bilo mu je, zapravo, milije da obeduje ćutke, uživajući u jelu i prepuštajući svojoj podsvesti - ili bilo čemu što je u odsustvu ozbiljnog razmišljanja isplivavalo na površinu - da odluči kada će i kako zagristi u temu koja je, kako mu se sada činilo, predstavljala suštinu Janderovog problema.
<BR>&nbsp;&nbsp;&nbsp;&nbsp;&nbsp;Na pomalo neočekivan način, Fastolf nače temu koja im je obojici okupirala deo svesti. "Budući da ste, gospodine Bejli, pomenuli Gladiju", započe on, "smem li vas upitati kako je došlo do toga da gotovo očajni odete k njoj, a da se odatle vratite gotovo likujući, čak napomenuvši da možda imate u ruci ključ za razrešenje čitave zagonetke? Da li ste kod Gladije došli do nekog novog, i možda, neočekivanog saznanja?"
<BR>&nbsp;&nbsp;&nbsp;&nbsp;&nbsp;"Čini mi se da jesam", odgovori Bejli poluodsutno, zabavljen poslasticom koju nije umeo da prepozna, a od koje je robot stavio pred njega još jedno parče (kada je primetio kako ga guta pogledom). Nikada još, u čitavom svom životu, nije toliko uživao u jelu; prvi put je ovog časa osetio silnu odbojnost prema fiziološkim ograničenjima koja su mu onemogućavala da zauvek nastavi da jede. Istog trenutka se gotovo posrameo zbog te pomisli.
<BR>&nbsp;&nbsp;&nbsp;&nbsp;&nbsp;"A šta je to novo i neočekivano što ste saznali?" upita Fastolf strpljivo. "Pretpostavljam, nešto što ni ja ne znam?"
<BR>&nbsp;&nbsp;&nbsp;&nbsp;&nbsp;"Možda. Gladija mi je rekla da ste joj Jandera ustupili pre otprilike pola godine."
<BR>&nbsp;&nbsp;&nbsp;&nbsp;&nbsp;Fastolf potvrdno klimnu. "To mi je bilo poznato. Tačno vas je obavestila."
<BR>&nbsp;&nbsp;&nbsp;&nbsp;&nbsp;"Zbog čega ste to učinili?" upita Bejli oštro.
<BR>&nbsp;&nbsp;&nbsp;&nbsp;&nbsp;Sa Fastolfovog lica lagano iščile prijaznost. "A zbog čega to ne bih učinio?" upita on.
<BR>&nbsp;&nbsp;&nbsp;&nbsp;&nbsp;"Ne znam zbog čega to ne biste učinili, dr Fastolfe, i nije me briga", odvrati Bejli. "Moje pitanje glasi: zbog čega ste to učinili?"
<BR>&nbsp;&nbsp;&nbsp;&nbsp;&nbsp;Fastolf, međutim, samo odmahnu glavom i ništa ne odgovori.
<BR>&nbsp;&nbsp;&nbsp;&nbsp;&nbsp;"Dr Fastolfe", nastavi Bejli, "ovde sam da pokušam da raščistim svu očajnu zbrku. Ništa od onoga što ste dosad učinili - baš ništa - nije doprinelo njenom pojednostavljivanju. U stvari, kao da uživate da mi ukazujete na to o kolikoj zbrci je zapravo reč, nalazeći čudno zadovoljstvo u tome da mi izvlačite tepih ispod nogu svaki put kada se primaknem nekom mogućem razrešenju. I da znate, ne očekujem da ljudi odgovaraju na moja pitanja. Na ovom vašem svetu nemam nikakav zvanični položaj i nemam prava čak ni da postavljam pitanja, a kamoli da iznuđujem odgovore.
<BR>&nbsp;&nbsp;&nbsp;&nbsp;&nbsp;Ipak, vi ste nešto drugo. Ovde sam na vaš zahtev, i pokušavam da vam spasem karijeru, baš kao i svoju vlastitu, i, činim to, ukoliko ste u tom pogledu u pravu, radi dobrobiti i Aurore i Zemlje... Imajući sve to u vidu, očekujem da na moja pitanja odgovarate iskreno i bez zadrške. I molim vas, nemojte me terati u pat poziciju postavljajući mi pitanje 'što da ne?' kada god vas ja upitam 'zbog čega?' A sada, još jednom - i poslednji put: zbog čega ste to učinili?"
<BR>&nbsp;&nbsp;&nbsp;&nbsp;&nbsp;Fastolf stisnu usne i namršti se. "Izvinjavam se, gospodine Bejli. Kada bolje razmislim, nisam imao baš nikakav posebno dramatičan razlog da oklevam. Gladija Delmar - ne, ona ne želi da koristi svoje prezime - Gladija je, dakle, bila strankinja na ovoj planeti. Na svom rodnom svetu, kao što i sami znate, doživela je traumatično iskustvo, a ni ovde nije bolje prošla - što vam, po svoj prilici, nije poznato..."
<BR>&nbsp;&nbsp;&nbsp;&nbsp;&nbsp;"Jeste, poznato mi je. Molim vas, budite neposredniji."
<BR>&nbsp;&nbsp;&nbsp;&nbsp;&nbsp;"Eto, sažalio sam se na nju. Bila je usamljena, te sam pomislio da bi joj Jander mogao pomoći da prevaziđe tu usamljenost."
<BR>&nbsp;&nbsp;&nbsp;&nbsp;&nbsp;"Sažalili ste se? Tek tako? Jeste li vas dvoje ljubavnici? Ili ste to možda bili?"
<BR>&nbsp;&nbsp;&nbsp;&nbsp;&nbsp;"Ne, nismo. Nisam joj se ponudio. Ni ona meni... Zbog čega to pitate? Je li vam ona rekla da smo ljubavnici?"
<BR>&nbsp;&nbsp;&nbsp;&nbsp;&nbsp;"Ne, nije, ali u svakom slučaju, neophodno je da mi i vi to potvrdite. Reći ću vam kada se vaše izjave budu međusobno sukobljavale; ne treba da o tome brinete. Ali kako to da se, sa tolikom naklonošću koju ste osećali prema njoj - i njenim tolikim, kako mi je sama rekla, osećanjem zahvalnosti prema vama - niste jedno drugom, ovaj, ponudili? Koliko sam shvatio, ponuditi nekom da stupi u seksualni odnos ovde, na Aurori, isto je što i razgovor o vremenu."
<BR>&nbsp;&nbsp;&nbsp;&nbsp;&nbsp;Fastolf se namršti. "Gospodine Bejli, vi o tome ništa ne znate. Nemojte suditi o nama na osnovu prilika na svom sopstvenom svetu. Seksualni odnos, uistinu, nema za nas preterano veliku važnost, ali ipak, vodimo računa kako stupamo u seksualnu vezu. Možda se to vama tako ne čini, ali niko se među nama ne nudi tek tako. Usled seksualne osujećenosti na Solariji, i nepoznavanja naših običaja, Gladija se možda nudila odveć lako - možda bi 'u očajanju' bila prikladnija reč - te možda i ne iznenađujuće što u seksualnom odnosu nije bila u stanju da doživi pravo zadovoljstvo."
<BR>&nbsp;&nbsp;&nbsp;&nbsp;&nbsp;"Jeste li pokušavali da popravite stvari?"
<BR>&nbsp;&nbsp;&nbsp;&nbsp;&nbsp;"Time što bih joj ponudio sebe? Ja nisam ono što je njoj potrebno, i što se toga tiče, ni ona nije bila ono što je meni bilo potrebno. Žalio sam je. Zaista mi je draga. Obožavam njenu umetničku nadarenost. I želim da bude srećna... Na kraju krajeva, gospodine Bejli, siguran sam da ćete se složiti da naklonost prema nekom ljudskom biću ne mora počivati na seksualnoj žudnji; da u pitanju može biti i najčestitije ljudsko osećanje. Zar nikad niste ni prema kome osetili naklonost? Zar nikad niste poželeli da nekom pomognete, naprosto zbog lepih osećanja što ih u vama pobuđuje činjenica da otklanjate nečiji bol? Sa kakve vi to planete dolazite?"
<BR>&nbsp;&nbsp;&nbsp;&nbsp;&nbsp;"U pravu ste u pogledu svega što kažete, dr Fastolfe", odgovori Bejli. "Uopšte ne sporim činjenicu da ste čestit čovek. Uprkos tome, pogledajte stvari sa mog stanovišta. Kada sam vas prvi put upitao zbog čega ste Jandera ustupili Gladiji, tada mi niste rekli ono što ste mi rekli sada - i to, sa ovoliko osećanja. Pokušali ste, najpre, da izbegnete svaki odgovor, potom ste oklevali, i najzad ste mi, kako biste dobili u vremenu odgovorili protivpitanjem.
<BR>&nbsp;&nbsp;&nbsp;&nbsp;&nbsp;Ako prihvatimo da je ono što ste mi konačno rekli istina - šta je sa pitanjem koje vas je u početku toliko pomelo? Kakav ste razlog - onaj koji niste bili spremni da pomenete - imali pre nego što ste se setili razloga koji jeste bili spremni da navedete? Oprostite mi što toliko cepidlačim, ali, moram to da saznam, ne samo, uveravam vas, zbog lične radoznalosti. Ukoliko to što mi budete rekli ne bude ni od kakve koristi za ovaj naš tužni posao, možete u tom slučaju smatrati kao da ste sve bacili u crnu jamu."
<BR>&nbsp;&nbsp;&nbsp;&nbsp;&nbsp;"Iskreno da vam kažem", odgovori Fastolf tihim glasom, "ni samom mi nije jasno zbog čega sam na vaše pitanje odgovorio protivpitanjem. Možda samo stoga što ste me, iznenada, stavili pred nešto sa čim nisam bio spreman da se suočim. Dopustite mi, gospodine Bejli, da malo razmislim."
<BR>&nbsp;&nbsp;&nbsp;&nbsp;&nbsp;Neko su vreme sedeli u potpunoj tišini. Robot je pospremio sto i napustio prostoriju. I Denil i Žiskar bili su odsutni (po svoj prilici nadzirali su kuću). Bejli i Fastolf su najzad ostali sami, nije bilo nijednog robota.
<BR>&nbsp;&nbsp;&nbsp;&nbsp;&nbsp;Najzad se Fastolf ponovo oglasi. "Ne znam šta bi trebalo da vam kažem, ali dozvolite mi da se vratim unazad nekoliko decenija. Imam dve kćeri, od dveju različitih žena... Ali to vam je možda već poznato..."
<BR>&nbsp;&nbsp;&nbsp;&nbsp;&nbsp;"Da li biste, dr Fastolfe, više voleli da imate sinove?"
<BR>&nbsp;&nbsp;&nbsp;&nbsp;&nbsp;Fastolf je izgledao iskreno iznenađen. "Ne... Ne, uopšte. Istina, verujem da je majka moje druge kćeri želela sina, ali ja nisam bio spreman da dozvolim da se obavi veštačko začeće odabranom spermom - čak ni mojom vlastitom; insistirao sam na prirodnom sledu stvari. I da vam odmah kažem, pre no što me sami upitate, razlog za to je što držim, u izvesnoj meri, do uloge slučaja u ljudskom životu; pored toga, mislim da sam, u celini gledano, želeo da mi slučaj pomogne da dobijem još jednu kćer. Razume se, i sin bi mi bio drag, ali naprosto, nisam želeo da se lišim mogućnosti da imam još jednu kćer. Nekako sam skloniji kćerima. U svakom slučaju, moja je druga žena rodila kćer i to je, možda, bio razlog što je uskoro posle toga odlučila da razvrgne naš brak. S druge, pak, strane, priličan postotak brakova se u svakom slučaju razvrgava posle rođenja deteta, te, stoga, možda i ne treba da tragam za nekim posebnim razlogom."
<BR>&nbsp;&nbsp;&nbsp;&nbsp;&nbsp;"Pretpostavljam da je povela i dete sa sobom."
<BR>&nbsp;&nbsp;&nbsp;&nbsp;&nbsp;Fastolf se začuđeno zagleda u Bejlija. "Zbog čega bi to učinila? Oh, zaboravio sam da ste sa Zemlje. Ne, razume se, da nije. Dete je trebalo da bude smešteno u obdanište, gde je moglo dobiti svu potrebnu negu... U stvari", dodade on, protrljavši nos kao da je osetio nelagodnost zbog navale uspomena, "dete nije bilo smešteno u obdanište. Odlučio sam da sam podižem svoju kćer. Imao sam na to puno pravo, iako je moj postupak bio krajnje neuobičajen. Bio sam, razume se, tada mlad, nisam još bio napunio ni stotu, ali već sam se pročuo na području robotike."
<BR>&nbsp;&nbsp;&nbsp;&nbsp;&nbsp;"Jeste li u tome uspeli?"
<BR>&nbsp;&nbsp;&nbsp;&nbsp;&nbsp;"Mislite, u odgajanju svoje kćeri? Oh, da. Veoma sam je zavoleo. Dao sam joj ime Vasilija; znate, po svojoj majci." Prisetivši se toga, Fastolf se prigušeno nasmeja. "Povremeno me obuzmu takva osećanja - kao i ljubav prema mojim robotima. Nikada, razume se, nisam sreo svoj majku, ali mi je njeno ime ostalo utisnuto u svest. Budući da je, koliko znam, još živa, mogao bih se videti s njom kad god poželim - ali čini mi se, nekako, da ima nečeg neprijatnog u tome da se srećete s nekim u čijoj ste utrobi začeti... Ali gde sam ono stao?"
<BR>&nbsp;&nbsp;&nbsp;&nbsp;&nbsp;"Rekoste da ste svojoj kćeri dali ime Vasilija."
<BR>&nbsp;&nbsp;&nbsp;&nbsp;&nbsp;"Da... Uspešno sam je podigao i veoma je zavoleo. Veoma. Shvatam sve vrline toga, ali istovremeno, izazivao sam kod svojih prijatelja osećanje nelagodnosti, i stoga sam je držao po strani kada sam s njima dolazio u dodir, u društvenom ili profesionalnom pogledu. Sećam se, jednom..." On zastade.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Reč je o nečemu o čemu već decenijama nisam razmišljao. Jednom je prilikom dotrčala odnekud, sva uplakana, i bacila mi se u naručje baš u trenutku kada se dr Sarton zatekao kod mene, radi razmatranja jednog od najranijih nacrta za humanoidne robote. Mislim da joj je tada bilo samo sedam godina, i razumljivo, ja sam je zagrlio i počeo da je ljubim, sasvim zanemarivši svoj posao - što je, dakako, bilo neoprostivo s moje strane. Sarton je otišao, iskašljavajući se i gušeći se - zaista preneražen. Čitavih nedelju dana bilo mi je potrebno da ponovo dođem u vezu s njim i da nastavimo rad. Deca, pretpostavljam, ne bi trebalo tako da deluju na odrasle; ali tako ih je malo i tako se retko čovek sa njima susreće."
<BR>&nbsp;&nbsp;&nbsp;&nbsp;&nbsp;"A vaša kćer - Vasilija - da li je i ona vas volela?"
<BR>&nbsp;&nbsp;&nbsp;&nbsp;&nbsp;"Oh, jeste, odnosno, dok... Da, veoma me je volela. Upisao sam je u školu i postarao se da u potpunosti razvije sve svoje sposobnoti."
<BR>&nbsp;&nbsp;&nbsp;&nbsp;&nbsp;"Rekoste maločas da vas je veoma volela sve dok... dok se nešto nije dogodilo? Niste završili rečenicu. Imam utisak da je došao trenutak kada je njena ljubav prema vama iz nekog razloga splasnula. Kada se to dogodilo?"
<BR>&nbsp;&nbsp;&nbsp;&nbsp;&nbsp;"Kada je dovoljno odrasla poželela je da ima svoju kuću. Sasvim prirodno."
<BR>&nbsp;&nbsp;&nbsp;&nbsp;&nbsp;"A vi ste se tome usprotivili?"
<BR>&nbsp;&nbsp;&nbsp;&nbsp;&nbsp;"Šta mislite time da kažete - da sam se usprotivio? Razume se da nisam. Gospodine Bejli, sve više stičem utisak da u meni vidite pravo čudovište!"
<BR>&nbsp;&nbsp;&nbsp;&nbsp;&nbsp;"U tom slučaju, jesam li u pravu ako pretpostavim da je, kada je došao trenutak da ima svoju kuću njena ljubav prema vama postala manja nego što je bila dok je, kao devojčica, živela u vašem domu, pod vašim okriljem?"
<BR>&nbsp;&nbsp;&nbsp;&nbsp;&nbsp;"Nije to bilo baš tako jednostavno. U stvari, bilo je prilično zamršeno. Vidite..." Fastolfu kao da je bilo neprijatno. "Odbio sam je, znate, kada mi se ponudila."
<BR>&nbsp;&nbsp;&nbsp;&nbsp;&nbsp;"Ponudila se - vama?" Bejli je bio istinski užasnut.
<BR>&nbsp;&nbsp;&nbsp;&nbsp;&nbsp;"Što se toga tiče, to je sasvim prirodno", primeti Fastolf s vidljivom ravnodušnošću. "Dobro me je poznavala. Ja sam je uputio u značenje polnih odnosa, ohrabrivao je da ih upozna, odveo je na Erosove igre - učinio najbolje što sam mogao. Bilo je to nešto što se moglo očekivati, i bilo bi ludo s moje strane to ne očekivati i dopustiti da budem zatečen."
<BR>&nbsp;&nbsp;&nbsp;&nbsp;&nbsp;"Ali rodoskrvnuće?"
<BR>&nbsp;&nbsp;&nbsp;&nbsp;&nbsp;"Rodoskrvnuće?" upita Fastolf. "Ah da, zemaljski izraz. Gospodine Bejli, na Aurori tako nešto ne postoji. Veoma mali broj Auroranaca poznaje čak i najbliže članove svoje porodice. Prirodno, ukoliko je brak u pitanju, i ukoliko postoji želja za porodom, pristupa se proveri geneološke loze; ali kakve to veze ima sa polnim odnosom kao takvim? Ne, ne, neprirodno je bilo to što sam odbio ponudu svoje vlastite kćeri." On pri tom pocrvene - a još više se to dogodi sa njegovim velikim ušima.
<BR>&nbsp;&nbsp;&nbsp;&nbsp;&nbsp;"Trebalo je da se toga setim", promrmlja Bejli.
<BR>&nbsp;&nbsp;&nbsp;&nbsp;&nbsp;"Uistinu, nisam imao valjanog razloga da to učinim - u najmanju ruku razlog koji sam mogao predočiti Vasiliji. Bila je moja velika greška što to nisam predvideo i pripremio razumno objašnjenje koje bi mogla prihvatiti i jedna tako mlada i neiskusna osoba; objašnjenje koje je ne bi povredilo i izvrglo bolnom poniženju. Zaista se duboko stidim što sam na sebe preuzeo nesvakidašnju odgovornost da je odgojim - da bi se, potom, sve okončalo takvim nepodnošljivim iskustvom. Verovao sam da možemo nastaviti naš odnos oca i kćeri - kao prisni prijatelji - ali ona nije odustajala. I tako, kada god bih je ponovo odbio, ma koliko se trudio da to učinim što je obzirnije moguće - odnosi među nama postajali su sve gori."
<BR>&nbsp;&nbsp;&nbsp;&nbsp;&nbsp;"Sve dok, konačno..."
<BR>&nbsp;&nbsp;&nbsp;&nbsp;&nbsp;"Sve dok, konačno, nije odlučila da stvori vlastiti dom. U početku sam se tome opirao, ne stoga što nisam želeo da joj u toj nameri pomognem, već stoga što sam želeo da, pre no što me konačno napusti, naš divni odnos vratim u pređašnje stanje. Ali ništa nije pomagalo. Bilo je to, možda, razdoblje u mom životu kada sam u nešto ulagao najviše truda. A ona je, na kraju, jednostavno - i veoma odlučno - zatražila da ode. Nije više bilo načina da je zadržim. U to vreme je već i sama bila profesionalni robotičar - zahvalan sam joj bar na tome što zbog odbojnosti koju je osećala prema meni nije digla ruke i od svoje profesije - te joj je pošlo za rukom da i bez moje pomoći nađe sebi kuću. Otišla je i od tada se veoma retko viđamo ili čujemo."
<BR>&nbsp;&nbsp;&nbsp;&nbsp;&nbsp;"Možda se, dr Fastolfe, budući da nije digla ruke od robotike, nije ni sasvim otuđila od vas?"
<BR>&nbsp;&nbsp;&nbsp;&nbsp;&nbsp;"Veoma je dobra u svom poslu i veoma vezana za svoj rad. Ali to nema nikakve veze sa mnom. Siguran sam u to, jer, u početku, misleći kao i vi, pokušao sam da joj se ponovo približim - bez ikakvog uspeha."
<BR>&nbsp;&nbsp;&nbsp;&nbsp;&nbsp;"Da li vam nedostaje, dr Fastolfe?"
<BR>&nbsp;&nbsp;&nbsp;&nbsp;&nbsp;"Razume se da mi nedostaje, gospodine Bejli... Dokaz više da čovek greši kada sam odgaja decu. Prepustite se nerazumnoj, atavističkoj želji, a to onda pobudi u detetu najjače moguće osećanje ljubavi; i konačno, dovedete sebe u položaj da prvu ponudu devojke izrasle iz tog deteta odbijete i tako je emocionalno unakazite za sav život. I uza sve to, i sami potpadnete pod vlast jednog krajnje nerazumnog osećanja - obuzme vas žalost što više nije tu. U pitanju je nešto što nikad ranije, i nikad posle toga nisam iskusio. Oboje smo, i ona i ja, nepotrebno propatili, a krivica za sve to isključivo je moja."
<BR>&nbsp;&nbsp;&nbsp;&nbsp;&nbsp;Fastolf zaćuta i prepusti se dalekim mislima. "Ali kakve sve to veze ima sa Gladijom?" upita Bejli blago.
<BR>&nbsp;&nbsp;&nbsp;&nbsp;&nbsp;Fastolf kao da se trže iz sna. "Oh, gotovo sam zaboravio na nju! Sve što vam rekoh o Gladiji sušta je istina. Zaista mi je draga, i veoma saosećam sa njom. Divim se njenoj nadarenosti. Ali od svega toga važnije je da me podseća na Vasiliju. Uočio sam njihovu sličnost kada sam je prvi put ugledao, prilikom hipertalasnog izveštaja o njenom dolasku sa Solarije. Bio sam zapanjen, i to me je navelo da se za nju zainteresujem." On uzdahnu. "Kada sam shvatio da i ona, kao i Vasilija, nosi ožiljke zbog svog neuspelog polnog života, bilo je to nešto što, naprosto, nisam mogao podneti. Sredio sam da, kao što vidite, dobije imanje u mom neposrednom susedstvu. Postao sam joj prijatelj i učinio sve što sam mogao da joj pomognem da prebrodi teškoće prilagođavanja novoj sredini."
<BR>&nbsp;&nbsp;&nbsp;&nbsp;&nbsp;"Na neki način vam je, znači, zamenila kćer."
<BR>&nbsp;&nbsp;&nbsp;&nbsp;&nbsp;"Na svoj način, gospodine Bejli... Da, može se i tako reći... Ne možete ni zamisliti koliko mi je drago što joj nikad nije palo na pamet da mi se ponudi. Odbiti je, značilo bi ponovo proživeti sve što mi se dogodilo sa Vasilijom; a opet, prihvatiti njenu ponudu, samo zbog osećanja nemoći da još jednom prođem kroz nekadašnju moru, značilo bi da sam sebe zauvek prezrem; jer, za tu bih strankinju - tek bledi odraz moje kćeri - učinio ono što nisam bio u stanju da učinim za vlastitu kćer. U svakom slučaju... Ali nije važno... Verujem i sami sada uviđate zbog čega sam u početku oklevao da vam odgovorim. Podsećanje na to vratilo me je u mislima na najveći promašaj u mom životu."
<BR>&nbsp;&nbsp;&nbsp;&nbsp;&nbsp;"A šta je sa vašom starijom kćerkom?"
<BR>&nbsp;&nbsp;&nbsp;&nbsp;&nbsp;"Sa Lumen?" ravnodušno upita Fastolf. "Nikad sa njom nisam održavao vezu, mada s vremena na vreme slušam o njoj."
<BR>&nbsp;&nbsp;&nbsp;&nbsp;&nbsp;"Koliko sam čuo, ušla je u izbornu trku za neki politički položaj?"
<BR>&nbsp;&nbsp;&nbsp;&nbsp;&nbsp;"Da... Na lokalnim izborima. Na listi Globalista."
<BR>&nbsp;&nbsp;&nbsp;&nbsp;&nbsp;"Ko su ti?"
<BR>&nbsp;&nbsp;&nbsp;&nbsp;&nbsp;"Globalisti? Zalažu se isključivo za Auroru - ovaj naš svet pre svega. Shvatate? Prema njima, isključivo bi Auroranci trebalo da naseljavaju nove svetove, dok bi svima drugima, što je god više moguće, to trebalo da bude uskraćeno - posebno Zemljanima. Krilatica im je 'prosvećeni samointeres'."
<BR>&nbsp;&nbsp;&nbsp;&nbsp;&nbsp;"Vi, dakako, ne delite njihova gledišta?"
<BR>&nbsp;&nbsp;&nbsp;&nbsp;&nbsp;"Razume se da ne delim. Ja stojim na čelu stranke Humanista čije je uverenje da sva ljudska bića imaju pravo na svoj udeo u ovoj Galaksiji. Kada sam vam pominjao svoje 'neprijatelje', u vidu sam ponajpre imao upravo Globaliste."
<BR>&nbsp;&nbsp;&nbsp;&nbsp;&nbsp;"Lumen je, znači u taboru vaših neprijatelja?"
<BR>&nbsp;&nbsp;&nbsp;&nbsp;&nbsp;"I Vasilija, takođe. Zapravo, ona je član Auroranskog robotičkog instituta - ARI - osnovanog pre nekoliko godina; vode ga robotičari koji u meni vide zloduha koga valja odstraniti po svaku cenu. Međutim, koliko mi je poznato, moje se ranije supruge ne bave politikom, osim što je, možda, poneka među njima sklona Humanistima." On se suvo nasmeja. "Jeste li mi postavili sva pitanja koja ste želeli, gospodine Bejli?"
<BR>&nbsp;&nbsp;&nbsp;&nbsp;&nbsp;Bejlijeve ruke se bez vidljivog razloga mašiše za džepove na njegovim mekim, širokim auroranskim pantalonama - činio je to povremeno još otkako ih je obukao na svemirskom brodu - ali džepova na njima nije bilo. Umesto toga, kao i u nekim ranijim prilikama, zadovoljio se time da prekrsti ruke na grudima.
<BR>&nbsp;&nbsp;&nbsp;&nbsp;&nbsp;"Trenutno jesam, dr Fastolfe", odgovori on, "mada nisam sasvim siguran da ste mi odgovorili na moje prvo pitanje. Sve mi se čini da neumorno nastojite da ga izbegnete. Zbog čega ste Jandera dali Gladiji? Stavimo sve karte na sto kako bismo uneli makar tračak svetlosti u tminu što nas okružuje."
<BR>
<BR>&nbsp;&nbsp;&nbsp;&nbsp;&nbsp;29.
<BR>&nbsp;&nbsp;&nbsp;&nbsp;&nbsp;Fastolf ponovo pocrvene. Moguće je da je ovog puta zaista bio ljut; ipak, nastavio je da govori odmerenim glasom.
<BR>&nbsp;&nbsp;&nbsp;&nbsp;&nbsp;"Nema potrebe da me kinjite, gospodine Bejli. Već sam vam odgovorio. Bilo mi je žao Gladije, te sam pomislio da bi joj Jander mogao biti dobro društvo. Razgovarao sam s vama otvorenije nego što bih to bilo s kim drugim učinio, delimično zbog položaja u kome se nalazim, a delimično i stoga što niste s Aurore. Za uzvrat, tražim bar razumnu meru poštovanja."
<BR>&nbsp;&nbsp;&nbsp;&nbsp;&nbsp;Bejli se ugrize za donju usnu. Nije se nalazio na Zemlji. Iza njega ovde nije stajao autoritet vlasti, i na kocki je bilo mnogo više nego njegov profesionalni ponos.
<BR>&nbsp;&nbsp;&nbsp;&nbsp;&nbsp;"Izvinjavam se, dr Fastolfe, ukoliko sam povredio vaša osećanja. Uopšte nisam imao nameru, čak ni da nagovestim, da ne govorite istinu ili da ne želite da sarađujete. Naprosto nisam u stanju da delam ako nisam upoznat sa celom istinom. Dopustite mi da vam ukažem na odgovor kakav nastojim da dobijem, kako biste mogli da mi kažete da li sam u pravu, ili samo delimično u pravu, ili da, pak, u celosti grešim. Da niste možda Jandera ustupili Gladiji da bi joj poslužio kao objekat za zadovoljavanje njenih seksualnih potreba, čime biste istovremeno izbegli da se ponudi vama? Možda toga niste ni bili svesni, ali razmislite sada i o takvoj mogućnosti. Da nije ta okolnost doprinela vašoj odluci da joj ga podarite?"
<BR>&nbsp;&nbsp;&nbsp;&nbsp;&nbsp;Fastolf dohvati sa stola neki lak i proziran ukras, i stade da ga obrće u svim pravcima. Da ne beše toga, delovao bi kao da je skamenjen. "Moguće je, gospodine Bejli", saglasi se on konačno. "Mogu samo reći da, pošto sam joj dao Jandera na privremenu upotrebu - ne, u svakom slučaju, nisam joj ga trajno poklonio - više nisam toliko zazirao od toga da će mi se možda ponuditi."
<BR>&nbsp;&nbsp;&nbsp;&nbsp;&nbsp;"Da li vam je poznato da li je Gladija koristila Jandera radi zadovoljavanja svojih seksualnih potreba?"
<BR>&nbsp;&nbsp;&nbsp;&nbsp;&nbsp;"A da li ste je vi, gospodine Bejli, pitali da li se u te svrhe njime poslužila?"
<BR>&nbsp;&nbsp;&nbsp;&nbsp;&nbsp;"To nema nikakve veze sa mojim pitanjem. Da li je vama to bilo poznato? Da li ste bili svedok bilo kakve otvorene polne veze između njih? Da li vam je neki od vaših robota predočio tako nešto? Da li vam je ona sama to pomenula?"
<BR>&nbsp;&nbsp;&nbsp;&nbsp;&nbsp;"Na sva ta pitanja, gospodine Bejli, imam samo odričan odgovor. Ali moram vam reći da nema ničeg posebno neobičnog u korišćenju robota u seksualne svrhe, bilo da su u pitanju žene ili muškarci. Obični roboti nisu naročito pogodni za to, ali su ljudska bića, kada su te stvari u pitanju, veoma domišljata. Što se, pak, tiče Jandera, on je lako mogao poslužiti i u te svrhe; budući da je reč o humanoidnom robotu, učinili smo sve što smo mogli..."
<BR>&nbsp;&nbsp;&nbsp;&nbsp;&nbsp;"Da ga osposobite za polne odnose?"
<BR>&nbsp;&nbsp;&nbsp;&nbsp;&nbsp;"Ne, to nam nije bilo ni na kraj pameti. Namera pokojnog dr Sartona i moja bila je da napravimo robota što sličnijeg ljudskom biću."
<BR>&nbsp;&nbsp;&nbsp;&nbsp;&nbsp;"Ipak, takvi humanoidni roboti bili bi, istovremeno, idealno osposobljeni za polne odnose?"
<BR>&nbsp;&nbsp;&nbsp;&nbsp;&nbsp;"Pretpostavljam da je tako, i kada sad o svemu bolje razmislim - dozvoljavam, čak, da je takva pomisao od samog početka ležala skrivena u mom umu - Gladija ga je zaista mogla upotrebiti u te svrhe. Ukoliko jeste, nadam se da je pri tom i dobila ono što je želela i smatraću da sam pozajmljivanjem Jandera učinio dobro delo."
<BR>&nbsp;&nbsp;&nbsp;&nbsp;&nbsp;"Zar to za posledicu ne bi moglo imati i nešto više od dobrog dela koje ste prvobitno imali u vidu?"
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;"Šta biste rekli ako vam kažem da su Gladija i Jander bili muž i žena?"
<BR>&nbsp;&nbsp;&nbsp;&nbsp;&nbsp;Fastolfova ruka kojom je još držao ukras, grčevito se steže; ostala je tako stisnuta nekoliko trenutaka, a onda on ispusti ukras na sto. "Šta? To je smešno! Ni zakonski to nije moguće... Budući da deca ne dolaze u obzir, teško je zamisliti da bi se u tom smislu mogao podneti zahtev. Opet, bez takve, jasno izražene namere, nema ni braka."
<BR>&nbsp;&nbsp;&nbsp;&nbsp;&nbsp;"Nije reč, dr Fastolfe, o zakonskom osnovu. Ne zabravite da je Gladija sa Solarije, i da ne deli auroranska gledišta. U pitanju su emocije. Sama Gladija mi je rekla da je Jandera smatrala svojim suprugom. Verujem da sada sebe smatra udovicom, i da je doživela još jednu seksualnu traumu - i to vrlo ozbiljnu. Ukoliko ste, na bilo koji način, namerno tome doprineli..."
<BR>&nbsp;&nbsp;&nbsp;&nbsp;&nbsp;"Tako mi svih zvezda, nisam!" uzviknu Fastolf neuobičajenom žestinom. "Šta god mi moglo biti na umu, nisam mogao ni pomisliti da će Gladija u svojim fantazijama otići toliko daleko da sklopi brak s jednim robotom, ma koliko ovaj bio nalik ljudskom biću. Nijednom Aurorancu to ne bi palo na pamet."
<BR>&nbsp;&nbsp;&nbsp;&nbsp;&nbsp;Bejli klimnu i podiže ruku. "Verujem vam. Siguran sam da niste tako dobar glumac, da biste me mogli navući na tanak led svojom lažnom iskrenošću. Ipak, morao sam da znam. Na kraju krajeva, bilo je moguće da..."
<BR>&nbsp;&nbsp;&nbsp;&nbsp;&nbsp;"Ne, nije. Mislite, da predvidim da bi do toga moglo doći? Da sam, iz nekog razloga, namerno izazvao to gnusno udovištvo? Nipošto. Bilo je to nešto nezamislivo, i stoga mi ni na pamet nije palo. Gospodine Bejli, šta god da sam imao na umu kada sam joj Jandera stavio na raspolaganje, želeo sam joj samo dobro. Nisam mislio da će se to dogoditi. Znam da dobre namere same po sebi nisu dovoljne, ali one su sve što mogu da ponudim u svoju odbranu."
<BR>&nbsp;&nbsp;&nbsp;&nbsp;&nbsp;"Dr Fastolfe, ne govorimo više o tome", predloži Bejli. "Ono što sada ja mogu da vam ponudim, predstavlja, možda, rešenje naše zagonetke."
<BR>&nbsp;&nbsp;&nbsp;&nbsp;&nbsp;Fastolf duboko uzdahnu i zavali se u naslonjaču. "To ste mi već nagovestili prilikom povratka od Gladije..." On se iznenada, usplamtelim očima zagleda u Bejlija. "Niste li mi mogli odmah reći kakav to 'ključ' držite u ruci? Zar je baš bilo neophodno da prođemo kroz... sve ovo?"
<BR>&nbsp;&nbsp;&nbsp;&nbsp;&nbsp;"Žao mi je, dr Fastolfe. 'Ključ' ne bi imao nikakvog smisla bez... svega ovoga."
<BR>&nbsp;&nbsp;&nbsp;&nbsp;&nbsp;"Dobro, onda. Da čujemo."
<BR>&nbsp;&nbsp;&nbsp;&nbsp;&nbsp;"Evo... Jander se našao u položaju koji ni vi, najveći živi teoretičar robotike, niste, prema vlastitom priznanju, bili u stanju da predvidite. Jander se toliko dopao Gladiji, da je prema njemu osetila duboku ljubav, te ga je, čak, smatrala svojim suprugom. Šta bi se, međutim, dogodilo ukoliko bi se ispostavilo da je Jander, pružajući joj toliko zadovoljstva, istovremeno izazvao i njeno nezadovoljstvo?"
<BR>&nbsp;&nbsp;&nbsp;&nbsp;&nbsp;"Nisam siguran da vas sasvim shvatam."
<BR>&nbsp;&nbsp;&nbsp;&nbsp;&nbsp;"Razmislite malo, dr Fastolfe. Gladija je bila prilično tajanstvena u pogledu čitave te stvari. Pretpostavljam da na Aurori polni odnosi nisu stvar o kojoj bi čovek ćutao po svaku cenu."
<BR>&nbsp;&nbsp;&nbsp;&nbsp;&nbsp;"Ne udaramo to baš na sva zvona", odvrati Fastolf suvo, "ali od toga ne pravimo ništa veću tajnu nego od bilo koje druge privatne stvari. U načelu, poznato nam je ko je bio čiji poslednji izbor, i kada su prijatelji u pitanju, često imamo sasvim pristojnu predstavu o tome koliko je dobar, svesrdan, ili naprotiv, rđav odnos između partnera. Povremeno, kada se nađemo, i o tome među sobom razgovaramo."
<BR>&nbsp;&nbsp;&nbsp;&nbsp;&nbsp;"Da, ali nije vam bilo ništa poznato o Gladijinoj vezi sa Janderom."
<BR>&nbsp;&nbsp;&nbsp;&nbsp;&nbsp;"Ovaj, podozrevao sam..."
<BR>&nbsp;&nbsp;&nbsp;&nbsp;&nbsp;"Nije to isto. Gladija vam ništa nije rekla. Niste ništa ni primetili. Niti vam je bilo koji drugi robot bilo šta prijavio. Tajila je to i od vas, svog najboljeg prijatelja na Aurori. Očigledno, njenim robotima bio je izdat strogi nalog da ne pričaju o Janderu, a i samom Janderu mora da je bilo naloženo da o tome ni reč ne kaže."
<BR>&nbsp;&nbsp;&nbsp;&nbsp;&nbsp;"Rekao bih da je to sasvim razložan zaključak."
<BR>&nbsp;&nbsp;&nbsp;&nbsp;&nbsp;"Šta mislite, dr Fastolfe, zbog čega se tako ponašala?"
<BR>&nbsp;&nbsp;&nbsp;&nbsp;&nbsp;"Zbog solarijanskog ustezanja da se javno govori o seksu?"
<BR>&nbsp;&nbsp;&nbsp;&nbsp;&nbsp;"Ne znači li to isto što i reći da se stidela te veze?"
<BR>&nbsp;&nbsp;&nbsp;&nbsp;&nbsp;"Nije za to imala razloga, mada bi se, uistinu, zbog toga što je Jandera smatrala svojim mužem izložila sveopštem podsmehu."
<BR>&nbsp;&nbsp;&nbsp;&nbsp;&nbsp;"Tu je pojedinost lako mogla prikriti, ne skrivajući i sve ostalo. Ipak, pretpostavimo da se, u skladu sa svojim solarijanskim vaspitanjem, osećala posramljenom."
<BR>&nbsp;&nbsp;&nbsp;&nbsp;&nbsp;"U redu. Šta onda?"
<BR>&nbsp;&nbsp;&nbsp;&nbsp;&nbsp;"Nikome nije prijatno da se stidi - i sasvim je moguće da je zbog toga krivicu svalila na Jandera. Ljudi su, iako bez ikakvog osnova, često skloni da druge terete zbog neprijatnosti koje ih zadese, iako oni sami za to snose krivicu."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Gladija je, kao što znate, prilično plahovita i možda je ponekad, recimo, briznula plač, i sav teret svoje osujećenosti svalila na Jandera, optuživši ga za svoju sramotu i čemer. Možda ti trenuci nisu dugo trajali, i možda je ona brzo menjala raspoloženje, pri čemu su prekori ustupali mesto izvinjenjima i nežnostima; ipak, nije li mogao i sam Jander da dođe na pomisao da je upravo on izvor njenog stida i boli?"
<BR>&nbsp;&nbsp;&nbsp;&nbsp;&nbsp;"Da, mogao je."
<BR>&nbsp;&nbsp;&nbsp;&nbsp;&nbsp;"Nije li to, opet, moglo Jandera navesti na pomisao da će, nastavi li svoj odnos sa njom, unesrećiti Gladiju - ali da će je, isto tako, nesrećnom učiniti i ako prekine svoju vezu sa njom? Šta god da učini, prekršio bi Prvi zakon; i budući da nije bio u stanju da išta učini kako do povrede Zakona ne bi došlo, možda je izlaz potražio u tome da ništa ne učini - izazvavši, tako, 'mentalno samoisključenje'... Sećate li se priče koju ste mi jutros ispričali - o onome legendarnom robotu koji je bio u stanju da čita misli, i koga je njegov tvorac jednostavno onesposobio?"
<BR>&nbsp;&nbsp;&nbsp;&nbsp;&nbsp;"Da, Suzana Kalvin. Shvatam! Nastojite da svoju tezu zasnujete na toj staroj legendi... Veoma domišljato, gospodine Bejli, samo, bojim se, nećete uspeti."
<BR>&nbsp;&nbsp;&nbsp;&nbsp;&nbsp;"Zbog čega? Kada ste rekli da ste samo vi bili u stanju da dovedete do Janderovog 'mentalnog isključenja', niste uopšte znali u šta se on upustio. Čini mi se da je ta situacija veoma slična situaciji u kojoj se našla Suzana Kalvin."
<BR>&nbsp;&nbsp;&nbsp;&nbsp;&nbsp;"Pretpostavimo da priča o Suzani Kalvin i robotu koji je umeo da čita misli nije puka izmišljotina. Uzmimo je, dakle, ozbiljno. Uprkos tome, nema sličnosti između te priče i položaja u kome se Jander našao. U slučaju Suzane Kalvin, suočavamo se sa jednim krajnje primitivnim robotom - kakav danas ne bi mogao da posluži ni kao igračka. Položaj u kome se on našao mogao se svesti na jednostavnu jednačinu: delati, znači naneti bol; ne delati, isto tako, znači naneti bol. Rešenje: 'mentalno samoisključenje'."
<BR>&nbsp;&nbsp;&nbsp;&nbsp;&nbsp;"A što se Jandera tiče?" upita Bejli.
<BR>&nbsp;&nbsp;&nbsp;&nbsp;&nbsp;"Današnji robot - uistinu, bilo koji robot načinjen tokom poslednjih stotinu godina - odvagnuo bi položaj u kome se našao. Koje bi od dva rešenja - delati ili ne delati - prouzrokovalo veći bol? Takav robot bi veoma brzo došao do ispravnog zaključka i odlučio se za najbezbolnije rešenje. Izgledi da dve međusobno isključive mogućnosti proceni tako da ishod bude podjednako nepovoljan veoma su mali; međutim, čak i ako bi se ispostavilo da se upravo to desilo, u današnje robote ugrađen je i faktor nasumičnosti. Ukoliko će, naime, odluka o tome da li delati ili ne, prema njegovoj proceni, imati za posledicu istu stvar, on će se nasumice opredeliti za jedno ili za drugo, i onda bez razmišljanja slediti svoj izbor... Neće pribeći 'mentalnom samoisključenju'."
<BR>&nbsp;&nbsp;&nbsp;&nbsp;&nbsp;"Hoćete, znači, da kažete da je naprosto nemoguće da kod Jandera dođe do 'mentalnog isključenja'? Ali sve vreme mi govorite da ste vi to mogli učiniti!"
<BR>&nbsp;&nbsp;&nbsp;&nbsp;&nbsp;"Kada je u pitanju humanoidni pozitronski mozak, postoji mogućnost da se otkloni faktor nasumičnosti koji zavisi samo od načina na koji je mozak ustrojen. Međutim, čak i onome ko je upućen u suštinu teorijskih postavki robotike, bilo bi veoma teško i mukotrpno da, recimo, vodi robota baštenskom stazom, da se tako izrazim, vešto povezujući pitanja i naloge kojima bi se, konačno, izazvalo njegovo 'mentalno isključenje'. Nezamislivo je da bi do toga moglo doći slučajno, i samo puko postojanje očigledne protivrečnosti, izazvane istovremenim izlivom ljubavi i osećanja stida, ne bi bilo dovoljno bez izuzetno tananog postupka prilagođavanja pod tim krajnje neuobičajenim okolnostima... Što nas, kao što sve vreme govorim, ponovo vraća na neodredljivu ulogu slučajnosti kao jedino mogućeg načina da se to dogodi."
<BR>&nbsp;&nbsp;&nbsp;&nbsp;&nbsp;"Upravo stoga, vaši neprijatelji neće odustati od tvrdnje da je mnogo verovatnije da ste vi počinitelj... Ne bismo li, baš zato, mi sa svoje strane mogli tvrditi da je do 'mentalnog samoisključenja' došlo usled sukoba Gladijine ljubavi sa stidom koji je istovremeno osećala? Ne bi li to moglo zvučati uverljivo? I ne bi li to nagnalo javno mnenje da stane na vašu stranu?"
<BR>&nbsp;&nbsp;&nbsp;&nbsp;&nbsp;Fastolf se namršti. "Gospodine Bejli, prenagljujete. Razmislite malo. Ukoliko bismo naš problem pokušali da razrešimo na taj nečastan način, kakve bi bile posledice? Nemam na umu samo sramotu i jad koji bi se sručili na Gladiju; u tom slučaju ona ne bi patila samo zbog gubitka Jandera, već i zbog osećanja da je sama svemu doprinela - ukoliko je, razume se, njome zaista ovladao stid i ukoliko je, nekako, to i Janderu dala na znanje. Ne bih to nikako želeo da učinim, i ukoliko je uopšte moguće, ostavimo to za trenutak po strani. Pretpostavimo, umesto toga, da bi moji neprijatelji mogli reći da sam joj Jandera pozajmio samo zato da bi se dogodilo to što se dogodilo. Mogli bi reći da sam to učinio u nastojanjima da pronađem bezbedan način da izazovem 'mentalno samoisključivanje' kod humanoidnih robota, izbegavši, istovremeno, svaku neposrednu odgovornost. Našli bismo se u još gorem položaju nego što smo sada: ne samo što bi me, kao sada, optuživali da sam podmukli intrigant, već bi mi na leđa natovarili i optužbu - koje sam do sada bio pošteđen - da sam se čudovišno poneo prema jednoj bezazlenoj ženi, pred kojom sam izigravao prijatelja."
<BR>&nbsp;&nbsp;&nbsp;&nbsp;&nbsp;Bejli je bio zapanjen. Donja usna mu se oklembesi, i on poče da zamuckuje. "Nije valjda da bi..."
<BR>&nbsp;&nbsp;&nbsp;&nbsp;&nbsp;"Ne sumnjajte u to. I sami ste bili skloni da u to poverujete, pre samo nekoliko trenutaka."
<BR>&nbsp;&nbsp;&nbsp;&nbsp;&nbsp;"Ali imao sam to u vidu samo kao mogućnost..."
<BR>&nbsp;&nbsp;&nbsp;&nbsp;&nbsp;"Moji neprijatelji ne bi na to gledali samo kao na mogućnost i ne bi to tako ni predstavili javnosti."
<BR>&nbsp;&nbsp;&nbsp;&nbsp;&nbsp;Bejli je bio svestan da ga obliva rumenilo. Osetio je kako ga obuzima vrućina, i nije se usuđivao da pogleda Fastolfu u lice. Najzad, on pročisti grlo. "U pravu ste", složi se on. "Skakućem unaokolo ne razmišljajući, preostaje mi samo da vas zamolim za izvinjenje. Veoma se stidim... Nema drugog rešenja, rekao bih, osim istine - ukoliko nam pođe za rukom da je pronađemo."
<BR>&nbsp;&nbsp;&nbsp;&nbsp;&nbsp;"Ne očajavajte", uteši ga Fastolf. "Već ste otkrili toliko toga o Janderu o čemu ja isam imao pojma. Možda ćete otkiriti još nešto, i možda će se ono što nam sada deluje kao nerazmrsiva zagonetka na kraju rasplesti i prikazati u jasnoj svetlosti. Šta nameravate sledeće da preduzmete?"
<BR>&nbsp;&nbsp;&nbsp;&nbsp;&nbsp;Bejli, međutim, stideći se i dalje zbog svog malopređašnjeg kraha, nije bio u stanju da išta smisli. "Ne znam ni sam", odgovori on.
<BR>&nbsp;&nbsp;&nbsp;&nbsp;&nbsp;"U tom slučaju, nije bilo lepo od mene što sam vas to pitao. Imali ste dug i naporan dan, i nije nikakvo čudo da vam je mozak postao pomalo trom. Zašto se ne biste malo odmorili, pogledali neki film, otišli na počinak? Ujutro ćete se osećati mnogo bolje."
<BR>&nbsp;&nbsp;&nbsp;&nbsp;&nbsp;Bejli potvrdno klimnu. "U pravu ste", promrmlja on.
<BR>&nbsp;&nbsp;&nbsp;&nbsp;&nbsp;Ali gotovo istog časa pomisli da se ni sutra ujutru neće osećati ništa bolje.
<BR>
<BR>&nbsp;&nbsp;&nbsp;&nbsp;&nbsp;30.
<BR>&nbsp;&nbsp;&nbsp;&nbsp;&nbsp;Spavaća soba bila je hladna, kako u pogledu zagrejanosti tako i u pogledu izgleda. Bejli se strese. Tako niska temeratura u sobi stvarala je neprijatan utisak da se nalazi na Otvorenom. Zidovi su bili prljavobele boje i (neobično za Fastolfovu kuću) bez ikakvih ukrasa ili optičkih iluzija. Na prvi pogled sticao se utisak da je pod od uglačane slonovače, ali je pod bosim nogama delovao kao da je prekriven tepihom. Krevet je bio beo, a svilenkasti prekrivač hladan na dodir.
<BR>&nbsp;&nbsp;&nbsp;&nbsp;&nbsp;Bejli sede na rub postelje koja se blago ugnu pod njegovom težinom.
<BR>&nbsp;&nbsp;&nbsp;&nbsp;&nbsp;"Da li ti smeta, Denile, ako neko ljudsko biće izrekne laž?" upita on robota koji je ušao u sobu zajedno s njim.
<BR>&nbsp;&nbsp;&nbsp;&nbsp;&nbsp;"Svestan sam, partneru Elija, da ljudska bića povremeno pribegavaju lažima. Laž ponekad može biti korisna, čak i neizbežna. Moj odnos prema laži zavisi od toga ko laže, od okolnosti, i od razloga zbog kojih se laž izriče."
<BR>&nbsp;&nbsp;&nbsp;&nbsp;&nbsp;"Da li uvek možeš prepoznati kada ljudsko biće laže?"
<BR>&nbsp;&nbsp;&nbsp;&nbsp;&nbsp;"Ne mogu, partneru Elija."
<BR>&nbsp;&nbsp;&nbsp;&nbsp;&nbsp;"Da li ti se čini da dr Fastolf često pribegava lažima?"
<BR>&nbsp;&nbsp;&nbsp;&nbsp;&nbsp;"Nikad mi se još nije učinilo da je dr Fastolf izrekao neku laž."
<BR>&nbsp;&nbsp;&nbsp;&nbsp;&nbsp;"Čak ni u slučaju Janderove smrti?"
<BR>&nbsp;&nbsp;&nbsp;&nbsp;&nbsp;"Koliko je meni poznato, on govori istinu u svakom pogledu."
<BR>&nbsp;&nbsp;&nbsp;&nbsp;&nbsp;"Možda ti je naložio da mi tako kažeš - ukoliko te budem pitao."
<BR>&nbsp;&nbsp;&nbsp;&nbsp;&nbsp;"Nije, partneru Elija."
<BR>&nbsp;&nbsp;&nbsp;&nbsp;&nbsp;"Ali možda ti je naložio da mi i na to pitanje odgovoriš odrično..."
<BR>&nbsp;&nbsp;&nbsp;&nbsp;&nbsp;Bejli zastade. Opet! Kakve je svrhe imalo podvrgavati jednog robota unakrsnom ispitivanju? Pored toga, u ovom slučaju, samo je izazivao njegovo beskonačno izmicanje.
<BR>&nbsp;&nbsp;&nbsp;&nbsp;&nbsp;Bejli odjednom postade svestan kako se dušek sve više ugiba pod njim, i polako mu prekriva bedra. On gotovo poskoči. "Denile, postoji li neki način da se ova soba zagreje?" upita on.
<BR>&nbsp;&nbsp;&nbsp;&nbsp;&nbsp;"Zagrejaće se, partneru Elija, kada legneš i pokriješ se, i kada ugasiš svetlo."
<BR>&nbsp;&nbsp;&nbsp;&nbsp;&nbsp;"Oh!" Bejli stade sumnjičavo da se ogleda oko sebe. "Da li bi, Denile, ugasio svetlo i posle toga ostao u sobi?"
<BR>&nbsp;&nbsp;&nbsp;&nbsp;&nbsp;Svetlo se gotovo istog časa isključi, i Bejli odmah shvati da se i te kako prevario kada je pomislio da je soba bez ikakvih ukrasa ili optičkih iluzija. Čim je zavladala tama, imao je utisak da se nalazi na Otvorenom. Začulo se slabašno šuštanje povetarca u krošnjama drveća, i jedva raspoznatljivo, pospano žamorenje životinjskog sveta u daljini. Imao je, takođe, utisak da mu iznad glave svetlucaju zvezde, uz poneki, jedva vidljivi oblačak koji bi brzo minuo nebom.
<BR>&nbsp;&nbsp;&nbsp;&nbsp;&nbsp;"Denile, upali svetlo!"
<BR>&nbsp;&nbsp;&nbsp;&nbsp;&nbsp;Svetlost preplavi celu sobu.
<BR>&nbsp;&nbsp;&nbsp;&nbsp;&nbsp;"Denile", zastenja Bejli, "ne želim ništa od svega ovoga. Ne želim zvezde, ni oblake, nikakve zvuke, drveće, povetarac - čak ni mirise. Želim samo mrak - mrkli mrak. Možeš li mi to srediti?"
<BR>&nbsp;&nbsp;&nbsp;&nbsp;&nbsp;"Razume se, partneru Elija."
<BR>&nbsp;&nbsp;&nbsp;&nbsp;&nbsp;"Onda, učini tako. I pokaži mi kako da sam ugasim svetlo, kada budem spreman da zaspim."
<BR>&nbsp;&nbsp;&nbsp;&nbsp;&nbsp;"Ovde sam da bdim nad tobom, partneru Elija."
<BR>&nbsp;&nbsp;&nbsp;&nbsp;&nbsp;"Možeš to, siguran sam, činiti i s one strane vrata", odvrati Bejli osorno. "Pretpostavljam da se Žiskar nalazi pod prozorom, ukoliko, uopšte, iza onih draperija postoje prozori."
<BR>&nbsp;&nbsp;&nbsp;&nbsp;&nbsp;"Postoje... Partneru Elija, treba samo da kročiš preko onog praga, i naći ćeš se uličnim prostorijama samo za tvoju upotrebu. Onaj zid tamo nije od čvrstog materijala, i bez poteškoća ćeš proći kroz njega. Čim uđeš, svetlo će se upaliti, i isto tako, ugasiti čim iziđeš - i nema nikakvih optičkih iluzija. Možeš se i istuširati, ukoliko želiš, ili učiniti bilo šta što inače činiš pre odlaska na počinak ili posle buđenja."
<BR>&nbsp;&nbsp;&nbsp;&nbsp;&nbsp;Bejli pogleda u dotičnom pravcu. Nije video nikakvu pukotinu u zidu, ali izgled poda na tom mestu ukazivao je na zadebljanje kao da je zaista prag bio u pitanju.
<BR>&nbsp;&nbsp;&nbsp;&nbsp;&nbsp;"Kako da, Denile, vidim to mesto u mraku?" upita on.
<BR>&nbsp;&nbsp;&nbsp;&nbsp;&nbsp;"Taj deo zida - koji i nije zid - blago svetluca u pomrčini. Što se, pak, tiče osvetljenja u sobi, na uzglavlju tvog kreveta nalazi se jedno maleno udubljenje, koje samo treba da dodirniš prstom. Ukoliko je mrak, svetlo će se upaliti, a ukoliko je soba osvetljena - zamračiće se."
<BR>&nbsp;&nbsp;&nbsp;&nbsp;&nbsp;"Hvala ti. Slobodan si."
<BR>&nbsp;&nbsp;&nbsp;&nbsp;&nbsp;Pola časa kasnije, pošto je izišao iz ličnih prostorija, našao se sklupčan ispod ćebeta; soba je bila u mraku, i on je ležao obuhvaćen prijatnom toplinom neprozirne tame.
<BR>&nbsp;&nbsp;&nbsp;&nbsp;&nbsp;Kao što je Fastolf rekao, bio je to dug i zamoran dan. Gotovo da nije mogao da poveruje da je tog jutra stigao na Auroru. U međuvremenu je saznao dosta, ali to mi nije pomoglo da se oseća bolje. Ležao je u tami i razmišljao o onome što se toga dana dogodilo, u nadi da će se setiti nečega što je prenebregao - ali se ništa slično tome ne dogodi.
<BR>&nbsp;&nbsp;&nbsp;&nbsp;&nbsp;Toliko o zamišljenom, oštroumom, pronicljivom Eliji Bejliju iz one hipertalasne drame.
<BR>&nbsp;&nbsp;&nbsp;&nbsp;&nbsp;Dušek se ugibao pod njim, blago mu obuhvatajući čitavo telo, grejući ga svojom toplotom. Bejli se blago pomeri i dušek se istog časa ispravi pod njim, a onda se ponovo ugnu da bi se prilagodio novom položaju njegovog tela.
<BR>&nbsp;&nbsp;&nbsp;&nbsp;&nbsp;Nije bilo nikakvog smisla da pokuša u svom izmučenom, sna željnom umu, ponovo da prebira po proteklom danu; ali naprosto nije mogao odoleti da to ne pokuša još jednom, idući vlastitim tragom koji je za sobom ostavio već prvog dana provedenog na Aurori - od svemirske luke do Fastolfovog gazdinstva, potom do Gladijine kuće, i nazad do Fastolfovog imanja.
<BR>&nbsp;&nbsp;&nbsp;&nbsp;&nbsp;Gladija - lepša nego što ju je pamtio, ali nekako tvrda - bilo je nečeg neobično tvrdog u njoj - ili je, naprosto, izgradila oko sebe zaštitni zid - jadna žena. Sa toplinom se priseti osećanja koje ju je obuzelo kada ga je onomad rukom dodirnula po obrazu - da je samo mogao ostati s njom naučio bi je - ti glupi Auroranci - odvratno nemarni kada je seks u pitanju - sve kod njih prolazi - što znači da nema ničeg što vredi - ničeg zaista vrednog - baš glupo... Misli mu skrenuše na Fastolfa, pa na Gladiju, pa ponovo na Fastolfa... na Fastolfa.
<BR>&nbsp;&nbsp;&nbsp;&nbsp;&nbsp;Bejli se malo promeškolji i odsutno oseti kako se dušek ponovo prilagođava njegovom telu. Misli mu se usredsrediše na Fastolfa. Šta se dogodilo pri povratku na Fastolfovo imanje? Neko je nešto rekao? Ili nije rekao? I na brodu, pre no što je uopšte dospeo na Auroru - nešto što se uklapalo...
<BR>&nbsp;&nbsp;&nbsp;&nbsp;&nbsp;Bejli se obreo u nepostojećem svetu polusna, u kome se um sasvim oslobađa i bludi sledeći vlastita pravila. Kao kad čovek lebdi, stremeći nad prazninom i oslobođen sile teže.
<BR>&nbsp;&nbsp;&nbsp;&nbsp;&nbsp;Događaji su se nizali nekim svojim sledom - delići nečega čega nije bio svestan - uobličavajući se - nadovezujući se jedan na drugi - uklapajući se - tvoreći paučinastu mrežu - tkanje...
<BR>&nbsp;&nbsp;&nbsp;&nbsp;&nbsp;A onda, kako mu se učini, začu neki zvuk koji ga istog časa razbudi. On oslušnu, ali ne začu ništa, i ponovo utonu u polusan, nastojeći da uhvati tok pređašnjih misli - ali mu one izmakoše.
<BR>&nbsp;&nbsp;&nbsp;&nbsp;&nbsp;Bilo je to kao da neka umetnička slika tone u živi pesak. Još je mogao da vidi njene obrise, naslage boja. Obrisi su joj postajali sve nejasniji, ali je znao da je slika još tu. I dok je i dalje očajnički posezao za njom, ona sasvim potonu i iščeze bez traga. Bez ikakvog traga.
<BR>&nbsp;&nbsp;&nbsp;&nbsp;&nbsp;Da li je uopšte o nečem razmišljao, ili je i puko sećanje na to bila takođe samo prikaza, nastala u besmislenoj bludnji već napola usnulog uma? Usnuo je.
<BR>&nbsp;&nbsp;&nbsp;&nbsp;&nbsp;A kada se, tokom noći, nakratko probudio, on sneno pomisli: imao sam neku ideju. Neku važnu ideju.
<BR>&nbsp;&nbsp;&nbsp;&nbsp;&nbsp;Ali nije se ničeg sećao, osim da mu je nešto bilo nadohvat uma.
<BR>&nbsp;&nbsp;&nbsp;&nbsp;&nbsp;Ostao je budan neko vreme, zureći u tminu. Ukoliko je krajičkom uma nešto naslutio, to će se ponovo pojaviti, kada dođe trenutak.
<BR>&nbsp;&nbsp;&nbsp;&nbsp;&nbsp;A možda i neće? (Jehosafata mu!)
<BR>&nbsp;&nbsp;&nbsp;&nbsp;&nbsp;I on ponovo usnu.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
