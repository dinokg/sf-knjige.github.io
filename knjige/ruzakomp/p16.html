<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>INTERKOM
<P>&nbsp;&nbsp;&nbsp;&nbsp;&nbsp;KAPETAN: Dobro jutro, dobro jutro, dobro jutro svima. Koliko nas ima na ovom svemirskom brodu? Da vidimo. Govori vam, razume se, kapetan. Tu je još prvi oficir, koji je, da tako kažemo, nekako drugačiji. Ali nisu u pitanju uši. Video sam jednom nekog prvog oficira sa smešnim ušima, ali problem ovog prvog oficira nisu uši. Zatim, glavni inženjer, čiji je rečnik ograničen na simptome pokvarenih ventila. Potom ludi drugi oficir, zaključana u salonu za odmor posade i zaokupljena vađenjem punjenja iz stolica i sofa i gađanjem posredne rasvete bilijarskim kuglama. Imamo još oficira za vezu koja ne skida slušalice i večito je pognuta nad radiom što šišti. Tamo napolju je dosta bučno. Je li to sve? Nikog više ne mogu da se setim. Mala, ali odabrana posada, sastavljena isključivo od oficira. Koliko li nas je to? Šestoro, je li tako?
<BR>&nbsp;&nbsp;&nbsp;&nbsp;&nbsp;PRVI OFICIR: Petoro.
<BR>&nbsp;&nbsp;&nbsp;&nbsp;&nbsp;KAPETAN: Samo petoro? Jeste li sigurni u to, gospodine Mudonja?
<BR>&nbsp;&nbsp;&nbsp;&nbsp;&nbsp;PRVI OFICIR: Sasvim.
<BR>&nbsp;&nbsp;&nbsp;&nbsp;&nbsp;KAPETAN: Pa dobro, petoro, znači. Znam da dobro stojite sa matematikom. Ali ne napušta me to osećanje da postoji još neko.
<BR>&nbsp;&nbsp;&nbsp;&nbsp;&nbsp;PRVI OFICIR: Razumljivo, ser, mislite na sebe kao na kuvara.
<BR>&nbsp;&nbsp;&nbsp;&nbsp;&nbsp;KAPETAN: Ne oslovljavajte me sa 'ser', gospodine Mudonjo. U redu, onda. To smo mi, osoblje svemirskog broda Meri Džejn Hjuit, klasa F, b-1951, tip 36-25-38, veličina 13, krenuo sa Zemlje (Tera, 3 Solis) na istraživačko putovanje u pravcu Južnog Orionovog kraka, sa teretom rasadnih voćki. Već smo prevalili neverovatan put, svetlosne godine i svetlosne godine, mada u izvesnim trenucima izgleda kao da se uopšte ne krećemo.
<BR>&nbsp;&nbsp;&nbsp;&nbsp;&nbsp;Izvinite. Moram da spremim ručak.
<BR>&nbsp;&nbsp;&nbsp;&nbsp;&nbsp;Nije lako nahraniti ludog drugog oficira, jer je zapušila dovod za supu punjenjem iz sofe. Isekli smo malu rupu u vratima salona za odmor posade, nalik na prorez za poštu. Sačekamo da poludeli drugi oficir zaspi, jer kada je budna, ako nas čuje kod vrata, gurne šake kroz otvor i pokazuje opscene stvari srednjim prstom leve šake ili nas gađa bilijarskim kuglama. Dok spava ili je zlovoljna, na brzinu joj proguramo hranu kroz otvor. Posle izvesnog vremena, ako prislonite uho uz donji deo vrata, možete čuti ludog drugog oficira kako žvaće. Nepojedene ostatke vraća kroz otvor. U poslednje vreme malo toga biva vraćeno. Očigledno, ili pojede svu hranu ili radi nešto drugo s njom. S vremena na vreme, zapitam se da li možda još nekog ima tamo unutra. Čini se da jede neumereno za jednog ludog drugog oficira prosečne veličine i ženskog pola.
<BR>&nbsp;&nbsp;&nbsp;&nbsp;&nbsp;Glavni inženjeru, pre nego što odem u kuhinju, mogu li dobiti vaš dnevni izveštaj za brodski dnevnik.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Aha, pa ovako, rezervoar A-30 sa vodonikom pod pritiskom curi ko bušna kofa. Curka zasad nije zaustavljena. Prednji vod FC-599 i dalje ne šljaka, što izaziva rikanje pritiska u centralnoj hladnjačkoj skladišnjoj oblasti CCS-2. Pukotina debljine vlasi kose u oplati antimaterijskog izolatora ispituje se, a u cilju podnošenja izveštaja o izvodljivosti primene procedure popravke iste.
<BR>&nbsp;&nbsp;&nbsp;&nbsp;&nbsp;KAPETAN: Kakva se procedura predviđa ako se pokaže da je izvodljivost opravke neizvodljiva?
<BR>&nbsp;&nbsp;&nbsp;&nbsp;&nbsp;GLAVNI INŽENJER: Automatsko samouništenje.
<BR>&nbsp;&nbsp;&nbsp;&nbsp;&nbsp;KAPETAN: Blagi Bože.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Nastavak izveštaja za dnevnik: Krilo Jedan znatno skiknulo pri karambolu s meteorom i trenutno ne rmbači punom sakupljačkom snagom. Krilo Dva skresano za 81.000 milja kako bi se kompenzovalo sporo okretanje izazvano neravnotežnim radom prvog krila. Učinak bi trebalo da postane uočljiv kroz pet do trinaest dana (brodsko vreme). Brodske jedinice za automatsko samouništenje više ne furaju, usled pretpostavljenog kratkog spoja koji je uslovio da se jedinice za automatsko samouništenje automatski samounište.
<BR>&nbsp;&nbsp;&nbsp;&nbsp;&nbsp;KAPETAN: Hoćete da kažete da su se sve jedinice za automatsko samouništenje samouništile?
<BR>&nbsp;&nbsp;&nbsp;&nbsp;&nbsp;GLAVNI INŽENJER: Aha, otprilike tako, kapetane.
<BR>&nbsp;&nbsp;&nbsp;&nbsp;&nbsp;KAPETAN: Hoćete da kažete da ne možemo uništiti brod ako se pukotina u antimaterijskom izolatoru proširi? Ali ako ne možemo da se samouništimo, a antimaterijski izolator eksplodira, povešćemo u ništavilo sa sobom pedeset najbližih zvezda i sve njihove planete - raznećemo, zapravo, celu ovu oblast svemira. A ukoliko se antimaterija sretne sa nekom F-2 zvezdom, uništenje se može pretvoriti u lančanu reakciju i cela Galaksija može biti razorena!
<BR>&nbsp;&nbsp;&nbsp;&nbsp;&nbsp;GLAVNI INŽENJER: Pošteno smo zapeli da začepimo tu pukotinu, kapetane.
<BR>&nbsp;&nbsp;&nbsp;&nbsp;&nbsp;KAPETAN: Mi? Kako to mislite, mi? Samo ste vi dole u Mašinskom. Je li tako?
<BR>&nbsp;&nbsp;&nbsp;&nbsp;&nbsp;GLAVNI INŽENJER: Da. Ali voleo bih da nas je više.
<BR>&nbsp;&nbsp;&nbsp;&nbsp;&nbsp;KAPETAN: Znam da biste to voleli, 'Munjo'. Imamo u vas puno poverenje. Fantastično ste dobar glavni inženjer, za jednu ženu.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Hvala, kapetane. Vraćam se svojoj pukotinici.
<BR>&nbsp;&nbsp;&nbsp;&nbsp;&nbsp;KAPETAN: Dobro, a ja odoh do kuhinje.
<BR>&nbsp;&nbsp;&nbsp;&nbsp;&nbsp;Čudno. Upravo sam bacio pogled preko ramena i mogao bih se zakleti da sam video nekoga kako ide niz Hodnik G. Hodnik G vodi u deo broda koji je potpuno izvan upotrebe, do skladišta sportskih navijača. Ko bi mogao imati bilo kakva posla tamo? Gospodine Mudonjo? Gospodine Mudonjo, gde ste?
<BR>&nbsp;&nbsp;&nbsp;&nbsp;&nbsp;PRVI OFICIR: Nalazim se u kompjuterskom centru, ser.
<BR>&nbsp;&nbsp;&nbsp;&nbsp;&nbsp;KAPETAN: Hoćete li, molim vas, da prestanete da me oslovljavate sa 'ser', gospodine Mudonjo. Oneobičava me. 'Iskrice', gde ste? 'Iskrice'? Smesta se javite mostu preko interkoma. 'Iskrice'?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Šššš. Slušam radio. Primljeno. Gotovo i prekidam.
<BR>&nbsp;&nbsp;&nbsp;&nbsp;&nbsp;KAPETAN: U redu. 'Munja' je dole sa antimaterijskim izolatorom; ja sam ovde na mostu i pokušavam da stignem do kuhinje. To je četiri. Pet, pet, ko beše peti? Oh, da. Ludi drugi oficiru, smesta javite mostu svoje trenutno boravište preko interkoma.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Držim se kožom svojih zuba i noktima nožnih prstiju za stenu koja se nadnosi nad pobesnelo more soli, šibano strašnim vetrovima koji stvaraju talase i cunamije belje i teže nego što je to voda ikada bila. Ako se pustim, pašću i razbiću se o stenje i zakopaće me tone soli što tutnje, udaviću se u suvom moru. Ako se ne pustim, moram nastaviti da se držim ovde, da se držim i držim, a zbog čega? Toliko mi je dosadno da bih mogla vrištati. Naglas vrištim, ali me niko ne čuje usled zavijanja vetra i grmljavine soli koja se obrušava. Nadam se da vi ostali enjuktujete sebe.
<BR>&nbsp;&nbsp;&nbsp;&nbsp;&nbsp;KAPETAN: Šta?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Pre no što se brod sam uništi, nadam se da empluktujete svoje vreme u enjuktabilnim razonodama. Mislim da ću da se pustim.
<BR>&nbsp;&nbsp;&nbsp;&nbsp;&nbsp;KAPETAN: Čekajte! Slušajte, 'Šišmišu', ima li još koga pored vas u salonu za odmor posade?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Puštam se. Iiiii-aaaaahhhh! Isuse Hriste! Pa to je šećer.
<BR>&nbsp;&nbsp;&nbsp;&nbsp;&nbsp;KAPETAN: Hrist? On je, dakle, šesti. Znači, u hondiku G nije moglo biti nikoga. Samo mi se učinilo.
<BR>&nbsp;&nbsp;&nbsp;&nbsp;&nbsp;PRVI OFICIR: Na brodu ima samo pet osoba.
<BR>&nbsp;&nbsp;&nbsp;&nbsp;&nbsp;KAPETAN: Kako možete biti toliko ubeđeni u to, gospodine Mudonjo?
<BR>&nbsp;&nbsp;&nbsp;&nbsp;&nbsp;PRVI OFICIR: Matematika. Prosto sabiranje realnih brojeva. Vi, 1, ja, 1, 'Munja', 1, 'Iskrica', 1, 'Šišmiš', 1. 1 plus 1 plus 1 plus 1 plus 1 jednako je 5.
<BR>&nbsp;&nbsp;&nbsp;&nbsp;&nbsp;KAPETAN: Možda. Uz pomoć statistike sve se može dokazati. Ali šta ako postoji 1 koga niste ubrojali?
<BR>&nbsp;&nbsp;&nbsp;&nbsp;&nbsp;PRVI OFICIR: Ko?
<BR>&nbsp;&nbsp;&nbsp;&nbsp;&nbsp;KAPETAN: To ja pitam vas, gospodine Mudonjo.
<BR>&nbsp;&nbsp;&nbsp;&nbsp;&nbsp;PRVI OFICIR: Kapetane, smem li s puno poštovanja da vas podsetim na to da je vreme ručku, ili večeri, to jest čemu god da je vreme?
<BR>&nbsp;&nbsp;&nbsp;&nbsp;&nbsp;KAPETAN: A šta je sa iracionalnim brojevima, gospodine Mudonjo? A?
<BR>&nbsp;&nbsp;&nbsp;&nbsp;&nbsp;PRVI OFICIR: Kapetane, smem li vam uz sve uvažavanje predložiti da matematiku prepustite meni i brodskim kompjuterima?
<BR>&nbsp;&nbsp;&nbsp;&nbsp;&nbsp;KAPETAN: U redu, u redu. Šta želite za ručak?
<BR>&nbsp;&nbsp;&nbsp;&nbsp;&nbsp;PRVI OFICIR: Šta god vam bilo po volji, kapetane.
<BR>&nbsp;&nbsp;&nbsp;&nbsp;&nbsp;KAPETAN: Već mi je dosta, a i muka mi je da stalno razmišljam o tome... da sve vreme planiram obroke. Otvoriću konzervu Kempbelove paradajz-čorbe sa pirinčem, a ako vam se ne svidi, to je vaš problem. Svaki put kada sam na samom pragu da nešto zaista shvatim, svaki put kada se razumevanje nađe na korak od prosvetljenja, svaki put kada zaista postanem svesna da sam kapetan jednog velikog broda, moram da napravim nalevo krug i donesem odluku o tome da li će za ručak biti makaroni sa sirom ili pilav. Zašto neko drugi ne bi mogao malo da kuva?
<BR>&nbsp;&nbsp;&nbsp;&nbsp;&nbsp;PRVI OFICIR: Niko drugi to ne ume.
<BR>&nbsp;&nbsp;&nbsp;&nbsp;&nbsp;KAPETAN: Svako od vas ume da zagreje konzervu supe isto tako dobro kao ja.
<BR>&nbsp;&nbsp;&nbsp;&nbsp;&nbsp;PRVI OFICIR: Sećate li se pokušaja drugog oficira?
<BR>&nbsp;&nbsp;&nbsp;&nbsp;&nbsp;KAPETAN: Ovaj, gotovo svako od vas. Robot to može. Zašto nemamo robote-kuvare? Zašto nismo bili planirani kako valja? Prava nevolja je u tome što je ovo jedna lenja, neuvežbana, nesuvisla posada. A središte nevolje, pravi izvor raspada, kamen spoticanja svih mojih napora da čvrstom rukom upravljam ovim brodom, jeste jedna osoba, jedan jedini član posade, i mislim da svi znate o kome govorim.
<BR>&nbsp;&nbsp;&nbsp;&nbsp;&nbsp;PRVI OFICIR: Jasno.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Oh, aha.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Ja ne. Ali jadni Tom je oladio.
<BR>&nbsp;&nbsp;&nbsp;&nbsp;&nbsp;KAPETAN: 'Iskrice', slušaš li? 'Iskrice', javi se, molim te. Javi se, molim te.
<BR>&nbsp;&nbsp;&nbsp;&nbsp;&nbsp;OFICIR ZA VEZU: Šššš. Slušam radio. Primljeno. Gotovo i...
<BR>&nbsp;&nbsp;&nbsp;&nbsp;&nbsp;KAPETAN: Ne! Skidaj te proklete slušalice i saslušaj me na trenutak. 'Iskrice'.
<BR>&nbsp;&nbsp;&nbsp;&nbsp;&nbsp;OFICIR ZA VEZU: Kapetane, volela bih da mogu da skinem slušalice. Ponekad čak poželim da mogu da isključim radio. Ali ne mogu. Ponekad se, znate, prijem izgubi. Povremeno, danima, nedeljama, mesecima ništa ne mogu da uhvatim, čak ni šištanje zvezda. Ali moram nastaviti da slušam, za slučaj da se vrati, za slučaj da se probije kakva poruka. Tako stvari sada stoje. Nisam uhvatila već pet dana (brodsko vreme) nikakvu poruku. Ali šta ako neka upravo sada prispe? Šta ako stigne, a ja sam u kuhinji i podgrevam supu? Šta ako upravo dolazi, a ja je propuštam jer razgovaram preko interkoma? Nemam ja ništa protiv vas ostalih, niti želim da budem kamen spoticanja, ali takva je priroda oficira za vezu. Gotovo i...
<BR>&nbsp;&nbsp;&nbsp;&nbsp;&nbsp;KAPETAN: Ne. Ostanite na interkomu i saslušajte ovu poruku. I drugi brodovi imaju oficire za vezu, ali oni se uopšte ne ponašaju kao vi. Ne provode sve vreme sedeći sa glavom između slušalica i razjapljenim ustima. Oni održavaju vezu. Razgovaraju sa ostalim brodovima iz Flote. Primaju vesti i uputstva, razmenjuju svu vrstu obaveštenja, prijateljski ćaskaju ne bi li zaboravili na neizmernu dosadu svemira. Zašto vi to nikada ne radite? Zar ne shvatate da bismo mi ostali voleli da tu i tamo popričamo sa ostatkom Flote?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Ali ja nisam na talasnoj dužini Flote.
<BR>&nbsp;&nbsp;&nbsp;&nbsp;&nbsp;KAPETAN: Zašto niste?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Jer pokušavam da uhvatim poruku.
<BR>&nbsp;&nbsp;&nbsp;&nbsp;&nbsp;KAPETAN: Kakvu poruku
<BR>&nbsp;&nbsp;&nbsp;&nbsp;&nbsp;OFICIR ZA VEZU: Poruku kakvu još nismo čuli.
<BR>&nbsp;&nbsp;&nbsp;&nbsp;&nbsp;KAPETAN: Zbog čega?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Pa, mogla bi nam reći nešto o tome kuda idemo - mi i svi ostali brodovi iz Flote.
<BR>&nbsp;&nbsp;&nbsp;&nbsp;&nbsp;KAPETAN: Kakve to ima veze kuda idemo, sve dok idemo? Slušajte, 'Iskrice', nije mi drago da vas ovako korim. Voleli bismo da imamo potpuno poverenje u vas. Vi ste fantastično dobar oficir za vezu, za jednu ženu. Ali...
<BR>&nbsp;&nbsp;&nbsp;&nbsp;&nbsp;OFICIR ZA VEZU: Izvinite, kapetane. Uhvatila sam šištanje zvezda. Gotovo i prekidam.
<BR>&nbsp;&nbsp;&nbsp;&nbsp;&nbsp;KAPETAN: Oh, do đavola. Gospodine Mudonjo, da li biste došli na most. Biću u kuhinji i grejaću supu.
<BR>&nbsp;&nbsp;&nbsp;&nbsp;&nbsp;PRVI OFICIR: Čekajte, kapetane. Nešto se čudno dešava sa vazduhom. Nešto je u brodskom sistemu za cirkulaciju atmosfere.
<BR>&nbsp;&nbsp;&nbsp;&nbsp;&nbsp;KAPETAN: Verovatno je procurelo malo 'Munjinog' vodonika.
<BR>&nbsp;&nbsp;&nbsp;&nbsp;&nbsp;PRVI OFICIR: Ne miriše na vodonik. Ima neki čudan miris. Ili je možda u pitanju podrhtavanje? Ili, pak, buka?
<BR>&nbsp;&nbsp;&nbsp;&nbsp;&nbsp;KAPETAN: Gospodine Mudonjo, jeste li dobro? Ne zvučite kao da ste pri sebi.
<BR>&nbsp;&nbsp;&nbsp;&nbsp;&nbsp;PRVI OFICIR: Jasno. Kapetane, želim da prijavim sumnju da se na brodu nalazi tuđinac.
<BR>&nbsp;&nbsp;&nbsp;&nbsp;&nbsp;KAPETAN: Tuđinac?
<BR>&nbsp;&nbsp;&nbsp;&nbsp;&nbsp;PRVI OFICIR: Jasno. Uzbuna. Uzbuna. Prvostepena uzbuna. Svi na borbene položaje. Sumnja se da se na brodu nalazi tuđinac. Glavni inženjeru, podnesi izveštaj o stanju u mašinskom odeljenju.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Ovaj, da, sve je superika u mašinskom, ser.
<BR>&nbsp;&nbsp;&nbsp;&nbsp;&nbsp;KAPETAN: Šta je sa antimaterijskim izolatorom?
<BR>&nbsp;&nbsp;&nbsp;&nbsp;&nbsp;GLAVNI INŽENJER: Zatarabili smo pukotinicu flasterčićem, kapetane. Dihtuje ko nova.
<BR>&nbsp;&nbsp;&nbsp;&nbsp;&nbsp;KAPETAN: Šta je sa brodskim uređajem za samouništenje?
<BR>&nbsp;&nbsp;&nbsp;&nbsp;&nbsp;GLAVNI INŽENJER: Ovaj, da, šljakamo na tome. Ali inače mogu vam reći da stvari nikada nisu bolje furale u mašinskom nego sada.
<BR>&nbsp;&nbsp;&nbsp;&nbsp;&nbsp;PRVI OFICIR: Prvostepena uzbuna! Prvostepena uzbuna! Glavni inženjeru, smesta da ste nastavili rad na popravci jedinica za samouništenje u Središnjoj pogonskoj zoni i čim popravke budu okonačane, stavite ih u status 'na pozor'.
<BR>&nbsp;&nbsp;&nbsp;&nbsp;&nbsp;KAPETAN: Gospodine Mudonjo, zbog čega se derete?
<BR>&nbsp;&nbsp;&nbsp;&nbsp;&nbsp;PRVI OFICIR: Sa nama je na brodu neki tuđinac, Kapetane!
<BR>&nbsp;&nbsp;&nbsp;&nbsp;&nbsp;KAPETAN: Otkud znate?
<BR>&nbsp;&nbsp;&nbsp;&nbsp;&nbsp;PRVI OFICIR: Sluzav, užasan tuđinac!
<BR>&nbsp;&nbsp;&nbsp;&nbsp;&nbsp;KAPETAN: Da li ste ga videli, gospodine Mudonjo? Da li se nalazi u skladištu sportskih navijača?
<BR>&nbsp;&nbsp;&nbsp;&nbsp;&nbsp;PRVI OFICIR: Ne, nisam ga video. Ne želim da ga vidim. Mogu da ga osetim. Ovde je, Kapetane. Na brodu - nešto što ne pripada ovamo. Nije jedan od nas. Došao je iz svemira. Spolja. Da nas pokori. Čeka, čeka negde u unutrašnjosti broda, čeka i raste...
<BR>&nbsp;&nbsp;&nbsp;&nbsp;&nbsp;KAPETAN: Blagi Bože. Saberite se, gospodine Mudonjo.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Rekla sam vam da je jadni Tom oladio. Sada se jadni Tom i ušikao.
<BR>&nbsp;&nbsp;&nbsp;&nbsp;&nbsp;PRVI OFICIR: Sa vama je, u salonu za odmor, 'Šišmišu', je li tako? Znate za njega već danima, nedeljama. Krili ste ga od nas. Izdajice! Dolazim. Ulazim, 'Šišmišu', i ubiću tu stvar, tu neopisivu, amorfnu Stvar koju ste krili od nas i davali joj svoju hranu...
<BR>&nbsp;&nbsp;&nbsp;&nbsp;&nbsp;KAPETAN: Gospodine Mudonjo! Gde se nalazite? Šta radite?
<BR>&nbsp;&nbsp;&nbsp;&nbsp;&nbsp;PRVI OFICIR: Upravo razvaljujem vrata salona za odmor, kapetana. Ništa ne brinite. Srediću ja već to. Vi se samo starajte da sve teče glatko na mostu, da brod ostane na kursu i tako to.
<BR>&nbsp;&nbsp;&nbsp;&nbsp;&nbsp;KAPETAN: Nisam na mostu, u kuhinji sam.
<BR>&nbsp;&nbsp;&nbsp;&nbsp;&nbsp;PRVI OFICIR: Pobogu, kapetane, brzo natrag na most! Ta Stvar će pokušati da preuzme kontrolu nad brodom ako mi utekne! U redu, 'Šišmišu', gde je? Gde se krije? Pokažite mi tu Stvar, ili ću... Aaaagh! Aaaaggghhh! Auh!
<BR>&nbsp;&nbsp;&nbsp;&nbsp;&nbsp;GLAVNI INŽENJER: Kapetane? Kapetane kuvare? Hoće l' biti frke tamo gore?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Molim vas, tiše, svi. Primam.
<BR>&nbsp;&nbsp;&nbsp;&nbsp;&nbsp;KAPETAN: Gospodine Mudonjo, podnesite izveštaj o trenutnom stanju u salonu za odmor. Gospodine Mudonjo, javite se, molim vas.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Govori Ludi drugi oficir. Prvi oficir je privremeno onesposobljen.
<BR>&nbsp;&nbsp;&nbsp;&nbsp;&nbsp;KAPETAN: Drugi oficiru, podnesite izveštaj, molim vas.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Ovako, provalio je unutra, vičući kako će učiniti nešto tuđincu, i ja sam mu se isprečila na putu; pokušao je da me sredi karate-udarcem. Ali, kao što znate, kapetane, neobično sam jaka, čak i za ludog drugog oficira. Udarila sam ga po glavi primerkom Ja Činga i on se skljokao.
<BR>&nbsp;&nbsp;&nbsp;&nbsp;&nbsp;KAPETAN: Podnesite izveštaj o trenutnom stanju prvog oficira, molim.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Leži na podu i diše.
<BR>&nbsp;&nbsp;&nbsp;&nbsp;&nbsp;KAPETAN: Odlično. 'Šišmišu', mislim da će biti najbolje da pređete na most i vodite računa o kontroli leta. Poslednji put kada sam pogledala, učinilo mi se da se Arkturus malo pomerio. Ako ne spremim ručak, svi će načisto da podilkane.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: U redu, kapetane.
<BR>&nbsp;&nbsp;&nbsp;&nbsp;&nbsp;KAPETAN: Još samo ovo: ima li tuđinaca na brodu?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Oh, da, kapetane.
<BR>&nbsp;&nbsp;&nbsp;&nbsp;&nbsp;KAPETAN: Kao što sam i mislila. Znala sam da gospodin Mudonja ne ume da računa. Biće najbolje da povedete tuđinca sa sobom na most kako biste mogli da ga držite na oku.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Ne mogu to da učinim, kapetane. Moram ga ostaviti ovde u salonu za odmor posade.
<BR>&nbsp;&nbsp;&nbsp;&nbsp;&nbsp;KAPETAN: Zašto?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Pa, vidite, on nekako pristaje ovamo. Možemo ga hraniti kroz prorez na vratima. Što se mene tiče, ja jedva čekam da iziđem. Ovde je počelo da postaje pomalo tesno. Kao što je gospodin Mudonja primetio, on raste. Da ne poverujete. U početku je bio tek čestica.
<BR>&nbsp;&nbsp;&nbsp;&nbsp;&nbsp;KAPETAN: A kako je gospodin Mudonja?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Već sedi, ali deluje pomalo katatonično. To je od šoka. Otpratiću ga do njegove kabine.
<BR>&nbsp;&nbsp;&nbsp;&nbsp;&nbsp;PRVI OFICIR: Oh moj Bože ne mogu to da podnesem užasna zlica nalik na džinovskog crva ljigavo se goji na naš račun deblja se na naš račun okupira nas vampir parazit koristi nas raste raste RASTE izbavite me odavde izbavite me odavde Prvostepena Opasnost Samouništenje SAMOUNIŠTENJE!
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: De, de, Mudonjo. Polako. Hajdete. Evo vaše lepe, udobne kabinice, vidite? Možete zaključati vrata, ostaviti Njega napolju i sami se baviti matematikom.
<BR>&nbsp;&nbsp;&nbsp;&nbsp;&nbsp;PRVI OFICIR: Blagi Bože, gori ste od Njega! Izlazite odavde! Napolje! Kapetane kuvare! Kapetane kuvare! Ovaj oficir je lud!
<BR>&nbsp;&nbsp;&nbsp;&nbsp;&nbsp;KAPETAN: Koji oficir?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Ja.
<BR>&nbsp;&nbsp;&nbsp;&nbsp;&nbsp;KAPETAN: Ma hajdete, mi vas samo tako zovemo što nećete da koristite sekundarni proces mišljenja.
<BR>&nbsp;&nbsp;&nbsp;&nbsp;&nbsp;PRVI OFICIR: Kapetane kuvare! Naredite osoblju u mašinskom odeljenju da aktivira jedinice za automatsko samouništenje! Prekinite misiju! Prekinite misiju!
<BR>&nbsp;&nbsp;&nbsp;&nbsp;&nbsp;KAPETAN: Otkud sad to?
<BR>&nbsp;&nbsp;&nbsp;&nbsp;&nbsp;PRVI OFICIR: Prekinite! Prekinite! Empluktovalo nas je tuđinsko stvorenje iz nepoznatih razloga! Zaposeda umove oficira! Ovaj brod predstavlja opasnost za celu Vaseljenu!
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Pobogu, govori gotovo kao ja.
<BR>&nbsp;&nbsp;&nbsp;&nbsp;&nbsp;KAPETAN: U stvari, veoma je zanimljivo posmatrati sve to sa strane. Pitam se da li gospodina Mudonju odbija prisustvo tuđinca jer je i on sam oduvek bio, u izvesnom smislu, strano prisustvo na ovom brodu. Mislim da psiholozi nazivaju taj fenomen 'projekcija'.
<BR>&nbsp;&nbsp;&nbsp;&nbsp;&nbsp;PRVI OFICIR: Zar ne dopire do vas koliko je to užasno, užasno, užasno!
<BR>&nbsp;&nbsp;&nbsp;&nbsp;&nbsp;OFICIR ZA VEZU: Kapetane, molim vas, naredite prvom oficiru da umukne. Dobijam preko radija neki zanimljiv materijal.
<BR>&nbsp;&nbsp;&nbsp;&nbsp;&nbsp;KAPETAN: Odakle? Dobro bi mi došao neki savet.
<BR>&nbsp;&nbsp;&nbsp;&nbsp;&nbsp;OFICIR ZA VEZU: Nisam sigurna. Izgleda izbliza. Jak signal.
<BR>&nbsp;&nbsp;&nbsp;&nbsp;&nbsp;KAPETAN: Šta kaže?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Ne govori engleski.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Govori 'Šišmiš'. Javljam se sa mosta. Ovde je sve u redu.
<BR>&nbsp;&nbsp;&nbsp;&nbsp;&nbsp;KAPETAN: Hajdete svi. Ručak. Usta na curku za supu, društvo! Spremni?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Spremna.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Spremna.
<BR>&nbsp;&nbsp;&nbsp;&nbsp;&nbsp;PRVI OFICIR: Spreman.
<BR>&nbsp;&nbsp;&nbsp;&nbsp;&nbsp;OFICIR ZA VEZU: Spremna.
<BR>&nbsp;&nbsp;&nbsp;&nbsp;&nbsp;KAPETAN: Ide supa!
<BR>&nbsp;&nbsp;&nbsp;&nbsp;&nbsp;GLAVNI INŽENJER: Ahh.
<BR>&nbsp;&nbsp;&nbsp;&nbsp;&nbsp;PRVI OFICIR: Mmmm.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Njam.
<BR>&nbsp;&nbsp;&nbsp;&nbsp;&nbsp;OFICIR ZA VEZU: Njam.
<BR>&nbsp;&nbsp;&nbsp;&nbsp;&nbsp;KAPETAN: Njam.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Šta ćemo sa tuđincem?
<BR>&nbsp;&nbsp;&nbsp;&nbsp;&nbsp;GLAVNI INŽENJER: Ja ću se postarati da nadrukam zverčicu. Pošaljite mi još jedan kanister čorbuljaka, kapetane. Prihvatiću je u konzervu od ulja i sunuti kroz otvor. Aha, tako je. Dobro, dolazim. Jesi l' spremna, zverčice? Evo fura!
<BR>&nbsp;&nbsp;&nbsp;&nbsp;&nbsp;TUĐINAC: Njam, njam.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Tako, dobra zverčice. A sada pođi na pajkenje. Kapetane, šta mislite kako je ova zverčica dofurala na brod?
<BR>&nbsp;&nbsp;&nbsp;&nbsp;&nbsp;KAPETAN: Razmišljala sam o tome.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Nije 'dofurao' na brod. On je starosedelac. On je naš, samo naš.
<BR>&nbsp;&nbsp;&nbsp;&nbsp;&nbsp;KAPETAN: Ne događa se to na taj način, 'Šišmišu'. Ne na naprednim svemirskim brodovima poput našeg. Bar ne bez Svemirske Promisli. Lično mislim da je mogao dospeti u salon za odmor posade jedino kroz cevi, i to tokom spajanja sa onom krstaricom u blizini Deneba. Ako se sećate, otvori su bili podizani u nekoliko navrata tokom tog susreta.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Oh, aha, superiška lađa, ta krstarica. Šljašti se, vitka i šiljata, sa dosta energije da moje cevi začangrljaju.
<BR>&nbsp;&nbsp;&nbsp;&nbsp;&nbsp;OFICIR ZA VEZU: Tako je, neka je proklet, sve vreme mi je ometao prijem. Zagušio mi je radio gomilom sentimentalnih gluposti na celu nedelju. Stalno nas je oslovljavao signalom 'Tegla Meda'.
<BR>&nbsp;&nbsp;&nbsp;&nbsp;&nbsp;PRVI OFICIR: Da li vi to, kapetane, hoćete da kažete da je krstarica namerno ubacila to čudovište u naš brod? Krstarica iz flote?
<BR>&nbsp;&nbsp;&nbsp;&nbsp;&nbsp;KAPETAN: Ovaj, ne, ne namerno. Takve se stvari jednostavno, ponekad, dešavaju, ako se ne preduzmu sve mere predostrožnosti. Na primer, ako je drugi oficir propustio da aktivira polja sile na otvorima, kao i da me podseti na to da se podvrgnem dekontaminaciji - što se već ranije dešavalo...
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Mrzim da aktiviram ta polja sile. Nisu prirodna. Izluđuju me. Sve te vibracije. A i moram da brinem da li je sve u fazi. Ona nisu dobra za brod, gledano na duže staze. 'Munja' će me, što se toga tiče, podržati.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Aha, ona prefurava motore. Pored toga, zašto moramo da šljakamo sve te mere predostrožnosti?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: I tako sam zaboravila da ih uključim.
<BR>&nbsp;&nbsp;&nbsp;&nbsp;&nbsp;KAPETAN: Eto, vidite.
<BR>&nbsp;&nbsp;&nbsp;&nbsp;&nbsp;PRVI OFICIR: Svi ste vi ludaci - podljudi. Dozvolili ste da nas zaraze, da izvrše invaziju na nas, da nas osvoji ovaj tuđinac. Namerno ste to izazvali, a sada, kada je do toga došlo, dozvoljavate da se nastavi... A on sedi tamo, raste, raste...
<BR>&nbsp;&nbsp;&nbsp;&nbsp;&nbsp;GLAVNI INŽENJER: Polako, polako, oladi malo prvi oficiru. Nismo dali da te mazne.
<BR>&nbsp;&nbsp;&nbsp;&nbsp;&nbsp;PRVI OFICIR: Kapetane kuvare! Saslušajte me! Uvek ste me slušali ponekad, uvek ste bili krajnje razumni manje-više. Razmislite, razmislite o tome - opasnost, opasnost po brod. Zar ne vidite da nas potčinjava? A čeka nas misija! Koliko ćete dozvoliti da to još traje? Što pre nešto preduzmemo, sigurnije i lakše će biti...
<BR>&nbsp;&nbsp;&nbsp;&nbsp;&nbsp;KAPETAN: Dobro, koliko je već na brodu?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Otprilike pedeset dana (brodsko vreme). To jest, tada se bar krstarica odvojila.
<BR>&nbsp;&nbsp;&nbsp;&nbsp;&nbsp;KAPETAN: Da vidimo: 280 manje pedeset... Da oduzmemo... Čekaj malo...
<BR>&nbsp;&nbsp;&nbsp;&nbsp;&nbsp;PRVI OFICIR: 230.
<BR>&nbsp;&nbsp;&nbsp;&nbsp;&nbsp;KAPETAN: Tako je. Da. Dobro. Otprilike još 230 dana (brodsko vreme). Ako sledi uobičajeni tok. Nije ovo prvi put da je neki tuđinac dospeo na brod iz flote, znate, gospodine Mudonjo. Niti će biti poslednji. Ako izuzmemo nesrećne slučajeve, prilično dobro znamo šta nam valja očekivati. Možda bi trebalo malo da zavirite u Priručnik o tuđincima na brodu kako biste osvežili znanje o toj temi.
<BR>&nbsp;&nbsp;&nbsp;&nbsp;&nbsp;PRVI OFICIR: Kapetane, zar niste čak ni zaplašeni?
<BR>&nbsp;&nbsp;&nbsp;&nbsp;&nbsp;KAPETAN: Gospodine Mudonjo, usrala sam se od straha. Ali šta mogu da učinim?
<BR>&nbsp;&nbsp;&nbsp;&nbsp;&nbsp;PRVI OFICIR: Rešite ga se! Odmah! Brzo! Dok još možemo! Dok još više ne poraste! Dozvolite da ga gurnem kroz otvor za izbacivanje otpadaka! Otključajte moja vrata... samo me pustite napolje... očas posla ću ja to... ostatak flote neće čak ni znati...
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Slušajte, mali Mudonjo. Trenutno se nalazim na mostu. I mislim da ću ovde ostati narednih 230 dana (brodsko vreme). Kapetan je potreban u kuhinji. Vaša vrata su zaključana i ostaće zaključana dok se ne pomirite sa situacijom. Možda vam se ne dopada što ja sada upravljam. Znam da smatrate da sam nepouzdana i korisna samo dotle dok zauzimam podređeni položaj. U normalnim uslovima i u većini situacija to je sasvim tačno. Ja jesam nepouzdana, nepredvidiva i ne baš sasvim zdrave pameti. Ne mogu čak ni sama na sebe da se oslonim. Kada uskočim u zahuktali ključali okean soli, ispostavi se da je u pitanju šećer u prahu. Kada pogledam zvezde kroz panoramski prozor na mostu, ne vidim zvezde. Vidim zmajeve, labudove, kitove, škorpione, medvede, lovce, kočije, krsteve, znake, znamenja i nešto ispisano ogromnim, sjajnim rečima koje ne umem da pročitam. Kada spustim prst na dugmad na glavnoj kontrolnoj tabli, dugmad se pretvori u zadnje šape psa i prst mi eksplodira poput petarde. Dok prelazim mostom kako bih proverila kompjuterske podatke, ne vidim pod; vidim provaliju, mračnu rupu ispod sebe u kojoj se bledi oblici izvijaju i guraju u tmini, okrećući ogromna, zakržljala lica, očne duplje, usne jame, nagore prema meni, svojoj zemljakinji, koja se prenemaže preko mosta visoko iznad njih na tankoj žici, čvrsto stežući svoj leteći trapez. Meni nije mesto na mostu broda ove klase, osim za vreme noćne smene kada vi i kapetan spavate - i tokom određenih izuzetnih situacija kao što je ova. Činjenica je da sam ja, zahvaljujući svim svojim osobenostima, u ovom trenutku jedina koja nas može izbaviti.
<BR>&nbsp;&nbsp;&nbsp;&nbsp;&nbsp;PRVI OFICIR: Kapetane, kapetane kuvare, saslušajte me. Ne slušajte tog manijaka, tog pobunjenika. Slušajte mene. Kapetane, vi znate da vam neizmerno verujem, gotovo. Vi ste fantastično dobar kapetan, za jednu ženu. Ne dozvolite da drugi oficir preuzme most!
<BR>&nbsp;&nbsp;&nbsp;&nbsp;&nbsp;KAPETAN: Ne mogu je sprečiti, gospodine Mudonjo. Pretpostavljam da je reč o uticaju tuđinca. Zar ne vidite da smo se svi promenili?
<BR>&nbsp;&nbsp;&nbsp;&nbsp;&nbsp;PRVI OFICIR: Promenili?
<BR>&nbsp;&nbsp;&nbsp;&nbsp;&nbsp;KAPETAN: Da. 'Šišmiš' je stekla neverovatnu snagu - što ste morali primetiti kada vas je tresnula Ja Čingom - i pokretačku silu koja je nagoni ka cilju. 'Munja' se više ne žali na kvarove motora; ona je tamo dole srećna poput ševe, dok peva škotske tra-la-la pesmice. 'Iskrica' je postala potpuno nedostupna. Je li tako 'Iskrice'? 'Iskrice'? Vidite? Što se mene tiče, ne znam tačno do kakve je promene došlo, osim što mi se čini da ono što drugi oficir kaže sada ima više smisla nego ranije, a da ono što vi kažete nema; ali znam da se osećam kao sasvim druga osoba od kada imamo tuđinca na brodu.
<BR>&nbsp;&nbsp;&nbsp;&nbsp;&nbsp;PRVI OFICIR: A ja, kapetane? Ja se nisam promenio.
<BR>&nbsp;&nbsp;&nbsp;&nbsp;&nbsp;KAPETAN: Ne. U tome i jeste nevolja, gospodine Mudonjo. Vi niste. Vi, u stvari, niste sazdani da iziđete nakraj sa ovim. Ali niste vi krivi za to; stvar se na duge staze još može pokazati kao dobra. Time se održava izvestan kontinuitet na brodu. Konačno, ne želimo potpuno da se otuđimo.
<BR>&nbsp;&nbsp;&nbsp;&nbsp;&nbsp;PRVI OFICIR: Kapetane, vi niste u istoj meri civilizovani kao ja, ali ste u dovoljnoj meri proizvod civilizacije - za razliku od ostatka posade. Ono što ne razumem jeste kako, kao civilizovana osoba, možete da podnosite to ponižavanje. Da budete korišćeni - kao kakvo vedro ili posudica za uzorke. Nismo mi obično plovilo, lađa za tuđince na kojoj će se oni toviti, prokleta kultura kvasca! Mi smo brod, brod iz flote, plovimo na vlastiti pogon i uputili smo se na Veliko Putovanje sa Neizvesnim Krajem.
<BR>&nbsp;&nbsp;&nbsp;&nbsp;&nbsp;KAPETAN: Ali, znate, gospodine Mudonjo, mi, u stvari, najverovatnije tamo nećemo ni stići.
<BR>&nbsp;&nbsp;&nbsp;&nbsp;&nbsp;PRVI OFICIR: Znam. Ali postojala je prilika. Sada je više nema. Nećemo stići tamo, nećemo nigde stići, opterećeni ovim tuđincem i kada niko od vas više ne obraća pažnju na ono što se događa izvan broda. Kladim se da nam, u ovom trenutku, drugi oficir ne može odrediti položaj u odnosu na zvezde. Kakav je naš položaj u odnosu na Arkturus, 'Šišmišu'?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Ovaj. Da vidimo. Dozvolite samo da pritisnem ovu pseću zadnju šapu i podesim ovu glistu. Evo. Arkturus? Nisam sigurna; ali zato vidim mrtvu kraljicu kako naopačke sedi u stolici levo od pramca.
<BR>&nbsp;&nbsp;&nbsp;&nbsp;&nbsp;PRVI OFICIR: Vidite? Vidite?
<BR>&nbsp;&nbsp;&nbsp;&nbsp;&nbsp;KAPETAN: Da. Nisam ja luda što više ne izlazim iz kuhinje. Ali možemo biti strpljivi, gospodine Mudonjo. Tuđinac neće još dugo ostati na brodu. Ostalo nam je još manje od osam meseci. Potom, znate, moraćemo samo da ga izvesno vreme vučemo, svega nekoliko godina.
<BR>&nbsp;&nbsp;&nbsp;&nbsp;&nbsp;PRVI OFICIR: Vučemo? Njega da vučemo?
<BR>&nbsp;&nbsp;&nbsp;&nbsp;&nbsp;KAPETAN: Ovaj, da, razume se. Sada smo mi odgovorni za njega.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Ne bi valjda da isfurate jadnu stvarčicu u blizu-apsolutne-nule hladnoću međuzvezdanog prostora, zaista, gospodine Mudonjo?
<BR>&nbsp;&nbsp;&nbsp;&nbsp;&nbsp;PRVI OFICIR: Da! Izbacio bih ga kroz otvor! Sada! Kroz otvor! Kroz otvor!
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Začepi otvor, Mudonjo.
<BR>&nbsp;&nbsp;&nbsp;&nbsp;&nbsp;PRVI OFICIR: Kapetane. Govorim sasvim pribrano, zar ne? Da li vi to hoćete da kažete da, pošto se konačno oslobodimo ovog čudovišta, pošto postane suviše veliko za brod i probije se napolje, prouzrokovavši strašnu štetu na cevima, možda i uništivši celo mašinsko odeljenje na svom putu (jeste li pomislili na to, 'Munjo'?), a po svoj prilici i razorivši ceo brod - da, ako sve to preživimo, vi nameravate da se vratite nazad, uzmete da vučete tu beslovesnu, bespomoćnu stvar i krenete šepavo za flotom, prepolovljenom brzinom, tokom pet, deset, dvadeset godina (brodsko vreme) - dok ona postaje sve veća, jača, bistrija i pomamnija? Kapetane! Zar ne shvatate da je ta stvar naša smrt?
<BR>&nbsp;&nbsp;&nbsp;&nbsp;&nbsp;KAPETAN? Da, gospodine Mudonjo, shvatam ja to. Ali, znate, da nije ona, bilo bi nešto drugo. Kakav meteor, međuzvezdana spora kuge, neodoljiv gravitacioni bunar oko kakve nevidljive neutronske zvezde, vangalaktički neprijateljski razarač, sudar sa nekim drugim brodom iz flote... Ovako ili onako, gospodine Mudonjo, isto nam se piše. Negde u bezmernom prostorvremenskom kontinuumu postoji tačka-trenutak sa ispisanim našim imenima. Šta nam drugo preostaje nego da nastavimo?
<BR>&nbsp;&nbsp;&nbsp;&nbsp;&nbsp;PRVI OFICIR: Ali ne moramo tu stvar da vučemo sa sobom...
<BR>&nbsp;&nbsp;&nbsp;&nbsp;&nbsp;KAPETAN: Ako se ne budemo pošteno držali prema njoj od samog početka, ko će onda odneti naše hlebno drveće do Neizvesnog Kraja kada ostanemo bez goriva?
<BR>&nbsp;&nbsp;&nbsp;&nbsp;&nbsp;GLAVNI INŽENJER: Kontam, kapetane, da bi nam ona zgodna krstarica još mogla pomoći s ovom zverčicom kad bi znala da je imamo.
<BR>&nbsp;&nbsp;&nbsp;&nbsp;&nbsp;KAPETAN: Svakako bi nam dobro došla njena pomoć kod vučenja. Ali ne znam kako da nateramo 'Iskricu' da pošalje poruku krstarici. Kada bismo samo imali normalnog oficira za vezu!
<BR>&nbsp;&nbsp;&nbsp;&nbsp;&nbsp;OFICIR ZA VEZU: Molim vas da umuknete, svi. Primam.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Od mrtve kraljice okrenute naglavačke tamo napolju?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Ne; ona ništa ne govori. Mislim da je ovo od tuđinca.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Već? Ha! Uvek sam govorila da brod može da stupi u vezu sa svojim tuđincem, samo ako pažljivo osluškuje. Šta kaže?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Još ne govori engleski.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Kakvu poruku onda šalje?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Štuca.
<BR>&nbsp;&nbsp;&nbsp;&nbsp;&nbsp;KAPETAN: Štuca?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Da, štuca. Mora da je to od paradajz-čorbe sa pirinčem. Evo. Pustiću preko interkoma. Slušajte.
<BR>&nbsp;&nbsp;&nbsp;&nbsp;&nbsp;TUĐINAC: Hik. Hik.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Kapetane, čuje se neka frka iz prednjih cevi, a u sredi broda fura oblast visokog pritiska. Da probam sa sodom za pečenje?
<BR>&nbsp;&nbsp;&nbsp;&nbsp;&nbsp;KAPETAN: Ne, ne, nikada ne smete upotrebiti sodu kada se na brodu nalazi tuđinac, zar niste pročitali Priručnik? Pokušajte sa Maaloksom.
<BR>&nbsp;&nbsp;&nbsp;&nbsp;&nbsp;GLAVNI INŽENJER: Važi, kapetane.
<BR>&nbsp;&nbsp;&nbsp;&nbsp;&nbsp;TUĐINAC: Hik.
<BR>&nbsp;&nbsp;&nbsp;&nbsp;&nbsp;GLAVNI INŽENJER: De, de, jadna, mala, slatka, prepadnuta zverčice.
<BR>&nbsp;&nbsp;&nbsp;&nbsp;&nbsp;PRVI OFICIR: Oh, moj Bože, da sam samo mogao da se ukrcam na krstaricu, gde i pripadam! Ovde ću poludeti! Sve ste vi lude. Ja sam lud.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Gospodine Mudonjo. Slušajte. Da li bi vam bilo lakše kada bi na brodu bio još jedan muškarac?
<BR>&nbsp;&nbsp;&nbsp;&nbsp;&nbsp;PRVI OFICIR: Još jedan muškarac? Svakako da bi. Snaga! Zdrav razum! Logika! Urednost! Pobožnost! Muževnost! Da! Da!
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Čak i ako je tuđinac?
<BR>&nbsp;&nbsp;&nbsp;&nbsp;&nbsp;PRVI OFICIR: Tuđinac?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Ovo bi, znate, mogao biti tuđinac-muškarac.
<BR>&nbsp;&nbsp;&nbsp;&nbsp;&nbsp;KAPETAN: Da, postoji više od pedeset posto izgleda da je tako.
<BR>&nbsp;&nbsp;&nbsp;&nbsp;&nbsp;PRVI OFICIR: Blagi Bože. Mogao bi biti. U pravu ste. Mogao bi biti.
<BR>&nbsp;&nbsp;&nbsp;&nbsp;&nbsp;KAPETAN: Dobro ste se toga setili, 'Šišmišu'.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Pa, nisam baš oduševljena zbog toga, ali mi je palo na pamet da bi to moglo stabilizovati gospodina Mudonju.
<BR>&nbsp;&nbsp;&nbsp;&nbsp;&nbsp;PRVI OFICIR: Tuđinac-muškarac. Muškarac. Tako mi svega. Mogao bi biti. Hej, tuđinče! Jesi li tu?
<BR>&nbsp;&nbsp;&nbsp;&nbsp;&nbsp;TUĐINAC: Hik.
<BR>&nbsp;&nbsp;&nbsp;&nbsp;&nbsp;PRVI OFICIR: Šta si ti, tuđinče? Hmmm? Jesi li ti kakav zgodan dečkić-tuđinac? Hmm?
<BR>&nbsp;&nbsp;&nbsp;&nbsp;&nbsp;KAPETAN: Molim vas, gospodine Mudonjo, nemojte, tako reći, preterivati. Imajte na umu svoje dužnosti i mračno dostojanstvo svog položaja. Potrebni ste nam. Biće najbolje da se odmah pozabavite malo matematikom. A ja ću uskoro početi da spremam večeru. Drugi orficiru, kako stoje stvari na mostu?
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Predivno, kapetane. Vatreni medvedi i škorpioni kuljaju nalik na blistavu penu i otiču u punom sjaju sa našeg pramca. Ispod nas, iznad nas, sa svih strana zjapi provalija, bez zvuka, puna nezamislivih užasa, nepredvidljivih nesreća, nezasluženih lepota i neočekivane smrti. Poput leteće vlati hajdučke trave grabimo napred, ako to jeste napred, kroz struje verovatnoće.
<BR>&nbsp;&nbsp;&nbsp;&nbsp;&nbsp;KAPETAN: Odlično. 'Munjo'?
<BR>&nbsp;&nbsp;&nbsp;&nbsp;&nbsp;GLAVNI INŽENJER: Superiška, kapetane. Furamo u petom varpu i Maaloks odlično šljaka.
<BR>&nbsp;&nbsp;&nbsp;&nbsp;&nbsp;KAPETAN: Dobro. Idem sada da spremim večeru. Nešto lako, ali hranljivo, mislim. Možda kinesku cvetnu supu sa jajima.
<BR>&nbsp;&nbsp;&nbsp;&nbsp;&nbsp;OFICIR ZA VEZU: Molim vas. Hoćete li svi odreda na trenutak da umuknete. Primam iz Kosmičkih Izvora.
<BR>&nbsp;&nbsp;&nbsp;&nbsp;&nbsp;LUDI DRUGI OFICIR: Oh, ja ih ponekad čujem čak i bez radija. Šta kažu?
<BR>&nbsp;&nbsp;&nbsp;&nbsp;&nbsp;TUĐINAC: Hik.
<BR>&nbsp;&nbsp;&nbsp;&nbsp;&nbsp;OFICIR ZA VEZU: Ššš. Evo poruke koja je upravo stigla sa bratskog broda flote. Glasi: tsk tsk.
<BR>&nbsp;&nbsp;&nbsp;&nbsp;&nbsp;KAPETAN: Mani to. Šta kažu Kosmički Izvori?
<BR>&nbsp;&nbsp;&nbsp;&nbsp;&nbsp;OFICIR ZA VEZU: Ne mogu do kraja da razaberem. Ima mnogo zvezdanog šištanja, a i kod se sve vreme menja. Moglo bi biti Čestitamo. Ili, pak, moglo bi biti i nešto sasvim drugo. Ućutite, molim vas. Slušam.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
