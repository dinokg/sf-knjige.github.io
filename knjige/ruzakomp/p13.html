<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BELI MAGARAC
<P>&nbsp;&nbsp;&nbsp;&nbsp;&nbsp;Kod starog kamenjara bilo je zmija, ali trava je tu rasla tako zelena i bujna da je ona nastavila da dovodi koze svakoga dana. "Koze su se, izgleda, ugojile", primeti Nana. "Gde ih napasaš, Sita?" A kada je Sita odgovorila: "Kod starog kamenjara, u šumi", Nana reče: "To je daleko", a ujak Hira dodade: "Čuvaj se zmija tamo", ali oni su brinuli zbog koza, ne zbog nje; zato ih, uostalom, ništa nije pitala o belom magarcu.
<BR>&nbsp;&nbsp;&nbsp;&nbsp;&nbsp;Prvi put je videla magarca dok je polagala cveće na crveni kamen ispod drveta savršenog znanja na ivici šume. Volela je taj kamen. Bila je to Boginja, veoma stara, obla, udobno je sedela među korenjem drveta. Svi koji su prolazili tuda ostavili bi Boginji malo cveća ili bi je poprskali vodom i svakog proleća ponovo bi je obojili u crveno. Sita je upravo pružala Boginji cvet rodendrona kada se osvrnula oko sebe, misleći da je jedna od koza odlutala u šumu; ali to nije bila koza. Pogled joj je privukla neka bela životinja, belja od bramanskog bika. Sita je krenula za njom da vidi šta je. Kada je primetila fine, oble sapi i rep u obliku konopca sa kićankom, bilo joj je jasno da je to magarac; ali kako lep magarac! Čiji li je? U selu su postojala tri magarca; Čandra Bos bio je vlasnik dva - bile su to sive, koščate, žalosne, životinje koje su mnogo radile. Ovaj je bio visok, sjajne, glatke dlake, fini magarac, veličanstveni magarac. Nije mogao pripadati Čandri Bosu, niti bilo kom drugom iz sela, kao ni bilo kome iz drugog sela. Nije imao ni povodac ni ular. Mora da je to divlji magarac; verovatno živi sam u šumi.
<BR>&nbsp;&nbsp;&nbsp;&nbsp;&nbsp;I tako, kada je dozvala koze, zviznuvši pametnoj Kali, i krenula za belim magarcem u šumu, prvo je naišla na stazu, a zatim stigla do mesta gde se nalazio stari kamenjar, gromade visoke poput kuća, napola zakopane i obrasle travom i kerala-lozom; tamo je stajao beli magarac i posmatrao je iz tame ispod drveća.
<BR>&nbsp;&nbsp;&nbsp;&nbsp;&nbsp;U tom trenutku pomislila je da je magarac bog, jer je imao treće oko posred čela poput Šive. Ali kada se okrenuo, primetila je da to nije oko, već rog - ne povijen kao u bika ili koze, već pravi šiljak kao u jelena - samo jedan rog, između očiju, nalik na Šivino oko. To bi onda mogao biti bog-magarac; stoga je ubrala žuti cvet kerala-loze i ponudila mu ga, ispruživši otvoreni dlan.
<BR>&nbsp;&nbsp;&nbsp;&nbsp;&nbsp;Beli magarac je izvesno vreme nastavio samo da stoji i da promatra nju, koze i cvet; zatim se polako vratio među gromade, pošavši prema njoj. Imao je rascepljena kopita poput koza, ali je hodao sklandije od njih. Primio je cvet. Nos mu je bio ružičasto-beo i veoma mek kada je onjušio Sitin dlan. Brzo je ubrala još jedan cvet, koji je magarac takođe prihvatio. Ali kada je htela da ga pomiluje oko kratkog, belog, savijenog roga i belih, nervoznih ušiju, ustuknuo je, gledajući je postrance iz dubine svojih tamnih očiju.
<BR>&nbsp;&nbsp;&nbsp;&nbsp;&nbsp;Sita ga se pomalo uplašila i pade joj na um da se možda i on nje pomalo plaši; sela je na jedan od poluzakopanih kamenova i stala da se pretvara da posmatra koze, zaokupljene najboljom travom koju su imale u poslednjih nekoliko meseci. Uskoro joj je magarac ponovo prišao i, stojeći pored Site, spustio joj kovrčavu bradu u krilo. Dah iz njegovih nozdrva pomerao je tanušne, staklene grivne na njenom zglavku. Lagano i veoma nežno, stala je da miluje koren njegovih belih, nervoznih ušiju, finu, oštru dlaku u podnožju roga, svilenkastu njušku; beli magarac stajao je pored nje, udišući duboko i ispuštajući topli dah.
<BR>&nbsp;&nbsp;&nbsp;&nbsp;&nbsp;Od tada je svakog dana dovodila koze tamo, pažljivo hodajući zbog zmija; koze su se gojile; a njen prijatelj magarac izlazio je svakog dana iz šume, primao njene ponude i pravio joj društvo.
<BR>&nbsp;&nbsp;&nbsp;&nbsp;&nbsp;"Jedan vo i sto rupija u gotovom", reče ujak Hira, "luda si ako misliš da je možemo udati za manje!"
<BR>&nbsp;&nbsp;&nbsp;&nbsp;&nbsp;"Moti Lal je lenjivac", Nana reče. "Prljav je i lenj."
<BR>&nbsp;&nbsp;&nbsp;&nbsp;&nbsp;"Znači, želi ženu da radi i čisti za njega! I uzeće je ne za manje jednog vola i sto rupija u gotovom!"
<BR>&nbsp;&nbsp;&nbsp;&nbsp;&nbsp;"Možda će se srediti kada se oženi", primeti Nana.
<BR>&nbsp;&nbsp;&nbsp;&nbsp;&nbsp;I tako se Sita verila sa Moti Lalom iz drugog sela, koji ju je posmatrao dok je vraćala uveče koze kući. Primetila je da je posmatra sa druge strane puta, ali ga nikada nije pogledala. Nije želela da ga pogleda.
<BR>&nbsp;&nbsp;&nbsp;&nbsp;&nbsp;"Danas je poslednji dan", rekla je belom magarcu, dok su koze brstile travu između velikog, izrovašenog, palog kamenja, a svuda oko njih bila je šuma u kojoj je vladao raspevani spokoj. "Sutra ću doći sa Uminim malim bratom da mu pokažem put dovde. On će od sada biti seoski gonič koza. Prekosutra se udajem."
<BR>&nbsp;&nbsp;&nbsp;&nbsp;&nbsp;Beli magarac je mirno stajao, a na njenom dlanu počivala mu je kovrdžava, svilenkasta brada.
<BR>&nbsp;&nbsp;&nbsp;&nbsp;&nbsp;"Nana će mi dati svoju zlatnu grivnu", reče Sita magarcu. "Moram obući crveni sari i namazati stopala i šake kanom."
<BR>&nbsp;&nbsp;&nbsp;&nbsp;&nbsp;Magarac je mirno stajao i slušao.
<BR>&nbsp;&nbsp;&nbsp;&nbsp;&nbsp;"Na venčanju će biti slatkog pirinča za jelo", dodade Sita; a onda se zaplaka.
<BR>&nbsp;&nbsp;&nbsp;&nbsp;&nbsp;"Zbogom, beli magarče", reče ona. Beli magarac je pogleda postrance i lagano, ne osvrnuvši se, ode od nje, zašavši u tamu ispod drveća.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
