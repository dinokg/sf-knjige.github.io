<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. RASTANAK
<P>&nbsp;&nbsp;&nbsp;&nbsp;&nbsp;Danas me je jedan od braće pitao: 'Da li je to strašan zatvor, kada nisi u stanju da se pokreneš sa mesta na kome stojiš?'
<BR>&nbsp;&nbsp;&nbsp;&nbsp;&nbsp;A odgovorio si...
<BR>&nbsp;&nbsp;&nbsp;&nbsp;&nbsp;Rekao sam mu da sam sada slobodniji od njega. Nesposobnost kretanja oslobađa me obaveze da delujem.
<BR>&nbsp;&nbsp;&nbsp;&nbsp;&nbsp;Vi što govorite jezikom, vi ste takvi lažovi...
<BR>
<BR>&nbsp;&nbsp;&nbsp;&nbsp;&nbsp;Han Fei-cu je sedeo u lotos položaju na golom drvenom podu kraj ženine bolesničke postelje. Do maločas je možda spavao; nije bio siguran. Ali sada je bio svestan blage promene u njenom disanju, promene lake kao vetar što ga podiže leptir u prolazu.
<BR>&nbsp;&nbsp;&nbsp;&nbsp;&nbsp;Džiang-čing je, sa svoje strane, svakako osetila neku promenu u njemu, jer ranije nije govorila, a sada jeste. Glas joj je bio vrlo tih. No, Han Fei-cu ju je jasno čuo, jer je kuća utonula u tišinu. Zamolio je prijatelje i poslugu za mir tokom sutona života Džiang-čing. Biće dovoljno vremena za nemarnu buku tokom duge noći koja nailazi, kada više neće biti tihih reči sa njenih usana.
<BR>&nbsp;&nbsp;&nbsp;&nbsp;&nbsp;"Još nisam mrtva", reče ona. Tako ga je pozdravljala poslednjih dana svaki put kad se probudi. U prvo vreme te reči su mu se činile ironične, ali sada je znao da to iz nje govori razočaranje. Sada je čeznula za smrću, ne zato što ne voli život, nego zato što je smrt sada bila neizbežna, a ono što se ne može sprečiti mora se rado dočekivati. Takva je Staza. Džiang-čing nikada u životu nije skrenula ni korak sa Staze.
<BR>&nbsp;&nbsp;&nbsp;&nbsp;&nbsp;"Znači da su bogovi dobri prema meni", reče Han Fei-cu.
<BR>&nbsp;&nbsp;&nbsp;&nbsp;&nbsp;"Prema tebi", šapnu ona. "O čemu razmišljamo?"
<BR>&nbsp;&nbsp;&nbsp;&nbsp;&nbsp;To je bio njen način da ga zamoli da joj poveri svoje prisne misli. Kad su ga drugi pitali za prisne misli, osećao se ugrožen. No, Džiang-čing je pitala samo zato da bi i ona mogla da misli na isto; to je bio deo načina na koji su njih dvoje postali jedna duša.
<BR>&nbsp;&nbsp;&nbsp;&nbsp;&nbsp;"Razmišljamo o prirodi želje", reče Han Fei-cu.
<BR>&nbsp;&nbsp;&nbsp;&nbsp;&nbsp;"Čije želje?" upita ona. "I za čim?"
<BR>&nbsp;&nbsp;&nbsp;&nbsp;&nbsp;Moje želje da se tvoje kosti iscele i postanu snažne, tako da ne pucaju na najslabiji pritisak. Tako da možeš ponovo da stojiš, ili čak i da podigneš ruku, a da tvoji sopstveni mišići ne otkinu komađe kosti, i da se kosti ne slome pod pritiskom. Tako da ne moram da te gledam kako se gasiš, da ne vidim kako sada imaš samo osamnaest kilograma. Nisam znao koliko smo savršeno srećni sve dok nisam saznao da ne možemo ostati zajedno.
<BR>&nbsp;&nbsp;&nbsp;&nbsp;&nbsp;"Moje želje", odgovori on. "Za tobom."
<BR>&nbsp;&nbsp;&nbsp;&nbsp;&nbsp;"'Čezneš samo za onim što nemaš'. Ko je to rekao?"
<BR>&nbsp;&nbsp;&nbsp;&nbsp;&nbsp;"Ti", reče Han Fei-cu. "Neki kažu 'za onim što ne možeš da imaš'. Drugi kažu 'za onim što ne smeš da imaš'. Ja kažem 'Možeš istinski da čezneš samo za onim čega ćeš uvek biti željan'."
<BR>&nbsp;&nbsp;&nbsp;&nbsp;&nbsp;"Mene ćeš imati zauvek."
<BR>&nbsp;&nbsp;&nbsp;&nbsp;&nbsp;"Izgubiću te još noćas. Ili sutra. Ili sledeće nedelje."
<BR>&nbsp;&nbsp;&nbsp;&nbsp;&nbsp;"Hajde da razmišljamo o prirodi želje", reče Džiang-čing. Kao i ranije, koristila je filozofiju da ga izvuče iz melanholije.
<BR>&nbsp;&nbsp;&nbsp;&nbsp;&nbsp;Odupro se, ali samo u šali. "Ti si strog vladar", reče Han Fei-cu. "Kao tvoja pramajka po imenu, ne dozvoljavaš da drugi budu slabi." Džiang-čing je dobila ime po vođi revolucije iz drevne prošlosti, koja je pokušala da povede narod novom Stazom, ali su je zbacile uplašene kukavice. Nije pravo, pomisli Han Fei-cu, da njegova žena umre pre njega; njena pramajka po imenu nadživela je svog muža. Osim toga, žene treba da žive duže od muževa. Žene su iznutra potpunije. Takođe bolje umeju da žive kroz svoju decu. One nikada nisu usamljene kao muškarac.
<BR>&nbsp;&nbsp;&nbsp;&nbsp;&nbsp;Džiang-čing ga nije puštala da se vrati u melanholiju. "Kada nekome umre žena, za čim on čezne?"
<BR>&nbsp;&nbsp;&nbsp;&nbsp;&nbsp;Han Fei-cu pobunjenički dade najlažniji odgovor na to pitanje. "Da spava sa njom", reče on.
<BR>&nbsp;&nbsp;&nbsp;&nbsp;&nbsp;"Želja tela", reče Džiang-čing.
<BR>&nbsp;&nbsp;&nbsp;&nbsp;&nbsp;Pošto je očito bila rešena da nastavi ovaj razgovor, Han Fei-cu se upusti u razmatranje. "Želja tela jestee da deluje. To uključuje sve dodire, slučajne i prisne, i sve uobičajene pokrete. Stoga on vidi uglom oka neki pokret, i misli da je video svoju pokojnu ženu kako prolazi pored vrata, i ne može da se smiri sve dok ne ode do vrata i uveri se da to nije njegova žena. Stoga se budi iz sna u kome je čuo njen glas, i hvata sebe kako glasno odgovara kao da ga ona može čuti."
<BR>&nbsp;&nbsp;&nbsp;&nbsp;&nbsp;"Šta još?" upita Džiang-čing.
<BR>&nbsp;&nbsp;&nbsp;&nbsp;&nbsp;"Dosta mi je filozofije", reče Han Fei-cu. "Možda je Grcima pružala utehu, ali meni ne."
<BR>&nbsp;&nbsp;&nbsp;&nbsp;&nbsp;"Želja duha", navaljivala je Džiang-čing.
<BR>&nbsp;&nbsp;&nbsp;&nbsp;&nbsp;"Pošto je duh ovozemaljski, on stvara od starih stvari nove. Muž čezne za svim nedovršenim stvarima koje su on i njegova žena radili kada je umrla, i za svim nezapočetim snovima o onome što bi učinili da je ostala živa. Stoga se on ljuti na svoju decu što su suviše nalik na njega, a nedovoljno nalik na pokojnu majku. Stoga mrzi kuću u kojoj su živeli zajedno, ili zato što je on ne menja, pa je kuća mrtva koliko i žena, ili zato što je menja, pa više nije više njeno delo."
<BR>&nbsp;&nbsp;&nbsp;&nbsp;&nbsp;"Ne moraš da se ljutiš na našu malu Čing-jao", reče Džiang-čing.
<BR>&nbsp;&nbsp;&nbsp;&nbsp;&nbsp;"Zašto?" upita Han Fei-cu. "Hoćeš li onda ostati sa mnom i pomoći mi da je naučim kao da bude žena? Ja je mogu naučiti da bude samo ono što sam ja - hladna i tvrda, oštra i snažna, kao opsidijan. Ako tako odraste, a likom bude toliko na tebe, šta ću moći do da se ljutim?"
<BR>&nbsp;&nbsp;&nbsp;&nbsp;&nbsp;"Ti je možeš naučiti da bude sve ono što sam ja", reče Džiang-čing.
<BR>&nbsp;&nbsp;&nbsp;&nbsp;&nbsp;"Da imam u sebi makar delić tebe", reče Han Fei-cu, "ne bih morao da se oženim tobom kako bih postao potpuna osoba." Sada ju je zavitlavao, koristeći filozofiju da skrene razgovor sa bola. "To je želja duše. Pošto je duša sačinjena od svetlosti i obitava u vazduhu, taj deo začinje i održava ideje, pogotovo pojam ličnosti. Muž čezne da bude potpuna ličnost, koju čine muž i žena zajedno. Stoga nikada ne veruje sopstvenim mislima, jer uvek postoji pitanje na koje mogu odgovoriti samo ženine misli. Stoga mu se čitav svet čini mrtav, jer nema poverenja da će išta zadržati svoj smisao pred njegovim pitanjem bez odgovora."
<BR>&nbsp;&nbsp;&nbsp;&nbsp;&nbsp;"Vrlo duboko", reče Džiang-čing.
<BR>&nbsp;&nbsp;&nbsp;&nbsp;&nbsp;"Da sam Japanac, izvršio bih sepuku, prosuo bih sopstvenu utrobu u posudu sa tvojim pepelom."
<BR>&nbsp;&nbsp;&nbsp;&nbsp;&nbsp;"Vrlo mokro i prljavo", reče ona.
<BR>&nbsp;&nbsp;&nbsp;&nbsp;&nbsp;On se nasmeši. "Onda bi trebalo da sam drevni Indus i da se spalim na tvojoj lomači."
<BR>&nbsp;&nbsp;&nbsp;&nbsp;&nbsp;No, ona je bila iznad šala. "Čing-jao", šapnu ona. Podsećala ga je da ne može učiniti ništa tako sebično kako bi umro sa njom. Trebalo se starati o maloj Čing-jao.
<BR>&nbsp;&nbsp;&nbsp;&nbsp;&nbsp;Zato joj je Han Fei-cu ozbiljno odgovorio. "Kako da je naučim da bude ono što si ti?"
<BR>&nbsp;&nbsp;&nbsp;&nbsp;&nbsp;"Sve što je dobro u meni", reče Džiang-čing, "potiče od Staze. Ako je naučiš da se pokorava bogovima, da poštuje pretke, da voli narod i da služi vladarima, biću u njoj jednako koliko i ti."
<BR>&nbsp;&nbsp;&nbsp;&nbsp;&nbsp;"Naučiću je Stazi kao da je deo mene", reče Han Fei-cu.
<BR>&nbsp;&nbsp;&nbsp;&nbsp;&nbsp;"Ne tako", reče Džiang-čing. "Staza nije prirodan deo tebe, mužu moj. Čak i ako ti bogovi govore svakoga dana, ti uporno veruješ u svet gde se sve može objasniti prirodnim uzrocima."
<BR>&nbsp;&nbsp;&nbsp;&nbsp;&nbsp;"Pokoravam se bogovima." Ogorčeno je pomislio kako ni nema izbora; čak i odlaganje pokornosti donosilo je mučenje.
<BR>&nbsp;&nbsp;&nbsp;&nbsp;&nbsp;"Ali ti ih ne poznaješ. Ne voliš njihova dela."
<BR>&nbsp;&nbsp;&nbsp;&nbsp;&nbsp;"Staza znači da se voli narod. Bogovima se samo pokoravamo." Kako da volim bogove koji me ponižavaju i muče u svakoj mogućoj prilici?
<BR>&nbsp;&nbsp;&nbsp;&nbsp;&nbsp;"Volimo narod jer su oni delo bogova."
<BR>&nbsp;&nbsp;&nbsp;&nbsp;&nbsp;"Nemoj mi propovedati."
<BR>&nbsp;&nbsp;&nbsp;&nbsp;&nbsp;Ona uzdahnu.
<BR>&nbsp;&nbsp;&nbsp;&nbsp;&nbsp;Njena tuga ga pogodi kao bodež. "Želeo bih da mi večito propovedaš", brzo reče Han Fei-cu.
<BR>&nbsp;&nbsp;&nbsp;&nbsp;&nbsp;"Oženio si se mnome jer si znao da volim bogove, i da tebi ta ljubav potpuno nedostaje. Tako sam te upotpunila."
<BR>&nbsp;&nbsp;&nbsp;&nbsp;&nbsp;Kako da se raspravlja sa njom, kad je znao da čak i sada mrzi bogove zbog svega što su mu činili, svega što su ga terali da čini, svega što su mu oteli u životu.
<BR>&nbsp;&nbsp;&nbsp;&nbsp;&nbsp;"Obećaj mi", reče Džiang-čing.
<BR>&nbsp;&nbsp;&nbsp;&nbsp;&nbsp;Znao je šta to znači. Osećala je da joj se smrt bliži; predavala mu je svoj životni teret. Teret koji će on rado poneti. Toliko dugo se bojao da će izgubiti njeno društvo na Stazi.
<BR>&nbsp;&nbsp;&nbsp;&nbsp;&nbsp;"Obećaj mi da ćeš naučiti Čing-jao da voli bogove i da uvek ide Stazom. Obećaj mi da ćeš od nje načiniti moju kćer koliko i svoju."
<BR>&nbsp;&nbsp;&nbsp;&nbsp;&nbsp;"Čak i ako nikada ne čuje glas bogova?"
<BR>&nbsp;&nbsp;&nbsp;&nbsp;&nbsp;"Staza je za svakog, ne samo za bogorečene."
<BR>&nbsp;&nbsp;&nbsp;&nbsp;&nbsp;Možda, pomisli Han Fei-cu, ali bogorečenima je mnogo lakše da idu Stazom, jer je cena skretanja suviše strašna. Obični ljudi su slobodni; oni mogu da napuste Stazu i da godinama ne pate zbog toga. Bogorečeni ne mogu da napuste Stazu ni za sat.
<BR>&nbsp;&nbsp;&nbsp;&nbsp;&nbsp;"Obećaj mi."
<BR>&nbsp;&nbsp;&nbsp;&nbsp;&nbsp;Hoću. Obećavam.
<BR>&nbsp;&nbsp;&nbsp;&nbsp;&nbsp;Ali nije mogao da glasno izgovori reči. Nije znao zašto, ali oklevanje je bilo vrlo duboko.
<BR>&nbsp;&nbsp;&nbsp;&nbsp;&nbsp;U tišini, dok je ona čekala njegovo obećanje, začuli su zvuk trčanja na šljunku ispred glavnog ulaza u kuću. To je mogla biti samo Čing-jao, koja se vraćala iz bašte Sun Cao-pia. Samo Čing-jao je smela da trči i pravi buku tokom ovog vremena tišine. Čekali su, znajući da će doći pravo u majčinu sobu.
<BR>&nbsp;&nbsp;&nbsp;&nbsp;&nbsp;Vrata se otvoriše gotovo bešumno. Čak je i Čing-jao dovoljno osećala opštu tišinu da bi se u majčinoj blizini kretala tiho. Iako je išla na vrhovima prstiju, i nehotice je plesala preko poda. Ali nije skočila da zagrli majku; sećala se te lekcije iako je sa lica Džiang-čing već izbledela užasna modrica, nastala kad joj je snažni zagrljaj Čig-jao, pre tri meseca, slomio vilicu.
<BR>&nbsp;&nbsp;&nbsp;&nbsp;&nbsp;"Izbrojala sam dvadeset tri bela šarana u baštenskom potoku", reče Čing-jao.
<BR>&nbsp;&nbsp;&nbsp;&nbsp;&nbsp;"Tako mnogo", reče Džiang-čing.
<BR>&nbsp;&nbsp;&nbsp;&nbsp;&nbsp;"Mislim da su mi se pokazivali", reče Čing-jao. "Da bih mogla da ih izbrojim. Nijedan nije hteo da bude izostavljen."
<BR>&nbsp;&nbsp;&nbsp;&nbsp;&nbsp;"Volim te", šapnu Džiang-čing.
<BR>&nbsp;&nbsp;&nbsp;&nbsp;&nbsp;Han Fei-cu začu novi zvuk u njenom tihom glasu - pucketanje, kao da sa rečima izlaze mehurići.
<BR>&nbsp;&nbsp;&nbsp;&nbsp;&nbsp;"Kad sam videla toliko šarana, misliš da ću biti bogorečena?" upita Čing-jao.
<BR>&nbsp;&nbsp;&nbsp;&nbsp;&nbsp;"Zamoliću bogove da ti govore", reče Džiang-čing.
<BR>&nbsp;&nbsp;&nbsp;&nbsp;&nbsp;Njeno disanje iznenada postade brzo i isprekidano. Han Fei-cu smesta kleče kraj nje i pažljivo je pogleda. Oči su joj bile raširene i uplašene. Došao je čas.
<BR>&nbsp;&nbsp;&nbsp;&nbsp;&nbsp;Pokrenula je usne. Obećaj mi, govorila je, iako joj je dah bio preslab da bi se čulo.
<BR>&nbsp;&nbsp;&nbsp;&nbsp;&nbsp;"Obećavam", reče Han Fei-cu.
<BR>&nbsp;&nbsp;&nbsp;&nbsp;&nbsp;Utom ona prestade da diše.
<BR>&nbsp;&nbsp;&nbsp;&nbsp;&nbsp;"Šta bogovi kažu kad ti govore?" upita Čing-jao.
<BR>&nbsp;&nbsp;&nbsp;&nbsp;&nbsp;"Tvoja majka je veoma umorna", reče Han Fei-cu. "Sad bi trebalo da iziđeš."
<BR>&nbsp;&nbsp;&nbsp;&nbsp;&nbsp;"Ali nije mi odgovorila. Šta bogovi kažu?"
<BR>&nbsp;&nbsp;&nbsp;&nbsp;&nbsp;"Govore tajne", reče Han Fei-cu. "Niko ko ih čuje ne sme da ih ponovi."
<BR>&nbsp;&nbsp;&nbsp;&nbsp;&nbsp;Čing-jao mudro klimnu glavom. Pokrenula se kao da će izići, a onda se predomislila. "Mama, smem li da te poljubim?"
<BR>&nbsp;&nbsp;&nbsp;&nbsp;&nbsp;"Veoma blago, u obraz", reče Han Fei-cu.
<BR>&nbsp;&nbsp;&nbsp;&nbsp;&nbsp;Čing-jao, vrlo sitna za svoje četiri godine, nije morala mnogo da se saginje da bi poljubila majku u obraz. "Volim te, mama."
<BR>&nbsp;&nbsp;&nbsp;&nbsp;&nbsp;"Sad bolje idi, Čing-jao", reče Han Fei-cu.
<BR>&nbsp;&nbsp;&nbsp;&nbsp;&nbsp;"Ali mama nije rekla da i ona mene voli."
<BR>&nbsp;&nbsp;&nbsp;&nbsp;&nbsp;"Rekla je. Ranije. Sećaš se? Ali sada je vrlo umorna i slaba. Hajde."
<BR>&nbsp;&nbsp;&nbsp;&nbsp;&nbsp;Uneo je u glas taman toliko strogosti da je Čing-jao otišla bez novih pitanja. Tek kad je izišla, Han Fei-cu je dozvolio sebi da oseti išta drugo sem brige za nju. Kleknuo je kraj Džiang-čing i pokušao da zamisli šta joj se sada dešava. Njena duša je uzletela i sad je već na nebu. Njen duh će ostati mnogo duže; možda će obitavati u ovoj kući, ako je to za nju istinski bilo mesto sreće. Sujeverni ljudi veruju da su svi duhovi pokojnika opasni, i postavljaju obeležja i simbole da ih oteraju. No, oni koji slede Stazu znaju da duh dobre osobe nikada nije zao ni nasilan, jer njihova dobrota u životu potiče od duhovne ljubavi za stvaranjem. Duh Džiang-čing biće blagoslov za ovu kuću još mnogo godina, ako odluči da ostane tu.
<BR>&nbsp;&nbsp;&nbsp;&nbsp;&nbsp;No, čak i dok je pokušavao da zamisli njenu dušu i duh, u skladu sa učenjima Staze, osećao je hladno mesto u srcu, izvesnost da je od Džiang-čing ostalo samo ovo krhko, uvelo telo. Večeras će izgoreti brzo kao papir, i onda je više neće biti, osim uspomene u njegovom srcu.
<BR>&nbsp;&nbsp;&nbsp;&nbsp;&nbsp;Džiang-čing je bila u pravu. Bez nje da mu upotpuni dušu, već je počeo da sumnja u bogove. A bogovi su to primetili - kao i uvek. Smesta je osetio nepodnošljivi pritisak da izvede obred očišćenja, sve dok se ne oslobodi nedostojnih misli. Čak ni sada nisu mogli da ga ostave nekažnjenog. Čak i sada, pred telom njegove tek umrle žene, bogovi su zahtevali da im oda poštovanje pre nego što prolije i jednu suzu bola za njom.
<BR>&nbsp;&nbsp;&nbsp;&nbsp;&nbsp;U prvi mah je pomislio da odugovlači, da odlaže poštovanje. Uvežbao je da odloži obred čak i za čitav dan, krijući sve spoljašnje znake unutarnjih muka. Mogao je to i sada - ali samo ako obuzda srce da ostane potpuno hladan. Nije bilo smisla. Valjana tuga doći će tek kada zadovolji bogove. Zato je, klečeći, započeo obred.
<BR>&nbsp;&nbsp;&nbsp;&nbsp;&nbsp;Još se izvijao i okretao kada je unutra provirio sluga. Iako je sluga ćutao, Han-Fei-cu je čuo tiho klizanje vrata i znao je šta će sluga pomisliti: Džiang-čing je mrtva, a Han Fei-cu je toliko pravedan da razgovara sa bogovima čak i pre nego što objavi domaćinstvu njenu smrt. Sigurno će biti onih koji će pretpostaviti da su sami bogovi došli po Džiang-čing, pošto je bila poznata po izuzetnoj svetosti. Niko neće ni pomisliti da je Han Fei-cuu, čak i tokom obreda, srce bilo puno gorčine što se bogovi usuđuju da čak i sada to traže od njega.
<BR>&nbsp;&nbsp;&nbsp;&nbsp;&nbsp;O, bogovi, pomislio je, kad bih znao da odsecanjem ruke ili jetre mogu da vas se oslobodim zauvek, zgrabio bih nož i uživao u bolu i gubitku, sve radi slobode.
<BR>&nbsp;&nbsp;&nbsp;&nbsp;&nbsp;I ta misao je bila nedostojna i zahtevala je još više očišćenja. Prošli su sati dok ga bogovi konačno nisu oslobodili, a tada je bio suviše umoran i suviše bolan u srcu da bi žalio. Ustao je i pozvao žene da pripreme telo Džiang-čing za spaljivanje.
<BR>&nbsp;&nbsp;&nbsp;&nbsp;&nbsp;U ponoć je poslednji prišao lomači, noseći u naručju sanjivu Čing-jao. Ona je držala u rukama tri papira na kojima je detinjim nespretnim rukopisom pisala majci. 'Riba', pisalo je na papirima, i 'knjiga', i 'tajne'. To su bile stvari koje je Čing-jao davala majci da ih ponese na nebo. Han Fei-cu je pokušao da pogodi šta je Čing-jao mislila kad je zapisala te reči. Riba, svakako, zbog onih šarana iz bašte. Knjiga - to je bilo lako razumeti, jer jedna od poslednjih stvari koe je Džiang-čing mogla da radi sa svojom kćerkicom bilo je da joj naglas čita. Ali zašto tajne? Kakve tajne je Čing-jao davala svojoj majci? Nije mogao da pita. O poklonu mrtvima se ne razgovara.
<BR>&nbsp;&nbsp;&nbsp;&nbsp;&nbsp;Han Fei-cu spusti Čing-jao na noge; nije bila odveć sanjiva, jer se smesta rasanila i stajala žmirkajući. Han Fei-cu joj se obrati šapatom, i ona umota paire u rolnu i gurnu ih u majčin rukav. Izgleda da joj nije smetalo što dodiruje majčino hladno telo - bila je suviše mala da bi naučila da uzdrhti od dodira smrti.
<BR>&nbsp;&nbsp;&nbsp;&nbsp;&nbsp;Ni Han Fei-cuu nije smetalo da dodirne ženin leš dok je stavljao svoja tri papira u drugi rukav. Zašto bi se plašio smrti sada, kad je već učinila ono najstrašnije?
<BR>&nbsp;&nbsp;&nbsp;&nbsp;&nbsp;Niko nije znao šta piše na njegovim papirima, i svakako bi svi bili užasnuti, jer napisao je 'moje telo', 'moj duh' i 'moja duša'. Na taj način je i on goreo na pogrebnoj lomači Džiang-čing i polazio je sa njom kuda god da je ona išla.
<BR>&nbsp;&nbsp;&nbsp;&nbsp;&nbsp;Potom je lična sluškinja Džiang-čing, Mu-pao, spustila baklju svetog drveta i lomača buknu. Vrelina vatre bila je bolna, i Čing-jao se sakri iza oca, povremeno vireći iza njega da vidi majku kako odlazi na beskrajno putovanje. No, Han Fei-cu je uživao u suvoj vrelini koja mu je pekla kožu i od koje mu se svilena odeća borala. Njeno telo nije bilo onoliko suvo koliko je izgledalo; dugo pošto su se papiri pretvorili u pepeo telo je još tinjalo, i teški tamjan koji je goreo svuda oko vatre nije mogao da prikrije zadah spaljenog mesa. To je gorelo na lomači: meso, riba, strvina, ništa. Ne njegova Džiang-čing. Samo kostim koji je nosila u ovom životu. Ono što je to telo činilo ženom koju je voleo još je živo, mora da je još živo. Za trenutak mu se učinilo da vidi, ili čuje, ili nekako oseća odlazak Džiang-čing.
<BR>&nbsp;&nbsp;&nbsp;&nbsp;&nbsp;U vazduh, u zemlju, u vatru. Uz tebe sam.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
