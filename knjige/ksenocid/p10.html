<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. MUČENIK
<P>&nbsp;&nbsp;&nbsp;&nbsp;&nbsp;Ender kaže da smo mi, odve na Luzitaniji, stožer istorije. Da će u narednim mesecima ili godinama ovo biti mesto gde će se odlučiti o smrti ili razumevanju među svim razumnim rasama.
<BR>&nbsp;&nbsp;&nbsp;&nbsp;&nbsp;Kako je lepo od njega što nas je doveo ovamo baš na vreme da propadnemo.
<BR>&nbsp;&nbsp;&nbsp;&nbsp;&nbsp;To je šala, naravno.
<BR>&nbsp;&nbsp;&nbsp;&nbsp;&nbsp;Kad bismo znali kako se šali, možda bismo to i uradili.
<BR>&nbsp;&nbsp;&nbsp;&nbsp;&nbsp;Luzitanija je stožer istorije delom zato što ste vi ovde. Vi nosite stožer sa sobom, kuda god pošli.
<BR>&nbsp;&nbsp;&nbsp;&nbsp;&nbsp;Ne sviđa nam se. Dajemo ga tebi. Tvoj je.
<BR>&nbsp;&nbsp;&nbsp;&nbsp;&nbsp;Stožer je svuda gde se sreću stranci.
<BR>&nbsp;&nbsp;&nbsp;&nbsp;&nbsp;Onda, hajde da više ne budemo stranci.
<BR>&nbsp;&nbsp;&nbsp;&nbsp;&nbsp;Ljudi uporno stvaraju od nas strance - to je ugrađeno u njihov genetski materijal. Ali mi možemo da budemo prijatelji.
<BR>&nbsp;&nbsp;&nbsp;&nbsp;&nbsp;Ta reč je suviše jaka. Recimo da smo sugrađani.
<BR>&nbsp;&nbsp;&nbsp;&nbsp;&nbsp;Sve dok nam se interesi poklapaju.
<BR>&nbsp;&nbsp;&nbsp;&nbsp;&nbsp;Sve dok zvezde sijaju, naši interesi će se poklapati.
<BR>&nbsp;&nbsp;&nbsp;&nbsp;&nbsp;Možda ne toliko dugo. Možda samo dotle dok su ljudska bića jača i brojnija od nas.
<BR>&nbsp;&nbsp;&nbsp;&nbsp;&nbsp;Zasad će i to biti dobro.
<BR>
<BR>&nbsp;&nbsp;&nbsp;&nbsp;&nbsp;Kuim je došao na sastanak bez protivljenja, mada je morao da odloži putovanje za čitav dan. Odavno se naučio strpljenju. Ma koliko smatrao da je njegova misija kod jeretika hitna, malo šta će moći da postigne ako ne bude imao podršku ljudi. Prema tome, ako biskup Peregrino traži od njega da prisustvuje sastanku sa Kovanim Železom, gradonačelnikom Milagre i guvernerom Luzitanije, Kuim će poslušati.
<BR>&nbsp;&nbsp;&nbsp;&nbsp;&nbsp;Iznenadio se kad je video da sastanku prisustvuju i Ouanda Saavedra, Endru Vigin i većina Kuimove porodice. Za majku i Elu bilo je logično da budu tu, ako je sastanak sazvan radi rasprave o jeretičkim pekeninjosima. Ali šta će tu Grego i Kuara? Nije bilo razloga da i oni budu uključeni u tako ozbiljan razgovor. Oni su suviše mladi, suviše pogrešno obavešteni, suviše nestrpljivi. Koliko je on video, još su se svađali kao da su deca. Nisu bili zreli kao Ela, koja je umela da u interesu nauke zaboravi lična osećanja. Doduše, Kuim se ponekad brinuo da Ela to čini suviše često - ali kod Kuare i Grega bilo je sasvim drugačije.
<BR>&nbsp;&nbsp;&nbsp;&nbsp;&nbsp;Pogotovo kod Kuare. Po onome što je rekao Korenko, čitava nevolja sa jereticima počela je kada je Kuara rekla pekeninjosima za planove u vezi sa savlađivanjem virusa deskolade. Jeretici ne bi našli toliko saveznika u toliko raznih šuma da nije bilo straha među pekeninjosima da će ljudi osloboditi neki novi virus, ili otrovati Luzitaniju hemikalijom koja bi uništila deskoladu, a uz nju i pekeninjose. Činjenica da su ljudi uopšte razmišljali o posrednom istrebljenju pekeninjosa jednostavno je navela pekeninjose da zauzvrat počnu da razmišljaju o istrebljivanju ljudi.
<BR>&nbsp;&nbsp;&nbsp;&nbsp;&nbsp;I sve to zato što Kuara nije umela da ćuti. A sada je prisustvovala sastanku na kome će se govoriti o politici. Zašto? Koji deo zajednice ona predstavlja? Zar ovi ljudi zaista misle da je vladina ili crkvena politika sada Bogom dano pravo porodice Ribeira? Doduše, Olhado i Miro nisu bili tu, ali to nije ništa značilo - pošto su obojica invalidi, ostatak porodice ih je automatski smatrao za decu, mada je Kuim dobro znao da nijednog od njih ne treba tako olako odbaciti.
<BR>&nbsp;&nbsp;&nbsp;&nbsp;&nbsp;Ipak, Kuim je bio strpljiv. Može on da čeka. Može on da sluša. Može da ih sasluša. Potom će učiniti nešto što će zadovoljiti i Boga i biskupa. Naravno, ako je to nemoguće, biće sasvim dovoljno i da zadovolji samo Boga.
<BR>&nbsp;&nbsp;&nbsp;&nbsp;&nbsp;"Ovaj sastanak nije bio moja zamisao", reče gradonačelnik Kovano. Kuim je znao da je on dobar čovek. Bolji gradonačelnik nego što je većina građana Milagre i bila svesna. A stalno su ga ponovo birali zato što se ponašao očinski i trudio se da pomogne pojedincima i porodicama u nevolji. Ako se pri tom bavio i politikom, to nikome nije smetalo - bilo je suviše apstraktno. Ali slučajno se desilo da je Kovano Železo bio mudar i u životu i u politici. Neobična kombinacija kojom je Kuim bio izuzetno zadovoljan. Možda Bog zna da će ovo biti teška vremena, pa nam je dao vođu koji će moći da nam pomogne da sve prebrodimo bez previše patnje.
<BR>&nbsp;&nbsp;&nbsp;&nbsp;&nbsp;"Ali drago mi je što ste se svi skupili. Odnosi između svinjčića i ljudi napetiji su nego ikada ranije, ili barem nego ikada otkako je ovde prisutni Govornik stigao i pomogao nam da sklopimo mir sa njima."
<BR>&nbsp;&nbsp;&nbsp;&nbsp;&nbsp;Vigin odmahnu glavom, ali svi su znali kolika je bila njegova uloga u tim događajima i nije bilo mnogo smisla da je poriče. Čak je i Kuim, na kraju, morao da prizna da je jedan običan humanista na Luzitaniji činio samo dobra dela. Kuim se odavno oslobodio duboke mržnje prema Govorniku za Mrtve; čak je, ponekad, podozrevao da je on, kao misionar, jedina osoba u porodici koja shvata šta je sve Vigin postigao. Samo jedan jevanđelista može da razume drugog.
<BR>&nbsp;&nbsp;&nbsp;&nbsp;&nbsp;"Naravno, dobar deo naših briga dugujemo dvema usijanim mladim glavama, koje smo pozvali na ovaj sastanak kako bi uvideli opasnost od posledica svog glupog, samovoljnog ponašanja."
<BR>&nbsp;&nbsp;&nbsp;&nbsp;&nbsp;Kuim umalo da se naglas nasmeje. Naravno, Kovano je sve to rekao tako blagim, prijatnim glasom da su Grego i Kuara tek par sekundi kasnije uvideli da su upravo izgrđeni. No, Kuim je odmah shvatio. Nije trebalo da sumnjam u tebe, Kovano; ti nikada ne bi bez potrebe pozvao ljude na sastanak.
<BR>&nbsp;&nbsp;&nbsp;&nbsp;&nbsp;"Koliko sam razumeo, među svinjčićima postoji težnja da se lansira vasionski brod kako bi namerno zarazili čovečanstvo deskoladom. A usled zasluga ovde prisutne mlade papagajke, mnoge druge šume su se zagrejale za tu ideju."
<BR>&nbsp;&nbsp;&nbsp;&nbsp;&nbsp;"Očekujete da se izvinim", poče Kuara.
<BR>&nbsp;&nbsp;&nbsp;&nbsp;&nbsp;"Očekujem da umukneš - ili nisi u stanju, makar deset minuta?" U gradonačelnikovom glasu sada se osećao stvarni bes. Kuara raširi oči i ukoči se u stolici.
<BR>&nbsp;&nbsp;&nbsp;&nbsp;&nbsp;"Druga polovina našeg problema jeste mladi fizičar koji, na žalost, i dalje ima veze sa stvarnošću." Kovano značajno pogleda Grega. "Da si barem postao izdvojeni intelektualac. Umesto toga, igleda da si se sprijateljio sa najglupljim i najnasilnijim Luzitancima."
<BR>&nbsp;&nbsp;&nbsp;&nbsp;&nbsp;"Mislite, sa ljudima koji se ne slažu sa vama", reče Grego.
<BR>&nbsp;&nbsp;&nbsp;&nbsp;&nbsp;"Sa ljudima koji zaboravljaju da ovaj svet pripada pekeninjosima", reče Kuara.
<BR>&nbsp;&nbsp;&nbsp;&nbsp;&nbsp;"Svetovi pripadaju onima kojima su potrebni i koji znaju kako da ih učine plodnim", odgovori Grego.
<BR>&nbsp;&nbsp;&nbsp;&nbsp;&nbsp;"Umuknite, deco, ili ćete biti izbačeni sa sastanka na kome odrasli ljudi pokušavaju da se nešto dogovore."
<BR>&nbsp;&nbsp;&nbsp;&nbsp;&nbsp;Grego ljutito pogleda gradonačelnika. "Nemojte mi se tako obraćati."
<BR>&nbsp;&nbsp;&nbsp;&nbsp;&nbsp;"Obraćaću ti se kako god želim", reče Kovano. "Što se mene tiče, vi ste oboje narušili pravno nametnutu tajnost, i trebalo bi vas uhapsiti."
<BR>&nbsp;&nbsp;&nbsp;&nbsp;&nbsp;"Pod kojom optužbom?"
<BR>&nbsp;&nbsp;&nbsp;&nbsp;&nbsp;"Ja imam ovlašćenja u vanrednim situacijama, valjda se sećaš. Nije mi potrebna nikakva optužba dok se vanredna situacija ne okonča. Jesam li bio jasan?"
<BR>&nbsp;&nbsp;&nbsp;&nbsp;&nbsp;"Nećete to učiniti. Potreban sam vam", reče Grego. "Ja sam jedini pristojan fizičar na Luzitaniji."
<BR>&nbsp;&nbsp;&nbsp;&nbsp;&nbsp;"Fizičar nam ništa ne vredi ako se upusti u nadmetanje sa pekeninjosima."
<BR>&nbsp;&nbsp;&nbsp;&nbsp;&nbsp;"Moramo da se borimo protiv deskolade", reče Grego.
<BR>&nbsp;&nbsp;&nbsp;&nbsp;&nbsp;"Traćite vreme", javi se i Novinja.
<BR>&nbsp;&nbsp;&nbsp;&nbsp;&nbsp;Prvi put od početka sastanka, Kuim pogleda majku. Izgledala je veoma nervozno. Čak uplašeno. Godinama je nije video takvu.
<BR>&nbsp;&nbsp;&nbsp;&nbsp;&nbsp;"Okupili smo se zbog ove Kuimove besmislene misije", reče Novinja.
<BR>&nbsp;&nbsp;&nbsp;&nbsp;&nbsp;"On se zove otac Estevao", javi se biskup Peregrino. On je uvek pazio na ukazivanje poštovanja crkvenim licima.
<BR>&nbsp;&nbsp;&nbsp;&nbsp;&nbsp;"On mi je sin", reče Novinja. "Zvaću ga kako god želim."
<BR>&nbsp;&nbsp;&nbsp;&nbsp;&nbsp;"Danas se okupila grupa veoma prijatnih ljudi", reče gradonačelnik Kovano.
<BR>&nbsp;&nbsp;&nbsp;&nbsp;&nbsp;Stvari su se odvijale veoma loše. Kuim namerno nije rekao majci pojedinosti o svojoj misiji, jer je bio siguran da će se ona protiviti njegovom odlasku kod svinjčića koji ne skrivaju strah i mržnju prema ljudskim bićima. Kuim je dobro znao otkuda njoj toliki užas od bliskog dodira sa pekeninjosima. Dok je bilo dete, deskolada joj je ubila roditelje. Ksenolog Pipo postao joj je zamena za oca - a onda je postao i prvi čovek koga su pekeninjosi mučili do smrti. Novinja je provela dvadeset godina pokušavajući da zaštiti od iste sudbine svoju ljubav, Liba - Pipovog sina, sledećeg ksenologa. Čak se udala za drugog čoveka kako Libo ne bi dobio, kao njen muž, pristup njenim ličnim kompjuterskim dokumentima, jer verovala je da se u njima nalazi tajna koja je navela svinjčiće da ubiju Pipa. Na kraju je sve bilo uzalud. Libo je bio ubijen, isto kao i Pipo.
<BR>&nbsp;&nbsp;&nbsp;&nbsp;&nbsp;Iako je kasnije saznala zašto su, zapravo, ubijeni, iako su pekeninjosi položili vrlo ozbiljan zavet da više neće biti nasilni prema ljudskim bićima, majka više nikako nije mogla da bude racionalna kada je reč o njenoj porodici i odlasku među svinjčiće. A sada se nalazila na sastanku koji je očito sazvan, i to svakako na njen zahtev, da se odluči sme li Kuim da pođe na svoje misionarsko putovanje. Ovo jutro biće veoma neprijatno. Majka je godinama uvežbavala da sve uvek bude po njenom. Udaja za Endrua Vigina u mnogo čemu ju je smirila i ublažila. No, kada je pomislila da je neko od njene dece u opasnosti, smesta je isturila kandže, i nikakav muž ne bi uspeo da je umiri.
<BR>&nbsp;&nbsp;&nbsp;&nbsp;&nbsp;Zašto su gradonačelnik Kovano i biskup Peregrino uopšte pristali da upriliče ovakav sastanak?
<BR>&nbsp;&nbsp;&nbsp;&nbsp;&nbsp;Kao da je čuo Kuimovo neizgovoreno pitanje, gradonačelnik poče da objašnjava. "Endru Vigin je došao kod mene sa novim podacima. U prvi mah sam pomislio da sve proglasim za tajnu, da pustimo oca Estevaoa da ide kod jeretika, a potom da zamolim biskupa Peregrina da se moli za njega. No, Endru me uverava da je, iako opasnost raste, i dalje najvažnije da svi imamo na raspolaganju što potpunije informacije. Govornici za Mrtve očito imaju gotovo patološko poverenje u zamisao da se ljudi bolje ponašaju kada više znaju. Ja sam suviše dugo političar da bih delio njegovo uverenje - ali on je stariji od mene, kako tvrdi, i pokorio sam se njegovoj mudrosti."
<BR>&nbsp;&nbsp;&nbsp;&nbsp;&nbsp;Kuim je, naravno, dobro znao da se Kovano nikome ne pokorava. Endru Vigin ga je jednostavno ubedio.
<BR>&nbsp;&nbsp;&nbsp;&nbsp;&nbsp;"Kako odnosi između ljudi i pekeninjosa postaju, hm, problematičniji, i pošto naš nevidljivi sustanar, kraljica-matica, očito priprema lansiranje vasionskih brodova, izgleda da i vanplanetna pitanja postaju sve složenija. Govornik za Mrtve me je obavestio da je od svojih vanplanetnih izvora saznao kako je neko na planeti po imenu Staza vrlo blizu da otkrije naše saveznike koji su uspevali da sprečavaju Kongres u izdavanju naređenja da flota uništi Luzitaniju."
<BR>&nbsp;&nbsp;&nbsp;&nbsp;&nbsp;Kuim je sa zanimanjem primetio da Endru očito nije rekao gradonačelniku za Džejn. Za nju nije znao ni biskup Peregrino; a Grego i Kuara? A Ela? Majka je svakako znala. Zašto je Endru rekao meni, ako čuva tajnu od toliko drugih?
<BR>&nbsp;&nbsp;&nbsp;&nbsp;&nbsp;"Postoje ozbiljni izgledi da u narednih nekoliko nedelja - ili dana - Kongres povrati komunikaciju sa flotom. U tom slučaju, nestaće i naša poslednja odbrana. Samo čudo bi moglo da nas spase od uništenja."
<BR>&nbsp;&nbsp;&nbsp;&nbsp;&nbsp;"Koješta", reče Grego. "Ako ta - stvar - tamo u preriji može da izgradi vasionski brod za svinjčiće, svakako može da ga izgradi i za nas. Da zbrišemo sa planete pre nego što je razmontiraju."
<BR>&nbsp;&nbsp;&nbsp;&nbsp;&nbsp;"Možda", reče Kovano. "I ja sam predložio nešto slično, mada manje živopisnim izrazima. Možda biste vi, Senhor Vigin, mogli da nam kažete zašto Gregov plan ne bi uspeo."
<BR>&nbsp;&nbsp;&nbsp;&nbsp;&nbsp;"Kraljica-matica ne razmišlja isto kao mi. Ma koliko se trudila, ona ne shvata tako ozbiljno živote pojedinaca. Ako Luzitanija bude uništena, ona i pekeninjosi biće u najvećoj opasnosti..."
<BR>&nbsp;&nbsp;&nbsp;&nbsp;&nbsp;"Mali Doktor uništava čitavu planetu", prekide ga Grego.
<BR>&nbsp;&nbsp;&nbsp;&nbsp;&nbsp;"U najvećoj opasnosti od uništenja vrste", reče Vigin, kao da nije ni čuo Gregovu upadivu. "Ona neće traćiti brod na prevoz ljudi sa Luzitanije, jer postoje bilijarde ljudi na nekoliko stotina drugih svetova. Mi nismo u opasnosti od ksenocida."
<BR>&nbsp;&nbsp;&nbsp;&nbsp;&nbsp;"Jesmo, ako ispadne onako kako hoće svinjčići-jeretici", reče Grego.
<BR>&nbsp;&nbsp;&nbsp;&nbsp;&nbsp;"To je još jedan problem", reče Vigin. "Ako nismo našli način da neutrališemo deskoladu, ne možemo mirne savesti da prevezemo stanovništvo Luzitanije na neki drugi svet. Time bismo učinili isto ono što žele i jeretici - prisilili bismo druge ljude da se suoče sa deskoladom, i verovatno pri tom i umru."
<BR>&nbsp;&nbsp;&nbsp;&nbsp;&nbsp;"Znači, nema rešenja", reče Ela. "Možemo lepo i da polegamo i umremo."
<BR>&nbsp;&nbsp;&nbsp;&nbsp;&nbsp;"Ne baš", reče gradonačelnik Kovano. "Moguće je - možda i verovatno - da je naše selo, Milagra, osuđeno na propast. Ali možemo makar pokušati da izvedemo da kolonijski brodovi pekeninjosa ne ponesu deskoladu na ljudske svetove. Izgleda da postoje dva pristupa - jedan biološki i jedan teološki."
<BR>&nbsp;&nbsp;&nbsp;&nbsp;&nbsp;"Tako smo blizu", reče majka. "Pitanje je meseci, ili čak i nedelja, kada ćemo Ela i ja načiniti vrstu koja će zameniti deskoladu."
<BR>&nbsp;&nbsp;&nbsp;&nbsp;&nbsp;"To ti kažeš", reče Kovano. Potom se okrete ka Eli. "Šta kažeš ti?"
<BR>&nbsp;&nbsp;&nbsp;&nbsp;&nbsp;Kuim umalo da glasno jekne. Sad će Ela reći da majka greši, da nema biološkog rešenja, a onda će joj majka reći da želi da me ubije šaljući me u misiju. Porodici je upravo to potrebno - Ela i majka u otvorenom ratu. Baš ti hvala, Kovano Železo.
<BR>&nbsp;&nbsp;&nbsp;&nbsp;&nbsp;No, Elin odgovor nije bio onakav kakvog se Kuim plašio. "Dizajn je skoro gotov. To je jedini pristup koji još nismo uzalud isprobali, ali nalazimo se na putu da dobijemo nacrt za oblik virusa deskolade koji će činiti sve što je potrebno da održi životne cikluse lokalnih vrsta, ali neće moći da se prilagođava i uništava nijednu novu vrstu."
<BR>&nbsp;&nbsp;&nbsp;&nbsp;&nbsp;"Govoriš o lobotomiji čitave jedne vrste", ogorčeno reče Kuara. "Kako bi ti se dopalo da neko nađe načina da održi ljude u životu, a da nam pri tom ukloni mali mozak?"
<BR>&nbsp;&nbsp;&nbsp;&nbsp;&nbsp;Grego je, naravno, smesta prihvatio raspravu. "Prihvatiću to tvoje sranje tek kad virusi budu umeli da napišu pesmu ili da obrazlažu teoremu."
<BR>&nbsp;&nbsp;&nbsp;&nbsp;&nbsp;"To što mi ne umemo da ih iščitamo ne znači da nemaju svoje epske poeme!"
<BR>&nbsp;&nbsp;&nbsp;&nbsp;&nbsp;"Fechai as bocas!" zareža Kovano.
<BR>&nbsp;&nbsp;&nbsp;&nbsp;&nbsp;Svi smesta ućutaše.
<BR>&nbsp;&nbsp;&nbsp;&nbsp;&nbsp;"Nossa Senhora", nastavi on. "Možda Bog želi da uništi Luzitaniju zato što je to jedini način da ućutka vas dvoje."
<BR>&nbsp;&nbsp;&nbsp;&nbsp;&nbsp;Biskup Peregrino se nakašlja.
<BR>&nbsp;&nbsp;&nbsp;&nbsp;&nbsp;"A možda i ne", reče Kovano. "Nije na meni da nagađam o volji Božjoj."
<BR>&nbsp;&nbsp;&nbsp;&nbsp;&nbsp;Biskup se nasmeja, što ohrabri i ostale da se nasmeju. Napetost je popustila - kao okeanski talas, koji se razbije, ali će se svakako vratiti.
<BR>&nbsp;&nbsp;&nbsp;&nbsp;&nbsp;"Znači, antivirus je skoro gotov?" upita Kovano Elu.
<BR>&nbsp;&nbsp;&nbsp;&nbsp;&nbsp;"Ne - ili da, virus za zamenu je gotovo potpuno načinjen. Ali i dalje imamo dva problema. Prvi je primena. Moramo naći načina da navedemo novi virus da napadne starog. To je još - prilično daleko."
<BR>&nbsp;&nbsp;&nbsp;&nbsp;&nbsp;"Da li je zaista samo daleko, ili nemate pojma kako to da izvedete?" Kovano nije bio glup - očito je i ranije razgovarao sa naučnicima.
<BR>&nbsp;&nbsp;&nbsp;&nbsp;&nbsp;"Negde između to dvoje", reče Ela.
<BR>&nbsp;&nbsp;&nbsp;&nbsp;&nbsp;Majka se promeškoljila u stolici, primetno se povlačeći od Ele. Sirota moja Ela, pomisli Kuim. Majka godinama neće govoriti sa tobom.
<BR>&nbsp;&nbsp;&nbsp;&nbsp;&nbsp;"A drugi problem?" upita Kovano.
<BR>&nbsp;&nbsp;&nbsp;&nbsp;&nbsp;"Jedna je stvar načiniti virus za zamenu. Proizvoditi ga, to je sasvim druga stvar."
<BR>&nbsp;&nbsp;&nbsp;&nbsp;&nbsp;"To su samo detalji", reče majka.
<BR>&nbsp;&nbsp;&nbsp;&nbsp;&nbsp;"Dobro znaš da grešiš, majko", reče Ela. "Ja mogu da napravim shemu onoga što hoćemo od novog virusa. Ali čak ni na ispod deset stepeni Kelvina ne možemo da dovoljno precizno iseckamo i prekombinujemo virus deskolade. Ili nam umre, jer smo izbacili suviše delova, ili se smesta popravi čim se vrati na normalnu temperaturu, jer nismo izvadili dovoljno delova."
<BR>&nbsp;&nbsp;&nbsp;&nbsp;&nbsp;"Tehnički problemi."
<BR>&nbsp;&nbsp;&nbsp;&nbsp;&nbsp;"Tehnički problemi", ljutito ponovi Ela. "Kao pravljenje ansibla bez filotičke veze."
<BR>&nbsp;&nbsp;&nbsp;&nbsp;&nbsp;"Prema tome, zaključak..."
<BR>&nbsp;&nbsp;&nbsp;&nbsp;&nbsp;"Nema zaključka", reče majka.
<BR>&nbsp;&nbsp;&nbsp;&nbsp;&nbsp;"Zaključak je", nastavi Kovano, "da se naši ksenobiolozi ne slažu o verovatnoći pripitomljavanja virusa deskolade. To nas okreće ka drugom pristupu - da ubedimo pekeninjose da šalju koloniste samo na nenastanjene svetove, gde mogu da uspostave svoju neobično otrovnu ekologiju, a da pri tom ne ubiju ljudska bića."
<BR>&nbsp;&nbsp;&nbsp;&nbsp;&nbsp;"Da ih ubedimo", reče Grego. "Kao da oni umeju da ispune obećanja."
<BR>&nbsp;&nbsp;&nbsp;&nbsp;&nbsp;"Oni su ispunili mnogo više obećanja nego ti", reče Kovano. "Da sam na tvom mestu, ne bih govorio tonom moralno uzvišenog bića."
<BR>&nbsp;&nbsp;&nbsp;&nbsp;&nbsp;Stvari konačno stigoše do tačke kada je Kuim smatrao da treba i on da progovori. "Ovaj razgovor je veoma zanimljiv", poče on. "Bilo bi divno kad bi moja misija kod jeretika mogla pomoći da se svi pekeninjosi ubede da ne nanose zlo ljudskoj vrsti. No, čak i ako se svi složimo da moja misija ni slučajno ne može postići tako nešto, ja ću ipak poći. Čak i ako zaključimo da postoji ozbiljan rizik da moja misija pogorša situaciju, ipak ću poći."
<BR>&nbsp;&nbsp;&nbsp;&nbsp;&nbsp;"Baš lepo što pristaješ na saradnju", kiselo reče Kovano.
<BR>&nbsp;&nbsp;&nbsp;&nbsp;&nbsp;"Nameravam da sarađujem sa Bogom i sa crkvom", reče Kuim. "Moja misija kod jeretika nije da spasem ljudsku vrstu od deskolade, pa čak ni da pokušam da očuvam mir između ljudi i pekeninjosa na Luzitaniji. Moja misija kod jeretika ima za svrhu da ih vratim veri u Hrista i pod okrilje crkve. Idem da spasem njihove duše."
<BR>&nbsp;&nbsp;&nbsp;&nbsp;&nbsp;"Pa naravno", reče Kovano. "Narvno da je to razlog što želiš da pođeš."
<BR>&nbsp;&nbsp;&nbsp;&nbsp;&nbsp;"I zato ću i poći, i jedino po tome ću meriti je li moja misija uspela ili nije."
<BR>&nbsp;&nbsp;&nbsp;&nbsp;&nbsp;Kovano bespomoćno pogleda biskupa Peregrina. "Kazali ste da je otac Estevao spreman na saradnju."
<BR>&nbsp;&nbsp;&nbsp;&nbsp;&nbsp;"Kazao sam da je potpuno pokoran Bogu i crkvi", reče biskup.
<BR>&nbsp;&nbsp;&nbsp;&nbsp;&nbsp;"Ja sam razumeo da možete da ga ubedite da odloži misiju dok ne saznamo nešto više."
<BR>&nbsp;&nbsp;&nbsp;&nbsp;&nbsp;"Mogao bih da ga ubedim. Ili da mu naprosto zabranim da pođe", reče biskup Peregrino.
<BR>&nbsp;&nbsp;&nbsp;&nbsp;&nbsp;"Pa, onda učinite to", reče majka.
<BR>&nbsp;&nbsp;&nbsp;&nbsp;&nbsp;"Neću", reče biskup.
<BR>&nbsp;&nbsp;&nbsp;&nbsp;&nbsp;"Mislio sam da vam je stalo do dobrobiti ove kolonije", reče gradonačelnik Kovano.
<BR>&nbsp;&nbsp;&nbsp;&nbsp;&nbsp;"Stalo mi je do dobrobiti svih hrišćana u mom stadu", reče biskup Peregrino. "Do pre trideset godina to je značilo da sam mislio samo na ljudska bića na Luzitaniji. No, sada sam jednako odgovoran za duhovnu dobrobit pekeninjosa-hrišćana na ovoj planeti. Poslao sam oca Estevaoa u ovu misiju isto onako kako je misionar po imenu Patrik nekada poslat na ostrvo Ire. Imao je velikog uspeha, preobratio je i kraljeve i narode. Na nesreću, irska crkva nije se uvek ponašala onako kako je papa očekivao. Bilo je mnogo... recimo... kontroverzi izneđu njih. Prividno je reč bila o datumu kada pada Uskrs, ali u srži to je bilo pitanje poslušnosti papi. Povremeno je čak dolazilo i do krvoprolića. No, niko ni za trenutak nije pomisio da bi bilo bolje da sveti Patrik nikada nije došao na ostrvo Ire. Niko nije ni pomislio da kaže kako bi bilo bolje da su Irci ostali pagani."
<BR>&nbsp;&nbsp;&nbsp;&nbsp;&nbsp;Grego ustade. "Našli smo filotu, istinski nedeljivi atom. Pokorili smo zvezde. Šaljemo poruke brzinom većom od sveltosne. A i dalje živimo u mračnom srednjem veku." Krenuo je ka vratima.
<BR>&nbsp;&nbsp;&nbsp;&nbsp;&nbsp;"Iziđi iz ove sobe pre nego što ti dozvolim", reče gradonačelnik Kovano, "i nećeš videti sunce godinu dana."
<BR>&nbsp;&nbsp;&nbsp;&nbsp;&nbsp;Grego ode do vrata, ali umesto da ih otvori i ode, nasloni se na njih i sarkastično se iskezi. "Evo, vidite kako sam poslušan."
<BR>&nbsp;&nbsp;&nbsp;&nbsp;&nbsp;"Neću te dugo zadržati", reče Kovano. "Biskup Peregrino i otac Estevao ponašaju se kao da mogu doneti odluku nezavisno od nas, ali oni to, naravno, ne mogu. Ako ja odlučim da otac Estevao ne treba da ide u misiju kod svinjčića, neće ići. Neka to bude jasno. Ne bojim se da uhapsim luzitanijskog biskupa, ako to zahteva dobrobit Luzitanije; a što se tiče ovde prisutnog misionara, poći ćeš među pekeninjose tek uz moj pristanak."
<BR>&nbsp;&nbsp;&nbsp;&nbsp;&nbsp;"Ne sumnjam da možeš da se uplićeš u poslove Božje na Luzitaniji", ledeno reče biskup Peregrino. "Sigurno znaš da ja za uzvrat mogu da te pošaljem u pakao."
<BR>&nbsp;&nbsp;&nbsp;&nbsp;&nbsp;"Znam to", reče Kovano. "Ne bih bio prvi političar koji je posle sukoba sa crkvom završio u paklu. Na sreću, ovog puta neće doći dotle. Saslušao sam vas sve i doneo sam odluku. Čekanje na novi antivirus suviše je rizično. Čak i kad bih sa sigurnošću znao da će antivirus biti spreman kroz šest nedelja, opet bih dozvolio ovu misiju. Misija oca Estevaoa nam je za sada najbolja prilika da bar nešto izvučemo iz čitave zbrke. Endru mi reče da pekeninjosi veoma poštuju i vole oca Estevaoa - čak i nevernici. Ako uspe da ubedi jeretičke pekeninjose da odustanu od plana o uništenju čovečanstva u ime svoje vere, to će nam skinuti veliki teret sa leđa."
<BR>&nbsp;&nbsp;&nbsp;&nbsp;&nbsp;Kuim ozbiljno klimnu glaovm. Gradonačelnik Kovano bio je veoma mudar čovek. Dobro je što nisu morali da se sukobljavaju, barem dosad.
<BR>&nbsp;&nbsp;&nbsp;&nbsp;&nbsp;"U međuvremenu, očekujem da ksenobiolozi nastave rad na antivirusu, i to punom snagom. Kada virus bude postojao, odlučićemo da li da ga upotrebimo ili ne."
<BR>&nbsp;&nbsp;&nbsp;&nbsp;&nbsp;"Upotrebićemo ga", reče Grego.
<BR>&nbsp;&nbsp;&nbsp;&nbsp;&nbsp;"Samo preko mene mrtve", reče Kuara.
<BR>&nbsp;&nbsp;&nbsp;&nbsp;&nbsp;"Cenim vašu spremnost da sačekate nove činjenice pre nego što se upustite u bilo kakvo delovanje", reče Kovano. "Što nas dovodi do tebe, Grego Ribeira. Endru Vigin me je uveravao da postoji razlog za tvrdnju kako je možda moguće putovanje brzinom većom od svetlosne."
<BR>&nbsp;&nbsp;&nbsp;&nbsp;&nbsp;Grego hladno pogleda Govornika za Mrtve. "A gde ste to vi studirali fiziku, Senhor Falante?"
<BR>&nbsp;&nbsp;&nbsp;&nbsp;&nbsp;"Nadam se da ću je naučiti od tebe", reče Vigin. "Dok ne budeš čuo moje dokaze, neću znati ni da li imam razloga za nadu u takvo otkriće."
<BR>&nbsp;&nbsp;&nbsp;&nbsp;&nbsp;Kuim se nasmeši lakoći kojom je Endru otklonio svađu što je Grego želeo da započne. Grego nije budala. Znao je šta se desilo. No, Vigin mu nije ostavio nikakav razuman razlog da i dalje pokazuje neprijateljstvo. To je bila jedna od osobina Govornika za Mrtve koja je najviše ljutila njegove protivnike.
<BR>&nbsp;&nbsp;&nbsp;&nbsp;&nbsp;"Ako postoji način da se putuje između svetova brzinom većom od svetlosne", reče Kovano, "bio bi nam potreban samo jedan takav brod da prevezemo sve ljude sa Luzitanije na neki drugi svet. Izgledi su svakako mali..."
<BR>&nbsp;&nbsp;&nbsp;&nbsp;&nbsp;"To je budalast san", reče Grego.
<BR>&nbsp;&nbsp;&nbsp;&nbsp;&nbsp;"Ali mi ćemo se pozabaviti njime. Proučićemo stvar, zar ne?" upita Kovano. "Ili ćemo se naći na prisilnom radu u kanalizaciji."
<BR>&nbsp;&nbsp;&nbsp;&nbsp;&nbsp;"Ne bojim se ja fizičkog rada", reče Grego. "Nemojte misliti da ćete me strahom naterati da stavim svoj um u vašu službu."
<BR>&nbsp;&nbsp;&nbsp;&nbsp;&nbsp;"Iznenađen sam", reče Kovano. "Grego, potrebna mi je tvoja saradnja. Ako ne mogu da je dobijem, biće mi dovoljna i poslušnost."
<BR>&nbsp;&nbsp;&nbsp;&nbsp;&nbsp;Kuara se očito osećala zanemarena. Ustala je isto kao i Grego maločas. "Znači, možete da sedite i raspravljate o uništenju razumne vrste, a da ni ne pomislite o načinu da komunicirate sa njima. Nadam se da ćete uživati da budete masovne ubice." Potom je, kao i Grego, krenula da iziđe.
<BR>&nbsp;&nbsp;&nbsp;&nbsp;&nbsp;"Kuara", reče Kovano.
<BR>&nbsp;&nbsp;&nbsp;&nbsp;&nbsp;Zastala je.
<BR>&nbsp;&nbsp;&nbsp;&nbsp;&nbsp;"Ti ćeš proučavati načine komunikacije sa deskoladom. Videćeš može li se razgovarati sa tim virusom."
<BR>&nbsp;&nbsp;&nbsp;&nbsp;&nbsp;"Mogu da prepoznam kad mi je bačena kost", reče Kuara. "Šta ako vam kažem da oni mole da ih ne ubijemo? Ionako mi ne biste poverovali."
<BR>&nbsp;&nbsp;&nbsp;&nbsp;&nbsp;"Upravo suprotno. Znam da si ti poštena žena, čak i kad si beznadežno indiskretna", reče Kovano. "Ali imam još jedan razlog što želim da razumeš molekularni jezik deskolade. Vidiš, Endru Vigin je pomenuo mogućnost koja meni nikad ranije nije pala na pamet. Svi znamo da razum pekeninjosa potiče iz vremena kada se virus deskolade pojavio na planeti. Ali šta ako smo pobrkali uzrok i posledicu?"
<BR>&nbsp;&nbsp;&nbsp;&nbsp;&nbsp;Majka se okrete ka Endruu, sa gorkim poluosmehom na licu. "Misliš da su pekeninjosi izazvali deskoladu?"
<BR>&nbsp;&nbsp;&nbsp;&nbsp;&nbsp;"Ne", reče Endru. "Ali šta ako su pekeninjosi, zapravo, deskolada?"
<BR>&nbsp;&nbsp;&nbsp;&nbsp;&nbsp;Kuara jeknu.
<BR>&nbsp;&nbsp;&nbsp;&nbsp;&nbsp;Grego se nasmeja. "Pun si lepih ideja, Vigine."
<BR>&nbsp;&nbsp;&nbsp;&nbsp;&nbsp;"Ne razumem", reče Kuim.
<BR>&nbsp;&nbsp;&nbsp;&nbsp;&nbsp;"Samo sam se pitao", reče Endru. "Kuara kaže da je deskolada toliko složena da možda ima i inteligenciju. Šta ako virusi deskolade koriste tela pekeninjosa da je ispolje? Šta ako inteligencija pekeninjosa potiče isključivo od virusa koji nose u telu?"
<BR>&nbsp;&nbsp;&nbsp;&nbsp;&nbsp;Na to se prvi put javi Ouanda, ksenolog. "Gospodine Vigine, očito ne znate ništa više o ksenologiji nego o fizici", reče ona.
<BR>&nbsp;&nbsp;&nbsp;&nbsp;&nbsp;"Verovatno znam čak i manje od toga", reče Vigin. "Ali pomislio sam da nikada nismo uspeli da smislimo nikakav drugi način na koji bi se sećanja i inteligencija očuvali dok umirući pekeninjos prelazi u treći život. Drveće nema nikakav mozak. No, ako se volja i sećanja prenose deskoladom, smrt mozga ne bi značila gotovo ništa prilikom prenošenja ličnosti u očinsko drvo."
<BR>&nbsp;&nbsp;&nbsp;&nbsp;&nbsp;"Čak i ako je to tačno", reče Ouanda, "ne postoji nikakav opit kojim bi se to moglo potvrditi."
<BR>&nbsp;&nbsp;&nbsp;&nbsp;&nbsp;Endru Vigin tužno klimnu glavom. "Znam da ja nisam uspeo da smislim takav opit. Nadao sam se da bi ti mogla."
<BR>&nbsp;&nbsp;&nbsp;&nbsp;&nbsp;Kovnao ih opet prekide. "Ouanda, potrebna si nam da to ispitaš. Ako ne veruješ u to, u redu - smisli način da dokažeš da nije tačno, i time ćeš obaviti posao." Kovano ustade i obrati se svima. "Da li ste razumeli šta tražim od vas? Suočeni smo sa najstrašnijim moralnim izborom sa kojim se čovečanstvo ikada susrelo. Rizikujemo da izvršimo ksenocid, ili da dozvolimo da bude izvršen ako ništa ne preduzmemo. Sve vrste za koje se zna ili pretpostavlja da su razumne nalaze se u ogromnoj opasnosti, a gotovo sve odluke o tome zavise od nas. Poslednji put kad se desilo nešto makar izdaleka slično, naši preci odabrali su da izvrše ksenocid da bi, kako su mislili, spasli sebe. Sada vas molim, sve vas, da nam pomognete, da pođete svakim putem, ma koliko malo verovatan bio, koji možda pokazuje tračak nade, koji bi mogao da nam pruži iskru svetlosti koja bi nam olakšala odluke. Hoćete li pomoći?"
<BR>&nbsp;&nbsp;&nbsp;&nbsp;&nbsp;Čak i Grego, Kuara i Ouanda klimnuše glavom, iako oklevajući. Kovano je, barem za trenutak, uspeo da sve trvrdoglave svađalice okupljene u ovoj sobi pretvori u družinu spremnu na saradnju. Koliko će to potrajati van sobe, moglo se samo nagađati. Kuim je zaključio da će duh saradnje verovatno potrajati do sledeće krize - a možda će to biti i dovoljno.
<BR>&nbsp;&nbsp;&nbsp;&nbsp;&nbsp;Ostao je još samo jedan sukob. Pošto je sastanak završen i pošto svi počeše da se pozdravljaju i dogovaraju odvojene razgovore, majka priđe Kuimu i oštro ga pogleda u oči.
<BR>&nbsp;&nbsp;&nbsp;&nbsp;&nbsp;"Ne idi."
<BR>&nbsp;&nbsp;&nbsp;&nbsp;&nbsp;Kuim zatvori oči. Na to nije mogao ništa da odgovori.
<BR>&nbsp;&nbsp;&nbsp;&nbsp;&nbsp;"Ako me voliš", reče ona.
<BR>&nbsp;&nbsp;&nbsp;&nbsp;&nbsp;Kuim se seti priče iz Novog Zaveta, kada su Isusa posetili mati i braća, i zahtevali da prekine razgovor sa učenicima da bi ih primio.
<BR>&nbsp;&nbsp;&nbsp;&nbsp;&nbsp;"Ovo su moja mati i moja braća", promrmlja Kuim.
<BR>&nbsp;&nbsp;&nbsp;&nbsp;&nbsp;Mora da ga je razumela, jer kada je otvorio oči, više je nije bilo.
<BR>&nbsp;&nbsp;&nbsp;&nbsp;&nbsp;Manje od sata kasnije Kuim je već bio na putu, vozeći jedan od dragocenih seoskih kamioneta. Uvek je nosio vrlo malo stvari, i na obično putovanje svakako bi krenuo pešice. No, šuma u koju se uputio bila je toliko daleko da bi bez vozila putovao do nje nedeljama; a ne bi mogao ni da ponese dovoljno hrane. Ovo je i dalje bila neprijateljska sredina - nijedna lokalna biljka nije bila jestiva za ljude, a i da jeste, Kuim bi ipak morao da nosi hranu sa lekovima za obuzdavanje deskolade. Bez njih bi umro od deskolade mnogo pre nego od gladi.
<BR>&nbsp;&nbsp;&nbsp;&nbsp;&nbsp;Kako se Milagra smanjivala za njim, kako je zalazio sve dublje i dublje u bezlični otvoreni prostor prerije, Kuim, otac Estevao, poče da se pita šta bi odlučio gradonačelnik Kovano da je znao ime vođe jeretika - bilo je to očinsko drvo Ratotvorac, i taj Ratotvorac je govorio da je jedina nada za pekeninjose da Sveti Duh, to jest virus deskolade, uništi sve ljude na Luzitaniji.
<BR>&nbsp;&nbsp;&nbsp;&nbsp;&nbsp;Svejedno. Bog je pozvao Kuima da propoveda Hrista svakom narodu, svakoj porodici, na svakom jeziku. Čak i najratoborniji, krvožedni, mržnjom ispunjeni narodi mogu osetiti dodir ljubavi Božje i postati hrišćani. To se desilo mnogo puta tokom istorije. Što ne bi i sada?
<BR>&nbsp;&nbsp;&nbsp;&nbsp;&nbsp;Oh, Oče, učini veliko delo na ovom svetu. Tvojoj deci čuda nisu nikada bila potrebnija nego sada.
<BR>
<BR>&nbsp;&nbsp;&nbsp;&nbsp;&nbsp;Novinja nije govorila sa Enderom, i on se bojao. Nije to bilo durenje - Novinja se nikada nije durila. Enderu se činilo da je njeno ćutanje ne kazna nego uzdržavanje od kazne; ćutala je zato što bi, kad bi progovorila, njene reči bile suviše okrutne da bi ikada bile oproštene.
<BR>&nbsp;&nbsp;&nbsp;&nbsp;&nbsp;Zato u prvo vreme nije pokušavao da izvuče neku reč iz nje. Pustio ju je da luta kućom kao senka, da promiče kraj njega bez pogleda; pokušavao je da se drži dalje od nje i odlazio je u postelju tek kad bi ona zaspala.
<BR>&nbsp;&nbsp;&nbsp;&nbsp;&nbsp;Očito je to bilo zbog Kuima. Njegova misija kod jeretika - bilo je lako razumeti čega se plašila, i mada Ender nije delio taj strah, znao je da Kuimovo putovanje nije bezopasno. Novinja se ponašala iracionalno. Kako je Ender mogao da zaustavi Kuima? Kuim je bio jedino od Novinjine dece na koje Ender nije imao gotovo nikakvog uticaja; pre nekoliko godina postigli su sporazum, ali to je bila objava mira između dve ravnopravne strane, a ne pseudo očinstvo kao sa svom ostalom decom. Ako Novinja nije uspela da ubedi Kuima da odustane od misije, šta bi Ender mogao da postigne?
<BR>&nbsp;&nbsp;&nbsp;&nbsp;&nbsp;Novinja je to verovatno znala, intelektualno. No, kao i sva ostala ljudska bića, nije se uvek ponašala u skladu sa svojim znanjem. Izgubila je premnogo ljudi koje je volela; kad je osetila da joj još neko izmiče, reagovala je refleksno, a ne intelektualno. Ender je ušao u njen život kao iscelitelj, zaštinik. Njegov posao je da je sačuva od straha, a sada se ona ipak bojala, i bila je ljuta na njega što ju je izneverio.
<BR>&nbsp;&nbsp;&nbsp;&nbsp;&nbsp;No, posla dva dana ćutanja Enderu je bilo dosta. Nije bilo dobro vreme za postojanje prepreka između njega i Novinje. Znao je - isto kao i ona - da će Valentinin dolazak možda oboma doneti teškoće. Imao je tako mnogo starih navika u razgovoru sa Valentinom, tako mnogo veza sa njom, tako mnogo pristupa u njenu dušu, da mu je bilo teško da ne postane po navici ista ona osoba kakav je bio u godinama - milenijumima - koje su proveli zajedno. Preživeli su zajedno tri hiljade godina istorije kao da su je gledali istim očima. Sa Novinjom je bio samo trideset godina. Zapravo je to bilo duže, subjektivno, nego što je bio s Valentinom, ali bilo je tako lako vratiti se u staru ulogu Valentininog brata, Govornika njenom Demostenu.
<BR>&nbsp;&nbsp;&nbsp;&nbsp;&nbsp;Ender je očekivao da će Novinja biti ljubomorna kada stigne Valentina, i bio je spreman na to. Upozorio je Valentinu da će u prvo vreme verovatno imati malo prilike da budu zajedno. Ona ga je razumela - i Jakt je imao svojih briga; i Jaktu i Novinji bilo je potrebno samopouzdanje. Bilo je gotovo smešno što su oboje bili ljubomorni na vezu između bratra i sestre. Između Endera i Valentine nikada nije bilo ni nagoveštaja seksualnosti - svako ko ih poznaje nasmejao bi se na takvu pomisao - ali Jakt i Novinja nisu zazirali od seksualnog neverstva. Nije im smetala ni emotivna veza - Novinja nije imala nikakvog razloga da sumnja u Enderovu ljubav i odanost, a Jakt ne bi mogao da traži više nego što mu je Valentina pružala, i u strasti i u poverenju.
<BR>&nbsp;&nbsp;&nbsp;&nbsp;&nbsp;Stvar je bila mnogo dublja. Reč je bila o činjenici da čak i sada, posle toliko godina, čim su se sreli, njih dvoje dejstvuju kao jedna osoba, pomažući jedno drugom čak i bez potrebe za objašnjenjem šta žele da postignu. Jakt je to uvideo, i čak i Enderu, koji ga nikad ranije nije video, bilo je jasno da je ozbiljno uzdrman. Kao da je, gledajući svoju ženu i njenog brata, shvatio: to je prava bliskost. Tako izgleda kad dvoje ljudi postane jedno. Oduvek je smatrao da su on i Valentina bliski koliko god mogu da budu muž i žena. A sad je morao da se suoči sa činjenicom da je moguće da dvoje ljudi budu još bliži. Da budu, u neku ruku, ista osoba.
<BR>&nbsp;&nbsp;&nbsp;&nbsp;&nbsp;Ender je to video kod Jakta, i mogao je samo da se divi načinu na koji ga je Valentina umirivala - i na koji se udaljila od Endera kako bi njen muž stigao da se postepeno, u malim dozama, navikne na vezu između njih.
<BR>&nbsp;&nbsp;&nbsp;&nbsp;&nbsp;Ono što Ender nije uspeo da predvidi bila je Novinjina reakcija. U prvi mah ju je poznavao kao majku njene dece; poznavao je samo njenu silovitu, nerazumnu odanost porodici. Pretpostavljao je da bi, ukoliko bi smatrala da je ugrožena, mogla da postane posesivna i sklona preteranoj kontroli, onakva kakva je bila prema deci. Uopšte nije bio spreman za način na koji se povukla od njega. Čak i pre ovog ledenog ćutanja zbog Kuimove misije, primetio je da se udaljava od njega. Zapravo, kad je malo razmislio, shvatio je da je to počelo i pre Valentininog dolaska. Kao da je Novinja počela da se povlači pred suparnicom čak i pre nego što je suparnica stigla.
<BR>&nbsp;&nbsp;&nbsp;&nbsp;&nbsp;To je bilo sasvim logično - trebalo je da vidi kad je počelo. Novinja je tokom života izgubila premnogo snažnih osoba. Roditelje. Pipa. Liba. Čak i Mira. Jeste bila posesivni zaštitnik svoje dece, jer je mislila da im je to potrebno, ali sa ljudima koji su bili potrebni njoj ponašala se upravo suprotno. Ako se uplaši da će se udaljiti od nje, ona se udaljavala od njih; nije dozvoljavala sebi da joj oni budu potrebni.
<BR>&nbsp;&nbsp;&nbsp;&nbsp;&nbsp;Ne, ne 'oni'. On. Ender. Pokušavala je da joj on ne bude potreban. A ovo ćutanje, ako se nastavi, podići će između njih takvu ogradu da im se brak nikada neće oporaviti.
<BR>&nbsp;&nbsp;&nbsp;&nbsp;&nbsp;Ender nije znao šta tada da uradi. Nikad mu nije ni palo na pamet da bi njihov brak mogao da bude ugrožen. Nije olako ušao u njega; nameravao je da umre oženjen Novinjom, i sve protekle zajedničke godine bile su ispunjene radošću koja potiče od potpunog poverenja u drugu osobu. Sada je Novinja izgubila poverenje u njega. Samo što to nije bilo pravedno. I dalje joj je bio muž, verniji od bilo kog drugog čoveka, bilo koje druge osobe u njenom životu. Nije zaslužio da je izgubi zbog glupog nesporazuma. A ako pusti da se stvari odvijaju po njenom, ma koliko nesvesno ona to činila, ona će ostati potpuno ubeđena da nikada više ne sme da zavisi od druge osobe. To bi bilo tragično, jer ne bi bilo tačno.
<BR>&nbsp;&nbsp;&nbsp;&nbsp;&nbsp;Zato je Ender već smišljao neku vrstu sukoba kada ga je Ela slučajno sama pokrenula.
<BR>&nbsp;&nbsp;&nbsp;&nbsp;&nbsp;"Endru."
<BR>&nbsp;&nbsp;&nbsp;&nbsp;&nbsp;Ela je stajala na vratima. Ako je i pljesnula rukama napolju, tražeći dozvolu da uđe, Ender je nije čuo. Uostalom, teško da bi pljeskala rukama pred majčinom kućom.
<BR>&nbsp;&nbsp;&nbsp;&nbsp;&nbsp;"Novinja je u našoj sobi", reče Ender.
<BR>&nbsp;&nbsp;&nbsp;&nbsp;&nbsp;"Došla sam da razgovaram sa tobom", reče Ela.
<BR>&nbsp;&nbsp;&nbsp;&nbsp;&nbsp;"Žao mi je, ne možeš dobiti povišicu džeparca."
<BR>&nbsp;&nbsp;&nbsp;&nbsp;&nbsp;Ela se nasmeja i priđe da sedne kraj njega, ali brzo se uozbiljila. Bila je zabrinuta.
<BR>&nbsp;&nbsp;&nbsp;&nbsp;&nbsp;"Kuara", reče ona.
<BR>&nbsp;&nbsp;&nbsp;&nbsp;&nbsp;Ender uzdahnu i nasmeši se. Kuara je od rođenja bila svoglava i protivna svemu, i nikad je ništa nije učinilo drugačijom. Ipak, Ela je oduvek mogla da utiče na nju više od bilo koga drugog.
<BR>&nbsp;&nbsp;&nbsp;&nbsp;&nbsp;"To naprosto nije normalno", reče Ela. "Zapravo, pravi manje problema nego inače. Ne svađa se."
<BR>&nbsp;&nbsp;&nbsp;&nbsp;&nbsp;"Znak opasnosti?"
<BR>&nbsp;&nbsp;&nbsp;&nbsp;&nbsp;"Znaš da pokušava da razgovara sa deskoladom."
<BR>&nbsp;&nbsp;&nbsp;&nbsp;&nbsp;"Molekularni jezik."
<BR>&nbsp;&nbsp;&nbsp;&nbsp;&nbsp;"E, to što čini je opasno, i čak i ako uspe, neće uspostaviti komunikaciju. Naročito ako uspe, jer tada ćemo najverovatnije svi biti mrtvi."
<BR>&nbsp;&nbsp;&nbsp;&nbsp;&nbsp;"Šta to ona radi?"
<BR>&nbsp;&nbsp;&nbsp;&nbsp;&nbsp;"Poharala mi je zapise - što nije bilo teško, jer nisam mislila da treba da ih zaštitim od drugih naučnika. Načinila je inhibitore koje sam pokušavala da ugradim u biljke - to je sasvim lako, jer sam tačno opisala postupak. Samo, umesto da ih ugradi u nešto, ona ih daje neposredno deskoladi."
<BR>&nbsp;&nbsp;&nbsp;&nbsp;&nbsp;"Kako to misliš - daje ih?"
<BR>&nbsp;&nbsp;&nbsp;&nbsp;&nbsp;"To su njene poruke. To im šalje na tim malim nosačima poruka. Da li su ti nosači jezik ili nisu, neće se odrediti takvim eksperimentom. No, bila razumna ili ne, znamo da je deskolada sjajna u prilagođavanju - a ona joj pomaže da se prolagodi nekim mojim najboljim strategijama blokiranja."
<BR>&nbsp;&nbsp;&nbsp;&nbsp;&nbsp;"Izdaja."
<BR>&nbsp;&nbsp;&nbsp;&nbsp;&nbsp;"Tako je. Predaje neprijatelju naše vojne tajne."
<BR>&nbsp;&nbsp;&nbsp;&nbsp;&nbsp;"Jesi li pričala sa njom o tome?"
<BR>&nbsp;&nbsp;&nbsp;&nbsp;&nbsp;"Sta brincando. Claro que falei. Ela quase me matou." Mora da se šališ - naravno da sam pričala sa njim. Umalo da me ubije.
<BR>&nbsp;&nbsp;&nbsp;&nbsp;&nbsp;"Je li uspela da obuči neki virus?"
<BR>&nbsp;&nbsp;&nbsp;&nbsp;&nbsp;"Čak ih i ne testira na to. Isto kao da je otvorila prozor i proderala se: 'Dolaze da vas ubiju!' Ona se bavi ne naukom nego međuspecijskom politikom, samo što ne znamo da li druga strana uopšte ima politiku, samo znamo da bi uz njenu pomoć mogla da nas ubije brže nego što smo i pomišljali."
<BR>&nbsp;&nbsp;&nbsp;&nbsp;&nbsp;"Nossa Senhora", promrmlja Ender. "To je suviše opasno. Ne sme se poigravait takvim stvarima."
<BR>&nbsp;&nbsp;&nbsp;&nbsp;&nbsp;"Možda je već porekasno - ne mogu da znam je li već nanela štetu."
<BR>&nbsp;&nbsp;&nbsp;&nbsp;&nbsp;"Onda moramo da je zaustavimo."
<BR>&nbsp;&nbsp;&nbsp;&nbsp;&nbsp;"Kako, da joj polomimo ruke?"
<BR>&nbsp;&nbsp;&nbsp;&nbsp;&nbsp;"Razgovaraću sa njom, ali suviše je odrasla - ili suviše mlada - da bi saslušala tuđe mišljenje. Bojim se da će poslednju reč imati gradonačelnik, a ne mi."
<BR>&nbsp;&nbsp;&nbsp;&nbsp;&nbsp;Tek kad je čuo Novinjin glas, Ender je shvatio da je i ona ušla u sobu. "Drugim rečima, hapšenje", reče Novinja. "Nameravaš da pošalješ moju kćer u zatvor. Kada si nameravao da me obavestiš o tome?"
<BR>&nbsp;&nbsp;&nbsp;&nbsp;&nbsp;"Nisam ni pomislio na zatvor", reče Ender. "Hteo sam da joj onemoguće pristup..."
<BR>&nbsp;&nbsp;&nbsp;&nbsp;&nbsp;"To nije posao za gradonačelnika", reče Novinja, "nego za mene. Ja sam glavni ksenobiolog. Zašto nisi došla kod mene, Elanora? Zašto si došla kod njega?"
<BR>&nbsp;&nbsp;&nbsp;&nbsp;&nbsp;Ela je sedela bez reči, mirno gledajući majku. Ona je tako rešavala sukobe sa majkom, pasivnim otporom.
<BR>&nbsp;&nbsp;&nbsp;&nbsp;&nbsp;"Kuara je van kontrole, Novinja", reče Ender. "Bilo je dovoljno loše što je odala tajnu očinskom drveću. Sad je odaje deskoladi, a to je ludačko ponašanje."
<BR>&nbsp;&nbsp;&nbsp;&nbsp;&nbsp;"Es psicologista, agora?" Sad si i psiholog?
<BR>&nbsp;&nbsp;&nbsp;&nbsp;&nbsp;"Ne nameravam da je uhapsim."
<BR>&nbsp;&nbsp;&nbsp;&nbsp;&nbsp;"Ti ne nameravaš ništa", reče Novinja. "Pogotovo ne sa mojom decom."
<BR>&nbsp;&nbsp;&nbsp;&nbsp;&nbsp;"Tako je", reče Ender. "Ne nameravam ništa sa decom. Dužan sam, ipak, da preduzmem nešto kada odrasli građnin Milagre neodgovorno ugrožava živote svih ljudskih bića na ovoj planeti, a možda i svih ljudskih bića uopšte."
<BR>&nbsp;&nbsp;&nbsp;&nbsp;&nbsp;"A otkuda tebi ta plemenita dužnost, Endru? Je li se Bog spustio sa planine i dao ti dozvolu da vladaš ljudima, uklesanu u kamenu ploču?"
<BR>&nbsp;&nbsp;&nbsp;&nbsp;&nbsp;"Dobro", reče Ender. "Šta ti predlažeš?"
<BR>&nbsp;&nbsp;&nbsp;&nbsp;&nbsp;"Predlažem da se ne mešaš u stvari koje te se ne tiču. Iskreno rečeno, Endru, to se odnosi na gotovo sve. Ti nisi ksenobiolog. Nisi fizičar. Nisi ksenolog. Zapravo, nisi ništa, zar ne, osim profesionalnog smetala u tuđim životima."
<BR>&nbsp;&nbsp;&nbsp;&nbsp;&nbsp;"Majko!" jeknu Ela.
<BR>&nbsp;&nbsp;&nbsp;&nbsp;&nbsp;"Jedino što ti daje ikakvo pravo, bilo gde, jeste taj prokleti dragulj što ga imaš u uhu. Ona ti šapuće tajne, ona razgovara sa tobom noću, dok si u krevetu sa svojom ženom, i kad god ona poželi nešto, ti se upleteš u stvar koja te se uopšte ne tiče i govoriš sve što ti ona kaže da govoriš. Pričaš da je Kuara izvršila izdaju - što se mene tiče, ti si izdao stvarne ljude radi jednog predimenzionisanog programa!"
<BR>&nbsp;&nbsp;&nbsp;&nbsp;&nbsp;"Novinja", reče Ender. To je trebalo da bude pokušaj da je umiri.
<BR>&nbsp;&nbsp;&nbsp;&nbsp;&nbsp;No, ona nije htela dijalog. "Da se nisi usudio da pregovaraš sa mnom, Endru. Sve ove godine sam mislila da me voliš..."
<BR>&nbsp;&nbsp;&nbsp;&nbsp;&nbsp;"I volim te."
<BR>&nbsp;&nbsp;&nbsp;&nbsp;&nbsp;"Mislila sam da si postao jedan od nas, deo naših života..."
<BR>&nbsp;&nbsp;&nbsp;&nbsp;&nbsp;"I jesam."
<BR>&nbsp;&nbsp;&nbsp;&nbsp;&nbsp;"Mislila sam da je to stvarno..."
<BR>&nbsp;&nbsp;&nbsp;&nbsp;&nbsp;"I jeste."
<BR>&nbsp;&nbsp;&nbsp;&nbsp;&nbsp;"Ali ti si upravo ono što nam je biskup Peregrino govorio od samog početka. Manipulator. Onaj koji kontroliše. Tvoj brat je nekada vladao čitavim čovečanstvom, zar ne? Ali ti nisi tako ambiciozan. Tebi je dovoljna jedna mala planeta."
<BR>&nbsp;&nbsp;&nbsp;&nbsp;&nbsp;"Za ime Božje, majko, jesi li sišla sa uma? Zar ne poznaješ ovog čoveka?"
<BR>&nbsp;&nbsp;&nbsp;&nbsp;&nbsp;"Mislila sam da ga poznajem!" Novinja poče da plače. "Ali neko ko me voli ne bi nikada pustio mog sina da ode kod onih krvoločnih malih svinja..."
<BR>&nbsp;&nbsp;&nbsp;&nbsp;&nbsp;"Nismo mogli da zaustavimo Kuima, majko! Niko nije mogao!"
<BR>&nbsp;&nbsp;&nbsp;&nbsp;&nbsp;"On nije čak ni pokušao. On se složio!"
<BR>&nbsp;&nbsp;&nbsp;&nbsp;&nbsp;"Da", reče Ender. "Mislio sam da tvoj sin čini odvažnu i plemenitu stvar, i složio sam se sa time. On je znao da opasnost nije velika, ali je istinska, a ipak je odlučio da ide - i složio sam se sa time. Isto to bi i ti ulčinila, a nadam se da bih i ja to učinio da sam bio na njegovom mestu. Kuim je odrastao čovek, dobar čovek, možda i veliki. Tvoja zaštita mu ne treba i on je ne želi. Odlučio je šta je njegov životni poziv i to i radi. Poštujem ga zbog toga, a trebalo bi i ti da ga poštuješ. Kako se usuđuješ da kažeš da je iko od nas trebalo da mu se nađe na putu!"
<BR>&nbsp;&nbsp;&nbsp;&nbsp;&nbsp;Novinja je konačno ućutala, barem za trenutak. Da li odmerava Enderove reči? Da li je konačno shvatila koliko je uzaludno i, da, okrutno što je Kuima ispratila u ljutnji umesto u nadi? Tokom tog ćutanja, Ender je još imao neke nade.
<BR>&nbsp;&nbsp;&nbsp;&nbsp;&nbsp;A onda se ćutanje prekide. "Ako se ikad ponovo upleteš u život moje dece, završila sam s tobom", reče Novinja. "A ako se Kuimu išta desi - išta - mrzeću te dok ne umreš i moliću se da taj dan dođe što pre. Nisi sveznajući, kopile jedno, i vreme je da prestaneš da se ponašaš kao da jesi."
<BR>&nbsp;&nbsp;&nbsp;&nbsp;&nbsp;Otišla je do vrata, a onda je odustala od teatralnog izlaska. Okrenula se ka Eli i progovorila neobično smireno. "Elanora, smesta ću preduzeti korake da uskratim Kuari pristup podacima i opremi koju koristi da pomogne deskoladi. A ubuduće, mila, ako ikada čujem da razgovaraš sa nekim o laboratorijskim stvarima, a pogotovo sa ovim čovekom, tebe ću isključiti iz laboratorije, doživotno. Da li razumeš?"
<BR>&nbsp;&nbsp;&nbsp;&nbsp;&nbsp;Ela joj opet odgovori ćutanjem.
<BR>&nbsp;&nbsp;&nbsp;&nbsp;&nbsp;"Ah", reče Novinja. "Vidim da mi je ukrao više dece nego što sam mislila."
<BR>&nbsp;&nbsp;&nbsp;&nbsp;&nbsp;Potom ode.
<BR>&nbsp;&nbsp;&nbsp;&nbsp;&nbsp;Ender i Ela su ostali da sede, zaprepašćeno ćuteći. Konačno Ela ustade, ali nije pošla ni korak.
<BR>&nbsp;&nbsp;&nbsp;&nbsp;&nbsp;"Zaista bi trebalo da idem da nešto uradim", reče Ela, "ali ubij me ako mogu da smislim šta."
<BR>&nbsp;&nbsp;&nbsp;&nbsp;&nbsp;"Možda bi trebalo da pođeš kod majke i pokažeš joj da si još na njenoj strani."
<BR>&nbsp;&nbsp;&nbsp;&nbsp;&nbsp;"Ali nisam", reče Ela. "Zapravo, mislila sam da možda pođem kod gradonačelnika Železa i predložim mu da smeni majku sa položaja glavnog ksenobiologa, jer je očito sišla s uma."
<BR>&nbsp;&nbsp;&nbsp;&nbsp;&nbsp;"Ne, nije", reče Ender. "A ako uradiš išta slično, to će je ubiti."
<BR>&nbsp;&nbsp;&nbsp;&nbsp;&nbsp;"Majku? Nije ona od takvih."
<BR>&nbsp;&nbsp;&nbsp;&nbsp;&nbsp;"Jeste", reče Ender. "Sada je toliko krhka da bi je takav udarac zaista mogao ubiti. Ne telo, nego... poverenje. Nadu. Nemoj joj pružiti razloga da misli da nisi uz nju, bez obzira na sve."
<BR>&nbsp;&nbsp;&nbsp;&nbsp;&nbsp;Ela ga je začuđeno gledala. "Da li ti to odlučiš, ili si se rodio takav?"
<BR>&nbsp;&nbsp;&nbsp;&nbsp;&nbsp;"O čemu govoriš?"
<BR>&nbsp;&nbsp;&nbsp;&nbsp;&nbsp;"Majka ti je upravo rekla stvari od kojih bi trebalo da pobesniš ili očajavaš ili... barem nešto, a ti samo sediš i pokušavaš da smisliš način da joj pomogneš. Zar nikada ne poželiš da se izdereš na nekoga? Hoću da kažem, zar nikada ne izgubiš kontorlu?"
<BR>&nbsp;&nbsp;&nbsp;&nbsp;&nbsp;"Ela, kada nenamerno ubiješ nekoliko ljudi golim rukama, ili naučiš da se kontrolišeš ili izgubiš čovečnost."
<BR>&nbsp;&nbsp;&nbsp;&nbsp;&nbsp;"Učinio si to?"
<BR>&nbsp;&nbsp;&nbsp;&nbsp;&nbsp;"Da", reče on. Za trenutak je mislio da će je to šokirati.
<BR>&nbsp;&nbsp;&nbsp;&nbsp;&nbsp;"Misliš da bi još to mogao?"
<BR>&nbsp;&nbsp;&nbsp;&nbsp;&nbsp;"Verovatno", reče on.
<BR>&nbsp;&nbsp;&nbsp;&nbsp;&nbsp;"Dobro. Možeš nam biti od koristi kada ustreba."
<BR>&nbsp;&nbsp;&nbsp;&nbsp;&nbsp;Tek tad se nasmejala. Bila je to šala. Ender oseti olakšanje. Čak se i on nasmejao, bledo, zajedno sa njom.
<BR>&nbsp;&nbsp;&nbsp;&nbsp;&nbsp;"Idem kod majke", reče Ela, "ali ne zato što si mi ti tako rekao, pa čak ne ni iz razloga koje si naveo."
<BR>&nbsp;&nbsp;&nbsp;&nbsp;&nbsp;"Dobro, samo da ideš."
<BR>&nbsp;&nbsp;&nbsp;&nbsp;&nbsp;"Zar ne želiš da znaš zašto idem da čučim kod nje?"
<BR>&nbsp;&nbsp;&nbsp;&nbsp;&nbsp;"Već znam."
<BR>&nbsp;&nbsp;&nbsp;&nbsp;&nbsp;"Naravno. Ona je pogrešila, zar ne. Ti jesi sveznalica."
<BR>&nbsp;&nbsp;&nbsp;&nbsp;&nbsp;"Ideš kod svoje majke zato što je to u ovom trenutku nešto najbolnije što možeš da učiniš sama sebi."
<BR>&nbsp;&nbsp;&nbsp;&nbsp;&nbsp;"Kad tako kažeš, zvuči izopačeno."
<BR>&nbsp;&nbsp;&nbsp;&nbsp;&nbsp;"To je najbolnija dobra stvar koju možeš da učiniš. To je najneprijatniji posao na raspolaganju. To ne najteži teret koji možeš preuzeti."
<BR>&nbsp;&nbsp;&nbsp;&nbsp;&nbsp;"Znači, Ela mučenica? Hoćeš li to reći kada budeš govorio moju smrt?"
<BR>&nbsp;&nbsp;&nbsp;&nbsp;&nbsp;"Ako treba da govorim tvoju smrt, moraću da napravim snimak unapred. Nameravam da umrem mnogo pre tebe."
<BR>&nbsp;&nbsp;&nbsp;&nbsp;&nbsp;"Znači, ne odlaziš sa Luzitanije?"
<BR>&nbsp;&nbsp;&nbsp;&nbsp;&nbsp;"Ni slučajno."
<BR>&nbsp;&nbsp;&nbsp;&nbsp;&nbsp;"Čak ni ako te majka otera?"
<BR>&nbsp;&nbsp;&nbsp;&nbsp;&nbsp;"Ne može. Nema osnova za razvod, a biskup Peregrino nas oboje dovoljno dobro poznaje da ismeje svaki zahtev za poništenje na osnovu odsustvovanja od stola i postelje."
<BR>&nbsp;&nbsp;&nbsp;&nbsp;&nbsp;"Znaš na šta sam mislila."
<BR>&nbsp;&nbsp;&nbsp;&nbsp;&nbsp;"Ja sam ovde na duge staze", reče Ender. "Nema više lažne besmrtnosti zbog vremenske dilatacije. Dosta mi je jurnjave kroz svemir. Nikada više neću napustiti površinu Luzitanije."
<BR>&nbsp;&nbsp;&nbsp;&nbsp;&nbsp;"Čak i ako te to ubije? Čak i ako dođe flota?"
<BR>&nbsp;&nbsp;&nbsp;&nbsp;&nbsp;"Ako svi mogu da odu, otići ću i ja", reče Ender. "Ali I tada ću ostati da pogasim svetla i zaključam vrata."
<BR>&nbsp;&nbsp;&nbsp;&nbsp;&nbsp;Pritrčala mu je, poljubila ga u obraz i zagrlila, samo na trenutak. Potom je izišla i on ponovo ostade sam.
<BR>&nbsp;&nbsp;&nbsp;&nbsp;&nbsp;Koliko sam pogrešio za Novinju, poisli on. Uopšte nije bila ljubomorna na Valentinu, nego na Džejn. Svih ovih godina gledala me je kako razgovaram sa Džejn, sve vreme, kako joj govorim stvari koje ona nikada neće čuti, slušam stvari koje mi ona nikada neće reći. Izgubio sam njeno poverenje, a nisam ni znao da ga gubim.
<BR>&nbsp;&nbsp;&nbsp;&nbsp;&nbsp;Čak i sada je, izgleda, podglasno govorio. Mora da je razgovor sa Džejn postao tako duboka navika da čak nije ni znao kada to radi. A ona mu je odgovorila.
<BR>&nbsp;&nbsp;&nbsp;&nbsp;&nbsp;"Upozorila sam te", reče ona.
<BR>&nbsp;&nbsp;&nbsp;&nbsp;&nbsp;Verovatno jesi, nemo odgovori Ender.
<BR>&nbsp;&nbsp;&nbsp;&nbsp;&nbsp;"Ti uvek misliš da ja ne mogu da razumem ljudska bića."
<BR>&nbsp;&nbsp;&nbsp;&nbsp;&nbsp;Izgleda da učiš.
<BR>&nbsp;&nbsp;&nbsp;&nbsp;&nbsp;"Samo da znaš da je ona u pravu. Ti jesi moja marioneta. Stalno manipulišem tobom. Već godinama nisi smislio nijednu sopstvenu misao."
<BR>&nbsp;&nbsp;&nbsp;&nbsp;&nbsp;"Umukni", šapnu on. "Nisam raspoložen."
<BR>&nbsp;&nbsp;&nbsp;&nbsp;&nbsp;"Endere", reče ona, "ako misliš da bi ti pomoglo da ne izgubiš Novinju, slobodno izvadi dragulj iz uha. Neće mi smetati."
<BR>&nbsp;&nbsp;&nbsp;&nbsp;&nbsp;"Meni hoće", reče on.
<BR>&nbsp;&nbsp;&nbsp;&nbsp;&nbsp;"Lagala sam, i meni bi smetalo", reče ona. "Ali ako budeš morao, da bi je zadržao, slobodno ga izvadi."
<BR>&nbsp;&nbsp;&nbsp;&nbsp;&nbsp;"Hvala", reče on. "Ali ne verujem da vrediti zadržavati nekoga koga sam očito već izgubio."
<BR>&nbsp;&nbsp;&nbsp;&nbsp;&nbsp;"Kad se Kuim vrati, sve će biti dobro."
<BR>&nbsp;&nbsp;&nbsp;&nbsp;&nbsp;Tako je, pomisli Ender. Tako je.
<BR>&nbsp;&nbsp;&nbsp;&nbsp;&nbsp;Molim te, Bože, dobro pazi na oca Estevaoa.
<BR>
<BR>&nbsp;&nbsp;&nbsp;&nbsp;&nbsp;Znali su da dolazi otac Estevao. Pekeninjosi to uvek znaju. Očinsko drveće javlja jedno drugom sve. Među njima nema tajni. Doduše, nisu oni tako želeli. Možda i postoji neko očinsko drvo koje želi da sačuva tajnu ili da prenese laž. No, oni nisu umeli tako. Nikada nisu imali lična iskustva. Ako bi jedno očinsko drvo i želelo da zadrži nešto za sebe, u blizini se uvek nalazilo i drugo, koje nije tako mislilo. Šume su uvek delovale kao celina, ali su i dalje bile sastavljene od jedinki, i tako su se priče prenosile iz jedne šume u drugu bez obzira na to što nekolicina očinskih drveta možda misli drugačije.
<BR>&nbsp;&nbsp;&nbsp;&nbsp;&nbsp;Kuim je znao da mu je to najbolja zaštita; iako je Ratotvorac krvožedno kopile - mada je to kod pekeninjosa reč koja ne znači ništa - ne može učiniti ocu Estevaou ništa ako prvo ne ubedi braću iz svoje šume da urade onako kako on želi. A ako to i uradi, drugo očinsko drveće iz njegove šume će to znati, i preneće priču. Biće svedoci. Ako Ratotvorac prekrši zavet dat pre trideset godina, kada je Endru Vigin poslao Ljudskog u treći život, to neće moći da učini krišom. Čitav svet će čuti za to, i svi će znati da je Ratotvorac krivokletnik. To bi bilo sramno. Koja žena bi tada dopustila da mu braća odnesu majku? Koliko bi dece imao sve dok živi?
<BR>&nbsp;&nbsp;&nbsp;&nbsp;&nbsp;Kuim je bio bezbedan. Možda im nije potreban, ali ne mogu mu nauditi.
<BR>&nbsp;&nbsp;&nbsp;&nbsp;&nbsp;Ipak, kad je stigao u Ratotvorčevu šumu, nisu traćili vreme na slušanje. Braća su ga ščepala, bacila ga na tlo i odvukla do Ratotvorca.
<BR>&nbsp;&nbsp;&nbsp;&nbsp;&nbsp;"Ovo nije bilo potrebno", reče on. "Ionako sam krenuo ovamo."
<BR>&nbsp;&nbsp;&nbsp;&nbsp;&nbsp;Jedan brat poče da udara štapovima po drvetu. Kuim je slušao promenu zvuka dok je Ratotvorac menjao raspored šupljina u sebi, uobličujući zvuk u reči.
<BR>&nbsp;&nbsp;&nbsp;&nbsp;&nbsp;"Došao si jer sam ja naredio tako."
<BR>&nbsp;&nbsp;&nbsp;&nbsp;&nbsp;"Ti si naredio. Došao sam. Ako hoćeš da misliš kako si ti izazvao moj dolazak, neka ti bude. Ali ja se voljno pokoravam samo naredbama Božjim."
<BR>&nbsp;&nbsp;&nbsp;&nbsp;&nbsp;"Došao si da čuješ volju Božju", reče Ratotvorac.
<BR>&nbsp;&nbsp;&nbsp;&nbsp;&nbsp;"Došao sam da prenesem volju Božju", reče Kuim. "Deskolada je virus, koji je Bog stvorio kako bi pekeninjose pretvorio u dostojnu decu. No, Sveti Duh nema otelotvorenje. Sveti Duh je duhovne prirode, kako bi mogao da obitava u našim srcima."
<BR>&nbsp;&nbsp;&nbsp;&nbsp;&nbsp;"Virus deskolade obitava u našim srcima i daje nam život. Kada obitava u tvom srcu, šta ti daje?"
<BR>&nbsp;&nbsp;&nbsp;&nbsp;&nbsp;"Jednog Boga. Jednu veru. Jedno krštenje. Bog ne propoveda jedno ljudima, a drugo pekeninjosima."
<BR>&nbsp;&nbsp;&nbsp;&nbsp;&nbsp;"Mi nismo 'maleni'. Ti ćeš videti ko je moćan, a ko mali."
<BR>&nbsp;&nbsp;&nbsp;&nbsp;&nbsp;Naterali su ga da stane leđima okrenut Ratotvorčevom stablu. Osećao je kako se kora migolji iza njega. Pritiskali su ga. Mnogo malih ruku, mnogo njuški koje su disale u njega. Za sve ove godine nikada nije ni pomislio da te ruke i lica mogu biti i neprijatlejski. Čak i sada je, sa olakšanjem, shvatio da ih ne smatra za svoje neprijatelje. Oni su neprijatelji Boga, i žalio ih je. Za njega je to bilo veliko otkriće, jer čak i dok su ga gurali u unutrašnjost ubilačkog očinskog drveta, nije osećao nimalo straha ili mržnje u sebi.
<BR>&nbsp;&nbsp;&nbsp;&nbsp;&nbsp;Zaista se ne bojim smrti. To dosad nisam znao.
<BR>&nbsp;&nbsp;&nbsp;&nbsp;&nbsp;Braća su još udarala štapovima po spoljašnjosti drveta. Ratotvorac je uobličavao zvuke u reči Očinskog jezika, ali Kuim je sada bio unutar zvuka, unutar reči.
<BR>&nbsp;&nbsp;&nbsp;&nbsp;&nbsp;"Misliš da ću prekršiti zavet", reče Ratotvorac.
<BR>&nbsp;&nbsp;&nbsp;&nbsp;&nbsp;"Palo mi je na pamet", odgovori Kuim. Sada je bio potpuno unutar drveta, mada je deblo ostalo otvoreno pred njim, od glave do pete. Mogao je da vidi, mogao je lako da diše - čak nije bilo ni osećanja zatvorenosti. Ali drvo se toliko priljubilo uz njega da nije mogao da pomeri ruke i noge, nije mogao ni da pokuša da se okrene bočno i provuče kroz pukotinu pred sobom. Prava je kapija i uzan prolaz koji vode ka spasenju.
<BR>&nbsp;&nbsp;&nbsp;&nbsp;&nbsp;"Proverićemo", reče Ratotvorac. Kuimu je bilo teže da razabere reči, pošto ih je slušao iznutra. Bilo mu je teže da misli. "Neka Bog presudi između tebe i mene. Daćemo ti da piješ koliko želiš - vodu sa našeg potoka. Ali hranu nećeš dobiti."
<BR>&nbsp;&nbsp;&nbsp;&nbsp;&nbsp;"Da me umorite glađu..."
<BR>&nbsp;&nbsp;&nbsp;&nbsp;&nbsp;"Glađu? Imamo mi našu hranu. Dobićeš je kroz deset dana. Ako ti Sveti Duh dozvoli da poživiš deset dana, nahranićemo te i pustiti na slobodu. Tada ćemo verovati u tvoje učenje. Priznećemo da smo pogrešili."
<BR>&nbsp;&nbsp;&nbsp;&nbsp;&nbsp;"Virus će me ubiti mnogo pre toga."
<BR>&nbsp;&nbsp;&nbsp;&nbsp;&nbsp;"Sveti Duh će presuditi i odlučiti jesi li dostojan."
<BR>&nbsp;&nbsp;&nbsp;&nbsp;&nbsp;"To će zaista biti provera", reče Kuim, "ali ne takva kao što misliš."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"To je provera Strašnog Suda. Stojiš pred Hristom, a on govori onima sa desne strane svoje: 'Bejah stranac, a vi me primiste. Bejah gladan, a vi me nahraniste. Stupite u radost Gospodnju.' Potom govori onima sa svoje leve strane: 'Bejah gladan, a ne dadoste mi ništa. Bejah stranac, a vi bejaste grubi na mene.' A oni mu svi govore: 'Gospode, kada smo ti činili tako što?' a on odgovara, 'Ako to učiniste najnižem od braće moje, učiniste i meni.' Svi vi, braćo, što ste se tu skupili - ja sam najniži od vaše braće. Odgovaraćete pred Hristom za ovo što meni činite."
<BR>&nbsp;&nbsp;&nbsp;&nbsp;&nbsp;"Glupane", reče Ratotvorac. "Mi ti ne činimo ništa sem što te držimo. Dešava ti se ono što Bog želi. Zar nije Hrist rekao: 'Ne činim ništa sem onoga što videh da moj Otac čini'? Nije li Hrist rekao: 'Ja sam put. Pođite za mnom'? Pa, pustićemo te da uradiš isto što i Hrist. On je izdržao u pustinji bez hleba četrdeset dana. Mi ti dajemo četvrtinu prilike da postaneš svet. Ako Bog želi da verujemo u tvoje učenje, poslaće anđele da te nahrane. Pretvoriće kamen u hleb."
<BR>&nbsp;&nbsp;&nbsp;&nbsp;&nbsp;"Grešite", reče Kuim.
<BR>&nbsp;&nbsp;&nbsp;&nbsp;&nbsp;"Ti si pogrešio što si došao ovamo."
<BR>&nbsp;&nbsp;&nbsp;&nbsp;&nbsp;"Hteo sam da kažete da je ovo greška u učenju. Dobro ste upamtili pojedinosti - post u pustinji, hleb od kamena, sve redom. Ali zar ne mislite da je malo preterano što ste dodelili sebi ulogu Sotone?"
<BR>&nbsp;&nbsp;&nbsp;&nbsp;&nbsp;Na to Ratotvorac pobesne, govoreći tako brzo da su pokreti unutar drveta počeli da pritiskaju i gnječe Kuima sve dok se nije uplašio da će biti rastrgnut unutar drveta.
<BR>&nbsp;&nbsp;&nbsp;&nbsp;&nbsp;"Ti si Sotona! Pokušavaš da nas navedeš da verujemo u tvoje laži dovoljno dugo, kako biste imali vremena da smislite kako da ubijete deskoladu i sprečite braću da pređu u treći život! Zar misliš da vas nismo prozreli? Znamo mi za sve vaše planove! Vi nemate tajne! A ni Bog nema tajni pred nama! Mi smo oni kojima je dat treći život, ne vi! Da vas je Bog voleo, ne bi vas naterao da sahranjujete svoje mrtve u zemlju, a potom da ih izjedu crvi!"
<BR>&nbsp;&nbsp;&nbsp;&nbsp;&nbsp;Braća su sedela oko otvora u deblu, zaneseno slušajući raspravu.
<BR>&nbsp;&nbsp;&nbsp;&nbsp;&nbsp;Tako je trajalo šest dana, sa raspravama o doktrini kojih se ne bi postideo nijedan crkveni otac u bilo kom dobu. Još od Nikejskog sabora nisu bila potezana i odmeravana tako velika pitanja.
<BR>&nbsp;&nbsp;&nbsp;&nbsp;&nbsp;Sve što je rečeno pronosilo se od brata do brata, od drveta do drveta, od šume do šume. Izveštaji o raspravi između Ratotvorca i oca Estevaoa stizali su još istog dana do Korenka i Ljudskog. No, podaci nisu bili potpuni. Tek četvrtog dana shvatili su da je Kuim zarobljen, bez hrane sa inhibitorima deskolade.
<BR>&nbsp;&nbsp;&nbsp;&nbsp;&nbsp;Smesta je upućena ekspedicija: Ender i Ouanda, Jakt, Lars i Varsam; gradonačelnik Kovano poslao je Endera i Ouandu jer su bili poznati i poštovani među svinjčičćima, a Jakta i njegovog sina i zeta zato što nisu bili rođeni Luzitanci. Kovano se nije usudio da pošalje nijednog čoveka rođenog u koloniji - ako se vest proširi, ko zna šta bi moglo da se desi. Njih petoro uzeli su najbrži automobil i pošli putem koji im je objasnio Korenko. Putovanje je trajalo tri dana.
<BR>&nbsp;&nbsp;&nbsp;&nbsp;&nbsp;Šestog dana razgovor je prekinut, jer je deskolada toliko napala Kuimovo telo da više nije imao snage da govori, a kad bi i progovorio, bio je toliko grozničav da je uglavnom buncao.
<BR>&nbsp;&nbsp;&nbsp;&nbsp;&nbsp;Sedmog dana pogledao je kroz otvor, naviše, iznad glava braće koja su još bila tu, još pazeći. "Vidim Spasitelja kako sedi kraj desne ruke Božje", šapnuo je. Potom se nasmešio.
<BR>&nbsp;&nbsp;&nbsp;&nbsp;&nbsp;Sat kasnije bio je mrtav. Ratotvorac je to osetio i tirjumfalno je objavio braći. "Sveti Duh je presudio i otac Estevao je odbačen!"
<BR>&nbsp;&nbsp;&nbsp;&nbsp;&nbsp;Deo braće počeo je da se veseli. Ali ne onoliko njih koliko je Ratotvorac očekivao.
<BR>
<BR>&nbsp;&nbsp;&nbsp;&nbsp;&nbsp;Enderova grupa stigla je u suton. Sada nije dolazilo u obzir da ih svinjčići zarobe i ispituju - bilo ih je premnogo, a braća sada i nisu bila jednoglasna. Uskoro su stajali pred otvorenim Ratotvorčevim deblom i gledali izmučeno, bolešću unakaženo lice oca Estevaoa, jedva vidljivo u senci.
<BR>&nbsp;&nbsp;&nbsp;&nbsp;&nbsp;"Otvori se i pusti mog sina da dođe kod mene", reče Ender.
<BR>&nbsp;&nbsp;&nbsp;&nbsp;&nbsp;Pukotina u deblu se proširi. Ender pruži ruke i izvuče telo oca Estevaoa. Bio je toliko lak da je Ender za trenutak pomislio da ipak sam nosi deo svoje težine, da korača. Ali nije koračao. Ender ga je položio na tlo pred drvetom.
<BR>&nbsp;&nbsp;&nbsp;&nbsp;&nbsp;Jedan brat poče da udara po Ratotvorčevom stablu.
<BR>&nbsp;&nbsp;&nbsp;&nbsp;&nbsp;"Mora biti da ti zaista pripada, Govorniče za Mrtve, jer je mrtav. Sveti Duh ga je sagoreo u drugom krštenju."
<BR>&nbsp;&nbsp;&nbsp;&nbsp;&nbsp;"Prekršili ste zavet", reče Ender. "Pogazio si reč očinskog drveća."
<BR>&nbsp;&nbsp;&nbsp;&nbsp;&nbsp;"Niko mu nije dirnuo ni vlas s glave", reče Ratotvorac.
<BR>&nbsp;&nbsp;&nbsp;&nbsp;&nbsp;"Zar misliš da će iko poverovati u tvoje laži?" upita Ender. "Svi znaju da je uskraćivanje lekova samrtniku jednako zlodelo kao da si ga ubo u srce. Eno njegovih lekova. Mogli ste mu ih dati u svakom trenutku."
<BR>&nbsp;&nbsp;&nbsp;&nbsp;&nbsp;"To je Ratotvorac učinio", reče jedan od prisutne braće.
<BR>&nbsp;&nbsp;&nbsp;&nbsp;&nbsp;Ender se okrete ka braći. "Vi ste pomogli Ratotvorcu. Nemojte misliti da možete svaliti svu krivicu na njega. Neka niko od vas nikad ne bi prešao u treći život. A ti, Ratotvorče, neka nikad ne bi osetio majku kako ti puzi po kori."
<BR>&nbsp;&nbsp;&nbsp;&nbsp;&nbsp;"Nijedan čovek neće odlučivati o tome", reče Ratotvorac.
<BR>&nbsp;&nbsp;&nbsp;&nbsp;&nbsp;"Vi ste tako odlučili, kada ste pomislili da možete izvršiti ubistvo samo da biste pobedili u raspravi", reče Ender. "A vi, braćo, odlučili ste tako kada ga niste sprečili."
<BR>&nbsp;&nbsp;&nbsp;&nbsp;&nbsp;"Nisi ti nama sudija!" povika jedan od braće.
<BR>&nbsp;&nbsp;&nbsp;&nbsp;&nbsp;"Jesam", reče Ender. "Kao i svaki drugi stanovnik Luzitanije, čovek ili očinsko drvo, brat ili žena."
<BR>&nbsp;&nbsp;&nbsp;&nbsp;&nbsp;Preneli su Kumovo telo do automobila, i Jakt, Ouanda i Ender pođoše sa njim. Lars i Varsam uzeše automobil kojim je došao Kuim. Ender je razgovarao sa Džejn nekoliko minuta, dajući joj poruku za Mira u koloniji. Nije bilo razloga da Novinja čeka tri dana na vest da joj je sin umro od ruke pekeninjosa. A svakako ne bi više volela da to čuje od Endera. Ender nije mogao ni da nagađa hoće li još imati ženu kada se bude vratio u koloniju. Jedino je sigurno bilo da Novinja više nema svog sina Estevaoa.
<BR>&nbsp;&nbsp;&nbsp;&nbsp;&nbsp;"Hoćeš li govoriti za njega?" upita Jakt dok su lebdeli nad kapimom. Jednom je na Trondhajmu čuo kako Ender govori za mrtve.
<BR>&nbsp;&nbsp;&nbsp;&nbsp;&nbsp;"Ne", reče Ender, "mislim da neću."
<BR>&nbsp;&nbsp;&nbsp;&nbsp;&nbsp;"Zato što je bio sveštenik?" upita Jakt.
<BR>&nbsp;&nbsp;&nbsp;&nbsp;&nbsp;"Govorio sam već za sveštenike", reče Ender. "Ne, neću govoriti za Kuima jer nema razloga za to. Kuim je uvek bio upravo ono što je želeo da bude, i umro je upravo onako kako bi najviše voleo - služeći Bogu i propovedajući malenima. Nemam šta da dodam njegovoj priči. On ju je sam dovršio."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
