<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PLAN I KĆERKA
<P>&nbsp;&nbsp;&nbsp;&nbsp;&nbsp;46.
<BR>&nbsp;&nbsp;&nbsp;&nbsp;&nbsp;Već dugo Amadiro nije mislio na humanoidne robote. Bila je to za njega bolna misao, tako da je, uz izvesne teškoće, nastojao da izbegava tu temu. A sada ju je Mandamus neočekivano ponovo pomenuo.
<BR>&nbsp;&nbsp;&nbsp;&nbsp;&nbsp;Humanoidni robot predstavljao je Fastolfov moćni adut onih davnih dana kada je Amadiro bio nadohvat pobede, adut pobede. Fastolf je projektovao i izradio dva humanoidna robota (od kojih jedan još postoji) i niko drugi nije bio u stanju tako nešto da postigne. Nije moglo da ih napravi čak ni celokupno osoblje Robotičkog instituta udruženim snagama.
<BR>&nbsp;&nbsp;&nbsp;&nbsp;&nbsp;Sve što je Amadiro uspeo da izvuče iz svog velikog poraza bio je taj adut. Fastolf je bio primoran da obelodani prirodu nacrta za izradu humanoidnih robota
<BR>&nbsp;&nbsp;&nbsp;&nbsp;&nbsp;To je značilo da se moglo pristupiti izradi humanoidnih robota i pristupilo se... ali... niko ih nije želeo. Aurorani ih nisu želeli u svom društvu.
<BR>&nbsp;&nbsp;&nbsp;&nbsp;&nbsp;Amadirove usne se iskriviše pri pomisli na taj jad. Nekako se saznalo za priču o Solarijanki... za činjenicu da je iskoristila Jandera, jednog od dvojice Fastolfovih humanoidnih robota i to za svoje seksualne potrebe. Aurorani nisu bili protiv takve jedne situacije, u teoriji. Međutim, kada su prestale o tome samo da razmišljaju, Auroranke su jednostavno zaključile da ih ne oduševljava pomisao da bi morale da se takmiče sa ženskim robotima. Niti su Aurorani želeli da se takmiče sa muškim robotima.
<BR>&nbsp;&nbsp;&nbsp;&nbsp;&nbsp;Institut se trudio koliko je mogao da objasni kako humanoidni roboti nisu bili namenjeni za samu Auroru, već je trebalo da posluže kao prvi talas pionira koji bi zasejao i udesio nove nastanjive planete, što bi ih Aurorani posle teraformiranja zauzeli.
<BR>&nbsp;&nbsp;&nbsp;&nbsp;&nbsp;I to je bilo odbijeno, jer se u Aurorane uvukla sumnja. Neko je humanoidne robote nazvao "klinom razdora". Taj izraz se raširio i Institut je bio primoran da odustane.
<BR>&nbsp;&nbsp;&nbsp;&nbsp;&nbsp;Amadiro je tvrdoglavo insistirao na tome da se oni koji su već postojali za svaki slučaj zadrže, ako se u budućnosti ukaže potreba za njima... potreba koja do sada nije iskrsla.
<BR>&nbsp;&nbsp;&nbsp;&nbsp;&nbsp;Zašto je došlo do tolikog otpora prema humanoidnim robotima? Amadiro oseti kako ga ponovo obuzima blagi bes koji mu je pre toliko dekada dobro zagorčao život. Iako nevoljno, i sam Fastolf je pristao da podupre projekat i treba biti pravedan prema njemu, on je to doista i učinio, mada ne baš onako zdušno kako se obično zalagao za stvari kojima se svim srcem predavao... Ali ni to nije pomoglo.
<BR>&nbsp;&nbsp;&nbsp;&nbsp;&nbsp;Amadiro nije bio od onih koji se služe mističnim uzvicima kao što su: "Bolje da je tako završilo. Tako je bilo suđeno." Pa ipak, jedva se uzdržao da ne razmišlja na takav način dok ga je lift nosio ka mestu dosta ispod nivoa tla... ka jedinom mestu na Aurori koje bi moglo da podseća, mada tek neznatno, na legendarne zemaljske Čelične pećine.
<BR>&nbsp;&nbsp;&nbsp;&nbsp;&nbsp;Mandamus je na Amadirov znak izišao iz lifta i našao se u nekom nejasnom hodniku. Bilo je prohladno i osećao se blagi vetar iz ventilatora. Jedva primetno se stresao. Amadiro mu se pridruži. Svakog je sledio samo po jedan robot.
<BR>&nbsp;&nbsp;&nbsp;&nbsp;&nbsp;"Malo ljudi dolazi ovamo", obavesti ga Amadiro.
<BR>&nbsp;&nbsp;&nbsp;&nbsp;&nbsp;"Koliko smo duboko ispod zemlje?" upita Mandamus.
<BR>&nbsp;&nbsp;&nbsp;&nbsp;&nbsp;"Otprilike petnaest metara. Postoje brojni nivoi. Na ovom su uskladišteni humanoidni roboti."
<BR>&nbsp;&nbsp;&nbsp;&nbsp;&nbsp;Amadiro na trenutak stade, kao da razmišlja, a zatim odlučno skrenu levo. "Ovuda!"
<BR>&nbsp;&nbsp;&nbsp;&nbsp;&nbsp;"Nema putokaza?"
<BR>&nbsp;&nbsp;&nbsp;&nbsp;&nbsp;"Kao što rekoh, malo ljudi zalazi ovamo. A oni koji dolaze, znaju gde će naći ono što im je potrebno."
<BR>&nbsp;&nbsp;&nbsp;&nbsp;&nbsp;Upravo kada je završio rečenicu, oni se nađoše pred jednim vratima koja su izgledala čvrsta i golema pri nejasnom osvetljenju. Sa svake strane stajao je po jedan robot. Nisu bili humanoidni.
<BR>&nbsp;&nbsp;&nbsp;&nbsp;&nbsp;Mandamus ih kritički odmeri i reče: "To su jednostavni modeli."
<BR>&nbsp;&nbsp;&nbsp;&nbsp;&nbsp;"Veoma jednostavni. Niste valjda očekivali da ćemo one iole usavršenije traćiti na zaduženje kao što je čuvanje vrata." Amadiro povisi glas, ali on je i dalje bio bezizražajan. "Ja sam Kelden Amadiro."
<BR>&nbsp;&nbsp;&nbsp;&nbsp;&nbsp;Oči oba robota nakratko zasijaše. Oni se okrenuše od vrata koja se bešumno otvoriše, podigavši se uvis.
<BR>&nbsp;&nbsp;&nbsp;&nbsp;&nbsp;Amadiro ovom drugom dade znak da uđe, a dok je prolazio pored robota, mirno reče: "Vrata ostavite otvorena, a osvetljenje podesite za lične potrebe."
<BR>&nbsp;&nbsp;&nbsp;&nbsp;&nbsp;Mandamus reče: "Pretpostavljam da ovamo ne može ući bilo ko."
<BR>&nbsp;&nbsp;&nbsp;&nbsp;&nbsp;"Svakako da ne. Ti roboti me poznaju po izgledu i glasu i zahtevaju oboje pre no što otvore vrata." Napola za sebe dodade: "Na svetovima Svemiraca nisu potrebne ni brave, ni ključevi ni kombinacije. Roboti nas verno i stalno čuvaju."
<BR>&nbsp;&nbsp;&nbsp;&nbsp;&nbsp;"Nekada sam mislio", poče Mandamus, prepustivši se mračnim mislima, "da kada bi neki Auroranin pozajmio jedan od onih blastera koje Naseljivači, izgleda, nose kud god krenu, za njega više nijedna vrata ne bi predstavljala prepreku. Mogao bi da uništi robote u tren oka, a zatim da pođe kud god poželi, učini štagod mu srce ište."
<BR>&nbsp;&nbsp;&nbsp;&nbsp;&nbsp;Amadiro ošinu vrata jednim ljutitim pogledom. "Ali kome Svemiracu bi palo na pamet da upotrebi jedno takvo oružje na nekom od naših svetova? Mi živote provodimo bez oružja i bez nasilja. Zar ne shvatate da sam zbog toga svoj život posvetio uništenju Zemlje i njenog zatrovanog potomstva... Da, nekada smo se služili nasiljem, ali to je bilo tako davno, pošto su tek naseljeni svetovi Svemiraca, dok se još nismo oslobodili otrova Zemlje sa koje smo stigli i pre no što smo se uverili u vrednost robotske zaštite.
<BR>&nbsp;&nbsp;&nbsp;&nbsp;&nbsp;Zar mir i sigurnost nisu stvari za koje se treba boriti? Svetovi bez nasilja! Svetovi na kojima vlada razum! Da li smo bili u pravu kada smo na desetine naseljivih svetova predali kratkovečnim varvarima koji, kao što kažete, svuda sa sobom nose blastere?"
<BR>&nbsp;&nbsp;&nbsp;&nbsp;&nbsp;"Pa ipak", promrlja Mandamus, "da li ste spremni da upotrebite nasilje kako biste uništili Zemlju?"
<BR>&nbsp;&nbsp;&nbsp;&nbsp;&nbsp;"Kratkotrajno nasilje... i nasilje s ciljem... jeste cena koju ćemo verovatno moprati da platimo kako bismo stavili tačku na večno nasilje."
<BR>&nbsp;&nbsp;&nbsp;&nbsp;&nbsp;"Ja sam u dovoljnoj meri Svemirac", reče Mandamus, "tako da bih bio zadovoljan da se nasilje svede na najmanju moguću meru."
<BR>&nbsp;&nbsp;&nbsp;&nbsp;&nbsp;U tom trenutku uđoše u jednu veliku odaju u obliku pećine, i samo što su kročili u nju, zidovi i tavanica oživeše, osvetljeni difuznom rasvetom koja nije zaslepljivala.
<BR>&nbsp;&nbsp;&nbsp;&nbsp;&nbsp;"Pa, je li to ono što vam je potrebno, dr Mandamuse?" upita Amadiro.
<BR>&nbsp;&nbsp;&nbsp;&nbsp;&nbsp;Mandamus stade da se osvrće oko sebe sav ošamućen. Konačno je uspeo da prozbori: "Neverovatno!"
<BR>&nbsp;&nbsp;&nbsp;&nbsp;&nbsp;Nalazili su se tamo, kruta regimenta ljudskih bića koja su u sebi imala tek nešto malo više života od niza kamenih kipova, ali daleko manje od kakvog uspavanog ljudskog stvora.
<BR>&nbsp;&nbsp;&nbsp;&nbsp;&nbsp;"Oni stoje", promrlja Mandamus.
<BR>&nbsp;&nbsp;&nbsp;&nbsp;&nbsp;"Tako zauzimaju manje prostora. Očigledno."
<BR>&nbsp;&nbsp;&nbsp;&nbsp;&nbsp;"Ali oni stoje već otprilike petnaest dekada. Nemoguće je da su još ispravni. Zglobovi su im sigurno smrznuti, organi smrskani."
<BR>&nbsp;&nbsp;&nbsp;&nbsp;&nbsp;Amadiro slegnu ramenima. "Može biti. Ipak, ako su se zglobovi razglavili... a ne mogu da tvrdim da nisu, pretpostavljam... mogu se zameniti... ako bude neophodno. To zavisi od toga da li će biti potrebe da se tako nešto učini."
<BR>&nbsp;&nbsp;&nbsp;&nbsp;&nbsp;"Biće razloga", reče Mandamus. Prelazio je pogledom s jedne glave na drugu. Zurili su u pomalo različitim pravcima i zbog toga su izgledali ponešto uznemirujuće, kao da se spremaju da raskinu niz.
<BR>&nbsp;&nbsp;&nbsp;&nbsp;&nbsp;Mandamus reče: "Uopšte nisu međusobno slični, razlikuju se i u visini, građi i tako dalje."
<BR>&nbsp;&nbsp;&nbsp;&nbsp;&nbsp;"Da. Zar vas to iznenađuje? Nameravali smo da od ovih, zajedno sa drugima koje smo mogli da izradimo, napravimo pionire za razvoj novih svetova. Da bi delovali onako kako treba, želeli smo da izgledaju što ljudskije, a to je podrazumevalo da ih treba napraviti što osobenijim, kao što su to i Aurorani. Zar vam se to ne čini razumnim?"
<BR>&nbsp;&nbsp;&nbsp;&nbsp;&nbsp;"Razumljivo. Drago mi je što je tako. Pročitao sam sve što sam našao o dva protohumanoidna oblika koja je izradio sam Fastolf... Denilu Olivavu i Janderu Panelu. Video sam njihove holograme i uverio se da su po izgledu istovetni."
<BR>&nbsp;&nbsp;&nbsp;&nbsp;&nbsp;"Da", reče Amadiro strpljivo. "Ne samo da su isti, već su, zapravo, to stvorenja koja predstavljaju jednu koncepciju, koncepciju idealnog Svemirca. U tome se sastojao Fastolfov romantizam. Ubeđen sam da bi on izradio rasu zamenljivih i humanoidnih robota oba pola, koja bi posedovala taj eteričan izgled... ili ono što je on smatrao da to predstavlja... kako bi ih učinio potpunio neljudskim. Fastolf je možda briljantan robotičar, ali on je neverovatno glup čovek."
<BR>&nbsp;&nbsp;&nbsp;&nbsp;&nbsp;Amadiro zatrese glavom. Da te potuče jedan u toj meri glup čovek, pomisli on... a zatim odagna tu misao. Nije ga potukao Fastolf... već onaj prokleti Zemljanin. Zadubljen u misli, nije čuo naredno Mandamusovo pitanje.
<BR>&nbsp;&nbsp;&nbsp;&nbsp;&nbsp;"Izvinite", reče on pomalo razdražljivo.
<BR>&nbsp;&nbsp;&nbsp;&nbsp;&nbsp;"Rekoh, 'Da li ste vi ove projektovali', dr Amadiro?"
<BR>&nbsp;&nbsp;&nbsp;&nbsp;&nbsp;"Nisam, čudnom igrom slučaja... koja mi se oduvek činila i neobično ironična... njih je projektovala Fastolfova kćerka Vasilija. Ona je u istoj meri briljantna kao i on, ali je mnogo, mnogo inteligentnija... A to može biti jedan od razloga što se nikada nisu slagali."
<BR>&nbsp;&nbsp;&nbsp;&nbsp;&nbsp;"Što se tiče priče koju sam čuo o njima...", poče Mandamus.
<BR>&nbsp;&nbsp;&nbsp;&nbsp;&nbsp;Amadiro mu mahnu da zaćuti. "I ja sam čuo tu priču, ali ona nije važna. Dovoljno je to što ona odlično obavlja svoj posao i što ne postoji opasnost da će ikada zavoleti nekoga ko će joj uprkos nesrećnom slučaju da joj je biološki otac... i da to mora ostati... zauvek biti stran i mrzak. I sami znate da sebe zove Vasilija Aliena."
<BR>&nbsp;&nbsp;&nbsp;&nbsp;&nbsp;"Da, znam to. Da li imate zapise moždanih ustrojstava ovih robota?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Za svakog od njih?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Mogu li ih dobiti?"
<BR>&nbsp;&nbsp;&nbsp;&nbsp;&nbsp;"Ako postoji razlog za to."
<BR>&nbsp;&nbsp;&nbsp;&nbsp;&nbsp;"Postojaće", odvrati odlučno Mandamus. "Pošto su ovi roboti bili projektovani s namerom da obavljaju poslove pionira, da li bih smeo da pretpostavim da su opremeljeni za istraživanje novog sveta i za snalaženje u primitivnim uslovima?"
<BR>&nbsp;&nbsp;&nbsp;&nbsp;&nbsp;"To bi trebalo samo po sebi da se podrazumeva."
<BR>&nbsp;&nbsp;&nbsp;&nbsp;&nbsp;"Odlično... ali možda će biti potrebne neke izmene. Mislite li da bi mi Vasilija Fest... Aliena mogla pomoći oko toga... ako bude potrebe? Očigledno je da su njoj moždana ustrojstva ovih robota najbolje poznata."
<BR>&nbsp;&nbsp;&nbsp;&nbsp;&nbsp;"Očigledno. Ipak, ne znam da li bi ona htela da vam pomogne. Znam da ona to nije u stanju da učini u ovom trenutku, pošto nije na Aurori."
<BR>&nbsp;&nbsp;&nbsp;&nbsp;&nbsp;Mandamus je izgledao iznenađen i nezadovoljan. "Pa, gde se, onda, nalazi, dr Amadiro?"
<BR>&nbsp;&nbsp;&nbsp;&nbsp;&nbsp;Amadiro reče: "Videli ste ove ljudske oblike i ja ne želim dalje da ostanem u ovoj turobnoj sredini. Pustili ste me prilično dugo da čekam i ne smete žaliti ako sada ja vas pustim da čekate. Ako imate još neka pitanja, pozabavimo se njima u mojoj kancelariji."
<BR>
<BR>&nbsp;&nbsp;&nbsp;&nbsp;&nbsp;47.
<BR>&nbsp;&nbsp;&nbsp;&nbsp;&nbsp;Kada su se našli u kancelariji, Amadiro je nastavio da odugovlači. "Sačekajte me ovde", reče on prilično odlučno i izađe.
<BR>&nbsp;&nbsp;&nbsp;&nbsp;&nbsp;Madamus je ukočeno čekao, razvrstavajući misli, pitajući se kada će Amadiro da se vrati... ili da li će uopšte da se vrati. Da li će ga uhapsiti ili jednostavno izbaciti? Da li se Amadiro umorio čekajući da čuje suštinu?
<BR>&nbsp;&nbsp;&nbsp;&nbsp;&nbsp;Mandamus je odbio da u to poveruje. Oštroumno je zaključio da Amadiro očajnički želi da izravna stare račune. Činilo se očigledno da se Amadiro neće umoriti od slušanja sve dok budu postojali i najmanji izgledi da mu Mandamus omogući da se osveti.
<BR>&nbsp;&nbsp;&nbsp;&nbsp;&nbsp;Dok se s dosadom osvrtao po Amadirovoj kancelariji, Mandamus uhvati sebe kako razmišlja o tome da li bi se u kompjuterizovanim dosjeima, koji su mu bili gotovo na dohvat ruke, moglo naći kakvo obaveštenje koje bi mu bilo od koristi. Bilo bi dobro ako ne bi u svemu morao da zavisi od Amadira.
<BR>&nbsp;&nbsp;&nbsp;&nbsp;&nbsp;Ta misao je bila beskorisna. Mandamus nije znao ulaznu šifru za dosjee, a čak i da ju je znao, nekoliko Amadirovih ličnih robota stajalo je u svojim nišama i oni bi ga zaustavili ako bi se makar i za korak približio bilo čemu što je u njihovim umovima bilo označeno kao osetljivo. To bi čak učinili i negovi vlastiti roboti.
<BR>&nbsp;&nbsp;&nbsp;&nbsp;&nbsp;Amadiro je bio u pravu. Roboti su bili tako korisni i efikasni... i nepodmitljivi... kao stražari, tako da nikome nije ni padalo na pamet da uradi bilo šta kriminalno, ilegalno, ili jednostavno potajno. Takve namere su naprosto zakržljale... bar u međusobnim odnosima Svemiraca.
<BR>&nbsp;&nbsp;&nbsp;&nbsp;&nbsp;Pitao se kako se Naseljivači snalaze bez robota. Mandamus je pokušao da zamisli kako se ljudi sukobljavaju, bez robotskih odbojnika koji bi ublažili te sudare, bez robota koji bi im pružali pristojno osećanje sigurnosti i koji bi pojačavali... iako toga uglavnom nisu svesni... odgovarajući vid moralnosti.
<BR>&nbsp;&nbsp;&nbsp;&nbsp;&nbsp;Imajući u vidu te okolnosti, bilo je nemoguće zamisliti da su Naseljivači prevazišli stepen varvarstva, te je stoga bilo nemoguće njima ostaviti Galaksiju. Što se toga tiče, Amadiro je bio u pravu, oduvek je bio u pravu, dok je Fastolf neverovatno grešio.
<BR>&nbsp;&nbsp;&nbsp;&nbsp;&nbsp;Mandamus klimnu, kao da je još jednom uverio samog sebe u ispravnost onoga što je nameravao da učini. On uzdahnu i požele da to nije neophodno, a zatim se pripremi da, još jednom, zanemari razum koji mu je dokazao da to odista jeste potrebno, kada Amadiro uđe.
<BR>&nbsp;&nbsp;&nbsp;&nbsp;&nbsp;Amadiro je još bio upečatljiva prilika, iako se nalazio u godini kada će napuniti svoju dvadeset osmu dekadu. Uglavnom je izgledao onako kako bi jedan Svemirac trebalo da izgleda, osim što mu je nos bio nesrećno bezobličan.
<BR>&nbsp;&nbsp;&nbsp;&nbsp;&nbsp;Amadiro reče: "Žao mi je što ste morali da čekate, ali morao sam da završim jedan posao. Ja sam glavni u Institutu, a to za sobom povlači odgovornosti."
<BR>&nbsp;&nbsp;&nbsp;&nbsp;&nbsp;Mandamus odvrati: "Da li biste mogli da mi kažete gde se nalazi dr Vasilija Aliena? Tada ću vam bez odlaganja izneti svoj plan."
<BR>&nbsp;&nbsp;&nbsp;&nbsp;&nbsp;"Vasilija je na obilasku. Obilazi svetove Svemiraca kako bi otkrila dokle su stigli u robotskim istraživanjima. Ona smatra da bi međuplanetno usklađivanje, a imajući u vidu Robotički institut, koji je osnovan kako bi usklađivao rad pojedinačnih istraživanja na Aurori, još više unapredilo stvar. To je odista dobra ideja."
<BR>&nbsp;&nbsp;&nbsp;&nbsp;&nbsp;Mandamus se nasmeja, kratko i neveselo. "Ništa joj neće otkriti. Sumnjam da ijedan svet Svemiraca želi da obezbedi Aurori još veću prevlast od one koju već ima."
<BR>&nbsp;&nbsp;&nbsp;&nbsp;&nbsp;"Ne budite suviše uvereni u to. Situacija u vezi sa Naseljivačima sve nas je uznemirila."
<BR>&nbsp;&nbsp;&nbsp;&nbsp;&nbsp;"Znate li gde se sada nalazi?"
<BR>&nbsp;&nbsp;&nbsp;&nbsp;&nbsp;"Imamo njen plan puta."
<BR>&nbsp;&nbsp;&nbsp;&nbsp;&nbsp;"Vratite je, dr Amadiro."
<BR>&nbsp;&nbsp;&nbsp;&nbsp;&nbsp;Amadiro se namršti. "Sumnjam da to lako mogu učiniti. Verujem da želi da se nalazi daleko od Aurore, dok joj otac ne umre."
<BR>&nbsp;&nbsp;&nbsp;&nbsp;&nbsp;"Zašto?" upita iznenađeno Mandamus.
<BR>&nbsp;&nbsp;&nbsp;&nbsp;&nbsp;Amadiro slegnu ramenima. "Ne znam. Nije me briga. Ali zato znam da je vaše vreme isteklo. Razumete li? Pređite na stvar ili odlazite." On mračno pokaza prema vratima i Mandamus oseti kako se više ne sme poigravati Amadirovim strpljenjem.
<BR>&nbsp;&nbsp;&nbsp;&nbsp;&nbsp;Mandamus prozbori: "Pa dobro. Postoji i treća stvar zbog koje je Zemlja jedinstvena..."
<BR>&nbsp;&nbsp;&nbsp;&nbsp;&nbsp;Govorio je s lakoćom, koristeći minimum reči, kao da je često uvežbavao svoje izlaganje i doterivao ga sa ciljem da ga iznese pred Amadirom. I uspeo je da privuče svu Amadirovu pažnju.
<BR>&nbsp;&nbsp;&nbsp;&nbsp;&nbsp;To je bilo to! Amadiro je prvo osetio ogromno olakšanje. Bio je u pravu kada se kladio da mladić nije čudak. Bio je potpuno razuman.
<BR>&nbsp;&nbsp;&nbsp;&nbsp;&nbsp;A tada je nastupio vrhunac. Plan će sigurno uspeti. Razume se, pogledi ovog mladića, prema onome kako ih je on izneo, donekle su se razlikovali od Amadirovih, ali o tom potom. Uvek je bilo moguće vršiti izmene.
<BR>&nbsp;&nbsp;&nbsp;&nbsp;&nbsp;Kada je Mandamus završio, Amadiro reče, trudeći se da mu glas bude postojan: "Vasilija nam neće biti potrebna. U Institutu postoji odgovarajuća ekspertiza koja će nam omogućiti da odmah počnemo. Dr Mandamuse...", u Amadirov glas vrati se nešto od formalnog poštovanja, "...ako ovo ispadne onako kako je planirano... a ne mogu da se otmem utisku da hoće... vi ćete postati prvi čovek u Institutu kada ja budem predsedavajući u veću."
<BR>&nbsp;&nbsp;&nbsp;&nbsp;&nbsp;Mandamus se jedva primetno i kratko osmehnu, dok je Amadiro ostao da sedi, zavaljen u stolici, i isto tako nakratko dozvolio sebi da na budućnost gleda sa zadovoljstvom i poverenjem, što nije mogao da učini dvadeset dugih i mukotrpnih dekada.
<BR>&nbsp;&nbsp;&nbsp;&nbsp;&nbsp;Koliko vremena će biti potrebno? Dekade? Jedna dekada? Deo jedne dekade?
<BR>&nbsp;&nbsp;&nbsp;&nbsp;&nbsp;Ne dugo. Ne dugo. Po svaku cenu stvar mora biti izvedena što brže kako bi on doživeo da vidi kako se menja stara odluka i on postaje gospodar Aurore... te tako i svetova Svemiraca... pa stoga (pošto će Zemlja i svetovi Naseljivača biti prokleti) čak i gospodar Galaksije, pre no što umre.
<BR>
<BR>&nbsp;&nbsp;&nbsp;&nbsp;&nbsp;48.
<BR>&nbsp;&nbsp;&nbsp;&nbsp;&nbsp;Kada je dr Fastolf umro, sedam godina pošto su se Amadiro i Mandamus sreli i otpočeli svoj projekat, ta vest je putem hipertalasa jačinom bombe odjeknula u svakoj zabiti nastanjenih svetova. Svuda je privukla najveću pažnju.
<BR>&nbsp;&nbsp;&nbsp;&nbsp;&nbsp;Za svetove Svemiraca to je bilo važno, pošto je Fastolf bio najmoćniji čovek na Aurori, te stoga i u Galaksiji, preko dvadeset dekada. Za svetove Naseljivača i za Zemlju to je bilo važno pošto im je Fastolf bio prijatelj... koliko to jedan Svemirac može da bude... i sada se postavljalo pitanje da li će se politika Svemiraca izmeniti, a ako se izmeni, na koji način.
<BR>&nbsp;&nbsp;&nbsp;&nbsp;&nbsp;Vest je stigla i do Vasilije Aliene i za nju je imala još složenije značenje, jer ju je pratila gorčina koja je gotovo od samog početka obojila njen odnos sa biološkim ocem.
<BR>&nbsp;&nbsp;&nbsp;&nbsp;&nbsp;Uvežbavala je da ne oseti ništa kada on umre, pa ipak nije želela da se nalazi na istom svetu sa njim u trenutku kada se to dogodi. Nije želela da je obaspu pitanjima bilo gde, a najbrojnija i najupornija pitanja bila bi joj postavljana na Aurori.
<BR>&nbsp;&nbsp;&nbsp;&nbsp;&nbsp;Odnos između roditelja i dece među Svemircima bio je slab i, u najbolnijem slučaju, ravnodušan. To je bilo razumljivo kada se imaju u vidu njihovi dugački životi.. Vasilija u tom pogledu ne bi nikoga zanimala. Ali Fastolf je tako dugo bio istaknuti vođa stranke, a Vasilija gotovo isto toliko istaknuti partizan na suprotnoj strani.
<BR>&nbsp;&nbsp;&nbsp;&nbsp;&nbsp;To je bilo otrovno. Potrudila se da Vasilija Aliena postane njeno legalno ime, da ga upotrebljava na svim dokumentima, u svim intervjuima, u svemu... ali ipak je pouzdano znala da većina ljudi o njoj razmišlja kao o Vasiliji Fastolf. Kao da ništa nije moglo da izbriše taj potpuno nevažan odnos, te je morala da se zadovolji time da je oslovljavaju samo imenom. Bar je imala neobično ime.
<BR>&nbsp;&nbsp;&nbsp;&nbsp;&nbsp;Kao da je čak i to isticalo njen odnos kao u ogledalu sa tom Solarijankom koja je, iz potpuno različitih razloga, poricala svog prvog muža kao što je Vasilija poricala svog oca. Solarijanka takođe nije mogla da živi sa ranijim prezimenom tako da joj na kraju ostalo samo ime - Gladija.
<BR>&nbsp;&nbsp;&nbsp;&nbsp;&nbsp;A te dve žene, Vasilija i Gladija, koje nisu pristajale u svoju okolinu, koje su bile osporavane... čak su i ličile jedna na drugu.
<BR>&nbsp;&nbsp;&nbsp;&nbsp;&nbsp;Vasilija se krišom pogleda u ogledalu koje je visilo u njenoj kabini na svemirskom brodu. Gladiju nije videla već dosta dekada, ali bila je ubeđena da su još bile slične. Obe su bile niske i mršave. Obe su bile plave, a i likovi su im bili pomalo slični.
<BR>&nbsp;&nbsp;&nbsp;&nbsp;&nbsp;Ali Vasilija je bila ta koja je uvek gubila, a Gladija ona koja je uvek dobijala. Kada je Vasilija napustila oca i izbrisala ga iz svog života, on ju je zamenio Gladijom... koja mu je bila povodljiva i pasivna kćer kakvu je želeo, onakva kakva Vasilija nikada ne bi mogla da bude.
<BR>&nbsp;&nbsp;&nbsp;&nbsp;&nbsp;Pa ipak, Vasilija je bila ogorčena zbog toga. Ona je bila robotičar, bar isto onoliko sposoban i vešt robotičar kao i Fastolf u svojim najboljim danima, dok je Gladija bila samo umetnica, koja se zabavljala bojenjem polja sile i iluzijama odeće za robote. Kako je Fastolf mogao biti zadovoljan što je izgubio prvu i umesto nje dobio ovu drugu?
<BR>&nbsp;&nbsp;&nbsp;&nbsp;&nbsp;Kada je na Auroru došao onaj policajac sa Zemlje, Elija Bejli, pretnjama je naterao Vasiliju da otkrije mnoge svoje misli i osećanja koje nikome pre njega nije poverila. Međutim, prema Gladiji je bio sušta blagost i pomogao je njoj... i njenom zaštitniku, Fastolfu... da pobede uprkos svemu, mada Vasilija do dana današnjeg nije uspela jasno da razabere kako se to dogodilo.
<BR>&nbsp;&nbsp;&nbsp;&nbsp;&nbsp;Gladija je bila ta koja je bdela kod Fastolfove postelje za vreme njegove poslednje bolesti, ta koja ga je do poslednjeg časa držala za ruku i koja je čula njegove poslednje reči. Vasilija nije znala da li bi ikome trebalo da zameri zbog ovoga. Jer ona sama, ni pod kojim uslovima, ne bi priznala da taj starac postoji tako što bi otišla da ga poseti i prisustvuje njegovom prelasku u nepostojanje u apsolutnom, pre nego subjektivnom smislu... pa ipak, bila je besna zbog Gladijinog prisustva.
<BR>&nbsp;&nbsp;&nbsp;&nbsp;&nbsp;Tako osećam, rekla je prkosno sama sebi, i nikome ne dugujem nikakvo objašnjenje.
<BR>&nbsp;&nbsp;&nbsp;&nbsp;&nbsp;Izgubila je i Žiskara. Žiskar je bio njen robot, Vasilijin vlastiti robot kada je bila mlada devojka, robot koga joj je poklonio otac koji joj je u to vreme, čini se, bio naklonjen. Uz Žiskarovu pomoć savladala je robotiku i on joj je prvi bio iskreno naklonjen. Kao dete se nije poigravala trima zakonima niti se upuštala u filosofiranje o pozitronskom automatizmu. Činilo se da je Žiskar srdačan, ponašao se srdačno, a to je jednom detetu dovoljno. Ni kod jednog ljudskog bića nije nikada naišla na takvu srdačnost... a najmanje kod svog oca.
<BR>&nbsp;&nbsp;&nbsp;&nbsp;&nbsp;Sve do današnjeg dana morala je da bude dovoljno slaba, pa da se upušta u budalaste ljubavne igre sa drugim. Ogorčenost koju je osetila zbog gubljenja Žiskara naučila ju je da nikakav početni dobitak nije bio vredan krajnjeg gubitka.
<BR>&nbsp;&nbsp;&nbsp;&nbsp;&nbsp;Kada je napustila kuću, odrekavši se oca, on nije dozvolio da Žiskar pođe sa njom iako je ona neizmerno poboljšala Žiskara dok se bavila njegovim pomnim reprogramiranjem. A kada joj je otac umro, on je Žiskara ostavio Solarijanki. Takođe joj je ostavio Denila, ali Vasiliji uopšte nije bilo stalo do te humanoidne blede imitacije. Želela je Žiskara koji je bio njen.
<BR>&nbsp;&nbsp;&nbsp;&nbsp;&nbsp;Vasilija se sada vraćala na Solariju. Obilazak je bio gotovo završen. U stvari, što se ticalo njegove korisnosti, on je bio zaključen još pre nekoliko meseci. Ali ona je ostala na Hesperosu jer joj je bio potreban odmor, kao što je objasnila u službenom dopisu poslatom u Institut.
<BR>&nbsp;&nbsp;&nbsp;&nbsp;&nbsp;Međutim, Fastolf je sada bio mrtav i ona je mogla da se vrati. Ako već nije mogla potpuno da izbriše prošlost, mogla je bar da izbriše jedan njen deo. Žiskar mora ponovo postati njen.
<BR>&nbsp;&nbsp;&nbsp;&nbsp;&nbsp;Bila je odlučna.
<BR>
<BR>&nbsp;&nbsp;&nbsp;&nbsp;&nbsp;49.
<BR>&nbsp;&nbsp;&nbsp;&nbsp;&nbsp;Amadiro je gajio potpuno oprečna osećanja u vezi sa Vasilijinim povratkom. Nije se vratila sve dok stari Fastolf (sada kada je on bio mrtav sasvim lako je mogao u sebi da ponavlja njegovo ime) nije proveo mesec dana u svojoj urni. To mu je laskalo jer se pokazalo da je bio u pravu. Konačno, i Mandamusu je saopštio da se ona klonila Aurore dok joj otac ne umre.
<BR>&nbsp;&nbsp;&nbsp;&nbsp;&nbsp;Zatim, Vasilija je takođe bila prijatno providna. Nedostajala joj je ona razdražujuća odlika Mandamusa, koji je postao njegov novi miljenik, da, kako se činilo, uvek ima još neku neizraženu misao, duboko pohranjenu, bez obzira na to što se činilo da je pomno izneo sve što mu je na umu.
<BR>&nbsp;&nbsp;&nbsp;&nbsp;&nbsp;S druge, pak, strane, nju je razdražujuće teško bilo kontrolisati, a najmanje je bilo verovatno da će poslušno slediti put na koji joj on ukaže. Morao joj je dopustiti da do u tančine ispituje Svemirce na drugim svetovima tokom godina koje je provela daleko od Aurore... onda je još morao da joj dozvoli i da sve to iznese svojim mračnim i zagonetnim rečima.
<BR>&nbsp;&nbsp;&nbsp;&nbsp;&nbsp;Stoga ju je pozdravio s oduševljenjem koje i jeste i nije bilo iskreno.
<BR>&nbsp;&nbsp;&nbsp;&nbsp;&nbsp;"Vasilija, tako mi je drago što si se vratila. Institut je leteo pomoću samo jednog krila dok tebe nije bilo."
<BR>&nbsp;&nbsp;&nbsp;&nbsp;&nbsp;Vasilija se nasmeja: "Ma hajde, Keldene"... ona se nimalo nije libila da ga oslovljava njegovim ličnim imenom, iako je bila dve i po dekade mlađa od njega... "To preostalo krilo predstavljaš ti i otkad si prestao da budeš potpuno ubeđen da i to jedno krilo nije dovoljno?"
<BR>&nbsp;&nbsp;&nbsp;&nbsp;&nbsp;"Otkada si odlučila da godinama budeš udsutna. Kako ti se čini, da li se Aurora u međuvremenu mnogo promenila?"
<BR>&nbsp;&nbsp;&nbsp;&nbsp;&nbsp;"Nije ni najmanje... što bi možda trebalo da nas zabrine. Nepromenljivost predstavlja izumiranje."
<BR>&nbsp;&nbsp;&nbsp;&nbsp;&nbsp;"Paradoks. Nijedno raspadanje ne događa se bez promene na gore."
<BR>&nbsp;&nbsp;&nbsp;&nbsp;&nbsp;"Nepromenljivost predstavlja promenu na gore, Keldene, u poređenju sa okolnim svetovima Naseljivača. Oni se brzo menjaju, proširujući svoju kontrolu nad sve većim brojem svetova, a na pojedinačnim svetovima je sve temeljitije uspostavljaju. Oni uvećavaju svoju snagu i moć kao i samopouzdanje, dok mi ovde sedimo snevajući i zaključujemo da naša nepromenjena moć postojanije opada u poređenju sa njihovom."
<BR>&nbsp;&nbsp;&nbsp;&nbsp;&nbsp;"Divno, Vasilija! Mislim da si to pažljivo naučila napamet, dok si letelea ovamo. Međutim, došlo je do promene u političkoj situaciji na Aurori."
<BR>&nbsp;&nbsp;&nbsp;&nbsp;&nbsp;"Hoćeš da kažeš da je moj biološki otac mrtav."
<BR>&nbsp;&nbsp;&nbsp;&nbsp;&nbsp;Amadiro raširi ruke, lako se naklonivši. "Kako ti kažeš. On je u velikoj meri bio odgovoran za našu paralizu, a pošto njega više nema, pretpostavljam da će sada doći do promena, mada te promene neće nužno biti vidljive."
<BR>&nbsp;&nbsp;&nbsp;&nbsp;&nbsp;"Nešto tajiš preda mnom, zar ne?"
<BR>&nbsp;&nbsp;&nbsp;&nbsp;&nbsp;"Zar bih ja učinio nešto tako?"
<BR>&nbsp;&nbsp;&nbsp;&nbsp;&nbsp;"Razume se. Taj tvoj lažni osmeh te uvek oda."
<BR>&nbsp;&nbsp;&nbsp;&nbsp;&nbsp;"Onda moram naučiti da u tvom društvu uvek budem ozbiljan... Dođi, dobio sam tvoj izveštaj. Reci mi šta se nalazi u njemu."
<BR>&nbsp;&nbsp;&nbsp;&nbsp;&nbsp;"Ništa ne nedostaje... gotovo ništa. Svi svetovi Svemiraca strastveno tvrde da su uznemireni zbog sve veće arogancije Naseljivača. Svi su čvrsto odlučili da se Naseljivačima odupiru do kraja, s oduševljenjem sledeći Auroru, ispunjeni odlučnošću i galantno prkoseći smrti."
<BR>&nbsp;&nbsp;&nbsp;&nbsp;&nbsp;"Da, slediće nas. A ako ih mi ne povedemo?"
<BR>&nbsp;&nbsp;&nbsp;&nbsp;&nbsp;"Onda će čekati i pokušati da prikriju svoje olakšanje što mi nismo na čelu. Inače... Pa, svi su zaokupljeni tehnološkim napretkom i svi odbijaju da otkriju čime se, tačno, bave. Rade nezavisno i nisu čak ni ujedinjeni, ni u okviru jednog istog sveta. Ni na jednom svetu Svemiraca ne postoji nijedan jedini istraživački tim koji podseća na naš Robotički institut. Svaki svet ima svoje istraživače-pojedince koji marljivo čuvaju vlastite podatke jedni od drugih."
<BR>&nbsp;&nbsp;&nbsp;&nbsp;&nbsp;Amadiro se gotovo ponosio sobom dok je govorio: "Od njih nisam ni očekivao da budu napredni kao mi."
<BR>&nbsp;&nbsp;&nbsp;&nbsp;&nbsp;"Krajnje je loše što nisu", odvrati osorno Vasilija. "Kako da brže napredujemo kada svi svetovi Svemiraca predstavljaju smesu pojedinaca. Svetovi Naseljivača se redovno okupljaju na konvencijama, imaju svoje institute... pa iako kaskaju za nama, sustići će nas. Ipak sam uspela da otkrijem nekoliko tehnoloških noviteta na kojima se radi na svetovima Svemiraca i sve sam ih pobrojala u svom izveštaju. Svi, na primer, rade na nuklearnom pojačivaču, ali ne verujem da je neki od tih uređaja izašao iz faze laboratorisjkih demonstracija na bilo kom svetu. Još ne postoji ništa što bi se moglo praktično koristiti na letelicama."
<BR>&nbsp;&nbsp;&nbsp;&nbsp;&nbsp;"Nadam se da si, što se toga tiče, u pravu, Vasilija. Nuklearni pojačivač predstavlja oružje koje bi naše flote mogle dobro da upotrebe, jer ono bi se smesta razračunalo sa Naseljivačima. Međutim, smatram da bi, gledano u celini, bilo bolje ako bi se Aurora pre svoje braće-Svemiraca dočepala tog oružja. Ali rekla si da se u tvom izveštaju nalazi gotovo sve. Nije mi promaklo to 'gotovo'. Šta se onda ne nalazi u njemu.?"
<BR>&nbsp;&nbsp;&nbsp;&nbsp;&nbsp;"Solarija!"
<BR>&nbsp;&nbsp;&nbsp;&nbsp;&nbsp;"Najmlađi i najčudniji od svih svetova Svemiraca."
<BR>&nbsp;&nbsp;&nbsp;&nbsp;&nbsp;"Od njih direktno gotovo ništa nisam izvukla. Posmatrali su me krajnje neprijateljski, kao što verujem da bi posmatrali bilo koga ko nije sa Solarije, pa bilo da je u pitanju Svemirac ili Naseljivač. A kad sam rekla 'posmatrali', imala sam u vidu njihovo značenje te reči. Na tom svetu sam ostala skoro godinu dana, znatno duže nego na bilo kom drugom, i tokom svih tih meseci nisam se nijednom videla ni sa jednim Solarijancem lice u lice. Svaki put sam posmatrala njega... ili nju... putem hipertalasnog holograma. Nikako nisam mogla da se sretnem s nečim opipljivim... samo sa slikama. Svet je udoban, neverovatno luksuzan, u stvari, dopao bi se ljubiteljima prirode, jer je potpuno nedirnut, ali kako mi je samo nedostajalo da nekoga vidim"
<BR>&nbsp;&nbsp;&nbsp;&nbsp;&nbsp;"Pa, posmatranje predstavlja solarijanski običaj. Svi to znamo, Vasilija. Živi i pusti druge da žive."
<BR>&nbsp;&nbsp;&nbsp;&nbsp;&nbsp;"Hmmm", odvrati Vasilija. "Tvoja tolerancija možda nije na mestu. Da li su ti roboti još u isključenom stanju?"
<BR>&nbsp;&nbsp;&nbsp;&nbsp;&nbsp;"Jesu. I uveravam te da nas ne prisluškuju."
<BR>&nbsp;&nbsp;&nbsp;&nbsp;&nbsp;"Nadam se da ne, Kaldene. Imam vrlo jak utisak da su Solarijanci mnogo više napredovali u radu na minijaturnom nuklearnom pojačivaču od bilo kog drugog sveta... čak i od nas. Možda im još samo malo nedostaje da naprave ručni pojačivač kod koga bi utrošak energije bio dovoljno mali za praktičnu upotrebu u svemirskim letilicama."
<BR>&nbsp;&nbsp;&nbsp;&nbsp;&nbsp;Amadiro se jako namršti: "Kako su to uspeli?"
<BR>&nbsp;&nbsp;&nbsp;&nbsp;&nbsp;"Ne umem da objasnim. Ne očekuješ, valjda, da su mi pokazali planove? Moji utisci su u takvom haosu da se nisam usudila da ih navedem u izveštaju, ali iz sitnih napomena koje sam tu i tamo čula i primetila... zaključujem da su dobrano odmakli. O tome bi trebalo pažljivo da porazmislimo."
<BR>&nbsp;&nbsp;&nbsp;&nbsp;&nbsp;"Hoćemo. Ima li još štogod što bi želela da mi saopštiš?"
<BR>&nbsp;&nbsp;&nbsp;&nbsp;&nbsp;"Da... ni to se ne nalazi u izveštaju. Solarija već mnogo dekada radi na projektovanju humanoidnih robota i čini mi se da su taj cilj ostvarili. Nijedan drugi svet Svemiraca... sem nas, razume se... nije čak ni pokušao ništa slično. Na svakom svetu sam se raspitivala šta preduzimaju u vezi sa humanoidnim robotima i svuda sam dobijala isti odgovor. I sama zamisao im je izgledala neprijatna i užasavajuća. Mislim da su svi uočili naš neuspeh i da ih je on teško pogodio."
<BR>&nbsp;&nbsp;&nbsp;&nbsp;&nbsp;"Ali ne i Solariju? Zašto?"
<BR>&nbsp;&nbsp;&nbsp;&nbsp;&nbsp;"Kao prvo, uvek su živeli u krajnje robotizovanom društvu, najrobotizovanijem u celoj Galaksiji. Okruženi su robotima... deset hiljada na jednoga. Svet je pretrpan njima. Ako vam padne na pamet da besciljno lutate, u potrazi za ljudskim bićima, nećete ih pronaći. Zašto bi šačicu Solarijanaca, koja živi na jednom takvom svetu, uznemiravala pomisao na još nekoliko robota samo zbog toga što su to humanoidni roboti? A zatim, i taj pseudoljudski jadnik koga je Fastolf projektovao i izradio i koji još postoji..."
<BR>&nbsp;&nbsp;&nbsp;&nbsp;&nbsp;"Denil", primeti Amadiro.
<BR>&nbsp;&nbsp;&nbsp;&nbsp;&nbsp;"Da, upravo taj. On... to je bilo na Solariji pre dvadeset dekada i Solarijanci su se prema njemu odnosili kao prema ljudskom biću. Nikada se nisu oporavili od toga. Čak i da nemaju nikakve koristi od humanoidnih modela, bili su poniženi jer ih je prevario. To im je na nezaboravna način pokazalo da je Aurora daleko ispred njih, bar što se tiče te grane robotike. Solarijanci se neumereno diče da su najnapredniji robotičari u Galaksiji, tako da su od tada pojedini Solarijanci radili na humanoidnim robotima.... ako ni zbog čega drugog ono u želji da speru tu sramotu. Da ih je više ili da poseduju institut koji bi mogao da koordinira njihov rad, oni bi bez sumnje već davno u tome uspeli. Kako stvari stoje, mislim da ih sada imaju."
<BR>&nbsp;&nbsp;&nbsp;&nbsp;&nbsp;"Ne znaš pouzdano, zar ne? U pitanju je samo sumnja zasnovana na delimičnim podacima sakupljenim tu i tamo."
<BR>&nbsp;&nbsp;&nbsp;&nbsp;&nbsp;"Upravo tako, ali u pitanju je dosta jaka sumnja koja zaslužuje da bude pomnije ispitana. I treća stvar. Mogla bih se zakleti da rade na telepatskom komuniciranju. Nepažnjom su mi dozvolili da vidim neku opremu. A opet, drugi put kada sam posmatrala jednog od njihovih robotičara, na hipertalsnom ekranu se videla tabla sa pozitronskim matričnim ustrojstvom koje nije nalikovalo ničemu što sam ikada videla, pa ipak mi se učinilo da bi to ustrojstvo moglo da odgovara nekom telepatskom programu."
<BR>&nbsp;&nbsp;&nbsp;&nbsp;&nbsp;"Čini mi se, Vasilija, da je ovo što si sada pomenula još neverovatnije od priče o humanoidnim robotima."
<BR>&nbsp;&nbsp;&nbsp;&nbsp;&nbsp;Preko Vasilijinog lica pređe blaga nelagodnost. "Moram priznati da si verovatno u pravu što se toga tiče."
<BR>&nbsp;&nbsp;&nbsp;&nbsp;&nbsp;"U stvari, Vasilija, to mi zvuči kao puko maštanje. Ako je matrično ustrojstvo koje si videla bilo potpuno različito od svega čega se sećaš da si ikada videla, kako možeš i da pomisliš da nečemu odgovara?"
<BR>&nbsp;&nbsp;&nbsp;&nbsp;&nbsp;Vasilija je oklevala. "Moram da priznam da sam se i sama to pitala. Pa ipak, čim sam ugledala to ustrojstvo, odmah mi je na pamet pala reč, 'telepatija'."
<BR>&nbsp;&nbsp;&nbsp;&nbsp;&nbsp;"Iako je telepatija nemoguća, čak i u teroiji."
<BR>&nbsp;&nbsp;&nbsp;&nbsp;&nbsp;""Misli se da je nemoguća, čak i u teoriji. To nije baš isto."
<BR>&nbsp;&nbsp;&nbsp;&nbsp;&nbsp;"Niko nije postigao ni najmanji uspeh na tom polju."
<BR>&nbsp;&nbsp;&nbsp;&nbsp;&nbsp;"Tačno, ali zašto sam pogledala u to ustrojstvo i pomislila 'telepatija'?"
<BR>&nbsp;&nbsp;&nbsp;&nbsp;&nbsp;"Vasilija, to je možda bila neka psihodoskočica koju je beskorisno i pokušati analizirati. Ja bih na to zaboravio... Još nešto?"
<BR>&nbsp;&nbsp;&nbsp;&nbsp;&nbsp;"Još samo ovo... ali to najviše zbunjuje. Stekla sam utisak, Keldene, ako je suditi po malim nagoveštajima, da se Solarijanci spremaju da napuste svoju planetu."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ne znam. Njihovo stanovništvo, ionako malobrojno, stalno se osipa. Možda žele da krenu iz početka negde drugde pre no što potpuno izumru."
<BR>&nbsp;&nbsp;&nbsp;&nbsp;&nbsp;"Kakav nov početak? Kuda bi mogli da pođu?"
<BR>&nbsp;&nbsp;&nbsp;&nbsp;&nbsp;Vasilija odmahnu glavom. "Rekla sam ti sve što znam."
<BR>&nbsp;&nbsp;&nbsp;&nbsp;&nbsp;Amadiro lagano nastavi: "Dobro, sve ću to imati u vidu. Te četiri stvari: nuklearni pojačivač, humanoidne robote, telepatske robote i napuštanje planete. Iskreno rečeno, ne verujem ni u jednu od te četiri stvari, ali ubediću veće da odobri razgovore sa solarijanskim namesnikom. Verujem, Vasilija, da bi ti dobro došao odmor. Zašto ne bi uzela nekoliko nedelja slobodno da se ponovo navikneš na auroransko sunce i lepo vreme pre no što se opet latiš posla?"
<BR>&nbsp;&nbsp;&nbsp;&nbsp;&nbsp;"Ljubazno od tebe, Keldene", odvrati Vasilija, ne dižući se iz stolice, "ali želim da porazgovaramo još o dve stvari."
<BR>&nbsp;&nbsp;&nbsp;&nbsp;&nbsp;I protiv svoje volje, Amadiro pogledom potraži vremensku traku. "To neće dugo trajati, nadam se, Vasilija?"
<BR>&nbsp;&nbsp;&nbsp;&nbsp;&nbsp;"Koliko bude potrebno, Keldene."
<BR>&nbsp;&nbsp;&nbsp;&nbsp;&nbsp;"Šta želiš još da kažeš?"
<BR>&nbsp;&nbsp;&nbsp;&nbsp;&nbsp;"Ko je taj mladi sveznalica koji izgleda umišlja da vodi Institut, taj... kako se zvaše... Mandamus?"
<BR>&nbsp;&nbsp;&nbsp;&nbsp;&nbsp;"Znači, srela si ga?" reče Amadiro, osmehom prekrivajući izvesnu nelagodnost. "Vidiš da se stvari ipak menjaju na Aurori."
<BR>&nbsp;&nbsp;&nbsp;&nbsp;&nbsp;"Sigurno ne na bolje u ovom slučaju", primeti mračno Vasilija. "Ko je on?"
<BR>&nbsp;&nbsp;&nbsp;&nbsp;&nbsp;"On je upravo onakav kakim si ga opisala - sveznalica. Briljantan mladić, dovoljno oštrouman robotičar, ali isto toliko upućen u opštu fiziku, hemiju, planetologiju..."
<BR>&nbsp;&nbsp;&nbsp;&nbsp;&nbsp;"A koliko je staro to čudovište erudicije?"
<BR>&nbsp;&nbsp;&nbsp;&nbsp;&nbsp;"Nema još ni pet dekada."
<BR>&nbsp;&nbsp;&nbsp;&nbsp;&nbsp;"A šta će od tog deteta biti kada odraste?"
<BR>&nbsp;&nbsp;&nbsp;&nbsp;&nbsp;"Možda će biti isto onako mudar kao što je briljantan."
<BR>&nbsp;&nbsp;&nbsp;&nbsp;&nbsp;"Ne pravi se da ne razumeš šta sam htela da kažem, Keldene. Da li razmišljaš da ga postaviš za narednog glavešinu Instituta?"
<BR>&nbsp;&nbsp;&nbsp;&nbsp;&nbsp;"Nameravam da poživim još mnogo dekada."
<BR>&nbsp;&nbsp;&nbsp;&nbsp;&nbsp;"To nije odgovor."
<BR>&nbsp;&nbsp;&nbsp;&nbsp;&nbsp;"To je jedini odgovor koji mogu da ti pružim."
<BR>&nbsp;&nbsp;&nbsp;&nbsp;&nbsp;Vasilija se nemirno pomeri u svojoj stolici, a njen robot, koji je stajao iza nje, prelete pogledom s jedne strane na drugu kao da se priprema da odgovori na napad... Vasilijina nelagodnost ga je možda naterala da se tako ponaša.
<BR>&nbsp;&nbsp;&nbsp;&nbsp;&nbsp;Vasilija reče: "Keldene, naredni glavešina biću ja. To je sređeno. Tako si mi rekao."
<BR>&nbsp;&nbsp;&nbsp;&nbsp;&nbsp;"Jesam, ali kada jednog dana umrem, Vasilija, o izboru će odlučivati veće direktora. Čak i ako za sobom ostavim direktivu ko treba da postane naredni glavešina, veće može da je opovrgne. To jasno stoji u uslovima koje su postavili osnivači Instituta."
<BR>&nbsp;&nbsp;&nbsp;&nbsp;&nbsp;"Ti samo napiši direktivu, Keldene, a ja ću se postarati za direktorsko veće."
<BR>&nbsp;&nbsp;&nbsp;&nbsp;&nbsp;Amadiro, skupivši veđe, reče: "O tome neću dalje da raspravljam u ovom trenutku. O čemu još želiš da razgovaraš? Molim te budi kratka."
<BR>&nbsp;&nbsp;&nbsp;&nbsp;&nbsp;Trenutak je zurila u njega u nemom besu, a zatim jedva prevali preko usana reč: "Žiskar!"
<BR>&nbsp;&nbsp;&nbsp;&nbsp;&nbsp;"Robot?"
<BR>&nbsp;&nbsp;&nbsp;&nbsp;&nbsp;"Razume se da mislim na robota. Poznaješ li bilo kog drugog Žiskara o kome bih ja želela da razgovaram?
<BR>&nbsp;&nbsp;&nbsp;&nbsp;&nbsp;"Pa, šta je s njim?"
<BR>&nbsp;&nbsp;&nbsp;&nbsp;&nbsp;"On je moj."
<BR>&nbsp;&nbsp;&nbsp;&nbsp;&nbsp;Amadiro je bio iznenađen. "On je... bio je... pravno gledano... Fastolfovo vlasništvo."
<BR>&nbsp;&nbsp;&nbsp;&nbsp;&nbsp;"Žiskar je bio moj dok sam bila dete."
<BR>&nbsp;&nbsp;&nbsp;&nbsp;&nbsp;"Fastolf ti ga je pozajmio i na kraju uzeo nazad. Nije bilo nikakvog formalnog prenosa vlasništva, zar ne?"
<BR>&nbsp;&nbsp;&nbsp;&nbsp;&nbsp;"On je moralno bio moj. U svakom slučaju, on više nije Fastolfov. Ovaj je mrtav."
<BR>&nbsp;&nbsp;&nbsp;&nbsp;&nbsp;"Postoji testament. Ako se dobro sećam, prema tom testamentu, dva robota... Žiskar i Denil... su sada vlasništvo Solarijanke."
<BR>&nbsp;&nbsp;&nbsp;&nbsp;&nbsp;"Ali ja ne želim da budu njeni. Ja sam Fastolfova kćerka..."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;Vasilija pocrvene. "Imam prava na Žiskara. Zašto da ga dobije jedna strankinja... jedna tuđinka...?"
<BR>&nbsp;&nbsp;&nbsp;&nbsp;&nbsp;"Zato što je Fastolf tako želeo. A ona je stanovnik Aurore."
<BR>&nbsp;&nbsp;&nbsp;&nbsp;&nbsp;"Ko to kaže? Za sve Aurorane ona je 'Solarijanka'."
<BR>&nbsp;&nbsp;&nbsp;&nbsp;&nbsp;Amadiro spusti pesnicu na naslon stolice u iznenadnom napadu besa. "Vasilija, šta tražiš od mene? Ja nisam baš naklonjen Solarijanki, u stvari, uopšte je ne podnosim i da je bilo načina, ja bih je..." on baci jedan kratka pogled prema robotima, kao da ne želi da ih uznemiri, "...izbacio sa ove planete. Ali ne mogu da izmenim testament. Čak i da postoji legalan način da se to izvede... a ne postoji... to ne bi bilo mudro. Fastolf je mrtav."
<BR>&nbsp;&nbsp;&nbsp;&nbsp;&nbsp;"Upravo je to razlog što bi Žiskar trebalo sada meni da pripadne."
<BR>&nbsp;&nbsp;&nbsp;&nbsp;&nbsp;Amadiro ne obrati pažnju na nju. "Savez na čijem čelu se nalazio uveliko se raspada. Poslednjih nekoliko dekada na okupu ga je držala samo njegova lična harizma. Ja bih sada želeo da pokupim delove te koalicije i pripojim ih mojim sledbenicima. Na taj način mogao bih da sastavim grupu koja bi bila dovoljno jaka da upravlja većem i ima uvid u predstojeće izbore."
<BR>&nbsp;&nbsp;&nbsp;&nbsp;&nbsp;"A ti da postaneš naredni predsedavajući?"
<BR>&nbsp;&nbsp;&nbsp;&nbsp;&nbsp;"Zašto da ne? Aurora bi mogla da prođe i gore, jer to će mi pružiti priliku da izmenim našu dugotrajnu politiku uplanirane nesreće, pre no što postane suviše kasno. Nevolja je u tome što ne posedujem Fastolfovu ličnu popularnost. Nemam njegov dar da lučim svetost koja prikriva glupost. Sledstveno tome, ako bude izgledalo da sam pobedio, na nefer i vredan prezira način, jednog mrtvaca, to neće ispasti na dobro. Niko ne sme reći da sam, pošto me je Fastolf porazio dok je bio živ, izmenio njegov testament zbog neke sitnice, posle njegove smrti. Ne želim da mi se na putu ispreči nešto tako smešno, sada kada Aurora mora da donese jednu tako važnu odluku. Razumeš li me? Moraš se snaći i bez Žiskara!"
<BR>&nbsp;&nbsp;&nbsp;&nbsp;&nbsp;Vasilija ustade, ukrućenog tela i suženih očiju. "Videćemo."
<BR>&nbsp;&nbsp;&nbsp;&nbsp;&nbsp;"Već smo videli. Ovaj sastanak je završen i ako želiš da postaneš upravnica Instituta, savetujem ti da mi ne pretiš. Ako si upravo imala nameru da mi pripretiš, bez obzira na to na šta se ta pretnja odnosila, savetujem ti da je ponovo razmotriš."
<BR>&nbsp;&nbsp;&nbsp;&nbsp;&nbsp;"Ja ne pretim", odvrati Vasilija, dok je svaki delić njenog tela govorio suprotno... i udalji se dostojanstveno, prethodno nepotrebno uputivši svom robotu znak da je sledi.
<BR>
<BR>&nbsp;&nbsp;&nbsp;&nbsp;&nbsp;50.
<BR>&nbsp;&nbsp;&nbsp;&nbsp;&nbsp;Nevolja... ili pre niz nevolja... započeo je nekoliko meseci kasnije kada je Malun Cicis ušao u Amadirovu kancelariju na uobičajeni jutarnji dogovor.
<BR>&nbsp;&nbsp;&nbsp;&nbsp;&nbsp;Obično se Amadiro radovao tome. Cicis je uvek predstavljao predah u danu ispunjenom poslovima. On je bio jedini stariji član Instituta koji nije bio ambiciozan i koji nije kovao planove za razdoblje koje će nastupiti posle Amadirove smrti ili odlaska u penziju. Cicis je, u stvari, bio savršeni potčinjeni. Bio je srećan što je od pomoći i oduševljen što uživa Amadirovo poverenje.
<BR>&nbsp;&nbsp;&nbsp;&nbsp;&nbsp;Zbog toga je Amadiro već otprilike godinu dana bio uznemiren, jer je primećivao dah prolaznosti, neznatno udubljivanje prsnog koša, pomalo krut hod svog savršenog potčinjenog. Da li je moguće da Cicis stari? On je sigurno bio svega nekoliko dekada stariji od Amadira.
<BR>&nbsp;&nbsp;&nbsp;&nbsp;&nbsp;Amadira je krajnje neprijatno pogodila pomisao da možda zajedno sa postepenom degeneracijom tolikih vidova života Svemiraca opada i životno očekivanje. Nameravao je da pregleda statistike, ali stalno je zaboravljao da to učini... ili se možda podsvesno plašio da to učini.
<BR>&nbsp;&nbsp;&nbsp;&nbsp;&nbsp;Međutim, ovog puta je Cicis izgledao mnogo stariji, jer je bio jako uzbuđen. Lice mu je bilo crveno (što je još jače isticalo sedilo njegove bronzane kose) i činilo se da će doslovce eksplodirati od zaprepašćenja.
<BR>&nbsp;&nbsp;&nbsp;&nbsp;&nbsp;Amadiro nije morao da postavlja nikakva pitanja. Cicis je u jednom dahu saopštio vest, kao da nije mogao da je zadrži u sebi.
<BR>&nbsp;&nbsp;&nbsp;&nbsp;&nbsp;Kada je završio sa praskanjem, Amadiro zapanjeno upita: "Prekinuta su sva radio-talasna emitovanja? Sva?"
<BR>&nbsp;&nbsp;&nbsp;&nbsp;&nbsp;"Sva šefe. Mora da su svi mrtvi... ili su svi otišli. Nijedan naseljen svet ne može da izbegne neko emitovanje elektromagnetskog zračenja na našem stepenu... "
<BR>&nbsp;&nbsp;&nbsp;&nbsp;&nbsp;Amadiro ga ućutka pokretom ruke. Jedna od Vasilijinih napomena... četvrta po redu, koliko se sećao... odnosila se na to da se Solarijanci spremaju da napuste svoj svet. Bila je to bemislena pretpostavka; sve četiri, doduše, bile su manje-više besmislene. Obećao je da će ih imati na umu, i razume se, zaboravio je na njih. Sada se to očigledno pokazalo kao greška.
<BR>&nbsp;&nbsp;&nbsp;&nbsp;&nbsp;Razlog zbog koga je to izgledalo besmisleno onda kada je Vasilija iznela to mišljenje važio je i sada. Opet je postavio isto pitanje kao i onda, iako nije očekivao da će dobiti odgovor. (Kakav odgovor bi se mogao dati na takvo jedno pitanje?) "Kuda su u svemir mogli da pođu, Malune?"
<BR>&nbsp;&nbsp;&nbsp;&nbsp;&nbsp;"O tome se ništa ne kaže, šefe."
<BR>&nbsp;&nbsp;&nbsp;&nbsp;&nbsp;"Pa, onda, kada su otišli?"
<BR>&nbsp;&nbsp;&nbsp;&nbsp;&nbsp;"Ni o tome se ništa ne kaže. Vest je stigla jutros. Nevolja je u tome što je jačina zračenja na Solariji i inače niska. Ona je veoma retko naseljena, a njeni roboti su dobro zaštićeni. Red veličine jačine zračenja je niži nego na bilo kom drugom svetu Svemiraca; za dva reda veličine niži nego naš."
<BR>&nbsp;&nbsp;&nbsp;&nbsp;&nbsp;"I tako je jednog dana neko primetio da je nešto što je bilo veoma nisko opalo na nulu, ali niko nije, u stvari, uhvatio tok opadanja. Ko je to primetio?"
<BR>&nbsp;&nbsp;&nbsp;&nbsp;&nbsp;"Jedan neksonijanski brod, šefe."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Brod je bio primoran da uđe na orbitu oko solarijanskog sunca kako bi izvršio hitne opravke. Putem hipertalasa su zatražili dozvolu, ali nisu dobili odgovor. Nisu imali drugog izbora do da prenebregnu tu činjenicu, nastave da se kreću orbitom i vrše opravke. Ni na koji način nisu bili ometani u tome. Tek kada su se udaljili i stali da proveravaju zapise, otkrili su da ne samo da nisu primili nikakav odgovor, već da nisu uhvatili ni bilo kakvo zračenje. Ne postoji način da se utvrdi kada je zračenje prestalo. Poslednja zabeležena poruka sa Solarije stara je preko dva meseca."
<BR>&nbsp;&nbsp;&nbsp;&nbsp;&nbsp;"A šta je sa ostale tri njene napomene?" promrlja Amadiro.
<BR>&nbsp;&nbsp;&nbsp;&nbsp;&nbsp;"Izvinite, šefe?"
<BR>&nbsp;&nbsp;&nbsp;&nbsp;&nbsp;"Ništa. Ništa.", reče Amadiro, ali se strašno namršti i zadubi u misli.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
