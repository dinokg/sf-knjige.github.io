<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NASELJIVAČKI SVET
<BR>@03 = Bejlisvet
<P>&nbsp;&nbsp;&nbsp;&nbsp;&nbsp;29.
<BR>&nbsp;&nbsp;&nbsp;&nbsp;&nbsp;D. Ž.-ov brod se ponovo obreo u svemiru okružen trajnom nepromenljivošću beskrajnog vakuma.
<BR>&nbsp;&nbsp;&nbsp;&nbsp;&nbsp;Gladiji nije izgledalo da su baš žurili sa polaskom, jer je tek površno uspela da potisne napetost koju je osećala zbog mogućnosti da neki drugi nadzornik... sa drugim pojačivačem... može stići bez upozorenja. Nije se mogla zadovoljiti činjenicom da bi, ako bi do toga došlo, to bila brza smrt, nešto što ne bi ni osetila. Ta napetost ju je omela da uživa u tuširanju koje bi u nekoj drugoj prilici ocenila kao luksuzno, kao i u različitim drugim oblicima udobnosti kojima je ponovo bila okružena.
<BR>&nbsp;&nbsp;&nbsp;&nbsp;&nbsp;Tek je, pošto su stvarno poleteli i pošto je začula udaljeno meko zujanje protonskih mlaznjaka, uspela da zaspi. Čudno, mislila je dok je lagano uranjala u san, da se u svemiru osećala sigurnije nego na svetu svoje mladosti, kao i da je drugi put napustila Solariju čak sa većim olakšanjem nego prvi put.
<BR>&nbsp;&nbsp;&nbsp;&nbsp;&nbsp;Ali Solarija više nije bila svet njene mladosti. Bio je to jedan nečovečni svet, koji su čuvale iskrivljene parodije čovečnosti; čovekoliki roboti koji su izvrgavali ruglu blagog Denila i mislima zaokupljenog Žiskara.
<BR>&nbsp;&nbsp;&nbsp;&nbsp;&nbsp;Konačno je zaspala... a dok je spavala, Denil i Žiskar su, stojeći na straži, još jednom ugrabili priliku da porazgovaraju.
<BR>&nbsp;&nbsp;&nbsp;&nbsp;&nbsp;Denil reče: "Prijatelju Žiskare, sasvim sam ubeđen da si ti uništio nadzornicu."
<BR>&nbsp;&nbsp;&nbsp;&nbsp;&nbsp;"Nisam mogao da biram, prijatelju Denile. Pukim slučajem sam stigao na vreme, jer su moja čula potpuno bila zaokupljena traganjem za ljudskim bićima koja nisam pronašao. Niti bih uspeo da razaberem značenje onoga što se događalo da gospođa Gladija nije bila onako besna i očajna. To je bilo ono što sam iz daljine osetio i što me je nagnalo da pohitam na mesto zbivanja... i jedva stignem na vreme. S te strane gledano, gospođa Gladija jeste spasla situaciju, bar što se tiče kapetanovog i tvog opstanka. Verujem da bih uspeo da spasem brod i da sam zakasnio vas da spasem." On zastade na trenutak, a zatim dodade: "Bio bih veoma nezadovoljan, prijatelju Denile, da sam zakasnio tebe da spasem."
<BR>&nbsp;&nbsp;&nbsp;&nbsp;&nbsp;Denil izjavi ozbiljnim i službenim glasom: "Zahvaljujem ti, prijatelju Žiskare. Drago mi je da te nije inhibirao ljudski izgled nadzornice. To je usporilo moje reagovanje, isto kao što je i moj izgled usporio njeno."
<BR>&nbsp;&nbsp;&nbsp;&nbsp;&nbsp;"Prijatelju Denile, njena fizička pojava mi ništa nije značila jer sam bio svestan ustrojstva njenih misli. To ustrojstvo je u tolikoj meri bilo ograničeno i toliko različito od punog obima ljudskih ustrojstava da uopšte nije bilo potrebno da ulažem napor kako bih je indentifikovao na pozitivan način. Bilo je toliko jasnih pokazatelja koji su je označavali kao neljudsko biće da sam smesta reagovao. Ja, u stvari, nisam bio svestan onoga što radim dok to već nisam uradio."
<BR>&nbsp;&nbsp;&nbsp;&nbsp;&nbsp;"Tako sam i mislio, prijatelju Žiskare, ali želeo sam da dobijem potvrdu kako ne bi bilo nesporazuma. Smem li, onda, da pretpostavim da ne osećaš nikakvu nelagodnost što si ubio nešto što je, po izgledu, bilo ljudsko biće?"
<BR>&nbsp;&nbsp;&nbsp;&nbsp;&nbsp;"Nikakvu, jer to je bio robot."
<BR>&nbsp;&nbsp;&nbsp;&nbsp;&nbsp;"Čini mi se da bih ja patio od izvesnih smetnji u slobodnom protoku pozitrona, da sam uspeo da je uništim, bez obzira na to u kojoj meri bio svestan da je ona robot."
<BR>&nbsp;&nbsp;&nbsp;&nbsp;&nbsp;"Ne možeš se, prijatelju Denile, boriti protiv nečije humanoidne pojave, kada je ona jedina stvar na osnovu koje možeš neposredno da prosuđuješ. Mnogo pre nešto nego što izvedeš zaključak. Samo zbog toga što sam bio u stanju da posmatram njenu mentalnu strukturu i da se usredsredim na nju, mogao sam da prenebregnem njen fizički izgled."
<BR>&nbsp;&nbsp;&nbsp;&nbsp;&nbsp;"Šta misliš, kako bi se nadzornica osećala da nas je uništila, sudeći prena njenoj mentalnoj strukturi?"
<BR>&nbsp;&nbsp;&nbsp;&nbsp;&nbsp;"Primila je krajnje određena uputstva i u njenim kolima se uopšte nije dovodilo u sumnju to da ste ti i kapetan, prema njenoj definiciji, neljudska bića."
<BR>&nbsp;&nbsp;&nbsp;&nbsp;&nbsp;"Ali mogla je takođe da uništi gospođu Gladiju."
<BR>&nbsp;&nbsp;&nbsp;&nbsp;&nbsp;"Što se toga tiče, ne možemo da budemo sigurni, prijatelju Denile."
<BR>&nbsp;&nbsp;&nbsp;&nbsp;&nbsp;"Da li bi preživila da je to ipak učinila, prijatelju Žiskare? Možeš li to da mi kažeš?"
<BR>&nbsp;&nbsp;&nbsp;&nbsp;&nbsp;Žiskar je izvesno vreme ćutao. "Nisam imao dovoljno vremena da proučim njeno mentalno ustrojstvo. Ne umem da kažem kako bi mogla da reaguje da je ubila gospođu Gladiju."
<BR>&nbsp;&nbsp;&nbsp;&nbsp;&nbsp;"Ako bih sebe zamislio na mestu nadzornice", Denilov glas je podrhtavao i postajao niži, "čini mi se da bih mogao da ubijem neko ljudsko biće kako bih spasao život drugom ljudskom biću, koje bi, iz nekog razloga, pre trebalo spasti. Međutim, tako nešto bilo bi teško izvesti i sigurno bih zadobio izvesna oštećenja. Ali nezamislivo je ubiti jedno ljudsko biće samo zbog toga da bi se uništilo nešto što se smatra za neljudsko."
<BR>&nbsp;&nbsp;&nbsp;&nbsp;&nbsp;"Ona je samo pretila. Nije izvršila pretnju."
<BR>&nbsp;&nbsp;&nbsp;&nbsp;&nbsp;"A da li je mogla, prijatelju Žiskare?"
<BR>&nbsp;&nbsp;&nbsp;&nbsp;&nbsp;"To ne možemo znati, jer nam nije poznata priroda njenih uputstava."
<BR>&nbsp;&nbsp;&nbsp;&nbsp;&nbsp;"Da li su uputstva mogla potpuno da negiraju prvi zakon?"
<BR>&nbsp;&nbsp;&nbsp;&nbsp;&nbsp;Žiskar reče: "Vidim da je tvoj jedini cilj u ovom razgovoru bio da postaviš to pitanje. Savetujem ti da se dalje ne upuštaš."
<BR>&nbsp;&nbsp;&nbsp;&nbsp;&nbsp;Denil tvrdoglavo nastavi: "Izneću to kao mogućnost, prijatelju Žiskare. Ono što se ne može izraziti kao činjenica, sigurno se može izložiti kao maštanje. Ako se uputstva mogu zaštiti definicijama i uslovima, ako uputstva mogu biti izdata sa dovoljno pojedinosti i na dovoljno jak način, da li bi bilo moguće ubiti neko ljudsko biće zbog nečega što nije u onoj meri bitno kao spasavanje života nekog ljudskog bića?"
<BR>&nbsp;&nbsp;&nbsp;&nbsp;&nbsp;Žiskar bezbojno reče: "Ne znam, ali pretpostavljam da bi to bilo izvodljivo."
<BR>&nbsp;&nbsp;&nbsp;&nbsp;&nbsp;"Ali onda, ako bi tvoju sumnju trebalo ispraviti, to bi podrazumevalo da je pod određenim uslovima moguće neutralisati prvi zakon. U tom slučaju, prvi zakon, te stoga, i drugi zakoni, mogli bi se poništiti. Zakoni onda, čak ni prvi zakon, ne bi bili apsolutni, već bi mogli predstavljati bilo šta što bi u robote kao definiciju uneli oni koji projektuju robote."
<BR>&nbsp;&nbsp;&nbsp;&nbsp;&nbsp;Žiskar reče: "Dosta, prijatelju Denile. Nemoj ići dalje."
<BR>&nbsp;&nbsp;&nbsp;&nbsp;&nbsp;Denil nastavi: "Još samo jedan korak, prijatelju Žiskare. Partner Elija bi napravio još taj jedan dodatni korak."
<BR>&nbsp;&nbsp;&nbsp;&nbsp;&nbsp;"On je bio ljudsko biće. On je to mogao."
<BR>&nbsp;&nbsp;&nbsp;&nbsp;&nbsp;"Moram pokušati. Ako zakoni robotike... pa čak ni prvi zakon... nisu apsolutni i ako ih ljudska bića mogu menjati, zar onda možda, pod određenim uslovima, mi sami ne bismo mogli da ih..."
<BR>&nbsp;&nbsp;&nbsp;&nbsp;&nbsp;On zastade.
<BR>&nbsp;&nbsp;&nbsp;&nbsp;&nbsp;Žiskar jedva čujno reče: "Nemoj ići dalje."
<BR>&nbsp;&nbsp;&nbsp;&nbsp;&nbsp;Denil izusti, dok mu je blago brujanje prigušivalo glas: "Neću ići dalje."
<BR>&nbsp;&nbsp;&nbsp;&nbsp;&nbsp;Dugo je vladala tišina. Pozitronska kola i jednog i drugog teško su uspevala da savladaju nesklad.
<BR>&nbsp;&nbsp;&nbsp;&nbsp;&nbsp;Denil konačno reče: "Nameće se još jedna misao. Nadzornica je bila opasna ne samo zbog uputstava koja su joj izdata već i zbog svog izgleda. On me je inhibirao, a verovatno je to bio slučaj i sa kapetanom, što znači da je on mogao da zavede i prevari ljudska bića uopšte, kao što sam i ja, iako mi to nije bila namera, prevario šipera prve klase, Nisa. Sasvim je izvesno da on u početku nije bio svestan da sam ja robot."
<BR>&nbsp;&nbsp;&nbsp;&nbsp;&nbsp;"A šta proishodi iz toga, prijatelju Denile?"
<BR>&nbsp;&nbsp;&nbsp;&nbsp;&nbsp;"U Robotičkom institutu na Aurori, pošto su prethodno zadobili nacrte dr Fastolfa, pod vođstvom dr Amadira konstruisan je izvestan broj humanoidnih robota."
<BR>&nbsp;&nbsp;&nbsp;&nbsp;&nbsp;"To je svima poznato."
<BR>&nbsp;&nbsp;&nbsp;&nbsp;&nbsp;"Šta se dogodilo sa tim humanoidnim robotima?"
<BR>&nbsp;&nbsp;&nbsp;&nbsp;&nbsp;"Projekat nije uspeo."
<BR>&nbsp;&nbsp;&nbsp;&nbsp;&nbsp;Sada Denil reče: "To je svima poznato. Ali to ipak nije odgovor na pitanje. Šta se dogodilo sa tim humanoidnim robotima?"
<BR>&nbsp;&nbsp;&nbsp;&nbsp;&nbsp;"Može se pretpostaviti da su bili uništeni."
<BR>&nbsp;&nbsp;&nbsp;&nbsp;&nbsp;"Takva jedna pretpostavka ne mora nužno biti tačna. Da li su oni odista bili uništeni?"
<BR>&nbsp;&nbsp;&nbsp;&nbsp;&nbsp;"Bilo bi razumljivo da jesu. Šta su drugo mogli sa tim promašajem?"
<BR>&nbsp;&nbsp;&nbsp;&nbsp;&nbsp;"Po čemu drugom znamo da su humanoidni roboti predstavljali promašaj, sem po tome što su uklonjeni s vidika?"
<BR>&nbsp;&nbsp;&nbsp;&nbsp;&nbsp;"Zar to nije dovoljno? Zar nije dovoljno što su ih uklonili i uništili?"
<BR>&nbsp;&nbsp;&nbsp;&nbsp;&nbsp;"Nisam rekao 'i uništili', prijatelju Žiskare. To mi ne znamo. Mi samo znamo da su uklonjeni."
<BR>&nbsp;&nbsp;&nbsp;&nbsp;&nbsp;"A zašto bi inače to učinili, sem ako su ovi predstavljali promašaj?
<BR>&nbsp;&nbsp;&nbsp;&nbsp;&nbsp;"Zar oni iz nekog razloga nisu mogli biti uklonjeni i ako nisu predstavljali promašaj?"
<BR>&nbsp;&nbsp;&nbsp;&nbsp;&nbsp;"Nijednog ne mogu da se setim, prijatelju Denile."
<BR>&nbsp;&nbsp;&nbsp;&nbsp;&nbsp;"Razmisli ponovo, prijatelju Žiskare. Nemoj zaboraviti: govorimo o humanoidnim robotima za koje sada mislimo da mogu biti opasni i zbog same svoje ljudske prirode. U našem prethodnom razgovoru nam se činilo da je na Aurori u začetku plan da se Naseljivači poraze... istrebe, i to jednim udarcem. Složili smo se da ti planovi mora da su usredsređeni na planetu Zemlju. Da li sam dovde sve tačno izneo?
<BR>&nbsp;&nbsp;&nbsp;&nbsp;&nbsp;"Jesi, prijatelju Denile."
<BR>&nbsp;&nbsp;&nbsp;&nbsp;&nbsp;"Zar onda ne treba pretpostaviti da je u žiži i središtu toga plana dr Amadiro? Za proteklih dvadeset dekada jasno je izražavao svoju netrpeljivost prema Zemlji. A ako je dr Amadiro konstruisao izvestan broj humanoidnih robota, gde su oni mogli biti poslati pošto su uklonjeni? Nemoj zaboraviti da ako su solarijanski robotičari bili u stanju da izmene tri zakona, onda i auroranski robotičari mogu da učine to isto."
<BR>&nbsp;&nbsp;&nbsp;&nbsp;&nbsp;"Da li ti to hoćeš da kažeš, prijatelju Denile, da su humanoidni roboti poslati na Zemlju?"
<BR>&nbsp;&nbsp;&nbsp;&nbsp;&nbsp;"Upravo to. Kako bi tamo prevarili Zemljane svojom humanoidnom pojavom i omogućili dr Amadiru da zada Zemlji nameravani udarac bez obzira na to u čemu se on sastojao."
<BR>&nbsp;&nbsp;&nbsp;&nbsp;&nbsp;"Ti za to nemaš dokaze."
<BR>&nbsp;&nbsp;&nbsp;&nbsp;&nbsp;"Mogućnost ipak postoji. Razmotri i sam etape našeg razgovora."
<BR>&nbsp;&nbsp;&nbsp;&nbsp;&nbsp;"Ako je to tačno, onda bismo morali da odemo na Zemlju. Morali bismo da se tamo nađemo i nekako sprečimo nesreću."
<BR>&nbsp;&nbsp;&nbsp;&nbsp;&nbsp;"Da, tako je."
<BR>&nbsp;&nbsp;&nbsp;&nbsp;&nbsp;"Ali mi ne možemo poći, sem ako gospođa Gladija ne pođe, a malo je verovatno da hoće."
<BR>&nbsp;&nbsp;&nbsp;&nbsp;&nbsp;"Ako bi mogao da utičeš na kapetana da ovaj brod povede na Zemlju, gospođa Gladija ne bi imala izbora do da i sama pođe. "
<BR>&nbsp;&nbsp;&nbsp;&nbsp;&nbsp;Žiskar reče: "Ne mogu, a da ga ne povredim. On je čvrsto odlučio da ide na svoju planetu, na Bejlisvet. Moramo ga nekako navesti da krene na Zemlju... ako može... pošto prethodno obavi ono što namerava na Bejlisvetu."
<BR>&nbsp;&nbsp;&nbsp;&nbsp;&nbsp;"Onda bi moglo biti suviše kasno."
<BR>&nbsp;&nbsp;&nbsp;&nbsp;&nbsp;"Tu ne mogu ništa. Ne smem povrediti jedno ljudsko biće."
<BR>&nbsp;&nbsp;&nbsp;&nbsp;&nbsp;"Ako bude suviše kasno... prijatelju Žiskare, razmotri šta bi to značilo."
<BR>&nbsp;&nbsp;&nbsp;&nbsp;&nbsp;"Ne mogu da uzmem u razmatranje šta bi to moglo značiti. Znam samo to da ne mogu povrediti jedno ljudsko biće."
<BR>&nbsp;&nbsp;&nbsp;&nbsp;&nbsp;"To onda znači da prvi zakon nije dovoljan i da mi moramo..."
<BR>&nbsp;&nbsp;&nbsp;&nbsp;&nbsp;Nije mogao da nastavi, te oba robota zapadoše u bespomoćno ćutanje.
<BR>
<BR>&nbsp;&nbsp;&nbsp;&nbsp;&nbsp;30.
<BR>&nbsp;&nbsp;&nbsp;&nbsp;&nbsp;Bejlisvet se sve oštrije video dok mu se brod lagano približavao. Gladija ga je napeto promatrala preko monitora u kabini; prvi put je videla jedan naseljivački svet.
<BR>&nbsp;&nbsp;&nbsp;&nbsp;&nbsp;Pobunila se protiv ove etape puta kada ju je D. Ž. upoznao s njom, ali on je njenu primedbu odbacio uz neznatan osmeh. "Šta da se radi, gospođo? Moram ovo oružje vašeg naroda odneti mom narodu." Neznatno je naglasio "vašeg". "Takođe im moram podneti izveštaj."
<BR>&nbsp;&nbsp;&nbsp;&nbsp;&nbsp;Gladija hladno reče: "Od auroranskog veća dobili ste dozvolu da me povedete sa sobom na Solariju pod uslovom da me i vratite."
<BR>&nbsp;&nbsp;&nbsp;&nbsp;&nbsp;"Nije to baš tako, gospođo. To se, doduše, možda neformalno podrazumevalo, ali ne postoji ništa napismeno. Nikakav formalni sporazum."
<BR>&nbsp;&nbsp;&nbsp;&nbsp;&nbsp;"Mene bi obavezivalo i ono što se neformalno podrazumeva... kao i svaku drugu civilizovanu jedinku, D. Ž."
<BR>&nbsp;&nbsp;&nbsp;&nbsp;&nbsp;"Siguran sam da je tako, gospođo Gladija, ali mi trgovci živimo od novca i legalno potpisanih dokumenata. Ni pod kakvim okolnostima ja ne bih prekršio potpisani ugovor ili odbio da učinim ono za šta sam bio plaćen."
<BR>&nbsp;&nbsp;&nbsp;&nbsp;&nbsp;Gladija podiže bradu. "Da li time želite da mi stavite do znanja kako treba da platim da biste me odveli kući?"
<BR>&nbsp;&nbsp;&nbsp;&nbsp;&nbsp;"Gospođo!"
<BR>&nbsp;&nbsp;&nbsp;&nbsp;&nbsp;"Hajde, hajde, D. Ž. Ne glumite uzalud preda mnom uvređenost. Ako ću na vašoj planeti biti zatvorenik, recite to otvoreno i objasnite mi zašto. Hoću tačno da znam u kakvom se položaju nalazim."
<BR>&nbsp;&nbsp;&nbsp;&nbsp;&nbsp;"Vi niti jeste niti ćete biti moj zatvorenik. Ja ću, u stvari, poštovati taj nepisani sporazum. Odvešću vas kući... na kraju. Međutim, prvo moram otići na Bejlisvet i vi morate poći sa mnom."
<BR>&nbsp;&nbsp;&nbsp;&nbsp;&nbsp;"Zašto moram poći s vama?"
<BR>&nbsp;&nbsp;&nbsp;&nbsp;&nbsp;"Narod moga sveta će želeti da vas vidi. Vi ste junakinja sa Solarije. Spasli ste nas. Ne možete im uskratiti priliku da promuknu klicajući vam. Pored toga, bili ste dobar prijatelj sa pretkom."
<BR>&nbsp;&nbsp;&nbsp;&nbsp;&nbsp;"Šta oni znaju... ili misle da znaju... o tome?" upita oštro Gladija.
<BR>&nbsp;&nbsp;&nbsp;&nbsp;&nbsp;D. Ž. se isceri. "Ništa što bi vas osramotilo, uveravam vas. Vi ste legenda, a legende su veće od života... mada priznajem da bi legendi bilo lako da bude veća od vas, gospođo ... a i velikodušnija. U normalnim okolnostima, ne bih vas želeo na mom svetu, jer ne biste mogli da se pokažete vrednim legende. Niste dovoljno visoki, dovoljno lepi, dovoljno veličanstveni. Ali kada se pročuje priča o Solariji, vi ćete odjednom ispunjavati sve zahteve. U stvari, može se desiti da neće želeti da vas puste da odete. Ne smete zaboraviti da govorimo o Bejlisvetu, planeti na kojoj se mnogo ozbiljnije gleda na priču o pretku nego na ostalima... a vi ste deo te priče."
<BR>&nbsp;&nbsp;&nbsp;&nbsp;&nbsp;"Nećete to iskoristiti da biste me držali u zatvoru."
<BR>&nbsp;&nbsp;&nbsp;&nbsp;&nbsp;"Obećavam da neću. I obećavam da ću vas odvesti kući... kada budem mogao... čim budem mogao."
<BR>&nbsp;&nbsp;&nbsp;&nbsp;&nbsp;Gladija nekako više nije bila onoliko ozlojeđena koliko je osećala da bi imala pravo da bude. Želela je da vidi kako izgleda jedan naseljivački svet i, konačno, nije to bio bilo koji svet, već svet Elije Bejlija. Osnovao ga je njegov sin. On sam je na njemu proveo svoje poslednje dekade. Na Bejlisvetu će biti stvari koje podsećaju na njega... ime planete, negovi potomci, legende o njemu.
<BR>&nbsp;&nbsp;&nbsp;&nbsp;&nbsp;I tako je ona posmatrala planetu... i mislila na Eliju.
<BR>
<BR>&nbsp;&nbsp;&nbsp;&nbsp;&nbsp;31.
<BR>&nbsp;&nbsp;&nbsp;&nbsp;&nbsp;Posmatranje joj je malo toga pružilo i ona oseti razočarenje. Nije se bog zna šta videlo kroz sloj oblaka koji je prekrivao planetu. Donoseći zaključke na osnovu svog relativno skromnog iskustva svemirskog putnika izgledalo joj je da je sloj oblaka gušći nego što je uobičajeno za naseljene planete. Za nekoliko časova će se spustiti i ...
<BR>&nbsp;&nbsp;&nbsp;&nbsp;&nbsp;Signalno svetlo zatreperi i Gladija pohita da pritisne dugme koje je označavalo STANI, u znak odgovora. Posle nekoliko trenutaka ona pritisnu i dugme koje je dozvoljavalo ulazak.
<BR>&nbsp;&nbsp;&nbsp;&nbsp;&nbsp;D. Ž. uđe, smešeći se. "Dolazim u nezgodan čas, gospođo?"
<BR>&nbsp;&nbsp;&nbsp;&nbsp;&nbsp;"U stvari, ne", odvrati Gladija. "Moram još samo da navučem rukavice i stavim čepove za nos. Pretpostavljam da bi trebalo da ih nosim sve vreme, ali to postaje zamorno i iz nekog razloga sve me manje brinu infekcije."
<BR>&nbsp;&nbsp;&nbsp;&nbsp;&nbsp;"Prisnost rađa prezir, gospođo."
<BR>&nbsp;&nbsp;&nbsp;&nbsp;&nbsp;"Bolje da to ne nazivamo prezirom", reče Gladija, shvativši da se i sama osmehuje.
<BR>&nbsp;&nbsp;&nbsp;&nbsp;&nbsp;"Zahvaljujem", reče D. Ž. "Uskoro ćemo sleteti, gospođo, te sam vam doneo odelo, pažljivo sterilisano i stavljeno u ovu plastičnu kesu tako da ga naseljivačke šake nisu dodirnule. Jednostavno se navlači. Nećete imati poteškoća i videćete da prekriva sve osim nosa i očiju."
<BR>&nbsp;&nbsp;&nbsp;&nbsp;&nbsp;"Samo za mene, D. Ž.?"
<BR>&nbsp;&nbsp;&nbsp;&nbsp;&nbsp;"Ne, ne, gospođo. Svi mi nosimo takve stvari kada smo napolju u ovo doba godine. U našoj prestonici je sada zima i hladno je. Mi živimo na jednom prilično hladnom svetu, sa teškim pokrovom oblaka, velikom količinom padavina, čestim snegom."
<BR>&nbsp;&nbsp;&nbsp;&nbsp;&nbsp;"Čak i u tropskim predelima?"
<BR>&nbsp;&nbsp;&nbsp;&nbsp;&nbsp;"Ne, tamo je pretežno toplo i suvo. Međutim, stanovništvo se okuplja u hladnijim oblastima. Više ih volimo. Deluju okrepljujuće i podsticajno. Mora, koja su naseljena zemaljskim vrstama života, su plodna, tako da su se ribe i druga stvorenja namnožila u velikom broju. Stoga smo dobro opskrbljeni hranom, iako je zemljoradnja na kopnu ograničena, tako da mi nikada nećemo postati žitnica Galaksije. Leta su kratka, ali dosta topla, te su plaže onda prepune, mada se vama mogu učiniti nezanimljive, pošto kod nas vlada jak tabu nudizma."
<BR>&nbsp;&nbsp;&nbsp;&nbsp;&nbsp;"Izgleda da imate prilično čudno vreme."
<BR>&nbsp;&nbsp;&nbsp;&nbsp;&nbsp;"To je stvar razmeštaja kopna i mora, planetne orbite koja je nešto nepravilnija nego većina drugih i još nekoliko stvari. Iskreno rečeno, ne zamaram se time."
<BR>&nbsp;&nbsp;&nbsp;&nbsp;&nbsp;On slegnu ramenima. "To ne ulazi u sferu mog interesovanja."
<BR>&nbsp;&nbsp;&nbsp;&nbsp;&nbsp;"Vi ste trgovac. Pretpostavljam da niste često na planeti."
<BR>&nbsp;&nbsp;&nbsp;&nbsp;&nbsp;"Tačno, ali nisam trgovac zato da bih bežao sa nje. Ovde mi se dopada. Ali možda bi mi se manje dopadalo da više na njoj boravim. Ako na taj način gledamo na stvari, onda možemo reći da surovi uslovi na Bejlisvetu služe jednom važnom cilju. Oni podstiču trgovinu. Bejlisvet rađa muškarce koji krstare morima u potrazi za hranom, a između plovidbe morem i plovidbe kroz svemir postoji izvesna sličnost. Rekao bih da je gotovo trećina svih trgovaca koji plove svemirskim koridorima sa Bejlisveta."
<BR>&nbsp;&nbsp;&nbsp;&nbsp;&nbsp;"Izgledate prilično uzbuđeni, D. Ž.", reče Gladija.
<BR>&nbsp;&nbsp;&nbsp;&nbsp;&nbsp;"Stvarno? Upravo sada razmišljam o tome kako sam dobro raspoložen. Imam razloga za to. Kao i vi."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Pa, jasno je, zar ne? Poleteli smo živi sa Solarije. Znamo tačno u čemu se sastoji solarijanska opasnost. Domogli smo se jednog neobičnog oružja koje bi moglo da zanima našu vojsku. A vi ćete biti junakinja Bejlisveta. Funkcioneri na mom svetu već su ukratko obavešteni o događajima i nestpljivo čekaju da vas pozdrave. Takođe ste junakinja ovog broda. Gotovo su se svi sa broda dobrovoljno prijavili da vam donesu ovo odelo. Svi nestrpljivo čekaju da se nađu u vašoj blizini i da ih, da tako kažem, dodirne vaša aura."
<BR>&nbsp;&nbsp;&nbsp;&nbsp;&nbsp;"To je velika promena", reče Gladija suvo.
<BR>&nbsp;&nbsp;&nbsp;&nbsp;&nbsp;"Svakako. Nis... član posade koga je vaš Denil oštro kaznio..."
<BR>&nbsp;&nbsp;&nbsp;&nbsp;&nbsp;"Dobro se sećam, D. Ž."
<BR>&nbsp;&nbsp;&nbsp;&nbsp;&nbsp;"Nestrpljiv je da vam se izvini. Takođe želi da sa sobom povede i svoja četiri druga kako bi se i oni izvinili. I da, u vašem prisustvu, udari onoga koji je bio nepristojan. Nije on tako loš, gospođo."
<BR>&nbsp;&nbsp;&nbsp;&nbsp;&nbsp;"Ubeđena sam da nije. Uverite ga da mu je oprošteno i da je incident zaboravljen. I ako biste bili tako dobri da sredite da se rukujem s njim i možda sa još nekolicinom pre no što se iskrcamo. Ali ne smete im dozvoliti da se okupe u gomili oko mene."
<BR>&nbsp;&nbsp;&nbsp;&nbsp;&nbsp;"Razumem, ali ne mogu vam jamčiti da se u Bejligradu nećete naći u brojnim gomilama... to je glavni grad Bejlisveta. Ni na koji način se ne mogu sprečiti razni vladini funkcioneri u pokušajima da ostvare izvestan politički prestiž tako što će biti viđeni s vama dok unaokolo dele osmehe i klanjaju se."
<BR>&nbsp;&nbsp;&nbsp;&nbsp;&nbsp;"Jehovine mi subote! Kao što bi rekao vaš predak."
<BR>&nbsp;&nbsp;&nbsp;&nbsp;&nbsp;"Kada se spustimo, gospođo, nemojte više upotrebljavati tu reč. To je izraz koji je samo on upotrebljavao. Bilo ko drugi da ga upotrebi, taj se smatra nevaspitanim. Biće govora, zdravica i svih vrsta besmislenih formalnosti. Žao mi je, gospođo."
<BR>&nbsp;&nbsp;&nbsp;&nbsp;&nbsp;Ona zamišljeno reče: "Moglo je proći i bez toga, ali pretpostavljam da se to više ne može sprečiti."
<BR>&nbsp;&nbsp;&nbsp;&nbsp;&nbsp;"Ne može, gospođo."
<BR>&nbsp;&nbsp;&nbsp;&nbsp;&nbsp;"Koliko će to potrajati?"
<BR>&nbsp;&nbsp;&nbsp;&nbsp;&nbsp;"Dok se ne umore. Možda nekoliko dana, ali biće raznovrsnosti i u tome."
<BR>&nbsp;&nbsp;&nbsp;&nbsp;&nbsp;"A koliko ćemo ostati na planeti?"
<BR>&nbsp;&nbsp;&nbsp;&nbsp;&nbsp;"Dok se ja ne umorim. Izvinite, gospođo, ali čeka me mnogo posla... moram obići mnoga mesta... mnoge prijatelje..."
<BR>&nbsp;&nbsp;&nbsp;&nbsp;&nbsp;"Žene s kojima ćete voditi ljubav."
<BR>&nbsp;&nbsp;&nbsp;&nbsp;&nbsp;"Avaj, i te ljudske slabosti nisu mi strane", reče D. Ž, široko se osmehnuvši.
<BR>&nbsp;&nbsp;&nbsp;&nbsp;&nbsp;"Sve činite, ali nikada ne zabrljate."
<BR>&nbsp;&nbsp;&nbsp;&nbsp;&nbsp;"To je moja slabost. Nikako ne mogu da zabrljam."
<BR>&nbsp;&nbsp;&nbsp;&nbsp;&nbsp;Gladija se osmehnu. "Niste vi baš potpuno čitavi, zar ne?"
<BR>&nbsp;&nbsp;&nbsp;&nbsp;&nbsp;"Nikad nisam ni tvrdio da jesam. Ali pored toga, takođe se moram pozabaviti dosadnim stvarima kao što su zahtevi mojih oficira i posade da posete svoje porodice i prijatelje, da se naspavaju i malo zabave na planeti. I, ako se slažete, treba uzeti u obzir i osećanja neživih predmeta, brod treba popraviti, ponovo ispolirati, osvežiti i napuniti gorivom. Sve same sitnice."
<BR>&nbsp;&nbsp;&nbsp;&nbsp;&nbsp;"I koliko je vremena potrebno da se obave sve te sitnice?"
<BR>&nbsp;&nbsp;&nbsp;&nbsp;&nbsp;"Možda i meseci. Ko zna?"
<BR>&nbsp;&nbsp;&nbsp;&nbsp;&nbsp;"A šta ću ja raditi u međuvremenu?"
<BR>&nbsp;&nbsp;&nbsp;&nbsp;&nbsp;"Možete obići naš svet, proširiti vidike."
<BR>&nbsp;&nbsp;&nbsp;&nbsp;&nbsp;"Ali vaš svet nije baš omiljeno izletište Galaksije."
<BR>&nbsp;&nbsp;&nbsp;&nbsp;&nbsp;"I to je tačno, ali pokušaćemo da vas zabavimo." On pogleda na sat. "Još jedno upozorenje, gospođo. Ne navodite svoje godine."
<BR>&nbsp;&nbsp;&nbsp;&nbsp;&nbsp;"Zašto bih to činila?"
<BR>&nbsp;&nbsp;&nbsp;&nbsp;&nbsp;"Može vam se omaći kada se budete pozivali na nešto. Od vas će očekivati da kažete nekoliko reči i vi biste, na primer, mogli reći, 'Tokom više od dvadeset tri dekade moga života nikada mi nije bilo toliko milo što nekoga vidim kao što mi je sada milo što vidim narod Bejlisveta.' Ako dođete u iskušenje da nešto kažete u uvodnom govoru, uzdržite se."
<BR>&nbsp;&nbsp;&nbsp;&nbsp;&nbsp;"Hoću. U svakom slučaju nemam uopšte nameru da se koristim hiperbolama. Ali, iz čiste radoznalosti, želela bih da znam zašto?"
<BR>&nbsp;&nbsp;&nbsp;&nbsp;&nbsp;"Jednostavno zbog toga što je za njih bolje da ne znaju koliko vam je godina."
<BR>&nbsp;&nbsp;&nbsp;&nbsp;&nbsp;"Ali oni znaju koliko mi je godina, zar ne? Znaju da sam bila prijateljica vašeg pretka i poznato im je pre koliko je on vremena živeo. Ili oni možda misle" ... ona ga pogleda suzivši oči... "da sam ja daleki potomak one Gladije?"
<BR>&nbsp;&nbsp;&nbsp;&nbsp;&nbsp;"Ne, ne, znaju ko ste i koliko ste stari, imaju to u glavi...", on se kucnu po čelu, "...ali verovatno ste primetili da malo ljudi ume glavom da se koriste."
<BR>&nbsp;&nbsp;&nbsp;&nbsp;&nbsp;"Da, primetila sam. Čak i na Aurori."
<BR>&nbsp;&nbsp;&nbsp;&nbsp;&nbsp;"To je dobro. Ne bih voleo da su Naseljivači što se toga tiče izuzeci. Na kraju krajeva, vi izgledate kao da vam je..." on napravi pauzu odmeravajući je, "...četrdeset, možda četrdeset pet, i oni će vas kao toliko staru i prihvatiti u svojim crevima gde je smešten mehanizam za razmišljanje prosečne osobe. Ako ih vi ne ubedite u suprotno, pominjući svoju stvarnu starost."
<BR>&nbsp;&nbsp;&nbsp;&nbsp;&nbsp;"Ima li uopšte razlike?"
<BR>&nbsp;&nbsp;&nbsp;&nbsp;&nbsp;"Ima li? Vidite, prosečan Naseljivač odista ne želi robote. On ih ne voli, ne želi. Zadovoljni smo što se u tome razlikujemo od Svemiraca. Drugačije stoji stvar sa dugačkim životom. Četrdeset dekada je znatno više od deset."
<BR>&nbsp;&nbsp;&nbsp;&nbsp;&nbsp;"Svega nekolicina od nas dosegne granicu od četrdeset dekada."
<BR>&nbsp;&nbsp;&nbsp;&nbsp;&nbsp;"A i nas svega nekolicina dosegne granicu od deset dekada. Mi propovedamo prednosti kratkog života... kvalitet nasuprot kvantitetu, brzinu evolucije, svet koji se stalno menja... ali ne može ljude usrećiti to što žive deset dekada kada zamišljaju da bi mogli poživeti četrdeset, pa tako u izvesnim situacijama propaganda stvara suprotan efekat i najbolje je o tome ćutati. Kao što i sami možete pretpostaviti, oni ne viđaju često Svemirce, te tako nemaju prilike da keze zube zbog činjenice da Svemirci izgledaju mladi i krepkiji čak i kada su dva puta stariji i od najstarijeg Naseljivača koji je ikada živeo. To će videti u vama i ako porazmisle o tome, uznemiriće se."
<BR>&nbsp;&nbsp;&nbsp;&nbsp;&nbsp;Gladija gorko reče: "Da li biste želeli da im održim govor u kome ću izneti tačno šta znači živeti četrdeset dekada? Da im kažem koliko godina se nadživi prva nada, a da ne govorimo o prijateljima i poznanicima. Da im ispričam o besmislenosti imanja dece i porodice; o beskonačnim smenjivanjima muževa, o zamagljenim nezvaničnim vezama između i za vreme braka; o vremenu kada shvatite da ste videli sve što ste želeli da vidite i čuli sve što ste želeli da čujete i kada zaključite da više niste u stanju da smislite ništa novo, o tome kako se zaboravlja šta je to uzbuđenje i otkriće i kako svake godine postajete svesniji u kojoj meri se dosada može pojačati?"
<BR>&nbsp;&nbsp;&nbsp;&nbsp;&nbsp;"Ljudi sa Bejlija ne bi poverovali u to. Mislim da ne bih ni ja. Da li se tako osećaju svi Svemirci ili vi to izmišljate?"
<BR>&nbsp;&nbsp;&nbsp;&nbsp;&nbsp;"Zasigurno znam samo to kako se ja osećam, ali posmatrala sam ostale kako tamne s godinama; posmatrala sam kako postaju sve mrzovoljniji, kako im ambicije postaju sve manje i kako se sve manje razlikuju jedni od drugih."
<BR>&nbsp;&nbsp;&nbsp;&nbsp;&nbsp;D. Ž. stisnu usne i natmuri se: "Da li je među Svemircima velika stopa samoubistava? Nisam čuo za to."
<BR>&nbsp;&nbsp;&nbsp;&nbsp;&nbsp;"Ona je na nuli."
<BR>&nbsp;&nbsp;&nbsp;&nbsp;&nbsp;"Ali to se ne uklapa u ono što govorite."
<BR>&nbsp;&nbsp;&nbsp;&nbsp;&nbsp;"Razmislite! Okruženi smo robotima čiji je zadatak da nas održavaju u životu. Nema načina da izvršimo samoubistvo kada su naši oštrooki i aktivni roboti uvek oko nas. Sumnjam da bi ikome od nas uopšte palo na pamet da to proba. Ne bi ni meni, ako ni zbog čega drugog, a ono zbog pomisli na to šta bi tako nešto značilo za sve moje kućne robote, a ponajviše za Denila i Žiskara."
<BR>&nbsp;&nbsp;&nbsp;&nbsp;&nbsp;"Ali oni, u stvari, nisu živi. Oni nemaju osećanja."
<BR>&nbsp;&nbsp;&nbsp;&nbsp;&nbsp;Gladija odmahnu glavom. "Tako govorite samo stoga što nikada niste živeli s njima. U svakom slučaju, mislim da ste precenili želju za produženim životom među vašim ljudima. Vi znate koliko mi je godina, vi me gledate, ali ipak vam to ni najmanje ne smeta."
<BR>&nbsp;&nbsp;&nbsp;&nbsp;&nbsp;"Zato što sam ubeđen da svetovi Svemiraca moraju iščeznuti i izumreti, da su svetovi Naseljivača ti koji predstavljaju nadu budućnosti čovečanstva, kao i da je naša kratkovečnost ono što će to osigurati. Upravo slušajući vas, pod pretpostavkom da je sve što ste rekli tačno, postajem sve ubeđeniji da je tako."
<BR>&nbsp;&nbsp;&nbsp;&nbsp;&nbsp;"Nemojte biti samo suviše ubeđeni. Može se desiti da razvijete vlastite nepremostive probleme... ako to već niste učinili."
<BR>&nbsp;&nbsp;&nbsp;&nbsp;&nbsp;"I to je moguće, gospođo, ali sada moram da vas ostavim. Brod se sprema za spuštanje i ja moram inteligentno buljiti u kompjuter koji to kontroliše ili niko neće verovati da sam kapetan."
<BR>&nbsp;&nbsp;&nbsp;&nbsp;&nbsp;On se udalji, a ona izvesno vreme ostade zaokupljena mračnim mislima, stežući prstima kesu u kojoj se nalazilo odelo.
<BR>&nbsp;&nbsp;&nbsp;&nbsp;&nbsp;Na Aurori je postigla osećanje ravnoteže, pronašla je način da pusti život da mirno protiče. Obrok za obrokom, dan za danom, godišnje doba za godišnjim dobom - sve je to proticalo i taj mir ju je gotovo izolovao od tegobnog očekivanja jedine preostale pustolovine, i to one poslednje - smrti.
<BR>&nbsp;&nbsp;&nbsp;&nbsp;&nbsp;Upravo je bila na Solariji i u njoj su se razbudila sećanja na detinjstvo koje je odavno prošlo na jednom svetu koga odavno nije bilo, tako da je mir bio uzdrman... možda zauvek... i ona je sada ležala nepokrivena i naga pred užasom daljnjeg života.
<BR>&nbsp;&nbsp;&nbsp;&nbsp;&nbsp;Šta bi moglo nadoknaditi nestali mir?
<BR>&nbsp;&nbsp;&nbsp;&nbsp;&nbsp;Ona uhvati na sebi Žiskarov nejasan i sjajan pogled i reče: "Pomozi mi da se izborim s ovim, Žiskare."
<BR>
<BR>&nbsp;&nbsp;&nbsp;&nbsp;&nbsp;32.
<BR>&nbsp;&nbsp;&nbsp;&nbsp;&nbsp;Bilo je hladno. Nebo je bilo sivo i vazduh je svetlucao od slabog snega. Mrlje prhkog snega kovitlale su se na svežem povetarcu, a daleko s druge strane kosmodroma Gladija je mogla da vidi krupne nanose.
<BR>&nbsp;&nbsp;&nbsp;&nbsp;&nbsp;Tu i tamo nalazile su se gomile okupljenog sveta, koje su postavljene prepreke zadržavale da se suviše ne približe.
<BR>&nbsp;&nbsp;&nbsp;&nbsp;&nbsp;Nosili su odela različitih tipova i boja i svi su izgledali kao naduveni, pretvarajući se u gomilu bezobličnih predmeta sa očima. Neki su nosili vizire koji su providno svetlucali preko njihovih lica.
<BR>&nbsp;&nbsp;&nbsp;&nbsp;&nbsp;Gladija pritisnu uz lice šaku u rukavici bez prstiju. Samo joj je nos bio hladan, inače joj je bilo dovoljno toplo. Odelo izgleda nije samo izolovalo; kao da je i samo ispuštalo toplotu.
<BR>&nbsp;&nbsp;&nbsp;&nbsp;&nbsp;Ona se osvrnu iza sebe. Denil i Žiskar bili su odmah iza nje i svaki je na sebi imao odelo.
<BR>&nbsp;&nbsp;&nbsp;&nbsp;&nbsp;U početku se tome protivila. "Njima nisu potrebna odela. Oni su neosetljivi na hladnoću."
<BR>&nbsp;&nbsp;&nbsp;&nbsp;&nbsp;"Ubeđen sam u to", rekao je D. Ž, "ali vi kažete da bez njih nećete nikuda poći, a mi ne možemo dozvoliti da se Denil izlaže hladnoći dok bude tamo sedeo. To bi izgledalo neprirodno. Takođe ne želimo da izazivamo neprijateljstvo, suviše jasno stavljajući do znanja da imate robote."
<BR>&nbsp;&nbsp;&nbsp;&nbsp;&nbsp;"Moraju znati da sam povela sa sobom robote, a Žiskara će u svakom slučaju odati njegovo lice... čak i u odelu."
<BR>&nbsp;&nbsp;&nbsp;&nbsp;&nbsp;"Mogu oni to da znaju", reče D. Ž, "ali postoje izgledi da o tome neće razmišljati ako ne budu na to primorani... te ih stoga nemojmo primoravati."
<BR>&nbsp;&nbsp;&nbsp;&nbsp;&nbsp;Sada ju je D. Ž. usmeravao prema jednom površinskom vozilu sa providnim krovom i stranama. "Želeće da vas vide dok budete prolazili, gospođo", reče on smešeći se.
<BR>&nbsp;&nbsp;&nbsp;&nbsp;&nbsp;Gladija se smesti s jedne strane, a D. Ž. s druge. "Ja sam ko-junak", reče on.
<BR>&nbsp;&nbsp;&nbsp;&nbsp;&nbsp;"Da li to cenite?"
<BR>&nbsp;&nbsp;&nbsp;&nbsp;&nbsp;"Oh, da. To znači da će moja posada dobiti bonus, a ja možda unapređenje. To ne potcenjujem."
<BR>&nbsp;&nbsp;&nbsp;&nbsp;&nbsp;Uđoše i Denil i Žiskar i sedoše na sedišta koja su sučelice bila okrenuta ovim ljudskim bićima. Denil nasuprot Gladiji; Žiskar nasuprot D. Ž.-u.
<BR>&nbsp;&nbsp;&nbsp;&nbsp;&nbsp;Ispred njih se nalazilo jedno neprovidno površinsko vozilo, a niz od desetak istih stajao je iza njih. Iz okupljene gomile čulo se klicanje i videla šuma ruku koje su mahale. D. Ž. se osmehnuo i podigao ruku u znak odgovora, te stavio do znanja Gladiji da učini to isto. Ona nemarno mahnu. U kolima je bilo toplo, te joj se nos otkravio.
<BR>&nbsp;&nbsp;&nbsp;&nbsp;&nbsp;Ona reče: "Ovi prozori veoma neprijatno svetlucaju. Mogu li se otvoriti?"
<BR>&nbsp;&nbsp;&nbsp;&nbsp;&nbsp;"Bez sumnje, ali nećemo ih otvoriti", reče D. Ž. "To je najneprobojnije polje sile koje smo mogli da uspostavimo. Ono napolju su entuzijasti i bili su pretraženi, ali nekom je možda uspelo da sakrije oružje, a mi ne želimo da budete povređeni."
<BR>&nbsp;&nbsp;&nbsp;&nbsp;&nbsp;"Hoćete da kažete da bi neko mogao da pokuša da me ubije?"
<BR>&nbsp;&nbsp;&nbsp;&nbsp;&nbsp;Denilove oči su mirno skenirale gomilu s jedne strane kola; Žiskarove, pak, s druge strane.
<BR>&nbsp;&nbsp;&nbsp;&nbsp;&nbsp;"To je malo verovatno, gospođo, ali vi ste Svemirka, a Naseljivači ne vole Svemirce. Nekolicina ih možda toliko u sebi mrzi da bi u vama jedino mogli videti svemiraštvo. Ali, ne brinite. Čak da i neko pokuša - što je, kao što rekoh, malo verovatno - neće uspeti."
<BR>&nbsp;&nbsp;&nbsp;&nbsp;&nbsp;Kolona vozila krenu, svi zajedno i bez cimanja.
<BR>&nbsp;&nbsp;&nbsp;&nbsp;&nbsp;Gladija napola ustade u čudu. Nikoga nije bilo iza pregrade. "Ko vozi?" upita ona.
<BR>&nbsp;&nbsp;&nbsp;&nbsp;&nbsp;"Kola su potpuno komjuterizovana", reče D. Ž. "Pretpostavljam da kola Svemiraca to nisu?"
<BR>&nbsp;&nbsp;&nbsp;&nbsp;&nbsp;"Imamo robote koji ih voze."
<BR>&nbsp;&nbsp;&nbsp;&nbsp;&nbsp;D. Ž. nastavi da odmahuje, a Gladija mu se automatski pridruži. "Mi ih nemamo", reče on.
<BR>&nbsp;&nbsp;&nbsp;&nbsp;&nbsp;"Ali kompjuter je u osnovi isto što i robot."
<BR>&nbsp;&nbsp;&nbsp;&nbsp;&nbsp;"Kompjuter ne oponaša čoveka i nikome se ne nameće. Bilo kolike da su njihove međusobne sličnosti u tehnološkom pogledu, psihološki su oni neizrecivo udaljeni jedni od drugih. "
<BR>&nbsp;&nbsp;&nbsp;&nbsp;&nbsp;Gladija je promatrala okolinu i zaključila da je ova deprimirajuće ogoljena. Iako je imala u vidu da je zima, ipak je bilo nečeg prekomerno samotnog u razbacanim, bezlisnim žbunovima i retkom drveću, čija je ukočena i beživotna pojava samo još više isticala smrt koja je, kako se činilo, posezala za svime.
<BR>&nbsp;&nbsp;&nbsp;&nbsp;&nbsp;D. Ž. reče, primetivši njenu potištenost i dovevši je u vezu sa pogledima koje je upućivalo tamo-amo: "Sada ne izgleda bogzna kako, gospođo. Mada u leto nije tako loše. Ima travnatih ravnica, voćnjaka, žitnih polja..."
<BR>&nbsp;&nbsp;&nbsp;&nbsp;&nbsp;"Šuma?"
<BR>&nbsp;&nbsp;&nbsp;&nbsp;&nbsp;"Nema divljih šuma. Mi smo još svet u razvoju. Još ga oblikujemo. Imali smo na raspolaganju tek nešto više od veka i po. Prvi korak se sastojao u tome da obradimo mesta za stanovanje prvih Naseljivača, koristeći se uvezenim semenjem. Zatim smo smestili ribe i sve vrste beskičmenjaka u okeane, trudeći se, koliko smo mogli, da vaspostavimo ekologiju koja će sama sebe izdržavati. To je dosta lak proces... ako je povoljna okeanska hemija. Ako nije, onda se planeta ne može naseliti bez prethodnog jakog menjanja hemijskog sastava, a to u praksi nikada nije isprobano, mada postoji sva sila planova za takvu jednu proceduru. U svakom slučaju, ulažemo napor da nam zemlja procveta. Što uvek teško i sporo biva."
<BR>&nbsp;&nbsp;&nbsp;&nbsp;&nbsp;"Da li su svi svetovi Naseljivača sledili taj put?"
<BR>&nbsp;&nbsp;&nbsp;&nbsp;&nbsp;"Slede ga. Nijedan nije stvarno okončan. Bejlisvet je najstariji, a ni mi nismo još gotovi. Za narednih nekoliko vekova svetovi Naseljivača biće bogati i puni života - kako na kopnu tako i u moru... mada će do tada biti još novijih svetova koji će se probijati kroz različite preliminarne etape. Siguran sam da su i svetovi Svemiraca prošli kroz isti proces."
<BR>&nbsp;&nbsp;&nbsp;&nbsp;&nbsp;"Pre mnogo vekova... ali mislim da je to kod nas izvedeno sa manje napora. Imali smo robote da nam pomognu."
<BR>&nbsp;&nbsp;&nbsp;&nbsp;&nbsp;"Snaći ćemo se", odvrati kratko D. Ž.
<BR>&nbsp;&nbsp;&nbsp;&nbsp;&nbsp;"A šta je sa urođeničkim životom... biljkama i životinjama koji su se razvili na ovom svetu pre no što su prispela ljudska bića?"
<BR>&nbsp;&nbsp;&nbsp;&nbsp;&nbsp;D. Ž. slegnu ramenima. "Nisu uopšte vredna pomena. Sve su to male i nemoćne stvari. Razume se da se naučnici zanimaju za njih, tako da urođenički život još postoji u naročitim akvarijumima, botaničkim baštama, zoološkim vrtovima. Ima još dosta neizmenjenih vodenih površina i znatnih pojaseva tla koji nisu nadohvat ruke. Nešto urođeničkog života još postoji tamo napolju u divljini."
<BR>&nbsp;&nbsp;&nbsp;&nbsp;&nbsp;"Ali ti pojasevi divljine će na kraju biti izmenjeni."
<BR>&nbsp;&nbsp;&nbsp;&nbsp;&nbsp;"Nadamo se da hoće."
<BR>&nbsp;&nbsp;&nbsp;&nbsp;&nbsp;"Zar ne osećate da planeta, u stvari, pripada tim beznačajnim, malim i nemoćnim stvarima?"
<BR>&nbsp;&nbsp;&nbsp;&nbsp;&nbsp;"Ne. Nisam u toj meri sentimentalan. I ta planeta i cela Vaseljena pripadaju razumu. Svemirci se slažu s tim. Gde je urođenički život Solarije? Ili Aurore?"
<BR>&nbsp;&nbsp;&nbsp;&nbsp;&nbsp;Kolona vozila, koja je krivudavo napredovala od kosmodroma, sada je stigla do jednog zaravnjenog, asfaltiranog poteza na kome se videlo nekoliko niskih zgrada sa kupolama.
<BR>&nbsp;&nbsp;&nbsp;&nbsp;&nbsp;"Ovo je glavni trg", reče tiho D. Ž. "Posredi je službena žila kucavica planete. Ovde su smeštene kancelarije vlade, ovde se održava planetni kongres, tu se nalazi i predsednikova palata i tako dalje."
<BR>&nbsp;&nbsp;&nbsp;&nbsp;&nbsp;"Žao mi je D. Ž, ali ovo nije baš upečatljivo. Sve su to male i nezanimljive zgrade.
<BR>&nbsp;&nbsp;&nbsp;&nbsp;&nbsp;D. Ž. se osmehnu. "Ono što vidite, gospođo, samo je prigodni vrh. Same zgrade su smeštene ispod zemlje... i sve su međusobno povezane. Sve je to, u stvari, jedan jedinstveni kompleks, kompleks koji još raste. To je, znate, jedan pravi grad. On, zajedno sa okolnim oblastima za stanovanje, sačinjava Bejligrad."
<BR>&nbsp;&nbsp;&nbsp;&nbsp;&nbsp;"Da li vam je namera da na kraju sve bude smešteno ispod zemlje? Ceo grad? Ceo svet?"
<BR>&nbsp;&nbsp;&nbsp;&nbsp;&nbsp;"Većina nas se nada da ćemo stvoriti jedan podzemni svet."
<BR>&nbsp;&nbsp;&nbsp;&nbsp;&nbsp;"Na Zemlji imaju podzemne gradove, koliko znam."
<BR>&nbsp;&nbsp;&nbsp;&nbsp;&nbsp;"Tako je, gospođo. Takozvane čelične pećine."
<BR>&nbsp;&nbsp;&nbsp;&nbsp;&nbsp;"Znači, vi ih ovde oponašate?"
<BR>&nbsp;&nbsp;&nbsp;&nbsp;&nbsp;"Nije to puko oponašanje. Dodajemo vlastite ideje i... Zaustavljamo se polako, gospođo, ubrzo će nas zamoliti da iziđemo. Zatvorio bih sve otvore na odelu da sam na vašem mestu. Poznato je fijukanje vetra na trgu u zimskom razdoblju."
<BR>&nbsp;&nbsp;&nbsp;&nbsp;&nbsp;Gladija ga posluša, dosta petljajući dok je pokušavala da spoji ivice otvora. "Kažete da to nije puko oponašanje."
<BR>&nbsp;&nbsp;&nbsp;&nbsp;&nbsp;"Nije. Mi naše podzemlje projektujemo stalno imajući na umu vreme. Pošto je naša klima u celini nešto oštrija od zemaljske, potrebne su neke arhitektonske izmene. Ako se pravilno gradi, onda gotovo da nije potrebna energija za zagrevanje kompleksa zimi, a za hlađenje leti. Mi odista na neki način zimi održavamo temperaturu bar delimično, koristeći uskladištenu toplotu od prethodnog leta, a hladovinu leti hladnoćom od prethodne zime."
<BR>&nbsp;&nbsp;&nbsp;&nbsp;&nbsp;"Šta je sa ventilacijom?"
<BR>&nbsp;&nbsp;&nbsp;&nbsp;&nbsp;"Na to ode izvesna količina ušteda, ali ne celokupna. Stvar funkcioniše, gospođo, i jednog dana i naše građevine će biti kao one na Zemlji. To nam je, razume se, krajnji cilj: da Bejlisvet bude odraz Zemlje."
<BR>&nbsp;&nbsp;&nbsp;&nbsp;&nbsp;"Nisam imala pojma da je Zemlja toliko divna da bi neko mogao poželeti da napravi njenu imitaciju", reče Gladija neozbiljno.
<BR>&nbsp;&nbsp;&nbsp;&nbsp;&nbsp;D. Ž. je oštro pogleda. "Takve šale zadržite za sebe dok ste sa Naseljivačima, gospođo... čak i kada sam samo ja u pitanju. Zemlja nije predmet za šalu."
<BR>&nbsp;&nbsp;&nbsp;&nbsp;&nbsp;Gladija reče: "Izvinite, D. Ž. Nisam mislila ništa loše."
<BR>&nbsp;&nbsp;&nbsp;&nbsp;&nbsp;"Niste bili upućeni u stvari. Ali sada jeste. Hajde da iziđemo."
<BR>&nbsp;&nbsp;&nbsp;&nbsp;&nbsp;Bočna vrata na vozilu bešumno se otvoriše i D. Ž. se okrete na sedištu, te iziđe. On zatim ispruži jednu šaku da pomogne Gladiji i reče: "Obratićete se planetnom kongresu, znate, u koji će se ugurati svaki vladin funkcioner kome to pođe za rukom."
<BR>&nbsp;&nbsp;&nbsp;&nbsp;&nbsp;Gladija, koja je ispružila šaku da prihvati D. Ž.-ovu i koja je već bolno osećala hladan vetar na licu, iznenada se trgnu unatrag. "Moram se nekom obratiti? To mi niste rekli."
<BR>&nbsp;&nbsp;&nbsp;&nbsp;&nbsp;D. Ž. je izgledao iznenađen. "Mislio sam da se to podrazumeva."
<BR>&nbsp;&nbsp;&nbsp;&nbsp;&nbsp;"Ali ne podrazumeva se. Ne mogu se ja nikome obratiti. Nikada nisam ništa slično uradila."
<BR>&nbsp;&nbsp;&nbsp;&nbsp;&nbsp;"Morate. Nije to ništa strašno. Treba samo izgovoriti nekoliko reči posle dugačkih i dosadnih pozdravnih govora."
<BR>&nbsp;&nbsp;&nbsp;&nbsp;&nbsp;"Ali šta bih ja mogla da kažem?"
<BR>&nbsp;&nbsp;&nbsp;&nbsp;&nbsp;"Ništa veliko, uveravam vas. Samo nešto o miru, ljubavi i bla, bla... Posvetite tome pola minute. Nažvrljaću vam nešto, ako želite."
<BR>&nbsp;&nbsp;&nbsp;&nbsp;&nbsp;Gladija izađe iz kola, a za njom i njeni roboti. U glavi joj je vladao košmar.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
