<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. ŠUMNIKOV DAR
<P>&nbsp;&nbsp;&nbsp;&nbsp;&nbsp;Sledećeg trenutka Linden je naletela na Kovenanta tolikom silinom da se zateturao nekoliko koraka nizbrdo. Ščepala ga je za košulju i svom snagom ga protresla. "Nemoj to raditit!"
<BR>&nbsp;&nbsp;&nbsp;&nbsp;&nbsp;Borio se da povrati ravnotežu. Oči su mu plamtele kao predznak divlje magije. "Šta ti je?" obrecnuo se. "Moramo saznati gde je."
<BR>&nbsp;&nbsp;&nbsp;&nbsp;&nbsp;"Ali ne tako!" Nije imala dovoljno snage, nije mogla da je smogne dovoljno za glas i mišiće. Želela je da ga fizički ubedi; ali čak joj ni gnev nije bio dovoljan. "Ne moraš to da radiš! Oni mogu i da ti kažu! Oni već znaju gde se nalazi."
<BR>&nbsp;&nbsp;&nbsp;&nbsp;&nbsp;Grubo ju je uhvatio za doručja i otrgao joj se iz stiska. Narastanje moći i otrova u njemu učinili su ga nesavladivim. Držao je njene šake blizu proreza na majici i nije mogla da se oslobodi. "Verujem ti." I dalje ju je streljao pogledom. "Ovi ljudi verovatno znaju sve. Samo što neće da nam kažu. Šta hoćeš da učinim? Da ih molim dok se ne predomisle?"
<BR>&nbsp;&nbsp;&nbsp;&nbsp;&nbsp;"Kovenante." Istovremeno je besnela i preklinjala. "Mogu da čujem šta oni međusobno razgovaraju." Reči su joj se otimale. "Imaju neki tajni cilj. Kletnik je stigao ovamo pre nas. Nemoj pustiti da te opsednu!"
<BR>&nbsp;&nbsp;&nbsp;&nbsp;&nbsp;To ga je pogodilo. Nije joj pustio ruke, ali je popustio stisak kad je naglo podigao glavu da pogleda Tragedu.
<BR>&nbsp;&nbsp;&nbsp;&nbsp;&nbsp;"Je li to tačno?"
<BR>&nbsp;&nbsp;&nbsp;&nbsp;&nbsp;Trageda kao da nije bila uznemirena. Ponovo je bila popustljiva prema Linden. "Sunozbor kaže da nas je Opaki napao i podredio svojim ciljevima. To nije tačno. Ali mi imamo i svoje ciljeve u čitavoj stvari - i to jeste tačno."
<BR>&nbsp;&nbsp;&nbsp;&nbsp;&nbsp;"Onda mi reci gde je Jedino Drvo", zarežao je Kovenant.
<BR>&nbsp;&nbsp;&nbsp;&nbsp;&nbsp;"Nije naš običaj da pružamo nepotrebne darove." U njenom glasu nije bilo ni traga od protivnjelja ili ubeđivanja. "Doneli smo takvu odluku iz razloga koji nam se čine dobar. Mi smo Elohimi i naši razlozi leže van vaših moći prosuđivanja. Zamolio si me da otvorim znanje koje ti je skriveno. Taj dar sam voljna da pružim - taj i nijedan drugi. Možeš ga prihvatiti ili odbiti, odlučujući po meri svojih sumnji.
<BR>&nbsp;&nbsp;&nbsp;&nbsp;&nbsp;Ako želiš drugi odgovor, traži ga na nekom drugom mestu. Pitaj Sunozbora zašto nije ušla u tvoj um da ti pribavi znanje koje želiš. Put joj je otvoren."
<BR>&nbsp;&nbsp;&nbsp;&nbsp;&nbsp;Linden se trgla. Ući...? U njoj su usplamtela sećanja na Kovenantov poslednji napad. Tamna glad takođe se probudila. Spasti ga od onog što Elohimi smeraju...! Ali već je gotovo izgubio život zbog nje. Opasnost se zgušnjavala. Zapljuskivala joj je kožu kao stid. Protivljenje će je uhvatiti u klopku. Eto zašto je bila odabrana, zašto ju je Gibon dotakao. Izvila se iz Kovenantovog oslabljenog stiska, pogledala Tragedu u oči i dobacila joj jedini odgovor koji je imala - jedini koji joj je pomagao da obuzda glad.
<BR>&nbsp;&nbsp;&nbsp;&nbsp;&nbsp;"Opsedanje je zlo."
<BR>&nbsp;&nbsp;&nbsp;&nbsp;&nbsp;Je li možda ipak istina da su Elohimi zli?
<BR>&nbsp;&nbsp;&nbsp;&nbsp;&nbsp;Trageda je prezrivo podigla obrve, ali nije odgovorila.
<BR>&nbsp;&nbsp;&nbsp;&nbsp;&nbsp;"Linden." Kovenantov glas bio je pridavljen kao da se jedva probija kroz stegnute zube. Pružio je ruke prema njoj i okrenuo je da opet gleda u njega. "Nije me briga smemo li im verovati. Moramo da saznamo gde je Jedino Drvo. Ako oni imaju na umu još nešto..." Iskrivio je lice. "Oni misle da ja nisam važan. Šta misliš, koliko toga mogu da izdržim? Posle svega kroz šta sam prošao?" Po glasu mu se jasno osećalo da neće uopšte izdržati. "Jednom sam spasao Domaju i učiniću to ponovo. Oni mi to neće oteti."
<BR>&nbsp;&nbsp;&nbsp;&nbsp;&nbsp;Kada je shvatila njegova osećanja, sva je otupela iznutra. Premnogo gneva bilo je upereno protiv nje - protiv zamisli da je ona Sunozbor, a da je on kriv što se dokazivao. Sada je opet čula zvona, ali ih je jedva slušala. To se ponovo dešavalo, sve se ponovo dešavalo, nije mogla ništa da učini, to će se uvek dešavati. Nije mu nimalo koristila, kao što nije koristila ni svojim roditeljima. I izgubiće ga. Nije čak mogla ni da mu otvoreno kaže. Ja nemam moć. Zar ne shvataš da neću da uđem u tebe upravo da bih tebe zaštitila? Umesto toga, pustila je da joj progovori smrznuti deo srca.
<BR>&nbsp;&nbsp;&nbsp;&nbsp;&nbsp;"Radiš ovo samo zato što se osećaš uvređeno. To je kao i ta lepra. Misliš da se možeš osvetiti time što ćeš se žrtvovati. Univerzalna žrtva." Ionako me nikad nisi volela. "To je jedini način života koji poznaješ."
<BR>&nbsp;&nbsp;&nbsp;&nbsp;&nbsp;Videla je da je povređen - i da mu bol ništa ne znači. Što ga je više napadala, postajao je sve tvrdoglaviji. Nemi, gnevni pogled kojim joj je odgovarao ostao je neizmenjen. Što se njega tiče, nije bilo izbora. Kako da se izdigne iznad svojih potreba, osim da ih dočeka licem u lice i rizikuje život pred njima? Kada joj je okrenuo leđa da bi prihvatio Tragedinu ponudu, nije ni pokušala da ga zaustavi. Ona otupelost mogla bi da bude i tuga.
<BR>&nbsp;&nbsp;&nbsp;&nbsp;&nbsp;"Kovenante Džinoljube", zahtevala je Prva, "pazi šta radiš. Predala sam Potragu u tvoje ruke. Ne smemo je izgubiti."
<BR>&nbsp;&nbsp;&nbsp;&nbsp;&nbsp;Nije je slušao. Pogledao je Tragedu i promrmljao lomnim glasom. "Spreman sam. Hajde da to obavimo."
<BR>&nbsp;&nbsp;&nbsp;&nbsp;&nbsp;Bregom je odjeknulo usamljeno zvono - zvukom molbe ili protesta. Linden je sada mogla da otkrije odakle potiče. Dopiralo je od Findejla.
<BR>&nbsp;&nbsp;&nbsp;&nbsp;&nbsp;- Tragedo, razmisli! Moj život ugrožavaš. Ako ova staza zakaže, ja ću morati da platim. Zar nema drugog načina?
<BR>&nbsp;&nbsp;&nbsp;&nbsp;&nbsp;Trageda je ponovo izenadila Linden. "Sunozbore", rekla je kao da se protivi samoj sebi, "šta ti kažeš? U tvoje ime ću odbiti da uradim ovo, ako tako želiš." Kovenant je zasiktao kao da proklinje; ali Trageda je nastavljala da ga ponižava. Nepokolebljivo je nastavila. "U svakom slučaju, teret pada na tvoju dušu. Moraš obećati da ćeš mu oduzeti prsten pre no što dovede Zemlju do uništenja - da ćeš sjediniti u sebi Sunozbora i prstenošu." Kovenant je zračio očajničkim gnevom, ali Trageda se nije udostojila da ga primeti. "Ako se ne vežeš takvim obećanjem, moram mu ispuniti zahtev."
<BR>&nbsp;&nbsp;&nbsp;&nbsp;&nbsp;Findejl se kruto oglasio zvonjavom:
<BR>&nbsp;&nbsp;&nbsp;&nbsp;&nbsp;- Zahvaljujem ti, Tragedo.
<BR>&nbsp;&nbsp;&nbsp;&nbsp;&nbsp;Ali Linden nije imala načina da sazna na šta to Findejl misli. Duboko u sebi teturala se od značaja Tragedinog predloga. Ovo je bilo mnogo lukavije iskušenje od opsedanja; nudilo joj je moć ne izlažući je pretnji tame. Da prihvati odgovornost za njega? Ne, više od toga: da prihvati odgovornost za čitav pohod, za opstanak Zemlje i poraz poglavara Kletnika. Imaće priliku da zaštiti Kovenanta od njega samog - da ga poštedi isto onako kako se on često trudio da poštedi nju.
<BR>&nbsp;&nbsp;&nbsp;&nbsp;&nbsp;Ali onda je ugledala skrivenu zamku. Ako prihvati, pohod neće imati načina da nađe Jedino Drvo. Osim ako ona učini upravo ono što je upravo odbila - da napadne Kovenanta kako bi iskopala Kaer-Kaveralovo skriveno znanje. Sve se svodilo na isto. Osetila je mučninu od silne žudnje za takvom moći. Ali jednom ju je već odbila, čitav život je provela odbijajući je.
<BR>&nbsp;&nbsp;&nbsp;&nbsp;&nbsp;Odmahnula je glavom. "Ne mogu mu narediti šta da radi", tupo je rekla, pokušavajući da veruje kako potvrđuje nešto, kako osigurava i sebe i njega od iskušenja. Ali svaka reč koju je izgovorila ličila je na novo poricanje. Srce joj se grčilo od pomisli na opasnost po njega. "Neka sam donese svoju odluku."
<BR>&nbsp;&nbsp;&nbsp;&nbsp;&nbsp;Istog časa morala je da se obgrli rukama kako bi se zaštitila od naleta Kovenantovog olakšanja, Findejlove strepeće zvonjave, iščekivanja ostalih prijatelja - a kroz sve to zračila je Tragedina spremnost.
<BR>&nbsp;&nbsp;&nbsp;&nbsp;&nbsp;"Hodi", smesta je rekla Elohimka odevena u dijamante. "Hajde da počnemo."
<BR>&nbsp;&nbsp;&nbsp;&nbsp;&nbsp;A njen unutrašnji glas je dodao:
<BR>&nbsp;&nbsp;&nbsp;&nbsp;&nbsp;- Uzećemo ga u tišini, kao što smo i nameravali.
<BR>&nbsp;&nbsp;&nbsp;&nbsp;&nbsp;Linden se nehotice okrenula i ugledala Kovenanta i Tragedu usmerene jedno na drugo kao da su u zanosu. Ona je blistala, kao da time daje spoljašnji znak lukave pobede. A on je stajao ispravljenih ramena i podignute glave, raspet na krst sklupčanog usuda. Da se još i nasmešio, Linden bi počela da vrišti.
<BR>&nbsp;&nbsp;&nbsp;&nbsp;&nbsp;Trageda je sišla sa vrha brda, obavijena laganim njihanjem ogrtača nalik na talasanje dragulja. Moć joj je pristajala kao da je rođena za nju. Lebdeći kao meki, večernji povetarac, prišla je i stala pred Kovenanta.
<BR>&nbsp;&nbsp;&nbsp;&nbsp;&nbsp;Kada mu je spustila dlan na čelo, nemost brda raspala se od užasa.
<BR>&nbsp;&nbsp;&nbsp;&nbsp;&nbsp;Grudi mu je rascepio krik oštar kao kandža. Pao je na kolena. Svi mišići na licu i vratu su mu se napeli. Stezao je dlanovima slepoočnice kao da mu se lobanja raspada. Grčevi su ga nagonili da bespomoćno udara sopstvenu glavu.
<BR>&nbsp;&nbsp;&nbsp;&nbsp;&nbsp;Linden i džinovi gotovo su istovremeno jurnuli ka njemu.
<BR>&nbsp;&nbsp;&nbsp;&nbsp;&nbsp;Pre no što su ga dosegli, krik mu se pretvorio u vrisak divlje magije. Beli plamen suknuo je na sve strane. Trageda se povukla. Čitav breg se zaljuljao. Linden i Lupižena su pali. Desetine Elohima poprimile su druge oblike kako bi se zaštitili. Prva je izvukla mač kao da joj od njega zavisi ravnoteža. Besno je vikala na Tragedu; ali u rici Kovenantove moći nije se čuo nikakav zvuk njenog glasa.
<BR>&nbsp;&nbsp;&nbsp;&nbsp;&nbsp;Trudeći se da se podigne na kolena, Linden je ugledala prizor od koga joj se smrzla krv u žilama.
<BR>&nbsp;&nbsp;&nbsp;&nbsp;&nbsp;Ovaj plamen nije ličio na ostale koje je videla. Nije poticao iz prstena na troprstoj šaci kojom se Kovenant još udarao po slepoočnici. Izvirao mu je pravo iz čela kao da mu je sam mozak eksplodirao u srebrnoj vatri.
<BR>&nbsp;&nbsp;&nbsp;&nbsp;&nbsp;Plamen je isprva sukljao i širio se na sve strane, pokrivajući breg ludačkim bolom. No, onda se vazduh pretvorio u vrtlog zvonjave prizivanja, uobličujući nameru Elohima; vatra je počela da se menja. Polako se pretvorila u vrelo isijavanje, gusto i belo, kao da su se sve agonije međusobno stopile.
<BR>&nbsp;&nbsp;&nbsp;&nbsp;&nbsp;Linden je nagonski zaklonila oči. Ovoliko blistanje moralo bi da je oslepi. Ali nije. Iako joj je udaralo u lice kao da gleda pravo u užareno sunce, ostalo je podnošljivo.
<BR>&nbsp;&nbsp;&nbsp;&nbsp;&nbsp;A u njegovom bistrom jezgru rađale su se vizije.
<BR>&nbsp;&nbsp;&nbsp;&nbsp;&nbsp;Pojavljivale su se kroz zračenje jedna za drugom.
<BR>&nbsp;&nbsp;&nbsp;&nbsp;&nbsp;Dete od četeiri-pet godina, devojčica u plavoj haljini, stajala je leđima naslonjena na crno stablo drveta. Iako se nije čuo zvuk, vrištala je u nesavladivom užasu zbog zmije zvečarke koja joj se nalazila kraj golih nogu.
<BR>&nbsp;&nbsp;&nbsp;&nbsp;&nbsp;A onda je zmija nestala, ostavljajući dva strašna crvena traga na beloj detinjoj koži.
<BR>&nbsp;&nbsp;&nbsp;&nbsp;&nbsp;U viziju se uteturao Kovenant. Izgledao je izubijano i napaćeno od glave do pete. Iz zapuštenih posekotina na usnama i čelu lila mu je krv. Uzeo je devojčicu u naručje i pokušao da je uteši. Razgovarali su, ali vizija je ostala nema. Nespretno je izvadio perorez i otvorio ga. Iz cipele je izvadio pertlu i napravio podvez. Čvrsto je zagrlio devojčicu i namesto vrh noža nad ranu na nozi.
<BR>&nbsp;&nbsp;&nbsp;&nbsp;&nbsp;U trenutku pokreta noža vizija se promenila. Oštrice su mu zasekle doručja, povlačeći linije smrti. Potekla je krv. Klečao je u lokvi stradanja dok su jahači mahali rukhovima i vodili ga u istinozbor, bespomoćnog i skerletnog.
<BR>&nbsp;&nbsp;&nbsp;&nbsp;&nbsp;Haotični prizori su se nastavljali. Linden je ugledala Domaju, pruženu ničice, slomljenu pod Kobi Sunca. Pod delovanjem sunca kiše, bolesno tlo se pretvorilo u pustinju; pod suncem boleština pustinja se pretopila u crveni gnoj. Istovremeno su se iste promene dešavale i sa Džoaninim telom dok je ležala opsednuta i vezana na krevetu u Kovenantovoj kući. Bila je podvrgnuta svakom obliku bolesti sve dok Linden nije gotovo poludela, gledajući je.
<BR>&nbsp;&nbsp;&nbsp;&nbsp;&nbsp;Vizija je uzdrhtala od gneva i gađenja i pojavila se divlja magija. Među krvlju osvetljenim rukhovima zaplamtela je bela baklja novog usijanja. Sama se povila do njegovih zasečenih zglobova, zaustavila isticanje krvi, zacelila rane. Kovenant se podigao na noge, ponet besom i požarom i njegova moć počela je da besni kroz jahače, koseći ih kao snoplje.
<BR>&nbsp;&nbsp;&nbsp;&nbsp;&nbsp;Ali kako je beli plamen narastao, srž njegovog svetla se menjala i umekšavala. Kovenant je stajao na površini jezera, čije su se vode pretvorile u vir i donele mu kril u ruke. Jezero ga je držalo kao blagoslov, menjajući nasilje u svetlost nade; jer u Domaji ipak postoji Zemna Moć, pošto je barem ovo jezero opstalo pod Kobi Sunca.
<BR>&nbsp;&nbsp;&nbsp;&nbsp;&nbsp;Vatra se ponovo promenila. Sada je izvirala, u talasima fosforescencije, iz visoke ljudske prilike. Bio je to muškarac ogrnut u potpuno belu svilu. Držao se dostojanstveno i snažno; ali iza duboke posvećenosti, na licu nije imao ni oči ni očne duplje.
<BR>&nbsp;&nbsp;&nbsp;&nbsp;&nbsp;Kada se obratio Kovenantu, pojavile su se i druge prikaze. Muškarac u plavom ogrtaču sa nakrivim osmeom i vedrim pogledom. Slično obučena žena, čije je strasno lice nosilo nagoveštaje ljubavi i mržnje. Muškarac nalik na Kaila i Brina, spreman i sposoban kao presuda. I džin, svakako Srdosolja Penosled.
<BR>&nbsp;&nbsp;&nbsp;&nbsp;&nbsp;Kovenantovi Mrtvi.
<BR>&nbsp;&nbsp;&nbsp;&nbsp;&nbsp;Uz njih je stajao i Vain, crn i savršen kao da takvim ogrtačem sakriva srce.
<BR>&nbsp;&nbsp;&nbsp;&nbsp;&nbsp;Svako je ponešto rekao u nemoj viziji. Blagoslovi i kletve njihovih osećanja oborili su ga na kolena. Na kraju mu je prišao bezoki čovek, Šumnik. Pažljivo je ispružio žezlo i dotakao Kovenantu čelo.
<BR>&nbsp;&nbsp;&nbsp;&nbsp;&nbsp;Istog časa bregom se proneo plamen nalik na pesmu vatre; i istog trenutka čitav Elemesneden utonuo je u tamu. U viziji se pojavila noć - jasna i poznata zbog zvezda. Karta zvezda počela je polako da se okreće.
<BR>&nbsp;&nbsp;&nbsp;&nbsp;&nbsp;"Vidiš li, Brusobole?" promuklo je uskliknula Prva.
<BR>&nbsp;&nbsp;&nbsp;&nbsp;&nbsp;"Da!" odgovorio je. "Ovu stazu mogu da sledim do kraja Zemlje."
<BR>&nbsp;&nbsp;&nbsp;&nbsp;&nbsp;Zvezde su neko vreme pokazivale put do Jedinog Drveta. Onda se, na mestu koje su pokazale, čitava vizija spustila ka moru. Među talasima se pojavilo ostrvo. Bilo je malo i golo, podignuto kao beleg pred udaranjem mora, ne označavajući ništa. Na pustim kamenitim obalama nije bilo nikakvog znaka života. Ipak, svrha vizije bila je jasna: tu se nalazi Jedino Drvo.
<BR>&nbsp;&nbsp;&nbsp;&nbsp;&nbsp;Preko okeana se proneo usamljenički krik. Kovenant je kriknuo kada je ugledao svoju sudbinu.
<BR>&nbsp;&nbsp;&nbsp;&nbsp;&nbsp;Zvuk je protresao Linden. S naporom je ustala i pokušala da se oskudnom preostalom snagom probije napred. Kovenant je klečao, a moć mu je sukljala iz čela kao da je raspet ekserima moždanog plamena.
<BR>&nbsp;&nbsp;&nbsp;&nbsp;&nbsp;Za trenutak nije uspevala da se probija uz svetlo: zadržavalo ju je kao da se iz njega izliva opipljiva struja. Ali onda su zvona zazvonila uglas:
<BR>&nbsp;&nbsp;&nbsp;&nbsp;&nbsp;- Postignuto je!
<BR>&nbsp;&nbsp;&nbsp;&nbsp;&nbsp;Neka su bila divlja od pobede. Druga su izražavala duboko žaljenje.
<BR>&nbsp;&nbsp;&nbsp;&nbsp;&nbsp;Vizija je istog časa počela da bledi sa slike morem izglodanog ostrva. Blistanje je postepeno jenjavalo, vraćajući prirodno osvetljenje Elemesnedena, omogućujući Linden da se kreće. Probijala se ka Kovenantu korak po korak. Predvorja vizije kao da su joj pekla kožu, pucketajući joj u kosi poput munja; ali probijala se kroz njih. Kada je moć konačno oslabila i okončala se, ostavljajući sve oko sebe ošamućene i neomične kao u pustinji, pala je na zemlju pred Kovenantom.
<BR>&nbsp;&nbsp;&nbsp;&nbsp;&nbsp;Mlitavo je klečao, oslonjen na pete, ruku nesvesno prepletenih na kolenima. Kao da nije bio svestan ničega. Zurio je kroz nju poput slepca. Donja vilica visila mu je kao da je lišen i reči i jecaja. Plitko, drhtavo je disao. Mišići na grudima su ga boleli pod Lindeninim pogledom kao da su raskinuti mukama Tragedinog otvaranja.
<BR>&nbsp;&nbsp;&nbsp;&nbsp;&nbsp;Ali kada je pružila ruku ka njemu, zakreštao je kao izmučen i ranjen gavran: "Ne dodiruj me."
<BR>&nbsp;&nbsp;&nbsp;&nbsp;&nbsp;Reči su bile jasne. Ponovile su staro upozorenje njegove bolesti da ga čuju svi Elohimi. Ali iz njegovog pogleda nestala je svaka svetlost uma.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
