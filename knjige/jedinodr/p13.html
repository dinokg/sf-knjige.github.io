<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. UPOZORENJE ZMIJA
<P>&nbsp;&nbsp;&nbsp;&nbsp;&nbsp;Dragulj Zvezdoputa stigao je na pola puta do otvorenog mora kada se vetar pretvorio u hladnu struju nalik na uzvik sa Ivice Raukraja. Nosio je dromond kao da su Elohimi u gnevu rešili da zauvek oteraju pohod iz svog staništa. No, Brusobol nije dopustio da mu vetar zavlada brodom. Kako je popodne odmicalo, litice i prevoji Raua su postajali sve tamniji, gorči i opasniji. Zato je kapetan skratio jedra, držeći džinobrod na pažljivoj brzini. Družina je tek pred veče stigla do kraja zaliva.
<BR>&nbsp;&nbsp;&nbsp;&nbsp;&nbsp;Tu se Dragulj Zvezdoputa upustio u dugu borbu kako bi se sačuvao od stenja na obali. Isparenja Raua sudarala su se sa vladajućim vetrom duž obale; zajedno su povukli dromond u lavirint strujanja.
<BR>&nbsp;&nbsp;&nbsp;&nbsp;&nbsp;Sumrak je brzo prelazio u noć, pretvarajući kamenite obale u crnilo prekinuto samo odsjajem mora i slabom svetlošću zvezda; jer meseca nije bilo. Za Linden, koja je izgubila račun o danima, odsustvo meseca delovalo je zlokobno i jezivo. Bila je spremna da poveruje kako su ga Elohimi oborili sa nebesa u znak odmazde. U tami nije videla načina da se pohod oslobodi uskovitlanih vetrova. Svako ljuljanje izgledalo je oštrije od prethodnog, a svaki novi udar nosio je dromond bliže iskrzanim i smrtonosnim liticama.
<BR>&nbsp;&nbsp;&nbsp;&nbsp;&nbsp;No, Brusobol je bio vešt u čitanju vazdušnih struja i konačno je našao stazu koja je vodila ka sigurnosti otvorenog mora. Dragulj Zvezdoputa iskliznuo je ispod poslednje zamke Elohima i pošao ka jugu.
<BR>&nbsp;&nbsp;&nbsp;&nbsp;&nbsp;Tokom ostatka noći obala se nadvijala nad obzorjem iza krme. No, narednog jutra Brusobol je skrenuo za nekoliko stepeni ka jugozapadu i kopno je počelo da tone u more. Tokom popodneva zakratko se ukazalo novo predgorje, ali potom više nije moglo ništa da se vidi osim sunčeve svetlosti koja se prelamala kao brokat po beskrajnom, zelenom okeanu.
<BR>&nbsp;&nbsp;&nbsp;&nbsp;&nbsp;Dok su žurili kroz Rau i dalje od njega, džinovi su bili napeti zbog vetrova i nepoznatih nauma Elohima - starali su se o brodu i skakali na svako kapetanovo naređenje u napetoj i nehotičnoj tišini. No, razvedrili su se kada se Brusobol opustio, a brod samouvereno ujedrio u savršeno veče. U sumrak su se okupili da saslušaju priču o Elemesnedenu, koju je Lupižena ispričao u punoj dužini i sa uživanjem osobenim za džinove. Brusobol je potanko opisao šta je saznao o položaju Jedinog Drveta. Pošto su imali tačnu mapu zvezda koja će voditi pohod, kao da je nestala svaka mogućnost neuspeha. Dragulj Zvezdoputa postepeno je povratio ono uobičajeno vedro raspoloženje.
<BR>&nbsp;&nbsp;&nbsp;&nbsp;&nbsp;Linden je bilo drago zbog opšteg olakšanja. Džinovi su ga zaslužili, a ona ih je posmatrala sa nesebičnim zadovoljstvom lekara. No, nije ga delila. Kovenantovo stanje prevazilazilo je nagon nade koji je empatski primala od džinova.
<BR>&nbsp;&nbsp;&nbsp;&nbsp;&nbsp;Haručai su u svakom trenutku morali da se staraju o njemu. Ostajao je tamo gde bi ga ostavili i onako kako bi ga ostavili. Stojeći i sedeći, krećući se i mirujući, ostajao je zatvoren u prazninu, lišen volje, namera i želja. U njemu nije ostalo ništa sem najstarijih nagona. Kada bi ostao bez podrške, održavao je ravnotežu na lagano uzljuljanom brodu; kada bi mu stavili hranu u usta, žvakao je ju i gutao. Ali ništa nije narušavalo strašnu prazninu njegovog pogleda. Povremeno bi, bez ikakvog povoda, govorio jasno, kao da čita sudbinu koja mu je urezana u čelo. Ipak, nije reagovao na dodir.
<BR>&nbsp;&nbsp;&nbsp;&nbsp;&nbsp;Linden je konačno morala da zamoli Brina da odnese Kovenanta u njegovu kabinu. Njegova strašna nesreća ležala joj je na ramenima, a nije bila spremna da je podnese. Naučila je da veruje kako je opsedanje zlo - i nije mogla da smisli nikakav način kojim bi mu pomogla, a da ga ne opsedne.
<BR>&nbsp;&nbsp;&nbsp;&nbsp;&nbsp;Držala ju je jedino nada da će ga mir i odmor izlečiti. No, nije primećivala nikakvo poboljšanje. Uostalom, obećela je sebi da neće izbegavati njegovo isceljenje ma koliko je to stajalo. Nije odabrala taj teret, kao što nije odabrala ni ulogu Sunozbora; ali nije nameravala ni da beži od toga. Ipak, osećala je gorčinu i umor od posledica Elemesnedena. Nije uspevala da izbriše iz uma bes zbog načina na koji su naudili Kovenantu. Nagonski je osećala da će od ključne važnosti biti raspoloženje u kome bude pokušala da prodre u njegovu prazninu. Ako uđe u njega sa besom, možda će joj bes i odgovoriti; a u njegovom gnevu bilo je dovoljno moći da razbije Dragulj Zvezdoputa i potopi ga. Zato se zasad držala podalje od njega, trudeći se da se pribere.
<BR>&nbsp;&nbsp;&nbsp;&nbsp;&nbsp;No, kada Kovenant nije bio pred njom zahtevajući pažnju, ustnovila je da su njeni bolni nervi jednostavno prebacili brigu na nekog drugog - na Palamara Sanomora. Njegovo bolom izmučeno lice nesvesno je širilo bol po čitavom Džinobrodu. Imao je izraz prepoznavnja, kao da je stekao saznanje koje bi se plašio da saopšti i da nije lišen glasa. Dok je prolazio između svojih sunarodnika oni su prekidali razgovore i smeh kao da za njegovu usamljenost nema leka.
<BR>&nbsp;&nbsp;&nbsp;&nbsp;&nbsp;A bio je svestan kako deluje njegova nema patnja. Posle nekog vremena nije više mogao da to podnosi. Pokušao je da napusti sadruge, da ih poštedi neprijatnosti svog prisustva. No, Lupižena ga nije pustio. Izobličeni džin zagrlio je prijatelja kao da namerava da ubedi Sanomora da prihvati brigu sunarodnika. A Brusobol i Sedmoruk takođe su mu prišli, gotovo mu namećući podršku.
<BR>&nbsp;&nbsp;&nbsp;&nbsp;&nbsp;Njihova reakcija donela je Sanomoru oči pune suza, ali ne i olakšanje.
<BR>&nbsp;&nbsp;&nbsp;&nbsp;&nbsp;Prva se tiho, bolno obratila Linden. "Šta mu je naudilo? Njegova nevolja postala je nepodnošljiva."
<BR>&nbsp;&nbsp;&nbsp;&nbsp;&nbsp;Linden nije znala odgovor. Bez primene pritiska, u Sanomoru je videla samo ogromnu bitku za hrabrost.
<BR>&nbsp;&nbsp;&nbsp;&nbsp;&nbsp;Sve bi dala da vidi kako Kovenant vodi sličnu borbu.
<BR>&nbsp;&nbsp;&nbsp;&nbsp;&nbsp;Dromond je tokom tri dana glatko plovio ka jugozapadu, pod izvesnim uglom u odnosu na vetar, a Linden se držala dalje od Kovenanta. Haručai su ga negovali u kabini, a ona nije tamo zalazila. Govorila je sebi da mu pruža vreme za spontani oporavak. No, znala je isitinu: otezala je jer se bojala i grozila onoga što će morati da mu učini ako se ne izleči sam. U mašti ga je videla kako sedi u svojoj kabini upravo onako kako je sedeo u svom umu, izgovarajući litaniju lišenosti onim praznim glasom.
<BR>&nbsp;&nbsp;&nbsp;&nbsp;&nbsp;Tokom ta tri dana Dragulj Zvezdoputa vratio se u uobičajenu rutinu. Vetar je ostao stalan, ali menjao je jačinu taman dovoljno da džinovi stalno imaju posla. Ostali članovi pohoda zabavljali su se svako na svoj način. Prva je provela prilično vremena čisteći bojnu opremu i oštreći mač, kao da naslućuje bitke iza obzorja. U nekoliko navrata sišla je pod palubu sa Lupiženom, tražeći malo izdvojenosti.
<BR>&nbsp;&nbsp;&nbsp;&nbsp;&nbsp;Brusobol je delovao grozničavo, kao da ne ume da se smiri. Kada nije baš on zapovedao dromondom, upuštao se u duge rasprave sa sidromajstorom i Vedrognevom, planirajući dalji kurs. Ipak, Linden je mogla dovoljno da ga prozre kako bi bila sigurna da ga ne brine putanja pohoda nego Sanomorovo stanje.
<BR>&nbsp;&nbsp;&nbsp;&nbsp;&nbsp;Retko je viđala Brina; on nije napuštao stražu nad Kovenantom. No, Cer i Hergrom bavili su se na brodu kao i obično; a Kail ju je pratio kao senka. Šta god da su haručai mislili o njoj, to nisu pokazivali - ne iz brige za nju, nego da bi je sprečili da naudi ljudima oko sebe.
<BR>&nbsp;&nbsp;&nbsp;&nbsp;&nbsp;Povremeno bi pomislila da je Vain jedini član pohoda koga Elemesneden nije izmenio. Stajao je kraj ograde na zadnjoj palubi, tačno tamo gde se ispeo na brod. Džinovi su morali da ga obilaze u poslu; nije se udostojio da primeti kako im stoji na putu. Njegovo crno lice nije pokazivalo baš ništa.
<BR>&nbsp;&nbsp;&nbsp;&nbsp;&nbsp;Linden se opet upitala kakvu su to pretnju po sebe Elohimi otkrili u demonokotu, kada je njegova jedina očita svrha bila da prati nju i Kovenanta. No, nije uspela ništa da smisli.
<BR>&nbsp;&nbsp;&nbsp;&nbsp;&nbsp;Dok je Dragulj Zvezdoputa napredovao otvorenim morem, sve više se osećala izgubljena u nerazumljivim stvarima. Preuzela je na sebe teret odluke; ali nedostajali su joj iskustvo i ubeđenje - i moć - koji su Kovenantu omogućili da ga ponese. Neprestano ga je osećala kao bol duboko u umu, kao zapuštenu ranu. Samo ju je tvrdoglava posvećenost sebi sprečavala da se povuče u osamu kabine i sakrije se kao devojčica sa prljavom haljinom - kako bi odgovornost pala na nekog drugog.
<BR>&nbsp;&nbsp;&nbsp;&nbsp;&nbsp;Ujutro petog dana od bekstva iz Raua probudila se obuzeta nelagodnošću, kao da joj je san bio pun noćmih mora kojih se ne seća. Na samoj granici čula grickalo ju je predosećanje, suviše daleko da bi ga dosegla ili razumela. Strepeći od odgovora, upitala je Kaila za Kovenanta. No, haručai nije imao novosti. Obuzeta strepnjom, izišla je iz kabine i popela se na zadnju palubu.
<BR>&nbsp;&nbsp;&nbsp;&nbsp;&nbsp;Dok je pregledala brod, tinjajuće predosećanje nevolje je narastalo. Sunce je sijalo na istoku neobičnim sjajem, kao da je usmereno na sopstvenu snagu; ali vazduh je bio leden poput predskazanja. Ipak, kao da ništa nije nedostajalo. Vedrogneva je upravljala sa krmene palube sa grubim samopouzdanjem. Članovi posade bavili su se brodom, štiteći ga od promenljivog vetra.
<BR>&nbsp;&nbsp;&nbsp;&nbsp;&nbsp;Prve, Brusobola i Sanomora nije bilo na vidiku. No, Lupižena je bio u poslu kraj zadnje katarke, mešajući sadržaj velikog kamenog kazana. Podigao je pogled kada mu je prišla i trgao se od onog što je video. "Odabrana", rekao je, neuspešno glumeći dobro rasoloženje, "da sam manje siguran u naše namirnice, pomislio bih da si loše jela, pa ti od toga nije dobro. Kaže se da more i sunce daju zdravlje i apetit - a ti izgledaš bleda kao bolesnik. Jesi li obolela?"
<BR>&nbsp;&nbsp;&nbsp;&nbsp;&nbsp;Nesigurno je odmahnula glavom. "Nešto... ne mogu da odredim. Osećam nailazak nesreće, ali ne znam..." Tražeći način da odvuče misli, zavirila je u kazan. "Je li to ona tvoja smola? Kako je praviš?"
<BR>&nbsp;&nbsp;&nbsp;&nbsp;&nbsp;Lupižena se nasmejao i sada je bio mnogo opušteniji. "Da, Odabrana. Zaista, to je moja smola. Kazan je načinjen od dolomita, kako se ne bi skrutnuo kao ostali kamen na Dragulju Zvezdoputa. Ali što se tiče pravljenja smole - nema načina da ti objasnim. Nisi ni džin ni veštak ovog posla. A moć koja stvara smolu potiče, kao i svaka drga, iz srži posvećenika koji je priziva. Nema drugog izvora sem života - i želje tog života da se izrazi. No, mora postojati i sredstvo izražavanja. Mogu reći samo toliko da je ova smola moj izbor sredstva. Ako to kažem, bićeš jedva mudrija nego ranije."
<BR>&nbsp;&nbsp;&nbsp;&nbsp;&nbsp;Linden je slegnula ramenima na taj izliv skromnosti. "Hoćeš da kažeš", polako je promrmljala, "da moć bele magije potiče iz samog Kovenanta? Da mu je prsten samo... samo sredstvo izražavanja?"
<BR>&nbsp;&nbsp;&nbsp;&nbsp;&nbsp;Klimnuo je glavom. "Verujem da je to istina. No, i to sredstvo je pod neposrednim uticajem onoga što treba izraziti. Ovom mojom smolom ja ne mogu nimalo pomoći u zaceljenju slomljenih udova, kao što nijedno ovaploćenje tela ne može zapečatiti kamen kao ja."
<BR>&nbsp;&nbsp;&nbsp;&nbsp;&nbsp;"Slaže se", zamišljeno je odgovorila. "Tako je i Kovenant govorio o Žezlu Zakona. Pre nego što je uništeno. Podržavalo je Zakon samom svojom prirodom. Njime su mogle da se postignu samo određene stvari."
<BR>&nbsp;&nbsp;&nbsp;&nbsp;&nbsp;Lupižena je ponovo klimnuo glavom; ali Linden je već mislila na nešto drugo. Okrenula se da ga pogleda pravo u oči. "A Elohimi? Njima ne treba nikakvo sredstvo. Oni jesu moć. Oni izražavaju šta god požele i onako kako požele. Sve što su nam rekli - sve ono o Sanomorovom glasu i o Kovenantovom otrovu, i o tome kako Zemna Moć nije odgovor na Opačiju. Sve je to laž." Ponovo ju je obuzeo bes. Pre no što je stigla da se sabere, počela je da drhti i grčevito steže pesnice.
<BR>&nbsp;&nbsp;&nbsp;&nbsp;&nbsp;Lupižena ju je pažljivo gledao. "Ne procenjuj ELohime prenaglo." Na njegovom izobličenom licu kao da su se mešali Sanomorov bol i Kovenantov gubitak, kao da su delovali i na njega lično; ipak, odbijao je njihove posledice, odbijao je da bude ono na šta liči. "Oni su to što jesu - uzvišen i radoznao narod - i imaju ograničenja jednaka moći, koja se sukobljavaju sa njom i rastužuju ih."
<BR>&nbsp;&nbsp;&nbsp;&nbsp;&nbsp;Zaustila je da se pobuni, ali on ju je prekinuo pokretom, nudeći je da sedne kraj njega, oslonjena na katarku. Pažljivo se spustio i oslonio obogaljena leđa na kamen. Kada mu se pridružila, na lopaticama je osetila vibracije jedara koje su se prenosile kroz kamen. Delovale su nekako nemirno i upozoravajuće. Odašiljale su joj niz nerve mrmljanje nalik na predskazanje nečega nepredvidljivog. Dragulj Zvezdoputa probijao se kroz talase sa neprijatnom nepravilnošću.
<BR>&nbsp;&nbsp;&nbsp;&nbsp;&nbsp;"Odabrana", počeo je Lupižena, "nisam ti pričao kako su me Elohimi ispitivali."
<BR>&nbsp;&nbsp;&nbsp;&nbsp;&nbsp;Iznenađeno ga je pogledala. Priča koju je ispričao tokom prve večeri po izlasku iz Raua samo je ovlaš dodirivala njegove lične susrete u klahanu, kao da su nevažni. No, sada je uvidela da je imao razloga što je tada prećutao priču - i što joj je sada priča.
<BR>&nbsp;&nbsp;&nbsp;&nbsp;&nbsp;"Kada je naša družina razdvojena u Elemesnedenu", počeo je tiho, kao da se boji da ga drugi ne čuju, "meni je dodeljen Elohim po imenu Starkin. Nije bio ni više ni manje divan od ostalih, i spremno sam pošao sa njim. Okružen divnim i mnogim čudima njegovog naroda, osećao sam se kao da sam prenet u istinsko vilinsko srce svih legendi koje potiču sa tog mesta. Džinovi se odnose prema Elohimima sa divljenjem na ivici obožavanja, a tada sam i u sopstvenim ustima okusio to divljenje. Kao Mrkotrag Brusobol pre mene, poverovao sam da se u toj vilinskoj zemlji mogu dostići svaki dar i svako izbavljenje."
<BR>&nbsp;&nbsp;&nbsp;&nbsp;&nbsp;Njegovo izobličeno lice oživelo je od sećanja; no, glas mu je bio pun hladne smirenosti, suprostavljajući se pomisli da je i za trenutak oklevao.
<BR>&nbsp;&nbsp;&nbsp;&nbsp;&nbsp;"Ali onda se", nastavio je, "Starkin okrenuo od mene i počelo je ispitivanje. Jer kada mi se ponovo približio, izmenio je oblik. Stajao je preda mnom kao potpuno drugačije biće. Odbacio je ogrtač, vitke udove i crte lica - čak je i držanje promenio - i sada je imao telo i lice džina." Tu je Lupižena tiho uzdahnuo. "Besprekorno se izmenio. Pretvorio se u mene!
<BR>&nbsp;&nbsp;&nbsp;&nbsp;&nbsp;Ali ne u mene kakvog me ti vidiš, nego onakvog kakav bih bio u snovima. Lupižena kakav bih bio da sam se rodio i odrastao pravilno. Iako je svakako predstavljao mene, bio je uspravan i visok, u svakom pogledu savršen, zračeći lepotom džinova. Takvog bi me moja Paučina Vodosvetla mogla poželeti. Jer ko ne bi voleo i želeo takvog džina?
<BR>&nbsp;&nbsp;&nbsp;&nbsp;&nbsp;Odabrana" - pogledao je Linden u oči bistrim pogledom - "bilo je mnogo tuge u tom prizoru. U životu sam mnogo naučio, ali do tog časa nisam naučio da gledam u sebe i vidim ružnoću. U trenutku rođenja naneta mi je nepravda - nepravda čiju mu je okrutnost tek Starkin pokazao."
<BR>&nbsp;&nbsp;&nbsp;&nbsp;&nbsp;Linden je osetila da je obuzima bol zbog njega. Samo ju je jednostavna smirenost njegovog glasa i pogleda obuzdavala da ne pobesni. Kako je uspeo da podnese?
<BR>&nbsp;&nbsp;&nbsp;&nbsp;&nbsp;Odmah joj je odgovorio. "Takvo ispitivanje proniklo mi je do dubine srca. No, bar mi se otkrila istina. Iako sam stajao pred sobom u punoj lepoti za kojom bih mogao da čeznem, nisam tu stajao ja nego Starkin. Taj džin nisam bio ja, jer nije uspeo da izmeni oči - oči od zlata punog odsjaja, ali bez topline za ono što posmatraju. A moje oči su ostale moje. On nije mogao da vidi sebe mojim očima. Tako sam prošao neozleđen kroz ispitivanje koje je smislio za mene."
<BR>&nbsp;&nbsp;&nbsp;&nbsp;&nbsp;Zagledana u njega sa bolom saosećanja, Linden je videla da govori istinu. Njegovo ispitivanje nanelo mu je bol, ali nije mu naudilo. To ju je umirilo i omogućilo joj da prevaziđe gnev zbog poente njegove priče. Pokušavao je da joj objasni svoje zapažanje da Elohimi mogu biti samo to što jesu i ništa više - da je svaka moć određena i ograničena sopstvenom prirodom. Nikakva moć ne može da prevaziđe ograničenja koja joj omogućavaju postojanje.
<BR>&nbsp;&nbsp;&nbsp;&nbsp;&nbsp;Gnev je iščezao iz nje dok je pratila liniju Lupiženinih misli. Zar nikakva moć, poželela je da upita. Čak ni divlja magija? Kovenant je izgledao sposoban za sve. Kakvo bi ograničenje moglo da vezuje njegovu belu vatru? Postoji li zaista neki način da ga Kletnik na kraju učini bespomoćnim?
<BR>&nbsp;&nbsp;&nbsp;&nbsp;&nbsp;Neophodnost slobode, pomislila je. Ako je već prodao sebe...
<BR>&nbsp;&nbsp;&nbsp;&nbsp;&nbsp;Ali dok je pokušavala da uobliči pitanje, vratilo joj se osećanje nemira. Umešalo joj se u otkucaje srca; iznenada je krv počela da joj pulsira u slepoočnicama. Nešto se desilo. Dok se trudila da shvati, napetost joj je pritiskala grudi.
<BR>&nbsp;&nbsp;&nbsp;&nbsp;&nbsp;Lupižena se smračio. "Oprosti mi, Odabrana. Nisam ti pružio olakšanje."
<BR>&nbsp;&nbsp;&nbsp;&nbsp;&nbsp;Odmahnla je glavom. "Nije to." Reči su joj se otele sa usana pre no što je shvatila šta govori. "Šta se desilo Vainu?"
<BR>&nbsp;&nbsp;&nbsp;&nbsp;&nbsp;Demonokot je nestao. Njeovo mesto kraj ograde bilo je prazno.
<BR>&nbsp;&nbsp;&nbsp;&nbsp;&nbsp;"Nemam pojma", odgovorio je Lupižena, iznenađen njenom reakcijom. "Nešto posle sučevog izlaska pošao je napred kao da se u njemu probudila svrha. Prišao je prednjem jarbolu i pozdravio ga takvim klanjanjem i osmehom da se stresem kad ga se setim. A onda se vratio u raniju ukočenost. Još stoji tamo. Da se pomerio, oni koji paze na njega sigurno bi nas obavestili."
<BR>&nbsp;&nbsp;&nbsp;&nbsp;&nbsp;"Tačno je", dodao je Kail ravnim glasom. "Cer ga čuva."
<BR>&nbsp;&nbsp;&nbsp;&nbsp;&nbsp;"Mora da se šališ", poluglasno je promrmljala Linden i nespretno ustala. "To moram da vidim." Kada joj se Lupižena pridružio, pošla je ka hranoholu i prednjoj palubi.
<BR>&nbsp;&nbsp;&nbsp;&nbsp;&nbsp;Tu je ugledala Vaina baš kao što su joj ga opisali, zagledanog u zakrivljenu površinu jarbola udaljenu koliko za dužinu ruke. Držao se kao i obično: laktova lako povijenih kraj bokova, kolena savijenih taman koliko da održi ravnotežu na nepostojanom dromondu, pravih leđa. Ipak, u njenim očima delovao je odlučno. Gledao je jarbol kao da su stari drugovi, zamrznuti na trenutak pre međusobnog pozdravljanja.
<BR>&nbsp;&nbsp;&nbsp;&nbsp;&nbsp;"Šta, do đavola...?" promrmljala je više za sebe.
<BR>&nbsp;&nbsp;&nbsp;&nbsp;&nbsp;"Zaista", odgovorio je Lupižena, smejući se, "da ne znam kako je ovog demonokota poklonio Prapoglavaru jedan džin, uplašio bih se da namerava da uzme devičanstvo našem prednjem jarbolu."
<BR>&nbsp;&nbsp;&nbsp;&nbsp;&nbsp;Na to su obližnji članovi posade odgovorili smehom, koji se raširio kao talas veselja uz čitava jedra kako je šala prenošena do onih koji je nisu čuli.
<BR>&nbsp;&nbsp;&nbsp;&nbsp;&nbsp;Linden ga nije slušala. Uhvatila je drugi zvuk - prigušeni uzvik odnekud ispod palube. Kada je usmerila sluh, utvrdila je da je to Brusobolov duboki glas.
<BR>&nbsp;&nbsp;&nbsp;&nbsp;&nbsp;Dozivao je Sanomora po imenu, obuzet ne besom ili bolom, nego iznenađenjem. I strepnjom.
<BR>&nbsp;&nbsp;&nbsp;&nbsp;&nbsp;Sledećeg trenutka iz jednog prolaza banuo je Sanomor i jurnuo kao da namerava da se baci na Vaina. Brusobol ga je pratio, ali Lindenina pažnja bila je usmerena na nemog džina. Delovao je divlje i vidovito, nalik na proroka ili ludaka; ožiljak na licu isticao mu se bledilom, dajući očima izgled usmerenosti. Mišići na vratu napinjali su mu se od krika koje nije mogao da izgovori.
<BR>&nbsp;&nbsp;&nbsp;&nbsp;&nbsp;Loše procenivši džinovu nameru, Cer se postavio između njega i Vaina, spreman da brani demonokota. Ali trenutak kasnije Sanomor je ipak udario - ne Vaina nego prednji jarbol. Punom težinom i brzinom naleteo je na katarku. Od sudara se kroz kamen proneo opipljiv drhtaj.
<BR>&nbsp;&nbsp;&nbsp;&nbsp;&nbsp;Silina sudara ga je oborila na palubu. Smesta je skočio na noge i ponovo napao. Obgrlivši rukama jarbol kao u rvanju, upeo se kao da hoće da ga iščupa. Bes mu je bio toliki da se Linden za trenutak uplašila da će uspeti.
<BR>&nbsp;&nbsp;&nbsp;&nbsp;&nbsp;Brusobol mu je skočio na leđa, pokušavajući da ga otrgne. No, nije uspeo da nadvlada snagu Sanomorovog besa. Cer i Hergrom su pritrčali da pomognu kapetanu.
<BR>&nbsp;&nbsp;&nbsp;&nbsp;&nbsp;Zaustavio ga je umoran, tužan glas. "Dosta." Izledalo je da dopire iz vazduha. "Ne želim da uzrokujem toliku patnju."
<BR>&nbsp;&nbsp;&nbsp;&nbsp;&nbsp;Sanomor je pao na leđa. Vain se ukočio.
<BR>&nbsp;&nbsp;&nbsp;&nbsp;&nbsp;Iz kamenog jarbola počela je da se izdvaja prilika. Napuštajući skrovište, poprimila je ljudski oblik.
<BR>&nbsp;&nbsp;&nbsp;&nbsp;&nbsp;Elohim.
<BR>&nbsp;&nbsp;&nbsp;&nbsp;&nbsp;Nosio je elegantan bež ogrtač, ali on nije prikrivao izmučene, mršave udove i bledilo kože nalik na ožijak. Pod zapuštenom srebrnom grivom, lice mu je bilo isklesano i označeno strašnim doživljajima. Koža oko žutih očiju bila mu je tamna kao od stare krvi.
<BR>&nbsp;&nbsp;&nbsp;&nbsp;&nbsp;Linden je jeknula u sebi kada je prepoznala Findejla Određenog.
<BR>&nbsp;&nbsp;&nbsp;&nbsp;&nbsp;Kada se uobličio, pogledao je Sanomora. "Izvinjavam se", rekao je glasom punim naviknutog bola. "Pogrešno procenivši dubinu tvog Zemljo-vida, pokušao sam da se sakrijem od tebe. Nije mi namera da izazivam toliko nepoverenje. Ipak, moje putovanje preko mora za vama bilo je sporo i veoma bolno za nekoga ko je oteran iz svog doma u Elemesnedenu. Tražeći skrovište, loše sam prosudio - o čemu svedoči i brzina kojom si me otkrio. Molim te, prihvati da nisam mislio ništa loše."
<BR>&nbsp;&nbsp;&nbsp;&nbsp;&nbsp;Svi na prednjoj palubi zurili su u njega, ali niko nije odgovorio. Linden je ostala bez reči. Nije mogla da vidi Lupiženu - stajao je iza nje. Na Brusobolovom licu pročitala je sopstvena osećanja. Sanomor je sedeo na palubi, sklupčan, kao da se upravo suočio sa sopstvenom smrću. Samo haručai kao da nisu reagovali.
<BR>&nbsp;&nbsp;&nbsp;&nbsp;&nbsp;Findejl kao da i nije očekivao odgovor. Zagledao se u Vaina. "A tebi kažem NE." Kruto je uperio prst u središte Vainovih grudi, a mišići na ruci izbočili su mu se kao dralje biča. "Šta god uradio, ili pomislio da uradiš, to neću da propatim. Ja sam Određen za ovaj zadatak, ali nikakvo pozivanje na dužnost neće me navesti da podnesem takav usud."
<BR>&nbsp;&nbsp;&nbsp;&nbsp;&nbsp;Vain se u odgovor jezivo iskezio.
<BR>&nbsp;&nbsp;&nbsp;&nbsp;&nbsp;To je samo još više urušilo Findejlovo lice. Okrenuo je leđa demonokotu i kruto pošao na pramac džinobroda, zagledan napred kao ukrasna figura.
<BR>&nbsp;&nbsp;&nbsp;&nbsp;&nbsp;Linden je za trenutak zurila za njim, a onda je pogledala saputnika. Brusobol i Lupižena klečali su kraj Sanomora; ostali džinovi kao da su bili suviše ošamućeni za bilo kakav pokret. Haručai su gledali Findejla, ali se nisu micali. Grčevitim naporom volje primorala je sebe da se pokrene. "Pozovi Prvu", rekla je najbližem članu posade, a zatim je pošla za Elohimom.
<BR>&nbsp;&nbsp;&nbsp;&nbsp;&nbsp;Kada mu se približila, pogledao ju je, ovlaš je pozdravivši; ali njeno prisustvo nije delovalo na stari jad koji je odabrao da prikazuje. Iznenada je stekla utisak da je ona uzrok njegovih nevolja - i da on namerava da to po svaku cenu sakrije od nje. Bez ikakvog jasnog razloga, setila se kako je njegov narod očekivao da će Sunozbor i prstenoša biti jedna ista oosoba. U prvi mah nije mogla da nađe reči kojima bi mu se obratila.
<BR>&nbsp;&nbsp;&nbsp;&nbsp;&nbsp;No, jedno sećanje prizvalo je druga, a sa njima joj se vratio bes zbog bespomoćnosti i izdaje Elohima. Findejl se opet zagledao preko mora. Uhvatila ga je za rame, zahtevajući njegovu pažnju. Zarežala je kroz zube. "Šta, do đavola, tražiš ovde?"
<BR>&nbsp;&nbsp;&nbsp;&nbsp;&nbsp;Kao da ju je jedva čuo. Žute oči bile su mu prazne od gubitka, kao da je, napustivši Elemesneden, bio lišen sopstvenih korena. Ipak, odogovorio je. "Sunozbore, moj narod me je Odredio za ovaj zadatak - da zadobijem, ako mogu, opstanak Zemlje. U klahanu ti nisu dali bolji odgovor, a sada ti ne mogu odgovoriti jasnije. Budi zadovoljna saznanjem da ne nameravam ništa zlo."
<BR>&nbsp;&nbsp;&nbsp;&nbsp;&nbsp;"Ništa zlo?" obrecnula se na njega. "Pa, vi ste samo zlo i činili. Ti..." zaustavila se, gotovo zagrcnuta od sećanja na Kovenanta, Vaina i Sanomora. "Bogami, ako mi ne pružiš ikakav bolji odgovor, baciću te preko ograde."
<BR>&nbsp;&nbsp;&nbsp;&nbsp;&nbsp;"Sunozbore." Nežno je govorio, ali nije se trudio da je umiri. "Žalim zbog neophodnosti patnje prstenoše. Po meni, to je srednji put, ravnoteža između rizika i bezbednosti. Više bih voleo da sam potpuno pošteđen. No, ništa nećeš postići ako me budeš ružila. Ja sam određen da budem među vama i nikakva tebi dostupna sila ne može me sprečiti. Samo onaj koga zovete Vain ima moć da me otera. Voleo bih kad bi to učinio."
<BR>&nbsp;&nbsp;&nbsp;&nbsp;&nbsp;Savladao ju je. Nagonski mu je poverovala - i nije znala šta da radi. "Vain?" ponovila je. Vain? Ali nije joj odgovorio. Pred pramcem su visoki talasi izgledali neobično oštro pod čudnim, divljim sjajem sunca. Razbijali su se u kapljice o bokove džinbroda i razletali se na suprotnim vetrovima. Vetar je brisao preko palube, noseći joj kosu u naletima predviđanja. Ipak, još jednom je probala da prozre Elohima. Tiho, preteći, šapnula je: "Poslednji put ti kažem, ja nisam prokleti Sunozbor! Od početka ste pogrešili. Sve što radite jeste pogrešno."
<BR>&nbsp;&nbsp;&nbsp;&nbsp;&nbsp;Njegov žuti pogled nije se pokolebao. "To je jedan od mnogih razloga što sam ovde."
<BR>&nbsp;&nbsp;&nbsp;&nbsp;&nbsp;Jeknula je u sebi, okrenuvši se od njega - i gotovo se sudarila sa čvrstim, oklopljenim telom Prve. Mačomoćnica je stajala sa pogledom punim gvožđa i očekivanja. Progovorila je glasom nalik na tihu oštricu. "Da li on govori istinu? Zar zaista nemamo moći protiv njega?"
<BR>&nbsp;&nbsp;&nbsp;&nbsp;&nbsp;Linden je klimnula glavom, ali misli su joj već jurile u novom pravcu, trudeći se da uspostave potrebnu samokontrolu. Možda će dokazati da Findejl greši. No, prvo mora da savlada sebe. Tragajući za središnjom tačkom, sidrištem o koje će osloniti svoju rešenost, podigla je pogled ka Prvoj.
<BR>&nbsp;&nbsp;&nbsp;&nbsp;&nbsp;"Pičaj mi o tvom ispitivanju. U Elemesnedenu. Šta su ti uradili?"
<BR>&nbsp;&nbsp;&nbsp;&nbsp;&nbsp;Prvu je očito iznenadilo neočekivano i naizgled nebitno pitanje. No, Linden je i dalje čekala; trenutak kasnije Prva je povratila kruto držanje. "Lupižena ti je pričao", rekla je ravnim glasom.
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Onda ćeš verovatno razumeti ono što je meni zapalo." Položila je ruku na balčak mača. Druga joj je visila kao da je čuva od nestrpljenja ili protesta.
<BR>&nbsp;&nbsp;&nbsp;&nbsp;&nbsp;"Kad su mene ispitivali", rekla je, "jedan Elohim se pojavio preda mnom u liku džina. Nekom veštinom postigao je da stekne telo i držanje Lupižene. Ali ne mog muža kakvog ga poznajem. Pre je bio Lupižena kakav bi bio da se rodio i odrastao bez mane - besprekornog tela, visok, ponosnog držanja, zdrav u svakom pogledu koji priliči jednom džinu." Pogled joj se zamaglio od sećanja; ali glas joj je i dalje bio oštar. "Stajao je preda mnom onako kako bi Lupižena trebalo da izgleda, kada bi spoljašnji izgled odgovarao duhu koji sam naučila da volim."
<BR>&nbsp;&nbsp;&nbsp;&nbsp;&nbsp;Lupižena je stajao kraj nje, slušajući, usana izvijenih u nakrivi osmeh. Nije pokušavao da izrazi ono što mu je sijalo u očima.
<BR>&nbsp;&nbsp;&nbsp;&nbsp;&nbsp;Prva se nije pokolebala. "Najpre sam plakala, ali onda sam počela da se smejem. Jer uprkos svoj lukavosti, Elohim nije mogao da postigne radost kojom zrači Lupižena, moj suprug."
<BR>&nbsp;&nbsp;&nbsp;&nbsp;&nbsp;U glasu joj se osetio nagoveštaj oporog humora. "Elohimu se moj smeh nije dopao. No, nije mogao da mi odgovori i tako je moje ispitivanje imalo ishod neprijatan po njega."
<BR>&nbsp;&nbsp;&nbsp;&nbsp;&nbsp;Lupižena se smejao čitavim licem, ali nije ispustio ni glas.
<BR>&nbsp;&nbsp;&nbsp;&nbsp;&nbsp;Kroz Linden se proneo dug drhtaj razumevanja. Obratila se napola Prvoj, napola nemirnom moru i visokom nebu. "Jedino što je Dafin učinila sa mnom bilo je da mi odgovara na pitanja." Onda je prošla kraj džinova i ostavila svoje nerazumevanje za sobom na putu ka hranoholu i potpalublju. Ka Kovenantovoj kabini.
<BR>&nbsp;&nbsp;&nbsp;&nbsp;&nbsp;Nemirna paluba dromonda remetila joj je ravnotežu. Dragulj Zvezdoputa kretao se mučno i polako, ljuljajući se i tresući od neočekivane snage vetrova. No, Linden se oslanjala na zidove kada je morala, ili na Kaila, i nastavljala je da hoda. Možda ona nema tu moć da izvuče iz Findejla istinu. Ali Kovenant je ima. Ako nekako uspe da prodre kroz veo koji mu pokriva svest kao opna. Odjednom je bila spremna da pokuša.
<BR>&nbsp;&nbsp;&nbsp;&nbsp;&nbsp;Govorila je sebi da je spremna radi njegovog izbavljenja. Želela je njegovo prijateljstvo, njegovo ubeđenje. No, bila je ukočena od gneva, stegnutih usana, a u njoj se meškoljila tama.
<BR>&nbsp;&nbsp;&nbsp;&nbsp;&nbsp;Na vratima Kovenantove kabine naišla je na Brina. Izišao je da je dočeka. Mirno joj je preprečio put. Njegovo nepoverenje bilo je gotovo opipljivo. Pre Elemesnedena nikada nije dovodio u pitanje njeno pravo da uđe kod Kovenanta; ali sada je bio grub. "Odabrana, zašto si došla ovamo?"
<BR>&nbsp;&nbsp;&nbsp;&nbsp;&nbsp;Jedva se uzdržala da ne opsuje. Duboko je uzdahnula da bi se smirila. "Imamo Elohima na brodu, ako nisi čuo. To je Findejl. Poslali su ga ovamo zbog nečega, a izgleda da ništa ne možemo da učinimo. Jedini koji ima dovoljnu moć jeste Kovenant. Pokušaću da ga dosegnem."
<BR>&nbsp;&nbsp;&nbsp;&nbsp;&nbsp;Brin je pogledao Kaila kao da traži da jemči za nju. Onda joj se lako naklonio u znak pristanka i otvorio vrata.
<BR>&nbsp;&nbsp;&nbsp;&nbsp;&nbsp;Prostrelila ga je pogledom i ušla u kabinu, a onda stala i čekala, gledajući ga, dok nije zatvorio vrata i ostavio je samu sa Kovenantom.
<BR>&nbsp;&nbsp;&nbsp;&nbsp;&nbsp;Za trenutak je oklevala, pokušavajući da prikupi hrabrost. No, Kovenantovo bezlično prisustvo ščepalo ju je kao ruka na vratu; prosto ju je povukao da ga pogleda.
<BR>&nbsp;&nbsp;&nbsp;&nbsp;&nbsp;Sedeo je u kamenoj stolici kraj malog okruglog stola, kao da se svesno tamo postavio. Noge su mu bile prave, u pravilnom položaju; nije bio skljokan; ruke su mu ležale na kolenima, otvorenih šaka i ogoljenih dlanova. Na stočiću je stajao poslužavnik sa ostacima jela. Brin je očito upravo hranio Nevernika. No, Kovenant nije bio svestan toga. Njegovo prazno lice bilo je upereno u prazan vazduh, kao da je to samo još jedno znamenje praznine u njemu.
<BR>&nbsp;&nbsp;&nbsp;&nbsp;&nbsp;Linden je jeknula. Prvi put kada ga je videla, otvorio je vrata svoje kuće naglim zamahom nalik na kovitlac osude, jedva obuzdavajući plamen i groznicu u očima; usta su mu bila stroga kao naredba. Uprkos iscrpljenosti, vodio je život kakav je odabrao i izgledao joj je neobično neukrotivo i čisto.
<BR>&nbsp;&nbsp;&nbsp;&nbsp;&nbsp;A sada su mu crte lica bile zamrljane nepokornom bespomoćnošću brade; kosa nad čelom, prošarana sedim, davala mu je izgled trošnosti. Lice nu je bilo upalo kao da je izgubio svaku nadu. Oči su mu bile suve - mutne kao smrt.
<BR>&nbsp;&nbsp;&nbsp;&nbsp;&nbsp;Izgledao je isto kao njen otac dok su mu poslednje kapi krvi kapale na izlizane daske tavanskog poda.
<BR>&nbsp;&nbsp;&nbsp;&nbsp;&nbsp;No, Kovenantu su još radili i srce i pluća. Kada je izgovorio svoju rečenicu, jasno kao proročanstvo, izgledalo je kao da je uprkos svim gubicima svestan nje - i uplašen onoga što je smerala da mu uradi.
<BR>&nbsp;&nbsp;&nbsp;&nbsp;&nbsp;Trebalo je da ga opsedne. Kao Besomuk. Od te pomisli usta su joj se ispunila kiselinom odbijanja, ali nije oklevala. Mogla je da oseti kako svuda oko nje vreba ukočenost. Strah koji ju je tako često lišavao volje bio je prisutan u svakom otkucaju srca. Strah od onoga u šta će se pretvoriti. Drhteći, privukla je drugu stolicu tik do Kovenantovih kolena, sela i položila ruke na njegove mlitave dlanove - kao da je čak i sada može zaštititi od neuspeha. Onda je pokušala da se otvori pod njegovim mrtvim pogledom.
<BR>&nbsp;&nbsp;&nbsp;&nbsp;&nbsp;Opet je u nju linula njegova tama, pritičući joj kroz kanale čula.
<BR>&nbsp;&nbsp;&nbsp;&nbsp;&nbsp;Tu je uledala opasnost. Navedena njegovom pasivnom mlitavošću, sličnom uzaludnosti, u njenom ponoru probudila se stara glad.
<BR>&nbsp;&nbsp;&nbsp;&nbsp;&nbsp;Nagonski se borila, zadržavajući se u ivičnom sumraku njegove noći, postavljena između svesti i zaborava. No, nije mogla da odvrati pogled od bezdanog izvora njegove praznine. Već je uspevala da uvidi delove njegovog stanja koji su spolja bili nevidljivi. Iznenadila se kada je ustanovila da je moć koja mu je ućutkala um takođe zaustavila otrov. Bio je u mirovanju; Kovenant je potonuo van njegovog domašaja.
<BR>&nbsp;&nbsp;&nbsp;&nbsp;&nbsp;Takođe je videla osobine koje su ga učinile prijemčivim za Elohime. Ne bi uspeli da ga tako duboko liše da im već nije bio izložen svojim prirodnim nagonom da prima svo zlo na sebe. Iz tog izvora poticali su i njegova moć i bespomoćnost. Davao mu je dostojanstvo koje nije znala kako da nadvlada.
<BR>&nbsp;&nbsp;&nbsp;&nbsp;&nbsp;No, volja joj je zapala u tu poznatu zamku. Možda nema prava ni ispravnog puta da ovako uđe u njega, da mu obesveti ličnost nepozvanim potrebama - a isto tako ni prava ni podnošljivog načina da ga ostavi u ovakvoj nevolji, pustivši ga da ostane bez pomoći uprkos očitoj potrebi. A pošto nije mogla da razreši nedoumicu, nije stigla da reaguje na tamnu, ljutitu stvar na dnu svog srca, koja je skočila zbog prilike da stekne moć. Kovenantovu moć: prilike da bude istinski presudilac života i smrti.
<BR>&nbsp;&nbsp;&nbsp;&nbsp;&nbsp;Divlja od gladi, skočila je pravo u njega.
<BR>&nbsp;&nbsp;&nbsp;&nbsp;&nbsp;Tog časa ju je odnela noć.
<BR>&nbsp;&nbsp;&nbsp;&nbsp;&nbsp;Neko vreme je pokrivala čitav svet. Kao da je, poput oluje, uzdrmala svaki oslonac; a ipak nije bilo nikakve oluje. Vetrovi imaju snagu i pravac; slabi su ili snažni, topli ili hladni. A ova tama nije imala ništa što bi se moglo imenovati, što bi joj dalo oblik. Bila je pusta kao ponori između zvezda, ali nije imala ni zvezda koje bi joj označile svrhu. Ispunjavala je Linden kao Gibonov dodir; bila je bespomoćna pred njom, bespomoćna - otac je bacio ključ kroz prozor, a ona nije imala snage ni osećanja koji bi ga dozvali iz smrti.
<BR>&nbsp;&nbsp;&nbsp;&nbsp;&nbsp;Tama ju je obavijala i usisavala kao vir bez pokreta i bilo kog drugog osećanja sem gubitka; a iz njegovih dubina počeli su da se pojavljuju likovi. Preko pustinje je ka njoj pošla prilika nalik na otelovljenje praznine. Zaklanjali su je titranje vazduha i priviđenja. Nije mogla da vidi ko je to. A onda je uspela.
<BR>&nbsp;&nbsp;&nbsp;&nbsp;&nbsp;Kovenant.
<BR>&nbsp;&nbsp;&nbsp;&nbsp;&nbsp;Trudio se da vrisne, ali nije imao usta. Pola lica zaklanjale su mu krljušti. Oči su mu bile grozničave od gađenja nad samim sobom. Čelo mu je bilo bledo od raspinjanja žudnje i gnušanja. Korak mu je bio nesiguran od spremnosti i užasa; prilazio joj je krećući se kao bogalj, usmeren pravo na njeno srce.
<BR>&nbsp;&nbsp;&nbsp;&nbsp;&nbsp;Ruke su mu se pretvorile u zmije. Izvijale su se i siktale sa ramena, zijajući da bi disale i grizle. Zmijske glave na mestu šaka pružale su zube bele kao kost.
<BR>&nbsp;&nbsp;&nbsp;&nbsp;&nbsp;Bila je uhvaćena. Znala je da bi trebalo da podigne ruke, da pokuša da se odbrani; ali ruke su joj visile kraj bokova kao smrtnost, suviše teške da se podignu protiv usuda zmijskih zuba.
<BR>&nbsp;&nbsp;&nbsp;&nbsp;&nbsp;Kovenant je jurnuo napred, narastajući pred njom kao oličenje svih promašaja, zločina i ljubavi u njenom životu. Kada su zmije napale, oborile su je u potpuno drugačiju tamu.
<BR>&nbsp;&nbsp;&nbsp;&nbsp;&nbsp;Znatno kasnije, osećala je da je dave debeli prstenovi. Uvijala se i cvilela, pokušavajući da se oslobodi, ali nije uspevala. Nesposobne ruke bile su joj upetljane u ćebe koje je Kail prebacio preko nje. Viseća ležaljka sprečavala joj je pokrete. Želela je da vrisne, ali nije uspevala. Grlo su joj ispunjavale smrtonosne vode. Polumračna kabina delovala joj je opustošeno kao Kovenantov um.
<BR>&nbsp;&nbsp;&nbsp;&nbsp;&nbsp;No, činjenice koje su je okružavale ipak su uspele da se probiju do nje. Bila je u svojoj ležaljci, u svojoj kabini. Sve je bilo polumračno zbog večeri ili svitanja, a ne od tamnog ponora u koji je pala. Slab ukus alem-vina u njenim ustima nije bio ukus smrti.
<BR>&nbsp;&nbsp;&nbsp;&nbsp;&nbsp;Kabina kao da je bila nakrivljena - poput kuće iščupane iz temelja nekim zemljotresom. Kada je osetila njihanje dromonda, shvatila je da je to Dragulj Zvezdoputa nagnut, pa joj ležaljka visi iskrenuta u odnosu na zidove. Kroz korito džinobroda osećala je vibracije vetrova i mora. Tama nije poticala od večeri ili svitanja. Bio je to oblačni sumrak oluje.
<BR>&nbsp;&nbsp;&nbsp;&nbsp;&nbsp;Oluja je bila gadna - i postajala je čudovišna.
<BR>&nbsp;&nbsp;&nbsp;&nbsp;&nbsp;Um joj je bio pun zmija. Nije mogla da ih se oslobodi. No, pažnju joj je privukao pokret negde pored stola. Začkiljila je kroz polumrak i ugledala Kaila. Sedeo je na stolici, gledajući je kao da nikakva njena nesposobnost, pa čak ni izdaja, ne mogu da izmene njegovu dužnost. Ipak, u mračnoj kabini izgledao je kao sudija, spreman da podigne protiv nje svaki dokaz uzaludnosti.
<BR>&nbsp;&nbsp;&nbsp;&nbsp;&nbsp;"Otkad...?" promuklo je šapnula. U grlu joj je još bila pustinja, poričući sećanje na alem-vino. Osećala je da je prošlo vreme. Suviše vremena - dovoljno za sve što se okrenulo protiv nje. "Bila sam u nesvesti?"
<BR>&nbsp;&nbsp;&nbsp;&nbsp;&nbsp;Kail je ustao. "Dan i noć." Uprkos njegovoj nesavitljivosti, uhvatla se za nejasnu priliku kako ne bi ponovo skliznula među zmije. "A Kovenant?"
<BR>&nbsp;&nbsp;&nbsp;&nbsp;&nbsp;Haručai je jedva primetno slegnuo ramenima. "Prapoglavarovo stanje je nepromenjeno." Mogao je isto tako da kaže i: Nisi uspela. Ako ti je uopšte bio cilj da uspeš. Nespretno se izvukla iz ležaljke. Nije želela da leži pred njim kao žrtva. Ponudio joj je pomoć, ali odbila ga je, sama se spustila na lestvice, pa na pod, kako bi makar pokušala da se suoči sa njim na ravnoj nozi.
<BR>&nbsp;&nbsp;&nbsp;&nbsp;&nbsp;"Naravno da sam želela da uspem." Bežeći od slilka u Kovenantovom umu, otišla je dalje no što je nameravala. "Zar ćeš me kriviti zbog svega?"
<BR>&nbsp;&nbsp;&nbsp;&nbsp;&nbsp;Lice mu je ostalo prazno. "To su tvoje reči." Glas mu je bio oštar kao prekor. "Nije ih izgovorio nijedan haručai."
<BR>&nbsp;&nbsp;&nbsp;&nbsp;&nbsp;"Nije ni potrebno" obrecnula se kao da je Kovenantova nevolja prelomila nešto u njoj. "Vidi vam se i na licu."
<BR>&nbsp;&nbsp;&nbsp;&nbsp;&nbsp;Kail je ponovo slegnuo ramenima. "Mi smo to što jesmo. Ova pobuna ne donosi ništa." Znala je da je u pravu. Nije imala razloga da bes na samu sebe prebacuje na njega kao da je on kriv. No, već je progutala previše gađenja. A nije uspela u paralizi. Morala je da ispljune deo žuči pre nego što joj se smuči. Mi smo to što jesmo. Lupižena je isto to rekao o Elohimima.
<BR>&nbsp;&nbsp;&nbsp;&nbsp;&nbsp;"Naravno", promrmljala je. "Bože sačuvaj da pomislite, a kamoli učinite nešto loše." Nikada ne bi uspela da odgovori na optužbu zbog dosadašnjih neuspeha. "Ali kada sam vas poslala iz Elemesnedena - kada sam pustila da Elohimi učine Kovenantu to što su učinili - ja sam bar pokušavala da učinim nešto ispravno." Kail je mirno zurio u nju kao da ne namerava da odgovori. Ipak je progovorio, a u glasu mu se osećao sarkazam. "To ne dovodimo u pitanje. I samo Izopačenje veruje u svoju ispravnost, zar ne?"
<BR>&nbsp;&nbsp;&nbsp;&nbsp;&nbsp;Linden se na to sledila od šoka. Sve do sada nije shvatala koliko duboko se haručai gnušaju njene odluke u Elemesnedenu. Iza Kailovog čvrstog lica osećala je prisustvo nečeg kobnog - nečeg što mora da je važilo i za Krvnu gardu. Niko od njih nije umeo da oprašta.
<BR>&nbsp;&nbsp;&nbsp;&nbsp;&nbsp;Brzo se savladala. "Vi mi nimalo ne verujete."
<BR>&nbsp;&nbsp;&nbsp;&nbsp;&nbsp;Kail je odgovorio kao da sleže ramenima. "Zarekli smo se Prapoglavaru. On ti je verovao." Nije morao da kaže kako će Kovenant verovatno drugačije misliti kada povrati um. Ta misao je već sinula i njoj.
<BR>&nbsp;&nbsp;&nbsp;&nbsp;&nbsp;"Pokušao je", gorko je promrmljala. "Ne verujem da je uspeo." Nije mogla dalje da izdrži. Zašto bi iko od njih imao poverenja u nju? Pod je još bio nagnut, a kroz kamen je osećala kako se Dragulj Zvezdoputa sudara sa talasima. Morala je da pobegne iz zatvorenosti kabine i pritiska Kailovog prikrivenog neprijateljstva. Progurala se kraj njega, širom otvorila vrata i izišla iz odaje.
<BR>&nbsp;&nbsp;&nbsp;&nbsp;&nbsp;Nesigurna zbog ljuljanja džinobroda, ipak je uspela da se uzvere uz stepenice i nekako se popne na zadnju palubu.
<BR>&nbsp;&nbsp;&nbsp;&nbsp;&nbsp;Kada je stupila preko praga, vetar ju je gotovo oduvao. Divlji vetar brisao je po palubama i grebao jedra. Besni oblaci penili su se kao talasi na vrhovima prečki. Dok se probijala ka rukohvatu na jednom od prilaza krmenoj palubi, voda joj je prskala u lice, bodući je kao oštra kiša iz gneva tamnog i žitkog mora.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
