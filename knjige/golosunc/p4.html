<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. SUSRET SA ŽENOM
<P>&nbsp;&nbsp;&nbsp;&nbsp;&nbsp;Najzad je ipak zaspao. Nije se sećao trenutka kada je prešao u san. Neko vreme njegove misli bile su još hirovitije, a tada je krilo kreveta zasijalo i tavanica se prelila hladnim odsjajem dana. Pogledao je na sat. Proteklo je više časova. Roboti-domaćice odlučili su da treba da ustane i već su delovali u tom smislu.
<BR>&nbsp;&nbsp;&nbsp;&nbsp;&nbsp;Pitao se da li se Denil probudio, ali odmah uvide besmislenost takvog pitanja. Denil nije uopšte mogao da spava. U pitanju je bilo samo to da li je odglumio spavanje kao deo svoje uloge. Da li se bio svukao i obukao noćnu košulju?
<BR>&nbsp;&nbsp;&nbsp;&nbsp;&nbsp;Kao po narudžbini, pojavi se Denil. "Dobro jutro, partneru Elija", reče on.
<BR>&nbsp;&nbsp;&nbsp;&nbsp;&nbsp;Robot je bio potpuno obučen, savršeno odmornog izgleda. On upita: "Da li si dobro spavao?"
<BR>&nbsp;&nbsp;&nbsp;&nbsp;&nbsp;"Jesam", odgovori Bejli suvo, "a ti?"
<BR>&nbsp;&nbsp;&nbsp;&nbsp;&nbsp;Ustao je iz kreveta i oteturao se u kupatilo da se obrije i obavi sve ostalo što spada u jutarnji obred. On doviknu Denilu: "Ako bi neki robot hteo da me obrije, oteraj ga! Idu mi na živce. I onda kad ih ne vidim, idu mi na živce."
<BR>&nbsp;&nbsp;&nbsp;&nbsp;&nbsp;Dok se brijao zurio je u svoje lice i čudio se što liči na sliku u ogledalu koju je poznavao sa Zemlje. Kad bi bar umesto ove svetlosne varke, koja ga oponaša, postojao neki drugi Zemljanin s kojim bi mogao da razgovara! Kad bi bar mogao da svari čijenice koje je do sada progutao, neznatne činjenice...
<BR>&nbsp;&nbsp;&nbsp;&nbsp;&nbsp;"Isuviše su beznačajne... Prikupi ih još!" mrmljao je u ogledalo.
<BR>&nbsp;&nbsp;&nbsp;&nbsp;&nbsp;Išao je trljajući lice peškirom, a potom navuče pantalone na čisto rublje. (Za sve su se brinuli roboti, prokleti bili.)
<BR>&nbsp;&nbsp;&nbsp;&nbsp;&nbsp;Zatim upita Denila: "Da li bi mi odgovorio na nekoliko pitanja?"
<BR>&nbsp;&nbsp;&nbsp;&nbsp;&nbsp;"Kao što ti je poznato, partneru Elija, odgovaram na sva pitanja kako najbolje umem."
<BR>&nbsp;&nbsp;&nbsp;&nbsp;&nbsp;Ili prema onome što ti je utisnuto u pamćenje, pomisli Bejli, a glasno upita: "Zašto na Solariji živi smo dvadeset hiljada ljudi?"
<BR>&nbsp;&nbsp;&nbsp;&nbsp;&nbsp;"Puka činjenica", odgovori Denil. "Podatak, broj kao ishod računice."
<BR>&nbsp;&nbsp;&nbsp;&nbsp;&nbsp;"Da, da, ali ti izbegavaš odgovor. Na planeti mogu da žive milioni. Zašto, onda, samo dvadeset hiljada? Kažeš da taj broj Solarijanci smatraju najpogodnijim. Zašto?"
<BR>&nbsp;&nbsp;&nbsp;&nbsp;&nbsp;"To je u skladu s njihovim načinom života."
<BR>&nbsp;&nbsp;&nbsp;&nbsp;&nbsp;"Uveli su kontrolu rađanja?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I ostavili planetu praznu?" Bejli nije bio sasvim siguran zašto se zakačio za ovo, ali stanovništvo planete beše jedna od retkih činjenica koje je znao. Jedva da je išta drugo mogao da pita.
<BR>&nbsp;&nbsp;&nbsp;&nbsp;&nbsp;"Planeta nije prazna", odgovori Denil. "Podeljena je na gazdinstva, od kojih svako nadzire po jedan Solarijanac."
<BR>&nbsp;&nbsp;&nbsp;&nbsp;&nbsp;"Dakle, svako živi na svom gazdinstvu. Dvadeset hiljada gazdinstava, a na svakom po jedan Solarijanac."
<BR>&nbsp;&nbsp;&nbsp;&nbsp;&nbsp;"Nema toliko gazdinstava, partneru Elija. Žene dele gazdinstvo s muškim stanovništvom."
<BR>&nbsp;&nbsp;&nbsp;&nbsp;&nbsp;"Ima li Gradova?" Bejli oseti žmarce.
<BR>&nbsp;&nbsp;&nbsp;&nbsp;&nbsp;"Nema im ni traga, partneru Elija. Solarijanci žive odvojeno, viđaju se samo u krajnje izuzetnim okolnostima."
<BR>&nbsp;&nbsp;&nbsp;&nbsp;&nbsp;"Pustinjaci?"
<BR>&nbsp;&nbsp;&nbsp;&nbsp;&nbsp;"Kako se uzme."
<BR>&nbsp;&nbsp;&nbsp;&nbsp;&nbsp;"Šta time hoćeš da kažeš?"
<BR>&nbsp;&nbsp;&nbsp;&nbsp;&nbsp;"Juče te je šef Gruer posetio u svojoj trodimenzionoj slici. Solarijanci se, po želji, koriste stereovizorom za međusobne posete. Drugi oblici ne dolaze u obzir."
<BR>&nbsp;&nbsp;&nbsp;&nbsp;&nbsp;Bejli je zurio u Denila.
<BR>&nbsp;&nbsp;&nbsp;&nbsp;&nbsp;"Da li se to odnosi i na nas? Očekuje li se i od nas da tako saobraćamo?"
<BR>&nbsp;&nbsp;&nbsp;&nbsp;&nbsp;"To je stil ove planete."
<BR>&nbsp;&nbsp;&nbsp;&nbsp;&nbsp;"Ne shvatam kako ću onda voditi istragu? Ako s nekim želim da govorim..."
<BR>&nbsp;&nbsp;&nbsp;&nbsp;&nbsp;"Iz ove zgrade, partneru Elija, možeš putem trodimenzione slike uspostaviti kontakt s bilo kojim čovekom ove planete. U tom smislu nema teškoća. U stvari, to će te osloboditi neugodnosti da napustiš zatvoren prostor. Zato sam ti i rekao prilikom dolaska da neće biti potrebe da se privikavaš na nezaštićen prostor. Dobro je tako. Svaki drugi način bio bi nepodnošljiv za tebe."
<BR>&nbsp;&nbsp;&nbsp;&nbsp;&nbsp;"Prosuđivaću sam šta mogu a šta ne mogu da podnesem", reče Bejli. "Prva će mi stvar biti danas, Denile, da stupim u kontakt s Gladijom, suprugom ubijenog čoveka. Ako me ova trodimenziona zavrzlama ne zadovolji, otići ću lično do nje. Tako sam odlučio."
<BR>&nbsp;&nbsp;&nbsp;&nbsp;&nbsp;"Još ćemo videti šta je najbolje i šta je najizvodljivije, partneru Elija", primeti Denil uzdržljivo. "A sada ću se pobrinuti za doručak", dodade on i okrete se da pođe.
<BR>&nbsp;&nbsp;&nbsp;&nbsp;&nbsp;Bejli je posmatrao široka leđa robota i bio je gotovo veseo.
<BR>&nbsp;&nbsp;&nbsp;&nbsp;&nbsp;Denil Olivav izigravao je šefa. Ako mu je zadatak bio da spreči Bejlija da ne dozna ništa više od onoga što je bilo nužno za istragu, tada Bejli još ima u rukama prilično jak adut. Najzad, reč je bila o Denilu Olivavu, robotu. Bilo je dovoljno reći Grueru, ili ma kojem Solarijancu, da je Denil robot a ne ljudsko biće. Pa ipak, s druge strane, Denilova čovekolikost može biti od velike koristi! Adut ne treba izigrati. Ponekad je bolje čuvati ga za pravi trenutak.
<BR>&nbsp;&nbsp;&nbsp;&nbsp;&nbsp;Treba čekati i videti, pomisli i pođe za Denilom u sobu za doručak.
<BR>&nbsp;&nbsp;&nbsp;&nbsp;&nbsp;"Šta treba uraditi da bi se uspostavio trodimenzioni kontakt?" poče Bejli.
<BR>&nbsp;&nbsp;&nbsp;&nbsp;&nbsp;"Sve je već uređeno, partneru Elija", odgovori Denil i njegov prst potraži dugme za poziv robota.
<BR>&nbsp;&nbsp;&nbsp;&nbsp;&nbsp;Robot odmah uđe.
<BR>&nbsp;&nbsp;&nbsp;&nbsp;&nbsp;Odakle samo stižu, pitao se Bejli. Dok sam besciljno lutao po nenastanjenom lavirintu ovog zdanja, nijednog robota nisam sreo. Da li se povlače s puta kad naiđe čovek? Da li su obaveštavali jedan drugog da se maknu? Ali bio je dovoljan pritisak na dugme i smesta su se pojavljivali.
<BR>&nbsp;&nbsp;&nbsp;&nbsp;&nbsp;Bejli pažljivo osmotri pridošlog robota. Bio je gladak ali ne i svetlucav. Njegova površina bila je prigušeno sivo uglačana, a jedini tračak boje odavala je šarena pločica na desnom ramenu. Beli i žuti kvadrati pločice (u stvari, metalni blesak srebra i zlata) nisu, čini se, imali neku posebnu svrhu.
<BR>&nbsp;&nbsp;&nbsp;&nbsp;&nbsp;"Odvedi nas u sobu za razgovore", naredi mu Denil.
<BR>&nbsp;&nbsp;&nbsp;&nbsp;&nbsp;Robot se ćutke nakloni i okrenu.
<BR>&nbsp;&nbsp;&nbsp;&nbsp;&nbsp;"Čekaj, momče, kako se zoveš?" zaustavi ga Bejli.
<BR>&nbsp;&nbsp;&nbsp;&nbsp;&nbsp;Robot usmeri pogled prema Bejliju. Izgovarao je jasno, bez oklevanja: "Nemam imena, gospodaru. Moj serijski broj je - metalni prst se podiže ka pločici - ACX-2745."
<BR>&nbsp;&nbsp;&nbsp;&nbsp;&nbsp;Denil i Bejli su ga pratili do oveće prostorije, koju Bejli prepoznade kao sobu u kojoj je dan ranije bila slika Gruera i njegove stolice.
<BR>&nbsp;&nbsp;&nbsp;&nbsp;&nbsp;Neki drugi robot čekao je na njih s nepokolebljivom strpljivošću mašine koja ne može da oseti dosadu. Prvi se nakloni i iziđe.
<BR>&nbsp;&nbsp;&nbsp;&nbsp;&nbsp;Dok je izlazio, Bejli je upoređivao njihove pločice na ramenima. Uzorak srebra i zlata bio im je drugačiji. Na pločici je bilo šest puta po šest kvadratića. Broj mogućih kombinacija bio je dakle 236, odnosno sedamdeset milijardi. Čak i više od toga!
<BR>&nbsp;&nbsp;&nbsp;&nbsp;&nbsp;Bejli primeti: "Očigledno, za svaku dužnost postoji po jedan robot. Prvi nas je doveo ovamo, drugi će upravljati susretom."
<BR>&nbsp;&nbsp;&nbsp;&nbsp;&nbsp;"Na Solariji se daleko dospelo u specijalizaciji robota, partneru Elija."
<BR>&nbsp;&nbsp;&nbsp;&nbsp;&nbsp;"Jasno mi je zbog čega kad ih ima toliko", reče Bejli i pogleda u drugog robota. S izuzetkom pločice na ramenu i, verovatno, nevidljivog pozitronskog uzorka unutar njegovog sunđerastog mozga od platine i iridijuma, taj je sasvim ličio na prvog.
<BR>&nbsp;&nbsp;&nbsp;&nbsp;&nbsp;"Koji je tvoj serijski broj?" upita ga.
<BR>&nbsp;&nbsp;&nbsp;&nbsp;&nbsp;"ACC-1 129, gospodaru."
<BR>&nbsp;&nbsp;&nbsp;&nbsp;&nbsp;"Ja ću te zvati samo 'momče'. A sada bih hteo da razgovaram s gospođom Gladijom Delmar, ženom pokojnog Rikejna Delmara... Denile, da li postoji negde njena adresa ili neki drugi način da odredimo njeno boravište?"
<BR>&nbsp;&nbsp;&nbsp;&nbsp;&nbsp;"Ne mislim da nam je potreban bilo koji drugi podatak. Ako dopustiš, ja ću pitati robota...", objašnjavao je uljudno Denil.
<BR>&nbsp;&nbsp;&nbsp;&nbsp;&nbsp;"To ću ja sam uraditi", prekide ga Bejli. "U redu, momče, kako bismo došli u vezu s poštovanom gospođom?"
<BR>&nbsp;&nbsp;&nbsp;&nbsp;&nbsp;"Znam kako, gospodaru. Poznajem šifre veza svih gospodara", odgovori robot bez ikakvog ponosa. Bila je to samo činjenica, kao da kaže: Ja sam, gospodaru, od metala.
<BR>&nbsp;&nbsp;&nbsp;&nbsp;&nbsp;Denil se umeša: "To nije nikakvo čudo, partneru Elija. Nema ni deset hiljada veza koje treba uvrstiti u njegov krug pamćenja. To nije veliki broj."
<BR>&nbsp;&nbsp;&nbsp;&nbsp;&nbsp;Bejli se složi s tim i reče: "Da slučajno nema više od jedne Gladije Delmar? Ukoliko ima, moglo bi doći do zabune."
<BR>&nbsp;&nbsp;&nbsp;&nbsp;&nbsp;"Gospodaru?" upitao robot, nastavivši da mirno čeka.
<BR>&nbsp;&nbsp;&nbsp;&nbsp;&nbsp;"Mislim da robot nije shvatio tvoje pitanje", reče Denil. "Na Solariji nema ponovljenih imena. Imena se registruju pri rođenju. Nijedno ime ne može biti upotrebljeno ako u to vreme nije slobodno."
<BR>&nbsp;&nbsp;&nbsp;&nbsp;&nbsp;"U redu", reče Bejli, "svakog minuta naučim po nešto. Pazi sada, momče, reci mi šta moram da radim, pa ma šta bilo. Daj mi šifru ili kako god se to zvalo, a tada odstupi."
<BR>&nbsp;&nbsp;&nbsp;&nbsp;&nbsp;Prošlo je prilično vremena dok je robot odgovorio: "Želite li, gospodaru, da sami uspostavite vezu?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Denil lagano dodirnu Bejlijev rukav: "Samo trenutak, partneru Elija", reče on.
<BR>&nbsp;&nbsp;&nbsp;&nbsp;&nbsp;"Šta je sad?"
<BR>&nbsp;&nbsp;&nbsp;&nbsp;&nbsp;"Mislim da robot može uspostaviti traženu vezu mnogo lakše od tebe. To je njegova specijalnost."
<BR>&nbsp;&nbsp;&nbsp;&nbsp;&nbsp;Bejli smrknuto izgovori: "Siguran sam da može bolje od mene. Ako to uradim sam, može se dogoditi da koješta pobrkam." Ravnodušno je gledao u neosetljivog Denila. "Uprkos svemu tome, volim da to sam uradim. Dajem li ja naloge ili ne dajem?"
<BR>&nbsp;&nbsp;&nbsp;&nbsp;&nbsp;Denil nije odustajao: "Ti daješ naloge, partneru Elija, i ako su saglasni sa prvim zakonom robotike biće izvršeni. Pa ipak, s tvojim dopuštenjem, hteo bih da ti dam nužne podatke koje posedujem, a odnose se na solarijske robote. Roboti Solarije su specijalizovani više nego na ma kom drugom svetu. Iako su sposobni da fizički obave mnoge stvari, ipak su posebno snabdeveni pozitronskim intelektom za određenu vrstu posla. Da bi mogli da obavljaju poslove van svoje specijalnosti, moraju postojati okolnosti krajnje nužde koje će ih direktno prisiliti da primene jedan od tri zakona robotike. S druge strane, da ne bi obavili posao za koji su namenjeni, potrebna je takođe primena ova tri zakona."
<BR>&nbsp;&nbsp;&nbsp;&nbsp;&nbsp;"U redu, ali moj direktni nalog uvodi u igru drugi zakon, zar ne?"
<BR>&nbsp;&nbsp;&nbsp;&nbsp;&nbsp;"Tačno, ali delovanje po dužnosti prisile nije robotima 'prijatno'. Sve to, pod uobičajenim okolnostima, ne dovodi do zbrke, ali Solarijanci se skoro nikada ne mešaju u svakodnevne poslove robota. Ili ne mare da vrše poslove robota, ili im to nije potrebno."
<BR>&nbsp;&nbsp;&nbsp;&nbsp;&nbsp;"Hoćeš da kažeš, Denile, da bi robot bio uvređen kad bih ja obavljao njegov posao?"
<BR>&nbsp;&nbsp;&nbsp;&nbsp;&nbsp;"Kao što ti je poznato, partneru Elija, uvreda u ljudskom smislu nije sastavni deo robotovih reakcija."
<BR>&nbsp;&nbsp;&nbsp;&nbsp;&nbsp;Bejli sleže ramenima: "Dakle?"
<BR>&nbsp;&nbsp;&nbsp;&nbsp;&nbsp;"Pored toga", nastavi Denil, "stanje u kome se tada nađe robot za njega je isto toliko neprijatno kao i bol za čoveka, bar koliko ja mogu da prosudim."
<BR>&nbsp;&nbsp;&nbsp;&nbsp;&nbsp;"A ipak", reče Bejli, "ja nisam Solarijanac, već Zemljanin, i ne volim da roboti obavljaju ono što ja sam želim da uradim."
<BR>&nbsp;&nbsp;&nbsp;&nbsp;&nbsp;"Postoji još nešto", nastavi Denil. "Ono što predstavlja neugodnost za robota naši bi domaćini mogli smatrati neuljudnošću, jer u društvu kao što je ovo postoji izvestan broj više ili manje čvrstih uverenja o tome kako treba, odnosno kako ne treba da se postupa sa robotima. Uvreda koju nanesemo domaćinima ne bi nam koristila u našem zadatku."
<BR>&nbsp;&nbsp;&nbsp;&nbsp;&nbsp;"U redu", popusti Bejli, "neka robot potraži vezu."
<BR>&nbsp;&nbsp;&nbsp;&nbsp;&nbsp;Bejli se povuče. Sukob nije bio nekoristan. Bio je to poučan primer za to do koje tačke može da dospe robotizovano društvo. Kad se roboti jednom uvedu, nije ih više lako ukloniti. Čovek koji bi samo povremeno hteo da od njih odahne, ustanovljava da to ne može.
<BR>&nbsp;&nbsp;&nbsp;&nbsp;&nbsp;Poluzatvorenih očiju sledio je pogledom robota koji se približavao zidu. Neka sociolozi na Zemlji ocene ono što se sada dogodilo i neka izvuku zaključke iz toga. Bejli je dolazio do nekih saznanja za sopstveni račun.
<BR>
<BR>&nbsp;&nbsp;&nbsp;&nbsp;&nbsp;Pola zida je kliznulo u stranu, a kontrolna tabla, koja se pojavila, mogla je da služi na čast električnoj centrali grada.
<BR>&nbsp;&nbsp;&nbsp;&nbsp;&nbsp;Bejli je žudio za svojom lulom. Obavestili su ga da bi pušenje na Solariji, planeti nepušača, delovalo kao gruba psovka u pristojnom društvu. Zbog toga mu nije bilo dopušteno da ponese pribor za pušenje. Uzdahnuo je. Bilo je trenutaka kad je jedino mogla da ga uteši lula među zubima i njena topla glava u rukama.
<BR>&nbsp;&nbsp;&nbsp;&nbsp;&nbsp;Robot je brzo radio. Tu i tamo podešavao je hitrim prstima različite otpornike i pojačavao polje sile prema određenim uzorcima.
<BR>&nbsp;&nbsp;&nbsp;&nbsp;&nbsp;Denil protumači: "Potrebno je da najpre obavesti osobu s kojom želi da uspostavi vezu. Obaveštenje će, naravno, primiti robot. Ako je obavešteno lice tamo gde se traži i ako želi da primi vezu, tek tada se veza smatra mogućom."
<BR>&nbsp;&nbsp;&nbsp;&nbsp;&nbsp;"Čemu služe svi ti priključci?" upita Bejli. "Robot većinu gotovo da nije ni dotakao."
<BR>&nbsp;&nbsp;&nbsp;&nbsp;&nbsp;"Moja obaveštenja o tome nisu potpuna, partneru Elija, ali potrebno je od slučaja do slučaja uspostaviti višestruku vezu, kao i vezu u pokretu. Ovo poslednje, naročito, zahteva složeno i neprekidno ispravljanje slike."
<BR>&nbsp;&nbsp;&nbsp;&nbsp;&nbsp;Robot reče: "Gospodaru, veza je uspostavljena i odobrena. Kad budete spremni, imaćete vezu."
<BR>&nbsp;&nbsp;&nbsp;&nbsp;&nbsp;"Spreman sam", zareža Bejli. Kao da je baš ta reč bila znak, pola sobe ožive u svetlu.
<BR>
<BR>&nbsp;&nbsp;&nbsp;&nbsp;&nbsp;Denil najednom reče: "Zaboravio sam da naglasim robotu da moraju biti zamračeni svi otvori s one strane. Žao mi je, to moramo da uredimo..."
<BR>&nbsp;&nbsp;&nbsp;&nbsp;&nbsp;"Nije važno", prekide ga Bejli trgnuvši se. "To je moja stvar. Ne mešaj se!"
<BR>&nbsp;&nbsp;&nbsp;&nbsp;&nbsp;Prostor u koji je zurio beše kupatilo, ili je Bejli tako sudio po nameštaju. U jednom uglu, kako mu se činilo, stajala je neka vrsta stola za ulepšavanje, pa je u mašti zamišljao robota (ili robote) kako s nepogrešivom brzinom uređuju frizuru ili doteruju spoljašnji lik žene s kojom će se ona pojaviti pred svetom.
<BR>&nbsp;&nbsp;&nbsp;&nbsp;&nbsp;Preko nekih aparata i električnih uređaja jednostavno je prešao, jer bez neposrednog iskustva nije mogao ustanoviti njihovu namenu. U zidove su bili umetnuti zamršeni uzorci koji su mogli predstavljati bilo šta, ali čovek je ostajao u uverenju da su to apstrakcije na prirodne teme. Ishod je bio smirujuće, gotovo hipnotičko vezivanje pažnje.
<BR>&nbsp;&nbsp;&nbsp;&nbsp;&nbsp;Ono što je mogla biti kabina za tuširanje, prilično velika uostalom, nije bilo odvojeno od ostalog prostora ničim, osim lukavo udešenim svetlom koje je stvaralo treperav, neproziran zid. Ljudskog bića nije bilo na vidiku.
<BR>&nbsp;&nbsp;&nbsp;&nbsp;&nbsp;Bejlijev pogled pade na pod. Gde se taj prostor završava a gde počinje drugi? To nije bilo lako ustanoviti. Postojala je linija gde se vrsta svetlosti menjala. Mora da je to bilo tamo.
<BR>&nbsp;&nbsp;&nbsp;&nbsp;&nbsp;Prišao je toj liniji i, nakon trenutka oklevanja, prešao rukom na onu stranu.
<BR>&nbsp;&nbsp;&nbsp;&nbsp;&nbsp;Ništa nije osetio, ništa više nego kad bi ispružio ruku u prostor sirove trodimenzione slike na Zemlji. Pa ipak, tamo je svoju ruku mogao da vidi, slabo možda, i prekrivenu slikom, ali ona bi bila tu, mirna i prisutna. Ovde se ona potpuno gubila. Što se njega tiče, završavala je u zglobu.
<BR>&nbsp;&nbsp;&nbsp;&nbsp;&nbsp;Šta ako sad pređe liniju? Verovatno će zatajiti njegovo vidno polje. Naći će se u svetu potpunog mraka. Pomisao na tako delotvoran zaklon bila mu je gotovo prijatna.
<BR>&nbsp;&nbsp;&nbsp;&nbsp;&nbsp;U istraživanju ga prekide nečiji glas. Podiže pogled i gotovo nespretnom užurbanošću zakorači nazad.
<BR>&nbsp;&nbsp;&nbsp;&nbsp;&nbsp;Gornjeg dela svetla koje je zaklanjalo tuš sada je nestalo a na tom mestu pojavilo se nečije lice.
<BR>&nbsp;&nbsp;&nbsp;&nbsp;&nbsp;Bila je to Gladija Delmar, ili je bar Bejli smatrao da je to ona.
<BR>&nbsp;&nbsp;&nbsp;&nbsp;&nbsp;Lice se smešilo na Bejlija: "Već sam vas pozdravila. Žao mi je što ste me čekali. Biću uskoro suva."
<BR>&nbsp;&nbsp;&nbsp;&nbsp;&nbsp;Njeno je lice bilo trouglasto i nešto preširoko u visini jagodičnih kostiju (koje su se naročito isticale dok se smešila), uže prema punim usnama, a završavalo se sitnom bradom. Prema visini na kojoj se lice nalazilo, Bejli je prosudio da je Gladija jedva nešto viša od metar i po. To nije bilo tipično, bar ne prema onom što je Bejli znao. Smatralo se da su Svemirke snažne i sklone krupnom stasu. Ni kosa joj nije bronzane boje, kao kod većine Svemiraca. Njene prilično dugačke vlasi bile su svetlosmeđe i prelazile su u žuto. U ovom su se trenutku mekano šepurile, kao što je Bejli zamišljao, u struji toplog vazduha, pa je čitava slika delovala vrlo prijatno.
<BR>&nbsp;&nbsp;&nbsp;&nbsp;&nbsp;Bejli promuca: "Ako želite, prekinućemo vezu i čekati dok budete gotovi..."
<BR>&nbsp;&nbsp;&nbsp;&nbsp;&nbsp;"Oh, ne. Odmah ću biti gotova. Za to vreme možemo da razgovaramo. Hanis Gruer mi je rekao da ćete tražiti vezu sa mnom. Znam, vi ste sa Zemlje." Njene su oči počivale na njemu. Izgledalo je da ga upijaju.
<BR>&nbsp;&nbsp;&nbsp;&nbsp;&nbsp;Bejli se nakloni i sede: "Moj drug je s Aurore", reče.
<BR>&nbsp;&nbsp;&nbsp;&nbsp;&nbsp;Ona se smešila i zadržavala pogled na Bejliju kao da je on taj koji, uprkos primedbi, i dalje privlači njenu pažnju. Tako i jeste, pomisli Bejli.
<BR>&nbsp;&nbsp;&nbsp;&nbsp;&nbsp;Podigla je ruke nad glavu i prstima raščešljala kosu da bi ubrzala sušenje. Ruke su joj bile vitke i nežne. Vrlo privlačne, ustanovi Bejli.
<BR>&nbsp;&nbsp;&nbsp;&nbsp;&nbsp;Tad pomisli s nelagodnošću: Džesi se to ne bi dopalo.
<BR>&nbsp;&nbsp;&nbsp;&nbsp;&nbsp;Denilov glas naruši tišinu: "Da li bi bilo moguće, gospođo Delmar, da se zamrači ili polarizuje prozor iza vas? Moj partner ne podnosi dnevno svetlo. Na Zemlji, kao što ste čuli..."
<BR>&nbsp;&nbsp;&nbsp;&nbsp;&nbsp;Mlada žena - Bejli je smatrao da joj je dvadeset pet, ali se uz staru nelagodnost priseti da su godine Svemiraca vrlo varljive - zaigra prstima po licu i uskliknu: "Naravno. Znam sve o tome. Sasvim sam luda. Oprostite mi, molim vas, urediću to odmah. Pozvaću robota..."
<BR>&nbsp;&nbsp;&nbsp;&nbsp;&nbsp;Izašla je iz prostora za sušenje s rukom ispruženom prema dugmetu za poziv, ne prestajući da priča: "Uvek sam govorila da u ovoj prostoriji treba više pozivnih dugmadi. Kuća naprosto nije udobna ako nemate dugmad na svim mestima na kojima se možete naći... recimo... ne dalje od metar ili dva. Ja, upravo... Šta, šta se dogodilo?..."
<BR>&nbsp;&nbsp;&nbsp;&nbsp;&nbsp;Gledala je preneraženo u Bejlija, koji je skočio sa stolice, prevrnuo je i okrenuo se pocrvenevši do korena svake vlasi.
<BR>&nbsp;&nbsp;&nbsp;&nbsp;&nbsp;Denil polako reče: "Biće bolje, gospođo Delmar, da se posle uspostavljanja veze s robotom vratite u kabinu ili da produžite dalje i nešto obučete."
<BR>&nbsp;&nbsp;&nbsp;&nbsp;&nbsp;Gladija pogleda svoje nago telo i reče iznenađena: "Hoću naravno!"
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
