<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. IZAZIVANJE SOLARIJANACA
<P>&nbsp;&nbsp;&nbsp;&nbsp;&nbsp;Za trenutak je izgledalo da Gladija zadržava dah. Najednom glasno odahnu, ne otvarajući usta, i reče:
<BR>&nbsp;&nbsp;&nbsp;&nbsp;&nbsp;"Ja sam sigurna da ne znam kako! Znaš li ko je to učinio?"
<BR>&nbsp;&nbsp;&nbsp;&nbsp;&nbsp;Bejli potvrdi glavom: "Isti onaj ko je ubio i tvoga muža."
<BR>&nbsp;&nbsp;&nbsp;&nbsp;&nbsp;"Jesi li siguran?"
<BR>&nbsp;&nbsp;&nbsp;&nbsp;&nbsp;"Zar ti nisi? Ubistvo tvog muža prvo je ubistvo u istoriji Solarije. Mesec dana kasnije dolazi do novog ubistva. Da li to može biti slučajnost? Dva zasebna ubistva koja se u svetu u kome dotad nije bilo zločina dešavaju u roku od trideset dana? Računaj, takođe, da je druga žrtva ispitivala prvi zločin i prema tome predstavljala jaku i neposrednu opasnost za izvršioca prvog zločina."
<BR>&nbsp;&nbsp;&nbsp;&nbsp;&nbsp;"Dakle", Gladija poče da jede kolač i izgovori punim ustima, "ako stvarno tako posmatraš, onda sam ja nevina."
<BR>&nbsp;&nbsp;&nbsp;&nbsp;&nbsp;"Kako to, Gladija?"
<BR>&nbsp;&nbsp;&nbsp;&nbsp;&nbsp;"Zato, Elija, što ja nikada nisam bila na Gruerovom gazdinstvu. Nikada u celom svom životu. Prema tome, nisam ni mogla otrovati Gruera. A ako to nisam učinila, onda nisam kriva ni za prvi zločin."
<BR>&nbsp;&nbsp;&nbsp;&nbsp;&nbsp;Kako Bejli nije odgovarao, ona se pokoleba, a njena mala usta se obesiše: "Zar ne misliš tako, Elija?"
<BR>&nbsp;&nbsp;&nbsp;&nbsp;&nbsp;"Nisam siguran", reče Bejli. "Rekao sam ti da znam kako je otrovan Gruer. Način je duhovit, a mogao ga je primeniti svaki Solarijanac, bio ili ne bio na Gruerovom gazdinstvu, čak i ako nikad nije bio tamo."
<BR>&nbsp;&nbsp;&nbsp;&nbsp;&nbsp;Gladija stisnu šake: "Želiš li da kažeš da sam ja to uradila?"
<BR>&nbsp;&nbsp;&nbsp;&nbsp;&nbsp;"To nisam rekao."
<BR>&nbsp;&nbsp;&nbsp;&nbsp;&nbsp;"Ali to bi trebalo da se podrazumeva!" Usne joj se stisnuše od besa, a obrazi prekriše mrljama. "Je li to jedini razlog zbog koga si hteo da razgovaraš sa mnom? Zato da mi postavljaš lukava pitanja? Da me uhvatiš u zamku?"
<BR>&nbsp;&nbsp;&nbsp;&nbsp;&nbsp;"Čekaj trenutak..."
<BR>&nbsp;&nbsp;&nbsp;&nbsp;&nbsp;"Bio si mi tako drag, tako pun razumevanja, ti... ti... čoveče sa Zemlje!"
<BR>&nbsp;&nbsp;&nbsp;&nbsp;&nbsp;Kod poslednjih reči njen visok ali topli glas postade hrapav.
<BR>&nbsp;&nbsp;&nbsp;&nbsp;&nbsp;Denilovo savršeno lice saže se prema Gladiji. On reče: "Ako mi dopustite, gospođo Delmar, upozorio bih vas da pretvrdo držite nož u ruci. Mogli biste se poseći. Molim vas, budite pažljivi."
<BR>&nbsp;&nbsp;&nbsp;&nbsp;&nbsp;Gladija je divlje gledala u kratki, tupi i sasvim sigurno bezopasni nož koji je držala u ruci. Tada ga grčevitim pogledom podiže visoko.
<BR>&nbsp;&nbsp;&nbsp;&nbsp;&nbsp;Bejli reče: "Ne možeš me dohvatiti Gladija!"
<BR>&nbsp;&nbsp;&nbsp;&nbsp;&nbsp;Ona dršćući odgovori: "Ko bi želeo tebe da dohvati? Uf!" Drhtala je od preteranog negodovanja. "Prekinite vezu, smesta!" poviče.
<BR>&nbsp;&nbsp;&nbsp;&nbsp;&nbsp;Poslednje reči mora da su bile upućene robotu koji se nalazio izvan vidnog polja. Odmah zatim nestadoše i Gladija i deo njene trpezarije, a prvobitni zid se ponovo pojavi.
<BR>
<BR>&nbsp;&nbsp;&nbsp;&nbsp;&nbsp;Denil reče: "Jesam li u pravu kada verujem da sada i ti ovu ženu smatraš krivom?"
<BR>&nbsp;&nbsp;&nbsp;&nbsp;&nbsp;"Nisi", odgovori Bejli jednostavno. "Ko god je to učinio, bio mu je potreban veći broj određenih osobina nego što ih ima ova nesrećnica."
<BR>&nbsp;&nbsp;&nbsp;&nbsp;&nbsp;"Ona je nagla."
<BR>&nbsp;&nbsp;&nbsp;&nbsp;&nbsp;"Pa šta onda? Većina ljudi je takva. Seti se da je dugo provela u napetosti. Da sam se ja našao u sličnim uslovima i da se neko okomio na mene, kao što ona misli da sam se ja okomio na nju, bio bih u stanju da uradim mnogo gore stvari od mahanja nedužnim nožićem."
<BR>&nbsp;&nbsp;&nbsp;&nbsp;&nbsp;"Ja nisam bio u stanju da rešim tajnu trovanja na daljinu", odvrati Denil, "a tebi je to, kako kažeš, pošlo za rukom."
<BR>&nbsp;&nbsp;&nbsp;&nbsp;&nbsp;Bejli je bio zadovoljan što može da kaže: "Znam da nisi. Nedostaje ti sposobnost da rešavaš neke zagonetke."
<BR>&nbsp;&nbsp;&nbsp;&nbsp;&nbsp;Rekao je to s naglaskom koji nije dopuštao dalja pitanja, pa je Denil to objašnjenje primio mirno i ozbiljno, kao i uvek.
<BR>&nbsp;&nbsp;&nbsp;&nbsp;&nbsp;Bejli mu reče: "Imam dva zadatka za tebe, Denile."
<BR>&nbsp;&nbsp;&nbsp;&nbsp;&nbsp;"Kakve zadatke, partneru Elija?"
<BR>&nbsp;&nbsp;&nbsp;&nbsp;&nbsp;"Prvo, stupi u vezu s doktorom Tulom i ustanovi kako se gospođa Delmar ponašala posle smrti svoga muža. Koliko dugo joj je nega bila potrebna i slično."
<BR>&nbsp;&nbsp;&nbsp;&nbsp;&nbsp;"Želiš li nešto posebno da postigneš?"
<BR>&nbsp;&nbsp;&nbsp;&nbsp;&nbsp;"Ne. Samo pokušavam da sakupim podatke. Nije to baš lako na Solariji... Drugo, saznaj ko će zameniti Gruera na položaju šefa Uprave bezbednosti i odmah s tom osobom ugovori stereovizijski sastanak za sutra ujutro." Bejli je bio toliko malodušan da se to osetilo u njegovom naglasku. "Što se mene tiče, idem u krevet. Možda ću ranije ili kasnije ipak zaspati." Onda, gotovo mrzovoljno, dodade: "Misliš li da bih ovde mogao da se dokopam neke pristojne mikroknjige?"
<BR>&nbsp;&nbsp;&nbsp;&nbsp;&nbsp;"Predložio bih ti da pozoveš robota bibliotekara", odgovori Denil.
<BR>&nbsp;&nbsp;&nbsp;&nbsp;&nbsp;Bejliju bi zaigrali živci od same pomisli da ima posla s robotom. Radije bi čeprkao po knjigama bez tuđe pomoći.
<BR>&nbsp;&nbsp;&nbsp;&nbsp;&nbsp;"Ne", odgovorio je jednom od njih, "neću klasike. Nađi mi neki roman iz svakodnevnog života savremene Solarije. Pola tuceta takvih."
<BR>&nbsp;&nbsp;&nbsp;&nbsp;&nbsp;Robot se pokori (drugačije nije ni mogao). Dok je rukovao aparatima koji su sa polica probirali tražene knjige i prenosili ih preko prozorčića do Bejlijevih ruku, nastavljao je da tonom punim poštovanja brblja o svim ostalim vrstama mikroknjiga koje se nalaze u biblioteci.
<BR>&nbsp;&nbsp;&nbsp;&nbsp;&nbsp;"Gospodar možda želi neku romantičnu pustolovinu iz vremena prodiranja u svemir?" predlagao je. "Ili izvanredan pregled hemije, uz koju idu modeli atoma u crtanofilmskoj tehnici? Ili nešto sa područja mašte, možda neku galaktografiju?" Lista je bila bez kraja.
<BR>&nbsp;&nbsp;&nbsp;&nbsp;&nbsp;Bejli je smrknuto čekao da se nakupi njegovih pola tuceta mikroknjiga, a zatim reče: "Ovo je dovoljno!" Uzeo je sopstvenim rukama aparat za projektovanje teksta i izišao.
<BR>&nbsp;&nbsp;&nbsp;&nbsp;&nbsp;Robot ga je pratio očima: "Da li vam je potrebna pomoć oko nameštanja aparata?"
<BR>&nbsp;&nbsp;&nbsp;&nbsp;&nbsp;Bejli se okrenu i prekide ga: "Ne. Ostani gde si!"
<BR>&nbsp;&nbsp;&nbsp;&nbsp;&nbsp;Robot se nakloni i zastade.
<BR>&nbsp;&nbsp;&nbsp;&nbsp;&nbsp;Ležući u krevet čije je uzglavlje obasjavala svetlost, gotovo da se pokajao zbog postupka prema robotu. Kako je projektor bio drugačiji od modela s kojima se dotad služio, poče da barata aparatom nemajući pojma o tome kako da postavi traku. Radio je uporno i tvrdoglavo, da bi na kraju, proučavajući aparat deo po deo, ipak donekle uspeo.
<BR>&nbsp;&nbsp;&nbsp;&nbsp;&nbsp;Fokus okulara nije sasvim odgovarao, ali je mogao da vidi tekstove, pa je nedostatak rado žrtvovao trenutnoj nezavisnosti od robota.
<BR>&nbsp;&nbsp;&nbsp;&nbsp;&nbsp;Sledeći sat i po "prelistao" je četiri do pet filmova.
<BR>&nbsp;&nbsp;&nbsp;&nbsp;&nbsp;Sve do tog trenutka smatrao je da od čitanja romana nema boljeg načina da upozna život na Solariji, kao i razvoj mišljenja na tom svetu. To mu je bilo potrebno da bi pametnije sprovodio istragu.
<BR>&nbsp;&nbsp;&nbsp;&nbsp;&nbsp;Ali sada je morao napustiti tu teoriju. Gledao je romane i uspeo tek toliko da upozna smešne probleme ljudi, njihovo luckasto ponašanje i njihove nerazumljive otpore. Zašto bi neka žena napustila svoj posao, pošto je otkrila da joj se sin posvetio istom zvanju i zašto bi odbijala da to objasni sve dok nisu nastupile nepodnošljive, apsurdne posledice? Zašto bi neki lekar i neka umetnica bili poniženi time što su dodeljeni jedno drugome i po čemu je lekar bio plemenit ako je dopustio da ga pregledaju roboti?
<BR>&nbsp;&nbsp;&nbsp;&nbsp;&nbsp;Uklopio je peti roman u okular i stavio aparat na oči. Bio je umoran do srži.
<BR>&nbsp;&nbsp;&nbsp;&nbsp;&nbsp;U stvari, bio je toliko umoran da se kasnije iz tog romana nije mogao ničega setiti (iako je smatrao da je reč o nekom napetom delu), sem uvoda u kome je neki novi vlasnik gazdinstva preuzeo imanje i razgledao filmove računskih knjiga koje mu je robot doneo.
<BR>&nbsp;&nbsp;&nbsp;&nbsp;&nbsp;Verovatno je zaspao s okularom na očima i svim svetlima koja su blistala. Sva je prilika da je potom neki pažljivi robot ušao, skinuo mu aparat i pogasio svetla.
<BR>&nbsp;&nbsp;&nbsp;&nbsp;&nbsp;U svakom slučaju, spavao je i sanjao o Džesi. Sve je bilo kao i pre. Nikada nije ni napustio Zemlju. Spremili su se da odu do komunalne kuhinje, a zatim su hteli da sa prijateljima pođu na neku predstavu "pod vedrim nebom." Voziće se ekspresnim trakama, susretaće ljude i niko od njih neće imati nikakvih briga. Bio je srećan.
<BR>&nbsp;&nbsp;&nbsp;&nbsp;&nbsp;Džesi će biti lepa. Nekako je oslabila. Zašto je tako vitka? I tako lepa?
<BR>&nbsp;&nbsp;&nbsp;&nbsp;&nbsp;Još nešto je bilo neobično. Odnekud je sijalo sunce. Pogledao je gore. Mogao je videti samo lučne svodove gornjih spratova. Pa ipak, sijalo je sunce i obasipalo sve svojim blistavim sjajem. Ali niko se nije bojao!
<BR>&nbsp;&nbsp;&nbsp;&nbsp;&nbsp;Bejli se probudi. Bio je uznemiren. Dopustio je da ga roboti poslužuju jutarnjom kafom i nije razgovarao sa Denilom. Nije govorio, nije pitao i pio je izvrsnu kafu, ne osećajući joj ukus.
<BR>&nbsp;&nbsp;&nbsp;&nbsp;&nbsp;Zbog čega je sanjao o vidljivom i nevidljivom suncu? Mogao je shvatiti zbog čega je sanjao o Zemlji i Džesi, ali kakve je veze imalo sunce? I zašto ga je pomisao na to toliko mučila?
<BR>&nbsp;&nbsp;&nbsp;&nbsp;&nbsp;"Partneru Elija", obrati mu se Denil ljubazno.
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Korvin Etlbiš će kroz pola sata stupiti u vezu s tobom. Sredio sam to."
<BR>&nbsp;&nbsp;&nbsp;&nbsp;&nbsp;"Ko je, do đavola, taj Korvin, kako li se zove?" upita naglo Bejli i ponovo napuni šoljicu kafom.
<BR>&nbsp;&nbsp;&nbsp;&nbsp;&nbsp;"Bio je desna ruka šefa Gruela, partneru Elija, a sada rukovodi Upravom bezbednosti."
<BR>&nbsp;&nbsp;&nbsp;&nbsp;&nbsp;"Onda mi ga daj odmah."
<BR>&nbsp;&nbsp;&nbsp;&nbsp;&nbsp;"Kao što sam ti objasnio, sastanak je kroz pola sata."
<BR>&nbsp;&nbsp;&nbsp;&nbsp;&nbsp;"Ne tiče me se kada je zakazan. Daj mi ga odmah. To je naređenje."
<BR>&nbsp;&nbsp;&nbsp;&nbsp;&nbsp;"Pokušaću, partneru Elija, mada on može odbiti."
<BR>&nbsp;&nbsp;&nbsp;&nbsp;&nbsp;"Probaj, Denile! Ako ide, ide."
<BR>
<BR>&nbsp;&nbsp;&nbsp;&nbsp;&nbsp;Vršilac dužnosti šefa Uprave bezbednosti primio je poziv i Bejli je, prvi put otkako je na Solariji, ugledao Svemirca koji odgovara predstavi Zemljanina. Etlbiš je bio visok, mršav i bronzane puti. Oči su mu bile svetle, a brada široka i čvrsta.
<BR>&nbsp;&nbsp;&nbsp;&nbsp;&nbsp;Pomalo je ličio na Denila, ali dok je Denil bio savršen, gotovo beživotan, Etlbišove crte lica behu ljudske.
<BR>&nbsp;&nbsp;&nbsp;&nbsp;&nbsp;Etlbiš se brijao. Mali aparat za brijanje izbacivao je fine čestice materije koje su uklanjale dlaku s lica i brade i pretvarale je u neopipljivu prašinu.
<BR>&nbsp;&nbsp;&nbsp;&nbsp;&nbsp;Bejli je čuo za takvu spravu, ali nikad do tada nije video kako se upotrebljava.
<BR>&nbsp;&nbsp;&nbsp;&nbsp;&nbsp;"Vi ste sa Zemlje?" upita Etlbiš nerazgovetno, jedva otvarajući usta jer mu je obrijana prašina prolazila pored nosa.
<BR>&nbsp;&nbsp;&nbsp;&nbsp;&nbsp;Bejli odgovor: "Ja sam Elija Bejli, detektiv C7. Zemljanin."
<BR>&nbsp;&nbsp;&nbsp;&nbsp;&nbsp;"Poranili ste." Etlbiš zgrabi pribor za brijanje i gurnu ga negde van Bejlijevog vidnog polja. "Šta vas muči?"
<BR>&nbsp;&nbsp;&nbsp;&nbsp;&nbsp;Bejli ne bi podneo takav ton ni pri najboljem rapoloženju. Sada je goreo.
<BR>&nbsp;&nbsp;&nbsp;&nbsp;&nbsp;"Kako je šef Gruer?" zapita.
<BR>&nbsp;&nbsp;&nbsp;&nbsp;&nbsp;Etlbiš odgovori: "Još je živ. Možda će i preživeti."
<BR>&nbsp;&nbsp;&nbsp;&nbsp;&nbsp;Bejli klimnu: "Vaši trovači, ovde na Solariji, nisu upoznati s dozama. Nedovoljno iskustvo! Dali se Grueru previše i on je povratio. Pola doze bi ga ubilo."
<BR>&nbsp;&nbsp;&nbsp;&nbsp;&nbsp;"Trovači? Nema dokaza o otrovu."
<BR>&nbsp;&nbsp;&nbsp;&nbsp;&nbsp;Bejli je zurio u njega: "A šta bi drugo moglo biti?"
<BR>&nbsp;&nbsp;&nbsp;&nbsp;&nbsp;"Mnogo šta u čoveku može krenuti naopako." Trljao je lice, tražeći vrhovima prstiju preostale dlake. "Vi možda ne znate za promene metabolizma koje nastaju posle dvesta pedeset godina života?"
<BR>&nbsp;&nbsp;&nbsp;&nbsp;&nbsp;"Ako stvari stoje tako, da li ste onda tražili mišljenje lekara stručnjaka?"
<BR>&nbsp;&nbsp;&nbsp;&nbsp;&nbsp;"Izveštaj dr Tula..."
<BR>&nbsp;&nbsp;&nbsp;&nbsp;&nbsp;Dakle, tako! Bes koji je kuvao u Bejliju otkako se probudio naglo je izbio. Razvikao se na sav glas: "Ne tiče me se doktor Tul. Rekao sam, mišljenje stručnjaka. Vaši lekari ništa ne znaju, kao ni vaši detektivi, ako ih uopšte imate. Morali ste pozvati detektiva sa Zemlje. Zovite i lekara."
<BR>&nbsp;&nbsp;&nbsp;&nbsp;&nbsp;Solarijanac ga je hladno gledao: "Da li vi to meni savetujete šta da radim?"
<BR>&nbsp;&nbsp;&nbsp;&nbsp;&nbsp;"Dabome, i to besplatno. Gruer je otrovan, u to nema sumnje. Bio sam svedok događaja. Pio je, povraćalo mu se i urlao je da ga grlo peče. Kako vi to zovete kada znate da je istraživao..." Bejli naglo ućuta.
<BR>&nbsp;&nbsp;&nbsp;&nbsp;&nbsp;"Istraživao šta?" pitao je hladno Etlbiš.
<BR>&nbsp;&nbsp;&nbsp;&nbsp;&nbsp;Bejliju je smetalo prisustvo Denila, koji je po običaju stajao nekoliko metara dalje. Gruer nije želeo da Denil, kao stanovnik Aurore, zna za predmet istrage.
<BR>&nbsp;&nbsp;&nbsp;&nbsp;&nbsp;"Postoje politički problemi", reče on tiho.
<BR>&nbsp;&nbsp;&nbsp;&nbsp;&nbsp;Etlbiš prekrsti ruke. Izgledao je dalek, nezainteresovan i donekle neprijateljski raspoložen: "Nema političkih problema na Solariji, posebno ne u smislu u kom smo čuli da postoje na drugim svetovima. Hanis Gruer je bio dobar građanin, ali je imao previše mašte. On je bio taj koji je nešto čuo o vama i nagovorio nas da vas dovede. On je čak pristao da prihvatimo prisustvo stanovnika Aurore kao uslov za vaš dolazak. Ja to nisam smatrao potrebno. Nema tu nikakvih tajni. Rikejn Delmar je žrtva svoje žene, a mi ćemo doznati zašto i kako. Ako i ne uspemo, ona će biti podvrgnuta analizi gena, a onda će se preduzeti i prave mere. Što se Gruera tiče, mogu vam reći da je vaš zaključak o trovanju skroz besmislen."
<BR>&nbsp;&nbsp;&nbsp;&nbsp;&nbsp;"Izgleda kao da želite da kažete da ovde nisam potreban", reče Bejli, jedva verujući svojim ušima.
<BR>&nbsp;&nbsp;&nbsp;&nbsp;&nbsp;"Upravo tako. Ukoliko želite da se vratite na Zemlju, možete. Mogu vam čak reći da bi nam to bilo veoma drago."
<BR>&nbsp;&nbsp;&nbsp;&nbsp;&nbsp;I samog je Bejlija iznenadilo kako je to delovalo na njega. Uzviknuo je: "Ne, gospodine, ne mičem se ja odavde!"
<BR>&nbsp;&nbsp;&nbsp;&nbsp;&nbsp;"Mi smo vas iznajmili, detektive Bejli, i mi možemo i da vas otpustimo. Vratićete se na svoju planetu."
<BR>&nbsp;&nbsp;&nbsp;&nbsp;&nbsp;"Neću! Slušajte me, vi! Upozoravam vas! Vi ste dugovečni Svemirac, a ja sam Zemljanin, ali uz sve poštovanje i najdublje i najponiznije izvinjenje, kažem vam, vi ste premrli od straha."
<BR>&nbsp;&nbsp;&nbsp;&nbsp;&nbsp;"Povucite tu reč!" Etlbiš se uspravi u svoj svojoj visini od gotovo dva metra i odatle mrko osmotri Zemljanina.
<BR>&nbsp;&nbsp;&nbsp;&nbsp;&nbsp;"Vi ste preplašeni kao zečić. Mislite da ćete, ako nastavite istragu, biti sledeća žrtva. Odustajete jer smatrate da će vam oni zauzvrat pokloniti vaš bedni život."
<BR>&nbsp;&nbsp;&nbsp;&nbsp;&nbsp;Bejli nije imao pojma ko su to "oni" i da li "oni" uopšte postoje. Udarao je naslepo u drskog Svemirca i uživao u tome kako njegovi udarci ruše Svemirčevo samosavlađivanje.
<BR>&nbsp;&nbsp;&nbsp;&nbsp;&nbsp;"Otputovaćete najkasnije za jedan sat", uzvrati Etlbiš, uperivši prst hladno i ljutito. "O svemu ovome neće biti diplomatskih rasprava, uveravam vas."
<BR>&nbsp;&nbsp;&nbsp;&nbsp;&nbsp;"Poštedite me pretnji, gospodine sa Solarije. Znam da vas se Zemlja ni najmanje ne tiče, ali nisam samo ja ovde. Dopustite mi da vas upoznam sa svojim partnerom Denilom Olivavom. On je s Aurore. Ne govori mnogo. Nije ovde da govori. Ja upravljam ovim poduhvatom, ali on prokleto dobro čuje. Ne ispušta nijednu reč... Budimo otvoreni, Etlbiš." Bejli je sa zadovoljstvom ispuštao atribute Korvina Etlibiša. "Kakve se god gluposti dešavale na Solariji, Aurora i nešto preko četrdeset drugih Spoljnjih svetova žele da u tome imaju svoju reč. Ako nas izbacite odavde, sledeća delegacija biće sastavljena od ratnih brodova. Ja sam sa Zemlje i znam kako to izgleda. Uvredite nas i odgovor će biti ratni brodovi."
<BR>&nbsp;&nbsp;&nbsp;&nbsp;&nbsp;Etlbiš prenese pogled na Denila i, kako je izgledalo, poče da razmišlja.
<BR>&nbsp;&nbsp;&nbsp;&nbsp;&nbsp;"Ništa se ovde ne događa što bi moglo zanimati druge planete", reče znatno mekšim glasom.
<BR>&nbsp;&nbsp;&nbsp;&nbsp;&nbsp;"Gruer je drugačije govorio, a i moj partner ga je čuo", reče Bejli. Nije bilo mesta cepidlačenju zbog jedne laži.
<BR>&nbsp;&nbsp;&nbsp;&nbsp;&nbsp;Denil se na to okrete Bejliju, ali se ovaj i ne osvrnu, već nastavi: "Nameravam da nastavim istragu. Iskreno govoreći, sve bih uradio da se vratim na Zemlju. I sam san o njoj čini me tako nemirnim da ne mogu ni da sedim. Kad bih bio vlasnik ove palate nabijene robotima, dao bih je zajedno s njima, zajedno s vama i tom celom vašom vašljivom planetom, za putnu kartu do Zemlje... Ali po vašem naređenju, ja ne idem odavde. Ne idem dok je otvoren slučaj koji po dužnosti moram rešiti. Pokušajte da me uklonite protiv moje volje i ugledaćete ždrela međuplanetne artiljerije... I još nešto: od sada pa nadalje, istraga će se voditi kako ja odredim. Sretaću ljude koje želim da sretnem. Sastajaću se s njima. Neću da razgovaram s njima preko stereovizora. Naviknut sam na direktni kontakt i odsad će tako i biti. Za sve to mi je potrebna zvanična dozvola vaše Uprave."
<BR>&nbsp;&nbsp;&nbsp;&nbsp;&nbsp;"To je nemoguće, neizvodljivo."
<BR>&nbsp;&nbsp;&nbsp;&nbsp;&nbsp;"Denile, reci mu ti!"
<BR>&nbsp;&nbsp;&nbsp;&nbsp;&nbsp;Humanoidni glas bio je nepristrasan: "Kao što vas je moj partner obavestio, šefe Etlbiše, nas su ovamo poslali da sprovedemo istragu povodom ubistva. Bitno je da tako i postupimo. Mi, naravno, ne nameravamo da remetimo vaše navike. Možda nam direktni kontakti neće biti neophodni, ali biće dobro da nam date dozvolu za takve sastanke, jer se može dogoditi da nam postanu nužni, kao što je već detektiv Bejli istakao. Ne bismo vam savetovali da nas protiv naše volje udaljite s ove planete, mada nam je žao što to, vama lično ili nekom drugom Solarijancu, nije prijatno."
<BR>&nbsp;&nbsp;&nbsp;&nbsp;&nbsp;Bejli je slušao ovu tiradu u visokom stilu, izgovorenu kiselim rastezanjem usana, što je trebalo da odgovara smešku. Onome ko je poznavao Denila kao robota, sve je to bio pokušaj da čovek ne bude povređen, ni Bejli, ni Etlbiš. Onome ko je Denila smatrao podanikom Aurore, najstarijeg i vojnički najjačeg sveta, tirada je mogla zvučati kao niz učtivih pretnji.
<BR>&nbsp;&nbsp;&nbsp;&nbsp;&nbsp;Etlbiš dotače čelo vrhovima prstiju: "Razmisliću o tome."
<BR>&nbsp;&nbsp;&nbsp;&nbsp;&nbsp;"Ne razmišljajte predugo", reče Bejli. "Moram obaviti neke posete u roku od jednog sata. Direktne posete. Stereovizor ne dolazi u obzir."
<BR>&nbsp;&nbsp;&nbsp;&nbsp;&nbsp;Dao je znak robotu da prekine vezu, pa je u čudu i zadovoljstvu zurio u prostor koji je dotad zauzimao Etlbiš. Od svega ovoga ništa nije bilo unapred smišljeno. Sve se rodilo iz njegovog sna i Etlbišove suvišne drskosti. Ali sada, kada se dogodilo, Bejli je bio zadovoljan. To je ono što je zaista hteo: da drži konce u svojim rukama.
<BR>&nbsp;&nbsp;&nbsp;&nbsp;&nbsp;Pomislio je: u svakom slučaju, to je način na koji treba da se razgovara s odvratnim Svemircima.
<BR>&nbsp;&nbsp;&nbsp;&nbsp;&nbsp;Žalio je što celo stanovništvo Zemlje nije bilo prisutno. Ovaj čovek bio je oličenje stanovnika Spoljnjih svetova, a to je, naravno, bilo od svega najbolje. Najbolje!
<BR>&nbsp;&nbsp;&nbsp;&nbsp;&nbsp;Ipak se pitao odakle mu ona odlučnost oko direktnih susreta. Bejli je to i sam jedva mogao razumeti. Znao je šta mora uraditi i znao je da su lični susreti (ne preko stereovizora) deo toga. U redu. Ali srce mu je bilo u grlu kada je govorio o susretima. Činilo mu se da je bio spreman da razori zidove ovog zdanja, mada to ničemu nije moglo voditi.
<BR>&nbsp;&nbsp;&nbsp;&nbsp;&nbsp;Zašto je to tako na njega delovalo?
<BR>&nbsp;&nbsp;&nbsp;&nbsp;&nbsp;Na to ga je teralo nešto što je bilo van predmeta istrage, van pitanja bezbednosti Zemlje. Ali šta?
<BR>&nbsp;&nbsp;&nbsp;&nbsp;&nbsp;Čudno, ponovo se prisetio sna. Sunce koje je sijalo kroz mutne slojeve ogromnog podzemlja gradova na Zemlji.
<BR>&nbsp;&nbsp;&nbsp;&nbsp;&nbsp;Denil zamišljeno reče (zamišljeno u onoj meri u kojoj se u njegovom glasu mogu naslutiti osećanja): "Pitam se, partneru Elija, da li je sve ovo dovoljno sigurno?"
<BR>&nbsp;&nbsp;&nbsp;&nbsp;&nbsp;"To što sam se malo poigrao s njim?... Delovalo je. U stvari, to nije bila samo igra. Mislim da nije bez važnosti za Auroru da sazna kako se stvari dalje razvijaju na Solariji - na Aurori već znaju šta. Uostalom, hvala ti što me nisi uvalio u nezgodu zbog moje izjave."
<BR>&nbsp;&nbsp;&nbsp;&nbsp;&nbsp;"Bio je to prirodan izbor između dve mogućnosti. To što te nisam izdao Eltbišu nanosi neznatan bol, ali da sam otkrio tvoju laž, naneo bih tebi veći i direktniji bol."
<BR>&nbsp;&nbsp;&nbsp;&nbsp;&nbsp;"Mislio si na posledice i manje bolna je pobedila, zar ne?"
<BR>&nbsp;&nbsp;&nbsp;&nbsp;&nbsp;"Zaista je tako, partneru Elija. Shvatam da se ovakav misaoni tok, na manje određen način, slaže s razmatranjem ljudskog uma. Ali što se tiče tvog novog predloga, ponavljam, nije dovoljno siguran."
<BR>&nbsp;&nbsp;&nbsp;&nbsp;&nbsp;"O kakvom novom predlogu govoriš?"
<BR>&nbsp;&nbsp;&nbsp;&nbsp;&nbsp;"Ne slažem se s tvojom namerom da se direktno sastaješ s ljudima. Pod tim mislim na isključivanje stereovizora."
<BR>&nbsp;&nbsp;&nbsp;&nbsp;&nbsp;"Razumem te, ali ne tražim tvoju dozvolu."
<BR>&nbsp;&nbsp;&nbsp;&nbsp;&nbsp;"Data su mi uputstva, partneru Elija. Nije mi poznato šta ti je šef Hanis Gruer rekao prošle noći, dok sam bio odsutan. Da ti je nešto rekao, jasno je iz tvog odnosa prema našem slučaju. Pa ipak, u svetlosti mojih uputstava, vidim i to. Sigurno te je upozorio da odavde preti opasnost ostalim planetama."
<BR>&nbsp;&nbsp;&nbsp;&nbsp;&nbsp;Bejli poseže za lulom. Činio je taj pokret s vremena na vreme, a kad bi otkrio da je prazna, živci bi mu zaigrali i tek bi se tada setio da ne sme i ne može da puši.
<BR>&nbsp;&nbsp;&nbsp;&nbsp;&nbsp;"Ima samo dvadeset hiljada Solarijanaca. Kakvu oni opasnost mogu da predstavljaju?" upita on.
<BR>&nbsp;&nbsp;&nbsp;&nbsp;&nbsp;"Moji gospodari s Aurore bili su u poslednje vreme zabrinuti zbog Solarije. Nije mi rečeno sve što se o tome zna..."
<BR>&nbsp;&nbsp;&nbsp;&nbsp;&nbsp;Bejli ga prekide: "A ono malo što ti je rečeno nije za moje uši, zar ne?"
<BR>&nbsp;&nbsp;&nbsp;&nbsp;&nbsp;"Treba saznati mnogo više da bi se o tome moglo raspravljati", reče Denil.
<BR>&nbsp;&nbsp;&nbsp;&nbsp;&nbsp;"U redu. Šta rade Solarijanci? Ispituju novo oružje? Plaćaju diverzante? Organizuju pojedinačna ubistva? Šta može dvadeset hiljada Solarijanaca protiv hiljadu miliona ostalih Svemiraca?"
<BR>&nbsp;&nbsp;&nbsp;&nbsp;&nbsp;Denil je ćutao.
<BR>&nbsp;&nbsp;&nbsp;&nbsp;&nbsp;"To je ono što pokušavam da saznam. Toliko da znaš", reče Bejli.
<BR>&nbsp;&nbsp;&nbsp;&nbsp;&nbsp;"Ali ne onako kako si naumio, partneru Elija. Meni su najvažnija data uputstva - da pazim na tvoju bezbednost."
<BR>&nbsp;&nbsp;&nbsp;&nbsp;&nbsp;"To svakako ostaje. Prvi zakon!"
<BR>&nbsp;&nbsp;&nbsp;&nbsp;&nbsp;"I bez obzira na prvi zakon. U slučaju opasnosti po tebe i po nekog drugog, ja moram prvenstveno voditi računa o tvojoj sigurnosti."
<BR>&nbsp;&nbsp;&nbsp;&nbsp;&nbsp;"Naravno, razumem. Ako se ma šta meni dogodi, nema mogućnosti da se zadržiš na Solariji, a da se ne pojave neprilike sa kojima Aurora još nije spremna da se suoči. Dogod sam živ, ja se ovde nalazim na Solarijin zahtev i mi možemo težište rada prebaciti tamo gde hoćemo i gde je to neophodno, a oni nas moraju trpeti. Ako poginem, sve se menja. Zbog toga su tvoji nalozi usmereni tako da čuvaš Bejlija živog. Nije li tako, Denile?"
<BR>&nbsp;&nbsp;&nbsp;&nbsp;&nbsp;"Ne usuđujem se da tumačim misli van uputstava koja su mi data", odgovori Denil.
<BR>&nbsp;&nbsp;&nbsp;&nbsp;&nbsp;"U redu, ne brini!" odvrati Bejli. "Otvoren prostor neće me ubiti. Ako budem smatrao potrebnim da nekog lično posetim, preživeću. Možda ću se privići na otvoren prostor."
<BR>&nbsp;&nbsp;&nbsp;&nbsp;&nbsp;"Nije reč samo o otvorenom prostoru, partneru Elija", reče Denil. "U pitanju su direktni susreti sa Solarijancima. Ja to ne odobravam."
<BR>&nbsp;&nbsp;&nbsp;&nbsp;&nbsp;"Misliš da im se to neće dopasti? Utoliko gore po njih. Neka nose filter u nozdrvama. Neka nose rukavice. Neka prečišćavaju vazduh. Ako činjenica što ću biti u njihovoj blizini vređa njihov sitni moral, neka drhte i neka crvene... Ja ću se sastajati sa njima. Smatram nužnim da to uradim i tako će biti."
<BR>&nbsp;&nbsp;&nbsp;&nbsp;&nbsp;"Ali ja ti to ne mogu dopustiti!"
<BR>&nbsp;&nbsp;&nbsp;&nbsp;&nbsp;"Ne možeš mi dopustiti, ti?"
<BR>&nbsp;&nbsp;&nbsp;&nbsp;&nbsp;"Valjda i sam shvataš zbog čega, partneru Elija."
<BR>&nbsp;&nbsp;&nbsp;&nbsp;&nbsp;"Ne shvatam."
<BR>&nbsp;&nbsp;&nbsp;&nbsp;&nbsp;"Onda oceni šta znači činjenica da je otrovan šef Gruer, ključna figura Solarije u istrazi Delmarovog ubistva. Ne proizlazi li iz toga da ćeš ti biti sledeća suvišna žrtva ako se ne suprotstavim tvojim namerama da se lično izlažeš opasnosti? Kako da ti dopustim da napustiš bezbednost ove zgrade?"
<BR>&nbsp;&nbsp;&nbsp;&nbsp;&nbsp;"Kako ćeš me zaustaviti, Denile?"
<BR>&nbsp;&nbsp;&nbsp;&nbsp;&nbsp;"Silom, ako treba, partneru Elija", reče mirno Denil. "Čak i ako budem morao da te povredim. Ako tako ne uradim, poginućeš sigurno."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
