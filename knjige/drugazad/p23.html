<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. KROZ MREŽU
<P>&nbsp;&nbsp;&nbsp;&nbsp;&nbsp;TRANTOR - ...Sredinom razdoblja Međuvlašća Trantor je predstavljao samo senku. Usred gigantskih ruševina živela je jedna mala zajednica zemljoradnika...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;Nema ničeg, ama baš ničeg, što bi ličilo na užurbanu svemirsku luku u blizini glavnog grada jedne mnogoljudne planete. Tu ogromne mašine moćno počivaju na svojim platformama. Ako odaberete pravi čas prisustvovaćete veličanstvenom prizoru spuštanja nekog džina na počinak, ili još uzbudljivijem ubrzanom polasku čeličnog mehura. Sve potrebne radnje su gotovo bešumne. Pogonsku snagu pruža bešumni udar nukleona koji prelaze u kompaktniji raspored...
<BR>&nbsp;&nbsp;&nbsp;&nbsp;&nbsp;Ovo se odnosi na devedeset i pet odsto površine luke. Mnoge kvadratne milje su odvojene za mašine i ljude koji ih opslužuju, kao i za računare što opslužuju i mašine i ljude.
<BR>&nbsp;&nbsp;&nbsp;&nbsp;&nbsp;Samo pet odsto luke stoji na raspolaganju bujicama ljudi za koje je ona usputna stanica do svih zvezda u Galaksiji. Sigurno je da je vrlo mali broj onih iz te mnogoglave anonimnosti koji zastanu da bi se prisetili tehnološkog tkiva što povezuje svemirske puteve. Možda nekog povremeno i zagolica pomisao na hiljade tona čelika što se udaljavaju, a da izdaleka izgledaju tako sićušne. Teoretski bi poneki od tih kiklopskih valjaka mogao da promaši far za navođenje i da se sruči pola milje ispred predviđenog mesta za pristajanje - možda na plastični krov ogromne čekaonice - tako da preostanu samo razređena organska para i nešto fosfatnog praha da obeleže smrt hiljada ljudi.
<BR>&nbsp;&nbsp;&nbsp;&nbsp;&nbsp;Zahvaljujući sigurnosnim uređajima to se, međutim, nikada nije moglo dogoditi, te bi se tom mogućnošću bavio duže samo neki težak neurotičar.
<BR>&nbsp;&nbsp;&nbsp;&nbsp;&nbsp;Pa, o čemu onda misle? To što vidite nije obična gomila. To je gomila koja ima svoj cilj. Taj cilj lebdi nad kosmodromom i zgušnjava atmosferu. Stvaraju se redovi; roditelji okupljaju svoju decu; prtljag se premešta kako bi se postigle precizne mase - ljudi negde idu.
<BR>&nbsp;&nbsp;&nbsp;&nbsp;&nbsp;Razmislite potom o potpunoj psihičkoj izolaciji pojedinca u toj strahovito napregnutoj gomili, pojedinca koji ne zna kud bi krenuo, a istovremeno jače no iko drugi oseća potrebu da negde krene; bilo gde! Ili, gotovo, bilo gde.
<BR>&nbsp;&nbsp;&nbsp;&nbsp;&nbsp;Čak i kad se ne poseduje telepatska moć ili neki manje određeni način da mozak dođe u dodir s mozgom, atmosfera sadrži dovoljno protivrečnosti da čoveka u potištenom raspolaganju dovede do očajanja.
<BR>&nbsp;&nbsp;&nbsp;&nbsp;&nbsp;Dovoljno? Isuviše, da preplavi i utopi čoveka.
<BR>&nbsp;&nbsp;&nbsp;&nbsp;&nbsp;U pozajmljenim haljinama Arkadija stoji na pozajmljenoj planeti u pozajmljenoj situaciji u nečem što izgleda kao pozajmljeni život, žudeći za sigurnošću utrobe. Nije znala da je to ono što želi. Znala je samo to da sama otvorenost otvorenog sveta predstavlja veliku opasnost. Žudela je za nekim zatvorenim mestom, nekom dalekom, negde u neistraženoj zabiti univerzuma gde je niko nikad neće ni pogledati.
<BR>&nbsp;&nbsp;&nbsp;&nbsp;&nbsp;Stajala je tako, stara četrnaest godina i nešto više, umorna kao da joj je osamdeset i više, a preplašena kao da joj je manje od pet godina.
<BR>&nbsp;&nbsp;&nbsp;&nbsp;&nbsp;Koji je stranac među stotinama onih koji su se očešali o nju - bukvalno očešali tako da je osetila njihov dodir - bio pripadnik Druge zadužbine? Koji je stranac bio onaj koji ne bi mogao postupiti drukčije do da je smesta uništi zbog njenog kažnjivog saznanja - njenog jedinstvenog saznanja - saznanja gde se nalazi Druga zadužbina?
<BR>&nbsp;&nbsp;&nbsp;&nbsp;&nbsp;Preseče je grmljavina nekog glasa koji sledi krik u njenom grlu pretvarajući ga u bezglasni rez.
<BR>&nbsp;&nbsp;&nbsp;&nbsp;&nbsp;"Gospođice", razdraženo upita, "treba li vam mašina ili tek tako stojite?"
<BR>&nbsp;&nbsp;&nbsp;&nbsp;&nbsp;Po prvi put shvati da stoji pred mašinom za karte. Stavite krupnu novčanicu u prorez, iza kog iščezne. Pritisnete dugme ispod vašeg odredišta, a karta i tačan kusur istovremeno ispadnu, kako to odredi nepogrešivi elektronski uređaj. Bilo je to to nešto obično i nema razloga da neko pred mašinom stoji pet minuta.
<BR>&nbsp;&nbsp;&nbsp;&nbsp;&nbsp;Arkadija zavuče dve stotine kredita u prorez i iznenada postade svesna natpisa "Trantor." Trantor, mrtva prestonica mrtvog Carstva, planeta na kojoj se rodila. Pritisnu dugme kao u snu. Ništa se ne desi, osim što zatrepteriše crvene brojke 172,18 - 172,18 - 172,18 -
<BR>&nbsp;&nbsp;&nbsp;&nbsp;&nbsp;Toliki je iznos nedostajao. Još dve stotine kredita. Karta beše izbljuvana prema njoj. Kad je se dotače, ona se otkide, a za njom se iskotrlja sitnina.
<BR>&nbsp;&nbsp;&nbsp;&nbsp;&nbsp;Zgrabila ju je i potrčala. Osećala je da je čovek iza nje sasvim blizu, nestrpljiv da se što pre dokopa mašine, no ona se, bez obaziranja, izmigolji pred njim.
<BR>&nbsp;&nbsp;&nbsp;&nbsp;&nbsp;A nije imala gde da pobegne. Svi su joj bili neprijatelji.
<BR>&nbsp;&nbsp;&nbsp;&nbsp;&nbsp;Ne shvatajući to, posmatrala je gigantske svetleće natpise u vazduhu: Stefani, Anakreon, Fermus... Beše tu čak i jedan natpis Terminus; žudela je za njim, ali se ne usudi...
<BR>&nbsp;&nbsp;&nbsp;&nbsp;&nbsp;Za beznačajan iznos mogla je iznajmiti najavljivač koji bi mogla namestiti na koje god odredište bude poželela, staviti ga u tašnu tako da ga samo ona čuje na petnaest minuta pre poletanja. Ali takve naprave su samo za one ljude koji su bezbedni, koji mogu zastati da se prisete.
<BR>&nbsp;&nbsp;&nbsp;&nbsp;&nbsp;Pokušavajući da istovremeno gleda na dve strane naletela je pravo u nečiji meki trbuh. Osetila je iznenađeni izdisaj, ječanje, a zatim kako joj se na ruku spušta jedna šaka. Očajnički se koprcala, ali nije imala više daha do da tiho u dibini grla zamauče.
<BR>&nbsp;&nbsp;&nbsp;&nbsp;&nbsp;Čovek je čvrsto držao i čekao. Polako joj uđe u žižu pogleda i ona uspe da ga osmotri. Bio je prilično punačak i niskog rasta. Kosa mu je bila bela, obilna, začešljana unatrag kao griva, što je bilo u čudnom neskladu sa okruglim crvenim licem koje je na sav glas odavalo seljačko poreklo.
<BR>&nbsp;&nbsp;&nbsp;&nbsp;&nbsp;"Šta je?" upita je najzad, žmirkajući, sa otvorenom radoznalošću. "Izgledaš prestrašena."
<BR>&nbsp;&nbsp;&nbsp;&nbsp;&nbsp;"Izvinite", izbezumljeno će Arkadija. "Moram da idem. Oprostite mi."
<BR>&nbsp;&nbsp;&nbsp;&nbsp;&nbsp;Međutim, ne osvrćući se na to, on produži: "Pazi devojčice! Ispustićeš kartu." Izvuče je iz njenih belih prstiju koji mu ne pružiše otpor, pa je s očiglednim zadovoljstvom pogleda.
<BR>&nbsp;&nbsp;&nbsp;&nbsp;&nbsp;"Tako sam i mislio", primeti, a onda zaurla kao bik: "Mami-ice-e-e!"
<BR>&nbsp;&nbsp;&nbsp;&nbsp;&nbsp;Kraj njega se istog trenutka obre neka žena, nešto niža, nešto okruglastija, nešto rumenija. Navila je jedan nemirni sedi uvojak oko prsta i ćušnula ga pod odavno demodirani šešir.
<BR>&nbsp;&nbsp;&nbsp;&nbsp;&nbsp;"Tatice", ukori ga, "zašto tako vičeš među svetom? Ljudi te gledaju kao da si poblesavio. Misliš da si na majuru?"
<BR>&nbsp;&nbsp;&nbsp;&nbsp;&nbsp;Vedro se osmehnu Arkadiji koja nije reagovala: "Ponaša se kao medved." Zatim oštro nastavi: "Tatice, pusti devojčicu. Šta to radiš?"
<BR>&nbsp;&nbsp;&nbsp;&nbsp;&nbsp;Tatica, međutim, samo mahnu kartom prema njoj: "Pogle, i ona ide na Trantor!!
<BR>&nbsp;&nbsp;&nbsp;&nbsp;&nbsp;Mamičino lice se smesta ozari. "Jesi li s Trantora? Pusti joj ruku, Tatice." Položila je prepunjeni kofer na stranu i blagim ali nepopustljivim pritiskom naterala Arkadiju da sedne na njega. "Sedi i odmori nožice. Do broda ima još čitav sat, a na klupama spavaju badavadžije. Sa Trantora si?"
<BR>&nbsp;&nbsp;&nbsp;&nbsp;&nbsp;Popuštajući, Arkadija duboko uzdahnu i promuklo odvrati: "Tamo sam rođena."
<BR>&nbsp;&nbsp;&nbsp;&nbsp;&nbsp;Mamica radosno pljesnu rukama. "Ovde smo već mesec dana i do sada nikako da sretnemo nekog od naših. Baš je ovo fino. Tvoji roditelji..." Ona upitno pogled oko sebe.
<BR>&nbsp;&nbsp;&nbsp;&nbsp;&nbsp;"Nisam s roditeljima", oprezno će Arkadija.
<BR>&nbsp;&nbsp;&nbsp;&nbsp;&nbsp;"Sasvim si sama? Tako mala devojčica?" U Mamici su se mešali zgražanje i simpatija. "Kako to?"
<BR>&nbsp;&nbsp;&nbsp;&nbsp;&nbsp;"Mamice", Tatica je povuče za ruku, "pusti me da ti nešto kažem. Nešto nije u redu. Mislim da je uplašena." Iako je očigledno nameravao da šapuće, njegov glas je sasvim jasno dopirao do Arkadije. "Trčala je - posmatrao sam je - a uopšte nije gledala kuda ide. Pre nego što sam uspeo da joj se uklonim s puta naletela je na mene. Znaš šta? Mislim da je u nekoj nevolji."
<BR>&nbsp;&nbsp;&nbsp;&nbsp;&nbsp;"Zaveži onda, Tatice. Na tebe bi svako naleteo." Pridružila se Arkadiji na koferu koji izmoždeno zaškripa pod dodatnim teretom, a onda obgrli drhtavo devojčicino rame. "Bežiš od nekog, zlato? Ne boj se da mi kažeš. Pomoći ću ti."
<BR>&nbsp;&nbsp;&nbsp;&nbsp;&nbsp;Arkadija pogleda u blage sive ženine oči i oseti da joj usne podrhtavaju. Deo mozga joj je govorio da su ovo ljudi sa Trantora sa kojima bi mogla da pođe; koji bi joj pomogli da se zadrži na planeti sve dok ne odluči šta će dalje, gde posle da ide. A drugi deo mozga, mnogo glasniji, sa nekom zbrkanom nerazgovetnošću kazivao joj je da ne pamti svoju majku; da je smrtno umorna od borbe sa univerzumom; da jedino želi da se sklupča, a da oko nje budu neke jake i nežne ruke; da bi da joj je živa majka mogla... mogla...
<BR>&nbsp;&nbsp;&nbsp;&nbsp;&nbsp;Po prvi put te noći ona zaplaka, zaplaka se kao beba i beše zbog toga srećna; istezala je staromodnu haljinu i potpuno joj ovlažila porub, dok su je meke ruke obgrlile i blagom šakom milovale uvojke.
<BR>&nbsp;&nbsp;&nbsp;&nbsp;&nbsp;Tatica je bespomoćno stajao posmatrajući ih, nespretno tražeći maramicu koja mu, kad je izvadi, beše istrgnuta iz ruke. Upozoravajući ga da ćuti, Mamica ga prostreli pogledom. Oko ove male grupice gomile su kuljale sa istinskom ravnodušnošću nepovezanih gomila kakve su svugde. Bili su u stvari sami.
<BR>&nbsp;&nbsp;&nbsp;&nbsp;&nbsp;Najzad suze prestadoše da cure, a Arkadija se slabo osmehnu dok je pozajmljenom maramicom brisala crvene oči: "Bez veze", prošapta, "ja..."
<BR>&nbsp;&nbsp;&nbsp;&nbsp;&nbsp;"Psst! Psst! Ne govori, usplahireno će Mamica, "samo sedi i malo se odmori. Povrati dah. Onda ćeš nam reći šta ne valja, pa ćemo to, videćeš, popraviti i sve će biti dobro."
<BR>&nbsp;&nbsp;&nbsp;&nbsp;&nbsp;Arkadija prikupi ostatke prisebnosti. Nije mogla da im kaže istinu. Nikome nije mogla da kaže istinu... A bila je suviše umorna da bi mogla smisliti neku dobru laž.
<BR>&nbsp;&nbsp;&nbsp;&nbsp;&nbsp;"Već mi je bolje", prošapta.
<BR>&nbsp;&nbsp;&nbsp;&nbsp;&nbsp;"Dobro", reče Mamica. "Kaži nam sada u kakvoj si nevolji. Nisi napravila neko zlo? Naravno, pomoći ćemo ti ma šta da si uradila, ali reci nam istinu."
<BR>&nbsp;&nbsp;&nbsp;&nbsp;&nbsp;"Sve ćemo učiniti za prijatelja s Trantora", širokogrudo dodade Tatica, "a, Mamice?"
<BR>&nbsp;&nbsp;&nbsp;&nbsp;&nbsp;"Zaveži, Tatice", dobi nezlobiv odgovor.
<BR>
<BR>&nbsp;&nbsp;&nbsp;&nbsp;&nbsp;Arkadija je kopala po tašni; bar ona joj je preostala, uprskos onom brzom presvlačenju na koje je bila prisiljena u odajama Gospođe Kalije. Pronašla je ono što je tražila i pružila Mamici. "To su moje isprave", snebivala se. Bio je to sjajan sintetički pergament koji joj je na dan dolaska izdao ambasador Zadužbine, a potpisao nadležni kalganski činovnik. Bio je velik, kitnjast i impresivan. Mamica ga bespomoćno pogleda i pruži Tatici, koji poče da čita njegovu sadržinu važno kriveći usta
<BR>&nbsp;&nbsp;&nbsp;&nbsp;&nbsp;"Ti si iz Zadužbine?" upita je on.
<BR>&nbsp;&nbsp;&nbsp;&nbsp;&nbsp;"Da. Međutim, rođena sam na Trantoru. Vidite, tu piše..."
<BR>&nbsp;&nbsp;&nbsp;&nbsp;&nbsp;"A-ha! Izgleda mi u redu. Zoveš se Arkadija, a? To je lepo trantorsko ime. Ali gde ti je čika? ovde piše da si došla zajedno s tvojim čikom Homirom Manom."
<BR>&nbsp;&nbsp;&nbsp;&nbsp;&nbsp;"Uhapšen je", sumorno će Arkadija.
<BR>&nbsp;&nbsp;&nbsp;&nbsp;&nbsp;"Uhapšen..." oboje rekoše uglas. "Zašto?" upita Mamica. "Je l' nešto uradio?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Ne znam. Došli smo u običnu posetu. Čika Homir je imao neka posla sa Gospodarom Stetinom, ali... ." Nije morala da se trudi da odglumi jezu. Bila je prava.
<BR>&nbsp;&nbsp;&nbsp;&nbsp;&nbsp;Na Taticu ovo ostavi utisak. "Sa Gospodarom Stetinom? H-mm. Tvoj čika mora da je neki važan čovek."
<BR>&nbsp;&nbsp;&nbsp;&nbsp;&nbsp;"Ne znam o čemu se radilo, ali Gospodar Stetin je hteo da ja ostanem..." Prisetila se poslednjih reči koje joj je odglumila Gospođa Kalija. Kako je znala da Kalija nije bila stručnjak, priča je mogla da prođe i po drugi put.
<BR>&nbsp;&nbsp;&nbsp;&nbsp;&nbsp;Zastala je, a Mamica se zainteresova: "A zašto baš ti?"
<BR>&nbsp;&nbsp;&nbsp;&nbsp;&nbsp;"Nisam sigurna. Želeo... želeo je da večera sa mnom nasamo, a ja sam mu rekla ne - zato što sam htela da i čika Homir pođe. Čudno me je pogledao i stalno me držao za rame."
<BR>&nbsp;&nbsp;&nbsp;&nbsp;&nbsp;Tatičina usta se malko otvoriše, dok mamica naprečac pocrvene i razjari se: "Koliko ti je godina, Arkadija?"
<BR>&nbsp;&nbsp;&nbsp;&nbsp;&nbsp;"Skoro četrnaest i po."
<BR>&nbsp;&nbsp;&nbsp;&nbsp;&nbsp;Mamica šumno uzdhnu i reče: "I takve puštaju da žive. I psi na ulicama su bolji. Ti, zlato, bežiš od njega?"
<BR>&nbsp;&nbsp;&nbsp;&nbsp;&nbsp;Arkadija potvrdi glavom.
<BR>&nbsp;&nbsp;&nbsp;&nbsp;&nbsp;"Tatice, idi odmah do obaveštenja i vidi kad se tačno postavlja brod za Trantor. Požuri!"
<BR>&nbsp;&nbsp;&nbsp;&nbsp;&nbsp;Tatica napravi jedan korak, pa zastade. Iznad glave se s metalnim prizvukom prolomi snažan glas i pet hiljada pari očiju zaprepašćeno pogleda uvis.
<BR>&nbsp;&nbsp;&nbsp;&nbsp;&nbsp;"Ljudi i žene", reče s oštrinom, "vrši se pretres aerodroma da bi se pronašao opasan begunac. Aerodrom je opkoljen. Niko ne može da uđe ni da iziđe. Međutim, pretres će se veoma brzo obaviti, a za to vreme nijedan broj neće pristati niti poleteti, niko od vas neće propustiti svoj brod. Biće spuštena mreža. Niko od vas ne sme da napusti svoj kvadrat dok ne bude uklonjena mreža, u protivnom bićemo primorani da upotrebimo neuronske bičeve."
<BR>&nbsp;&nbsp;&nbsp;&nbsp;&nbsp;U toku minuta ili nešto manje, dok je glas odzvanjao velikom kupolom čekaonice svemirske luke, Arkadija nije bila u stanju da se pomeri čak i da su se sva zla Galaksije sakupila u jednu loptu i bacila na nju.
<BR>&nbsp;&nbsp;&nbsp;&nbsp;&nbsp;Ovaj pretres je mogao jedino značiti da je traže. Tu ideju nije trebalo čak ni formulisati kao kakvu preciznu misao. Ali zašto...
<BR>&nbsp;&nbsp;&nbsp;&nbsp;&nbsp;Kalija je izmajstorisala njeno bekstvo. A Kalija je iz Druge zadužbine. Čemu onda potraga? Možda Kalija nije uspela? Zar može Kalija da ne uspe? Ili je ovo deo plana, čije su joj pojedinosti nepoznate?
<BR>&nbsp;&nbsp;&nbsp;&nbsp;&nbsp;U trenutku kolebljivosti poželela je da skoči i vikne da se predaje, da će poći sa njima... da će...
<BR>&nbsp;&nbsp;&nbsp;&nbsp;&nbsp;No Mamičina šaka se nađe na njenom ručnom zglobu: "Brzo! Brzo! Idemo u toalet pre nego što počnu."
<BR>&nbsp;&nbsp;&nbsp;&nbsp;&nbsp;Arkadija nije shvatala. Sva obnevidela, krenu. Probijale su se kroz gomilu sleđenu u zatečenim grupicama, dok je glas još grmeo poslednje reči.
<BR>&nbsp;&nbsp;&nbsp;&nbsp;&nbsp;Mreža se sada spuštala, a Tatica je to otvorenih usta posmatrao. Čuo je i čitao o njoj, ali je nikada nije video u stvarnosti. Svetlucala je u vazduhu, bio je to zapravo samo niz izukrštanih uskih zračnih snopova koji su obasjali vazduh bezopasnom mrežom bleštave svetlosti. Uvek bi tako uredili da se polagano spušta odozgo, kako bi izgledalo kao da pada neka mreža, što je izazvalo sve one strašne psihičke implikacije uhvaćenosti u zamku.
<BR>&nbsp;&nbsp;&nbsp;&nbsp;&nbsp;Sada se nalazila u visini struka, a u svakom pravcu između svetlosnih linija bilo je po deset stopa. Stojeći na svojoj stotini kvadratnih stopa, Tatica ustanovi da je sam, dok su se u susednim kvadratima gurali. Osećao se upadljivo usamljenim, ali je znao da bi pomeranje ka većoj anonimnosti neke grupe značilo prelazak preko jedne od svetlosnih linija, podizanje uzbune i spuštanje neuronskog bića.
<BR>&nbsp;&nbsp;&nbsp;&nbsp;&nbsp;Čekao je.
<BR>&nbsp;&nbsp;&nbsp;&nbsp;&nbsp;Preko glava jezivo prestrašene, onemele mase, koja je čekala, mogao je u daljini nazreti pomeranje reda policajaca koji su osvetljeni kvadrat po kvadrat češljali veliku površinu čekaonice.
<BR>&nbsp;&nbsp;&nbsp;&nbsp;&nbsp;Prošlo je dosta vremena dok najzad jedna uniforma ne zakorači u njegov kvadrat, brižljivo beležeći njegove koordinate u službenu beležnicu.
<BR>&nbsp;&nbsp;&nbsp;&nbsp;&nbsp;"Isprave!"
<BR>&nbsp;&nbsp;&nbsp;&nbsp;&nbsp;Tatica ih pruži i one bejahu stručno pregledane.
<BR>&nbsp;&nbsp;&nbsp;&nbsp;&nbsp;"Vi ste Prim Palver, sa Trantora; na Kalganu ste boravili mesec dana, na povratku za Trantor. Odgovorite sa da ili ne."
<BR>&nbsp;&nbsp;&nbsp;&nbsp;&nbsp;"Da, da."
<BR>&nbsp;&nbsp;&nbsp;&nbsp;&nbsp;"Kojim poslom ste bili na Kalganu?"
<BR>&nbsp;&nbsp;&nbsp;&nbsp;&nbsp;"Ja sam trgovački predstavnik naše poljoprivredne kooperative. Pregovarao sam sa stručnjacima Odeljenja za poljoprivredu Kalgana."
<BR>&nbsp;&nbsp;&nbsp;&nbsp;&nbsp;"Hm-m-m! Vaša žena je s vama? Gde je? Pominje se u vašim ispravama.
<BR>&nbsp;&nbsp;&nbsp;&nbsp;&nbsp;"Molim vas. Žena mi je u..." On pokaza rukom.
<BR>&nbsp;&nbsp;&nbsp;&nbsp;&nbsp;"Hanto", riknu odjednom policajac. Pridruži mu se još jedna uniforma.
<BR>&nbsp;&nbsp;&nbsp;&nbsp;&nbsp;Prvi suvo primeti: "Još jedna ženska u klozetu, o Galaksijo. Tamo mora da vrvi. Zapiši njeno ime."
<BR>&nbsp;&nbsp;&nbsp;&nbsp;&nbsp;"Je l' još neko s vama?"
<BR>&nbsp;&nbsp;&nbsp;&nbsp;&nbsp;"Moja nećaka."
<BR>&nbsp;&nbsp;&nbsp;&nbsp;&nbsp;"Ne spominje se u ispravama."
<BR>&nbsp;&nbsp;&nbsp;&nbsp;&nbsp;"Došla je posebno."
<BR>&nbsp;&nbsp;&nbsp;&nbsp;&nbsp;"Gde je? Ne treba, znam, Hanto, zapiši i nećakino ime. Kako se zove? Piši - Arkadija Palver. Ostanite tu, Palveru. Pobrinućemo se za ženske pre nego što odemo."
<BR>&nbsp;&nbsp;&nbsp;&nbsp;&nbsp;Tatica je beskonačno čekao. A onda mnogo, mnogo docnije do njega domaršira Mamica odlučno vodeći za ruku Arkadiju, dok su ih dva policajca pratila.
<BR>&nbsp;&nbsp;&nbsp;&nbsp;&nbsp;Uđoše u Tatičin kvadrat i upitaše: "Je li ova matora džaftara vaša žena?"
<BR>&nbsp;&nbsp;&nbsp;&nbsp;&nbsp;"Da, gospodine", pomirljivo će Tatica.
<BR>&nbsp;&nbsp;&nbsp;&nbsp;&nbsp;"Onda joj bolje recite da će nagrabusiti ako bude govorila kao što razgovara sa policijom Prvog građanina." Policajac jarosno ispravi ramena. "Da li je ovo vaša nećaka?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Hoću njene papire."
<BR>&nbsp;&nbsp;&nbsp;&nbsp;&nbsp;Gledajući pravo u lice svog muža, Mamica neprimetno ali ništa manje odlučno, odmahnu glavom.
<BR>&nbsp;&nbsp;&nbsp;&nbsp;&nbsp;Posle kraćeg čutanja Tatica primeti s bledim smeškom: "Mislim da to ne mogu činiti."
<BR>&nbsp;&nbsp;&nbsp;&nbsp;&nbsp;Posle kraćeg ćutanja Tatica primeti s bledim smeškom: "Mislim da to ne mogu učiniti."
<BR>&nbsp;&nbsp;&nbsp;&nbsp;&nbsp;"Kako ne možeš?" Policajac ispruži ogrubeli dlan. "Daj!"
<BR>&nbsp;&nbsp;&nbsp;&nbsp;&nbsp;"Diplomatski imunitet", poluglasno primeti Tatica.
<BR>&nbsp;&nbsp;&nbsp;&nbsp;&nbsp;"Šta kažeš?"
<BR>&nbsp;&nbsp;&nbsp;&nbsp;&nbsp;"Rekao sam da sam trgovinski predstavnik naše poljoprivredne kooperative. Kod kalganske vlade sam akreditovan kao zvanični inostrani predstavnik, a moje isprave to jasno potvrđuju. Pokazao sam vam ih i ne želim da me više uznemiravaju."
<BR>&nbsp;&nbsp;&nbsp;&nbsp;&nbsp;Policajac na trenutak beše zbunjen: "Moram da vidim vaše isprave. Takvo je naređenje."
<BR>&nbsp;&nbsp;&nbsp;&nbsp;&nbsp;"Odlazi", naglo upade Mamica. "Kad nam budeš potreban poslaćemo po tebe, ti... bitango." Policajčeve oči zažmuriše. "Pazi na njih, Hanto. Idem po poručnika."
<BR>&nbsp;&nbsp;&nbsp;&nbsp;&nbsp;"Da svemir da da slomiješ nogu", povika za njim Mamica. Neko se nasmeja, a onda naglo priguši smeh. Pretres se bližio kraju. Gomila je postajala opasno nemirna. Proteklo je četrdeset i pet minuta otkako je mreža počela da pada, a to je isuviše dugo vreme da bi se mogao postići najbolji efekat. Poručnik Diridž je stoga sebi užurbano krčio put ka zgusnutom središtu gomile.
<BR>&nbsp;&nbsp;&nbsp;&nbsp;&nbsp;"Je li ovo ta devojčica", umorno upita. Pogledao je u nju, očigledno je odgovarala opisu. Sve ovo zbog jednog deteta.
<BR>&nbsp;&nbsp;&nbsp;&nbsp;&nbsp;"Molim vas njene isprave."
<BR>&nbsp;&nbsp;&nbsp;&nbsp;&nbsp;"Već sam objasnio..."započe Tatica.
<BR>&nbsp;&nbsp;&nbsp;&nbsp;&nbsp;"Poznato mi je šta ste objasnili i žao mi je", odvrati poručnik, "ali dobio sam naređenje i tu ne mogu ništa. Ako želite, kasnije možete uložiti protest. U međuvremenu, ako ustreba, moram upotrebiti i silu."
<BR>&nbsp;&nbsp;&nbsp;&nbsp;&nbsp;Tajac. Poručnik je strpljivo čekao.
<BR>&nbsp;&nbsp;&nbsp;&nbsp;&nbsp;Tatica promuklo reče: "Daj mi isprave Arkadija."
<BR>&nbsp;&nbsp;&nbsp;&nbsp;&nbsp;Arkadija panično odmahnu glavom, ali Tatica klimnu: "Ne boj se. Daj ih meni."
<BR>&nbsp;&nbsp;&nbsp;&nbsp;&nbsp;Ona bespomoćno ispruži ruku i dozvoli da dokumenti pređu u drugu ruku. Tatica ih nespretno rastvori, pažljivo pregleda, a zatim uruči. I poručnik ih je brižljivo zagledao. Pogled mu se u jednom dugom trenutku zadrža na Arkadija, a onda oštrim pucketanjem sklopi knjižicu.
<BR>&nbsp;&nbsp;&nbsp;&nbsp;&nbsp;"Sve je u redu", reče. "U redu je, momci."
<BR>&nbsp;&nbsp;&nbsp;&nbsp;&nbsp;Otišao je, jedva da je proteklo dva minuta kad iščeznu mreža, a glas odozgo oglasi povratak na normalno stanje. Zaori se graja naprečac olakšane gomile.
<BR>&nbsp;&nbsp;&nbsp;&nbsp;&nbsp;"Kako ste... kako..." upita Arkadija.
<BR>&nbsp;&nbsp;&nbsp;&nbsp;&nbsp;"Psst! Ni reči", reče Tatica. "Bolje da krenemo na brod. Uskoro će biti postavljen."
<BR>&nbsp;&nbsp;&nbsp;&nbsp;&nbsp;Nalazili su se na brodu. Imali su privatnu kabinu i zaseban sto u trpezariji. Od Kalgana su ih razdvajale dve svetlosne godine, pa se smirena Arkadija najzad odvaži do ponovo pokrene to pitanje.
<BR>&nbsp;&nbsp;&nbsp;&nbsp;&nbsp;"Ali gospodine Palvere, oni su mene tražili i mora biti da su imali moj opis sa svim pojedinostima. Zašto me je pustio?"
<BR>&nbsp;&nbsp;&nbsp;&nbsp;&nbsp;Tatica se ozareno smešio nad svojim pečenjem. "Pa, Arkadija, dete, to je bilo lako. Kad imaš posla sa zastupnicima, nakupcima i konkurentskim kooperativama, naučiš neke trikove. Imao sam na raspolaganju dvadeset i više godina da ih naučim. Vidiš, dete, kad je poručnik otvorio tvoje isprave, unutra je našao ispresavijanu novčanicu od pet stotina kredita. Prosto, zar ne?"
<BR>&nbsp;&nbsp;&nbsp;&nbsp;&nbsp;"Vratiću vam... Časna reč, imam puno para."
<BR>&nbsp;&nbsp;&nbsp;&nbsp;&nbsp;"Pa", Tatičino lice zbunjeno se smešilo dok je odbijao novac. "Za zemljakinju..."
<BR>&nbsp;&nbsp;&nbsp;&nbsp;&nbsp;Arkadija diže ruke. "A šta bi bilo da je uzeo novac, a ipak me prijavio, uz to me optuživši i za podmićivanje?"
<BR>&nbsp;&nbsp;&nbsp;&nbsp;&nbsp;"Da se odrekne pet stotina kredita? Dete, bolje poznajem ljude od tebe."
<BR>&nbsp;&nbsp;&nbsp;&nbsp;&nbsp;No, Arkadija je znala da ne poznaje ljude bolje. Ne ove ljude. Te večeri u postelji pažljivo razmisli i postade sigurna da nikakav mito ne bi sprečio policijskog poručnika da je uhvati, osim ako to nije bilo planirano. Nisu želeli da je uhvate, a ipak su se pravili kao da to rade.
<BR>&nbsp;&nbsp;&nbsp;&nbsp;&nbsp;Zašto? Da bi bili sigurni da će otići? I to na Trantor? Da li je prostodušni par meka srca sa kojim je sada samo oruđe u rukama Druge zadužbine, bespomoćan koliko i ona? Mora biti da jeste!
<BR>&nbsp;&nbsp;&nbsp;&nbsp;&nbsp;A da li je?
<BR>&nbsp;&nbsp;&nbsp;&nbsp;&nbsp;Sve je bilo uzaludno. Kako bi se mogla izboriti protiv njih? Ma šta da učini, može se desiti da je to upravo ono što su ti strašni svemoćnici želeli da učine.
<BR>&nbsp;&nbsp;&nbsp;&nbsp;&nbsp;Ipak, mora ih nadmudriti. Mora! Mora! Mora!
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
