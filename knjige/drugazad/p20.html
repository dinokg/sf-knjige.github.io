<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. GOSPODAR
<P>&nbsp;&nbsp;&nbsp;&nbsp;&nbsp;Od svih svetova u Galaksiji Kalgan je, nesumnjivo, imao najneobičniju istoriju. Istorija planete Terminus, na primer, bila je istorija skoro neprekidnog uspona. Istorija Trantora, nekadašnje prestonice Galaksije, bila je istorija gotovo neprekidnog propadanja. Dok Kalgan...
<BR>&nbsp;&nbsp;&nbsp;&nbsp;&nbsp;Kao svet uživanja Kalgan se po prvi put pročuo po Galaksiji na dva stoleća pre rođenja Harija Seldona. Bio je to svet provoda u tom smislu što je od provoda stvorio industriju - i to strahovito unosnu.
<BR>&nbsp;&nbsp;&nbsp;&nbsp;&nbsp;Bila je to i stabilna industrija. Najstabilnija industrija u Galaksiji. Dok je čitava Galaksija kao civilizacija malo po malo propadala, na Kalgan jedva da se sručio delić katastrofe težak kao perce. Ma kako da su se privreda i sociologija susednih sektora Galaksije menjale, uvek je postojala neka elita, a za svaku elitu je svojstveno to da raspolaže slobodnim vremenom, samim tim što čini elitu.
<BR>&nbsp;&nbsp;&nbsp;&nbsp;&nbsp;Kalgan je, stoga, stajao na usluzi, sa redom i sa uspehom, ženskastim, namirisanim kicošima sa Carskog dvora i njihovim šljaštećim, pohotljivim damama; neotesanim, bučnim generalisimusima, koji su gvozdenom rukom vladali krvlju osvojenim svetovima, i njihovim razuzdanim lascivnim devojčurama; debelim, sladostrasnim poslovnim ljudima iz Zadužbine i njihovim sočnim, sramnim ljubavnicama.
<BR>&nbsp;&nbsp;&nbsp;&nbsp;&nbsp;Nije pravio nekakvu razliku između njih, jer su svi imali novaca. A pošto je Kalgan svima pružao usluge i nikome nije zabranjivao ulaz; pošto je imao razboritosti da se ne meša u svetsku politiku; da se ne upušta u ispitivanje zakonitosti bilo čega, cvetao je kad niko drugi nije, ostajao je nagojen kad su svi drugi mršavali.
<BR>&nbsp;&nbsp;&nbsp;&nbsp;&nbsp;Tako je, to jest, bilo do Mazgova. A onda je nekako i Kalgan pao pred osvajačem koga nisu zanimali ni zabava niti išta drugo izuzev osvajanja. Njemu su sve planete bile slične, pa i Kalgan.
<BR>&nbsp;&nbsp;&nbsp;&nbsp;&nbsp;I tako se čitavu jednu deceniju Kalgan nalazio u neobičnoj ulozi galaktičke metropole, gospodaara najvećeg Carstva od nastanka samog Galaktičkog carstva.
<BR>&nbsp;&nbsp;&nbsp;&nbsp;&nbsp;Sa smrću Mazgova iznenadno, kao grom, nastupi pad. Zadužbina se otcepila. Sa njom i posle nje, učinio je to i najveći deo preostalih dominiona koje je držao Mazgov. Posle pedeset godina preostala je samo začuđujuća, smušena uspomena na to kratko razdoblje moći, slična nekom opijumskom snu. Kalgan se nikada nije potpuno oporavio. Nije više nikada mogao postati onaj bezbrižni svet uživanja kakav je bio, zato što ga čarolija moći nikada nije sasvim oslobodila svog stiska. Umesto toga živeo je pod upravom niza ljudi koje je Zadužbina nazivala Gospodarima Kalgana, dok su oni sami sebe nazivali Prvim građaninom Galaksije, po ugledu na jedinu titulu Mazgova, gajeći pri tom iluziju da su i oni osvajači.
<BR>
<BR>&nbsp;&nbsp;&nbsp;&nbsp;&nbsp;Sadašnji Gospodar Kalgana nalazio se na tom položaju tek pet meseci. Prvobitno ga je stekao zahvaljujući svom zapovedničkom položaju u kalganskoj floti i žalosnom nedostatku predostrožnosti prethodnog Gospodara. Međutim, na Kalganu niko nije bio baš toliko glup da se suviše dugo ili podrobno upušta u pitanje zakonitosti. Takve stvari su se događale i najbolje je bilo prihvatiti ih.
<BR>&nbsp;&nbsp;&nbsp;&nbsp;&nbsp;Međutim, ovakva vrsta opstanka najsposobnijih, uz stavljanje naglaska na krvoločnost i opakost, povremeno je dozvoljavala da na čelo izbije i sposobnost. Gospodar Stetin bio je prilično sposoban, i sa njim se nije nimalo lako izlazilo na kraj.
<BR>&nbsp;&nbsp;&nbsp;&nbsp;&nbsp;Nije to bilo lako za njegovu eminenciju, ninistra predsednika, koji je s krasnim odsustvom predrasuda služio i prethodnog kao i sadašnjeg Gospodara, a koji će, ako bude poživeo, služiti isto toliko časno i narednog.
<BR>&nbsp;&nbsp;&nbsp;&nbsp;&nbsp;Nije to bilo lako ni za Gospođu Kaliju, koja je Stetinu bila više od prijateljice, a ipak manje od supruge.
<BR>&nbsp;&nbsp;&nbsp;&nbsp;&nbsp;Te večeri su se u ličnim odajama Gospodara Stetina nalazile samo tri osobe. Krupni Prvi građanin, blistav u admiralskoj uniformi koju je imao običaj da nosi, besno se mrgodio na tvrdoj stolici, sedeći ukrućeno kao i sama plastika od koje je bila stolica. Njegov ministar predsednik, Lev Mejrus, gledao ga je sa odsutnom nezainteresovanošću, gladeći dugačkim, nervoznim prstima, odsutno i ritmički, duboku boru koja je krivudala od kukastog nosa duž mršavog, upalog obraza, do jedne tačke skoro na vrhu posedele brade. Gospođa Kalija se ljupko smestila na runskom krznenom pokrivaču ležaja od penaste plastike, a pune usnice su joj pomalo podrhtavale od pućenja na koje niko nije obraćao pažnju.
<BR>&nbsp;&nbsp;&nbsp;&nbsp;&nbsp;"Gospodaru", reče Mejrus - beše to jedini način oslovljavanja jednog gospodara koji je sebe nazivao prosto Prvim građaninom - "nedostaje vam izvesna perspektiva istorijskog kontinuiteta. Vaš sopstveni život i njegovi čudesni obrti doveli su vas do toga da smatrate da je i kretanje civilizacije isto toliko podložno iznenadnim promenama. A ono to nije."
<BR>&nbsp;&nbsp;&nbsp;&nbsp;&nbsp;"Mazgov je dokazao suprotno."
<BR>&nbsp;&nbsp;&nbsp;&nbsp;&nbsp;"Ali ne možete krenuti njegovim stopama. Setite se da je on bio nešto više od običnog čoveka. A ni on nije imao u potpunosti uspeha."
<BR>&nbsp;&nbsp;&nbsp;&nbsp;&nbsp;"Macane", iznebuha zacvile Gospođa Kalija i zguri se na jedan gnevan pokret Prvog građanina.
<BR>&nbsp;&nbsp;&nbsp;&nbsp;&nbsp;"Ne prekidaj, Kalija", grubo joj dobaci Gospodar Stetin. "Mejruse, dosadilo mi je mirovanje. Moj prethodnik je proveo svoj život doterujući flotu tako da je postala tanano usklađeni instrument kome u Galaksiji nema premca. Umro je, a da je ta veličanstvena mašina dokono počivala. Da tako nastavim? Ja, admiral Flote?
<BR>&nbsp;&nbsp;&nbsp;&nbsp;&nbsp;Koliko još treba da pa ta mašina zarđa? Zasad predstavlja bačvu bez dna za Riznicu, a ništa ne daje za uzvrat. Njeni oficiri žude za novim posedima, njeno ljudstvo za plenom. Ceo Kalgan želi povratak Carstva i slave. Da li to možeš shvatiti?"
<BR>&nbsp;&nbsp;&nbsp;&nbsp;&nbsp;"Iako upotrebljavate samo reči, shvatam šta mislite. Novi posedi, plen, slava - sve je to prijatno kad se stekne, ali proces sticanja je često opasan, a uvek neprijatan. Prvi zanos ne mora potrajati. U čitavoj istoriji nikada nije bilo uputno napadati na Zadužbinu. Čak bi i za Mazgova bilo pametnije da se uzdržao..."
<BR>&nbsp;&nbsp;&nbsp;&nbsp;&nbsp;U plavim, bezizraznim očima Gospođe Kalije pojaviše se suze. U poslednje vreme jedva da je viđala Macana, a sada kad joj beše obećao veče nasamo, utrpao se ovaj grozni mršavi, sivi čovek koji je uvek pre gledao kroz, nego u nju. Nije se usuđivala da ma šta kaže, prestravila se čak kad joj se ote jedan jecaj.
<BR>&nbsp;&nbsp;&nbsp;&nbsp;&nbsp;Stetin je sada govorio onim njegovim glasom koji je mrzela, oštrim i nestrpljivim. "Robuješ dalekoj prošlosti. Zadužbina jeste veća i po obimu i po broju stanovnika, ali je labavo povezana i na jedan udarac će se raspasti. Danas je drži samo inercija, inercija za koju sam dovoljno jak da je smrvim. Hiponotizovan si starim vremenima, kada je samo Zadužbina imala atomsku energiju. Bila je u stanju da umakne poslednjim udarcima umirućeg Carstva, a onda se našla jedino pred praznoglavom anarhijom generalisimusa koji su atomskim brodovima Zadužbine mogli suprostaviti samo olupine i ostatke prošlosti. Dragi moj Mejruse, Mazgov je sve to izmenio. Znanje koje je Zadužbina gramzivo držala za sebe proširio je kroz polovinu Galaksije, a u nepovrat je otišao monopol nad naukom. Možemo da joj budemo ravni."
<BR>&nbsp;&nbsp;&nbsp;&nbsp;&nbsp;"A Druga zadužbina", neuzbuđeno upita Mejrus.
<BR>&nbsp;&nbsp;&nbsp;&nbsp;&nbsp;"A Druga zadužbina", isto toliko neuzbuđeno ponovi Stetin. "Da li su ti poznate njene namere! Trebalo joj je deset godina da zaustavi Mazgova, ako je ona zaista bila taj činilac, u šta neki sumnjaju. Zar ti nije poznato da dobar deo psihologa i sociologa Zadužbine smatra da je Seldonov plan potpuno narušen još od vremena Mazgova? Ukoliko više nema Plana, onda postoji jedan vakuum koji ja mogu popuniti isto toliko dobro kao i svaki drugi čovek."
<BR>&nbsp;&nbsp;&nbsp;&nbsp;&nbsp;"Naše poznavanje ovih pitanja nije dovoljno veliko da opravda stavljanje na kocku."
<BR>&nbsp;&nbsp;&nbsp;&nbsp;&nbsp;"Naše poznavanje, možda, ali na planeti se nalazi posetilac iz Zadužbine. Da li to znaš? Neki Homir Man - koji je, kako sam obavešten, pisao članke o Mazgovu i upravo izrazio mišljenje da Seldonov plan više ne postoji."
<BR>&nbsp;&nbsp;&nbsp;&nbsp;&nbsp;Ministar predsednik klimnu: "Čuo sam za njega, ili bar za njegove radove. Šta hoćeš?"
<BR>&nbsp;&nbsp;&nbsp;&nbsp;&nbsp;"Tražio je dozvolu za ulazak u palatu Mazgova."
<BR>&nbsp;&nbsp;&nbsp;&nbsp;&nbsp;"Zaista? Bilo bi pametno odbiti ga. Nikada nije preporučljivo rušiti predrasude na kojima se drži planeta."
<BR>&nbsp;&nbsp;&nbsp;&nbsp;&nbsp;"Razmisliću o tome, pa ćemo ponovo porazgovarati."
<BR>&nbsp;&nbsp;&nbsp;&nbsp;&nbsp;Pošto se poklonio, Mejrus se udalji.
<BR>&nbsp;&nbsp;&nbsp;&nbsp;&nbsp;"Ljutiš se na mene, Macane", plačnim glasom upita Gospođa Kalija.
<BR>&nbsp;&nbsp;&nbsp;&nbsp;&nbsp;"Jesam li ti rekao da me nikada ne nazivaš tim smešnim imenom u prisustvu drugih?" okomi se Stetin na nju.
<BR>&nbsp;&nbsp;&nbsp;&nbsp;&nbsp;"Nekada ti se dopadalo."
<BR>&nbsp;&nbsp;&nbsp;&nbsp;&nbsp;"Pa, više mi se ne dopada, i da se to više ne ponovi."
<BR>&nbsp;&nbsp;&nbsp;&nbsp;&nbsp;Zloslutno je gledao u nju. Za njega je predstavljalo tajnu zašto je uopšte još trpi. Bila je tako meka, praznoglava, prijatna na dodir, imala je neku popustljivu privrženost što je predstavljalo ugodnu stranu teškog života. No, čak i takva privrženost postajala je zamorna. Sanjala je o udaji, o tome da bude Prva dama.
<BR>&nbsp;&nbsp;&nbsp;&nbsp;&nbsp;Smešno!
<BR>&nbsp;&nbsp;&nbsp;&nbsp;&nbsp;Bila je sasvim na svom mestu dok je bio samo admiral, ali mu je sada, kao Prvom građaninu i budućem osvajaču, bilo potrebno više. Potrebni su mu naslednici koji će moći da objedine njegove buduće dominione, nešto što Mazgov nikada nije imao i zbog čega njegovo Carstvo i nije moglo nadživeti njegov čudan, neljudski život. Njemu, Stetinu, bio je potreban neko iz velikih istorijskih porodica Zadužbine s kim bi mogao da stvori jednu dinastiju.
<BR>&nbsp;&nbsp;&nbsp;&nbsp;&nbsp;Razdraženo se pitao zašto se sada ne otarasi Kalije. Ne bi bilo problema. Malo bi slinila... Ali posle kraćeg premišljanja, odbaci tu misao. S vremena na vreme, imala je i dobrih strana.
<BR>&nbsp;&nbsp;&nbsp;&nbsp;&nbsp;Kalija se sada sasvim razvedrila. Nestao je uticaj Sedobradog i granitno lice njenog Macana omekša. Jednim lepršavim pokretom se podiže i otprhnu ka njemu.
<BR>&nbsp;&nbsp;&nbsp;&nbsp;&nbsp;"Nećeš da me grdiš, a?"
<BR>&nbsp;&nbsp;&nbsp;&nbsp;&nbsp;"Ne", odsutno je potapka. "Samo budi mirna neko vreme. Moram da razmislim."
<BR>&nbsp;&nbsp;&nbsp;&nbsp;&nbsp;"O čoveku iz Zadužbine?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Macane?" Ćutanje.
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Macane, rekao si da je s tim čovekom i neka devojčica. Sećaš se? Da li bih mogla da je vidim kad dođe? Nikad..."
<BR>&nbsp;&nbsp;&nbsp;&nbsp;&nbsp;"Kako znaš da želim da sa sobom povede i to svoje razmaženo derište? Treba li da se moja sala za prijeme pretvori u školu? Dosta s tim tvojim glupostima, Kalija."
<BR>&nbsp;&nbsp;&nbsp;&nbsp;&nbsp;"Ali ja bih se za nju postarala, Macane. Ništa ti ne bi imao s njom. Prosto, retko kad imam priliku da vidim decu, a znaš da ih toliko volim."
<BR>&nbsp;&nbsp;&nbsp;&nbsp;&nbsp;Podrugljivo je pogleda. Nikad joj ovog nije bilo dosta. Voli decu, to jest njegovu decu, to jest njegovu zakonitu decu, to jest brak. Nasmejao se.
<BR>&nbsp;&nbsp;&nbsp;&nbsp;&nbsp;"To malecko dete", primeti on, "velika je devojčica od četrnaest - petnaest godina. Verovatno je visoka kao i ti."
<BR>&nbsp;&nbsp;&nbsp;&nbsp;&nbsp;"Ali smem li? Mogla bi da mi priča o Zadužbini", zbunjeno će Kalija. "Oduvek sam želela da odem u nju. Deda mi je bio iz Zadužbine. Macane, hoćeš da me jednom odvedeš u nju?"
<BR>&nbsp;&nbsp;&nbsp;&nbsp;&nbsp;Na tu misao Stetin se nasmeši. Možda će i otići - kao osvajač. Raspoloženje, kojim ga ispuni ta pomisao, oseti se i u njegovim rečima: "Hoću, hoću. Možeš se videti s tom devojčicom i do mile volje se izrazgovarati o Zadužbini. Ali ne u mojoj blizini, razumeš?"
<BR>&nbsp;&nbsp;&nbsp;&nbsp;&nbsp;"Časna reč, neće ti smetati. Primiću je u svojim odajama." Ponovo je bila zadovoljna. U poslednje vreme nije joj se često pružala prilika da stvari idu po njenoj želji. Savila je ruke oko njegovog vrata; oseti kako se posle majušnog oklevanja vratni mišići olabavljuju, a velika glava spušta na njeno rame.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
