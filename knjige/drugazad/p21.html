<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. GOSPOĐA
<P>&nbsp;&nbsp;&nbsp;&nbsp;&nbsp;Arkadija je osećala likovanje. Koliko se život promenio otkako je onaj Pelej Antor zalepio svoje glupavo lice za njen prozor - a sve to samo zato što je imala dovoljno vidovitosti i hrabrosti da uradi ono što je trebalo uraditi.
<BR>&nbsp;&nbsp;&nbsp;&nbsp;&nbsp;Evo je na Kalganu. Bila je u velikom Centralnom pozorištu i uživo videla neke od pevačkih zvezda čuvenih čak i u dalekoj Zadužbini. Sasvim sama kupovala je u Cvetnoj stazi, modnom centru najveselijeg sveta u svemiru. Sve je sama odabirala, jer se Homir u to nije ništa razumeo. Prodavačice nisu stavljale nikakve primedbe na dugačke, sjajne haljine sa onim vertikalnim prugama koje su je činile tako visokom, a novac Zadužbine imao je veliku, veliku vrednost. Homir joj je dao novčanicu od deset kredita, i kad ju je zamenila za kalganske 'kalganide' dobila je strašno debeo svežanj.
<BR>&nbsp;&nbsp;&nbsp;&nbsp;&nbsp;Čak su joj i kosu doterali - pozadi polukratka, s dva sjajna uvojka na svakoj slepoočnici. Nečim su je premazali tako da je izgledala zlaćanija no ikad, prosto je sijala.
<BR>&nbsp;&nbsp;&nbsp;&nbsp;&nbsp;A ovo, ovo je bilo najbolje od svega. Jamačno, palata Gospodara Stetina nije toliko velika i raskošna kao pozorište, niti tajanstvena i istorijska kao stara palata Mazgova - od koje su do sada samo uspeli da nazru tornjeve dok su kroz vazduh obilazili planetu - ali, zamislite, pravi Gospodar. Bila je van sebe od te divote.
<BR>&nbsp;&nbsp;&nbsp;&nbsp;&nbsp;I ne samo to. Sad se nalazila oči u oči s njegovom ljubavnicom. U mislima Arkadija upotrebi veliko slovo Lj zato što je znala kakvu su ulogu u istoriji igrale takve 'žene', znala je za njihove čari i moć. U stvari, često je i sama pomišljala da postane tako neko svemoćno i blistavo stvorenje, ali u to vreme u Zadužbini ljubavnice nekako nisu bile u modi, a osim toga otac joj verovatno ne bi dozvolio kad bi do toga došlo.
<BR>&nbsp;&nbsp;&nbsp;&nbsp;&nbsp;Naravno, Gospođa Kalija nije odgovarala Arkadijinoj predstavi o toj ulozi. Prvo, bila je prilično debeljuškasta i nimalo nije izgledala pokvareno ili opasno. Jedino malo uvela i kratkovida. A i glas joj nije bio grlen, već tanak, a..."
<BR>&nbsp;&nbsp;&nbsp;&nbsp;&nbsp;"Dete, hoćeš li još malo čaja?" upita Kalija.
<BR>&nbsp;&nbsp;&nbsp;&nbsp;&nbsp;"Hvala vam, molila bih još jednu šolju, Vaša milosti..." Ili je trebalo reći Vaša visosti?
<BR>&nbsp;&nbsp;&nbsp;&nbsp;&nbsp;Sa snishodljivošću jednog znalca Arkadija produži: "Lepi su vam ti biseri, gospođo." (Sve u svemu 'gospođo' još je i najbolje zvučalo.)
<BR>&nbsp;&nbsp;&nbsp;&nbsp;&nbsp;"Ah? Misliš?" Kaliji kao da je ovo godilo. Skinula ih je i pustila da se mlečno njišu tamo-amo. "Želiš li ih? Tvoji su ako ti se dopadaju."
<BR>&nbsp;&nbsp;&nbsp;&nbsp;&nbsp;"On, moji... Stvarno mislite..."Obreše joj se u šaci, ali ih ona tužno odgurnu govoreći: "Ocu se to ne bi dopalo."
<BR>&nbsp;&nbsp;&nbsp;&nbsp;&nbsp;"Ne bi mu se svideli biseri? Ali to su prilično lepi biseri?"
<BR>&nbsp;&nbsp;&nbsp;&nbsp;&nbsp;"Htela sam da kažem, ne bi mu se svidelo da ih primim. On kaže da čovek ne sme da prima skupe darove od drugih."
<BR>&nbsp;&nbsp;&nbsp;&nbsp;&nbsp;"Ne sme? Ali... mislim, meni ih je poklonio Mac... Prvi građanin. Misliš da to nije bilo u redu?"
<BR>&nbsp;&nbsp;&nbsp;&nbsp;&nbsp;Arkadija pocrvene: "Nisam htela..."
<BR>&nbsp;&nbsp;&nbsp;&nbsp;&nbsp;No, Kaliji beše dojadila ova tema. Pustila je bisere da skliznu na zemlju i rekla: "Htela si da mi pričaš o Zadužbini. Molim te, učini to odmah."
<BR>&nbsp;&nbsp;&nbsp;&nbsp;&nbsp;Arkadija se iznenada nađe u neprilici. Šta čovek da priča o svetu dosadnom do suza. Za nju je Zadužbina bila grad u predgrađu, udobna kuća, dosadna obaveza odlaska u školu, nezanimljiva, večno ista zbivanja jednog mirnog života. Stoga nesigurno reče: "Ona je, rekla bih, baš kao što je vidite u mikro-knjigama."
<BR>&nbsp;&nbsp;&nbsp;&nbsp;&nbsp;"Ah, gledaš mikro-knjige? Ja dobijem glavobolju kad god probam. Mada, znaš, uvek mi se dopadnu ljubavne video-priče o onim vašim trgovcima - tako su to krupni, neukrotivi muškarci. Uvek je tako uzbudljivo. Da li je i tvoj prijatelj, g.Man, jedan ood njih? Ni upola ne izgleda toliko neukrotivo. Većina trgovaca ima brade i krupne basove, a tako se zapovednički ponašaju prema ženama, ne čini li ti se?"
<BR>&nbsp;&nbsp;&nbsp;&nbsp;&nbsp;"Gospođo", Arkadija se usiljeno osmehnu, "to je samo deo istorije. Hoću reći, kada je Zadužbina bila mlada trgovci su bili pioniri koji su pomerali granice i ostatku Galaksije donosili civilizaciju. O svemu tome smo učili u školi. Ali ta vremena su prošla. Više nemamo trgovce, već samo korporacije, i tako to."
<BR>&nbsp;&nbsp;&nbsp;&nbsp;&nbsp;"Stvarno? Kakva šteta. Pa šta onda g.Man radi? Mislim, kad već nije trgovac."
<BR>&nbsp;&nbsp;&nbsp;&nbsp;&nbsp;"Čika Homir je bibliotekar."
<BR>&nbsp;&nbsp;&nbsp;&nbsp;&nbsp;Kalija prinese ruku ustima i zakikota se. "Hoćeš da kažeš da se stara o mikro-knjigama... Oh, tako mi... Ali to je tako glup posao za jednog odraslog čoveka."
<BR>&nbsp;&nbsp;&nbsp;&nbsp;&nbsp;"On je vrlo dobar bibliotekar, gospođo. To je veoma cenjen poziv u Zadužbini." Spustila je malu čajnu šolju, koja se prelivala u duginim bojama, na mlečnometalnu površinu stola.
<BR>&nbsp;&nbsp;&nbsp;&nbsp;&nbsp;Njena domaćica se sva pretvori u brižnost. "Drago dete, sigurna sam da nisam htela da te uvredim. Mora biti da je vrlo inteligentan čovek. Čim sam ga posledala primetila sam to u njegovim očima. Bile su tako... tako inteligentne. A mora biti da je odvažan čim želi da vidi palatu Mazgova."
<BR>&nbsp;&nbsp;&nbsp;&nbsp;&nbsp;"Odvažan?" U Arkadiji se probudi oprez. Na to je čekala. Zaplet! S krajnjom ravnodušnošću, zagledajući vrh palca, ona upita: "Zar čovek treba da je hrabar da bi poželeo da uđe u palatu Mazgova?"
<BR>&nbsp;&nbsp;&nbsp;&nbsp;&nbsp;"Zar ne znaš?" Raširila je oči i spustila glas. "Na nju je bačeno prokletstvo. Kada je umirao Mazgov je naložio da niko u nju ne ulazi sve dok ne bude osnovano Carstvo Galaksije. Niko sa Kalgana ne bi se usudio ni da zakorači na njeno tle."
<BR>&nbsp;&nbsp;&nbsp;&nbsp;&nbsp;Arkadija je gutala ove reči. "Ali to je sujeverje."
<BR>&nbsp;&nbsp;&nbsp;&nbsp;&nbsp;"Nemoj tako govoriti" rastuži se Kalija. "Macan to uvek kaže. Kaže da je za njega korisno da govori da to nije sujeverje, kako bi zadržao svoju premoć nad ljudima. Međutim, primetila sam da ni on sam nikad nije u nju otišao. A ni Talas, koji je bio Prvi građanin pre Macana." Nešto joj pade na um, pa se opet sva pretvori u ljubopitljivost. "A zašto gospodin Man hoće da vidi palatu?"
<BR>&nbsp;&nbsp;&nbsp;&nbsp;&nbsp;To je bio trenutak da Arkadija počne da sprovodi svoj brižljivi plan. Iz pročitanih knjiga vrlo dobro je znala da je vladareva ljubavnica ona koja drži pravu vlast iza prestola, da je pravi izvor uticaja. I zato, za slučaj da čika Homir ne uspe kod Prvog građanina - a sigurna je da će tako biti - mora popraviti taj neuspeh pomoću Gospođe Kalije. Naravno, i sama Gospođa Kalija pomalo je zagonetna. Uopšte ne izgleda bistra. Ali čitava istorija dokazuje...
<BR>&nbsp;&nbsp;&nbsp;&nbsp;&nbsp;"Postoji jedan razlog, gospođo, ali vas molim da ga zadržite za sebe."
<BR>&nbsp;&nbsp;&nbsp;&nbsp;&nbsp;"Časna reč", odvrati Kalija uz odgovarajući pokret prema mekoj, nabujaloj belini grudi.
<BR>&nbsp;&nbsp;&nbsp;&nbsp;&nbsp;Arkadijine misli su za jednu rečenicu prednjačile rečima koje je izgovarala: "Znate, čika Homir je veliki autoritet o Mazgovu. Napisao je o toj temi more knjiga i smatra da se čitava galaktička istorija izmenila otkako je Mazgov osvojio Zadužbinu."
<BR>&nbsp;&nbsp;&nbsp;&nbsp;&nbsp;"Oh!"
<BR>&nbsp;&nbsp;&nbsp;&nbsp;&nbsp;"Smatra da Seldonov plan..."
<BR>&nbsp;&nbsp;&nbsp;&nbsp;&nbsp;Kalija zapljeska rukama. "Znam za Seldonov plan. Video emisije o trgovcima uvek su bile i o Seldonovom planu. Trebalo je da taj Plan sredi da Zadužbina uvek pobeđuje. S tim je neke veze imala nauka, mada nikad nisam mogla shvatiti zašto. Uvek izgubim strpljenje da saslušam objašnjenje. Ali ti samo produži, draga. Drukčije je kad ti objašnjavaš. Kod tebe sve izgleda jasno."
<BR>&nbsp;&nbsp;&nbsp;&nbsp;&nbsp;"Kako onda ne razumete da Seldonov plan nije delovao ni onda kad je Mazgov pobedio Zadužbinu, i da od tada više ne deluje? Ko će onda obrazovati Drugo carstvo?"
<BR>&nbsp;&nbsp;&nbsp;&nbsp;&nbsp;"Drugo carstvo?"
<BR>&nbsp;&nbsp;&nbsp;&nbsp;&nbsp;"Da, ono se jednog dana mora osnovati, ali kako? To je, vidite, problem. A tu je i Druga zadužbina."
<BR>&nbsp;&nbsp;&nbsp;&nbsp;&nbsp;"Druga zadužbina!" Uopšte nije shvatala.
<BR>&nbsp;&nbsp;&nbsp;&nbsp;&nbsp;"Da, oni su pioniri istorije koji idu stopama Seldona. Zastupali su Mazgova zato što je bio preuranjen, ali sada možda pomažu Kalganu."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što Kalgan sada pruža najbolju mogućnost da postane jezgro novog Carstva."
<BR>&nbsp;&nbsp;&nbsp;&nbsp;&nbsp;Gospođa Kalija ovo kao da maglovito shvati. "Hoćeš da kažeš da će Macan stvoriti novo Carstvo?"
<BR>&nbsp;&nbsp;&nbsp;&nbsp;&nbsp;"Ne možemo to sa sigurnošću reći. Čika Homir tako misli, ali mora da pregleda arhivu Mazgova kako bi se uverio."
<BR>&nbsp;&nbsp;&nbsp;&nbsp;&nbsp;"To je veoma teško", sumnjičavo reče Gospođa Kalija.
<BR>&nbsp;&nbsp;&nbsp;&nbsp;&nbsp;Arkadija diže ruke. Uradila je koliko je mogla.
<BR>
<BR>&nbsp;&nbsp;&nbsp;&nbsp;&nbsp;Gospodar je bio u manje-više groznom raspoloženju. Seansa sa onim slabićem iz Zadužbine bila je sasvim besplodna. Što je još gore, bila je i neprijatna. Biti apsolutni vladar dvadeset i sedam svetova, gospodar najveće vojne mašine u Galaksiji, posednik najdalekosežnijih ambicija u univerzumu, a upustiti se u besmislenu raspravu s nekim šašavim istraživačem starina.
<BR>&nbsp;&nbsp;&nbsp;&nbsp;&nbsp;Prokletstvo!
<BR>&nbsp;&nbsp;&nbsp;&nbsp;&nbsp;On da povredi kalganske običaje? Da dozvoli da po palati Mazgova preturaju zato da bi jedna budala napisala još jednu knjigu? Za stvar nauke! Svetinju saznanja! Velika Galaksijo! Zar da njemu otvoreno, najozbiljnije, bacaju u lice ovakve parole! Osim toga - tu nešto poče da ga pecka - tu je i kletva. Nije verovao u nju, a koji bi razboriti čovek i verovao? Ali ako treba da joj prkosi, trebalo bi da razlog bude jači nego što su razlozi one budale.
<BR>&nbsp;&nbsp;&nbsp;&nbsp;&nbsp;"Šta hoćeš?" obrecnu se, a Gospođa Kalija se primetno zguri od straha na ulazu.
<BR>&nbsp;&nbsp;&nbsp;&nbsp;&nbsp;"Zauzet si?"
<BR>&nbsp;&nbsp;&nbsp;&nbsp;&nbsp;"Da. Zauzet."
<BR>&nbsp;&nbsp;&nbsp;&nbsp;&nbsp;"Macane, pa ovde nema nikoga. Zar ne mogu čak ni minut s tobom da porazgovaram?"
<BR>&nbsp;&nbsp;&nbsp;&nbsp;&nbsp;"O, Galaksijo! Šta hoćeš? Brzo."
<BR>&nbsp;&nbsp;&nbsp;&nbsp;&nbsp;"Devojčica mi je rekla da žele da idu u palatu Mazgova", reči su joj zapinjale, "pa sam pomislila da bismo i mi mogli s njom. Mora da je unutra božanestveno."
<BR>&nbsp;&nbsp;&nbsp;&nbsp;&nbsp;"To ti je rekla, a? E, neće ići, a ni mi. Sad idi i gledaj svoja posla. Dosta mi te je."
<BR>&nbsp;&nbsp;&nbsp;&nbsp;&nbsp;"Ali Macane, zašto ne? Zar nećeš da ih pustiš? Devojčica je rekla da ćeš ti stvoriti Carstvo?"
<BR>&nbsp;&nbsp;&nbsp;&nbsp;&nbsp;"Baš me briga šta je rekla... Šta reče?"
<BR>&nbsp;&nbsp;&nbsp;&nbsp;&nbsp;Krupnim koracima priđe Kaliji i snažno je uhvati iznad lakta, tako da su mu prsti dubokko utonuli u njenu meku put. "Šta ti je rekla?"
<BR>&nbsp;&nbsp;&nbsp;&nbsp;&nbsp;"Boli me! Ako me tako budeš gledao neću moći da se prisetim šta je rekla."
<BR>&nbsp;&nbsp;&nbsp;&nbsp;&nbsp;On je pusti, a ona jedan trenuak uzaludno trljaše crvene tragove. Cmizdrila je: "Obećala sam devojčici da ti neću reći ni reči."
<BR>&nbsp;&nbsp;&nbsp;&nbsp;&nbsp;"Kakva šteta. Govori! Smesta!"
<BR>&nbsp;&nbsp;&nbsp;&nbsp;&nbsp;"Pa, rekla je da je Seldonov plan promenjen i da negde postoji još jedna Zadužbina koja priprema da ti stvoriš Carstvo. To je sve. Još je rekla da je g. Man vrlo važan naučnik i da se u palati Mazgova nalazi dokaz za to. To je sve što je rekla. Jesi li još ljut?"
<BR>&nbsp;&nbsp;&nbsp;&nbsp;&nbsp;No, Stetin joj ne odgovori. Brzo je izašao iz sobe dok je Kalijin kravlji pogled žalosno piljio za njim. Pre nego što je istekao čas behu otposlate dve naredbe sa zvaničnim pečatom Prvog građanina. Dejstvo prve je bilo takvo da je pet stotina velikih bojnih brodova poslato u svemir radi nečeg što je zvanično nazvano 'ratnim igrama'. Druga je imala takvo dejstvo da je kod jednog čoveka stvorila zabunu.
<BR>&nbsp;&nbsp;&nbsp;&nbsp;&nbsp;Homir Man je završavao svoje pripreme za odlazak kada do njega stiže druga naredba. Bila je to, naravno, zvanična dozvola da uđe u palatu Mazgova. Čitao je i ponovo iščitavao, osećajući jedino radost. Arkadija, međutim, beše oduševljana. Znala je šta se desilo. Ili je, bar, mislila da zna.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
