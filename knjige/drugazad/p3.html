<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. DVA ČOVEKA I MAZGOV
<P>&nbsp;&nbsp;&nbsp;&nbsp;&nbsp;Još štošta Enciklopedija priča o Mazgovu i njegovom Carstvu, no ne odnosi se sve to na neposredni problem, a veći deo je, uostalom, suviše suvoparan. Jedinica se ovde bavi uglavnom privrednim uslovima koji su doveli do uspona Prvog građanina Saveza - što je bila zvanična titula Mazgova - i ekonomskim posledicama tog uspona.
<BR>&nbsp;&nbsp;&nbsp;&nbsp;&nbsp;Ukoliko se uopšte pisac jedinice blago iščuđava nad ogromnom brzinom kojom se za pet godina Mazgov uzdigao ni iz čega do prostranog dominiona, on to skriva. Ukoliko ga čudi iznenadno obustavljanje ekspanzije zbog petogodišnjeg učvršćivanja teritorije, on tu činjenicu prikriva.
<BR>&nbsp;&nbsp;&nbsp;&nbsp;&nbsp;Stoga ćemo ostaviti Enciklopediju, produžiti svojim putem kako nam to bude odgovaralo i pozabaviti se Velikim međuvlašćem - između Prvog i Drugog galaktičkog carstva - pri kraju petogodišnjeg razdoblja konsolidacije.
<BR>&nbsp;&nbsp;&nbsp;&nbsp;&nbsp;Politički gledano, Savez je bio miran. Ekonomski napredovao je. Malo njih bi bilo spremno da zameni mir čvrste vlasti Mazgova za haos koji mu je prethodio. Na svetovima koji su pet godina ranije poznavali Zadužbinu možda ima nekog nostalgičnog žaljenja, ali ničeg drugog. Vođi Zadužbine bili su mrtvi, ukoliko su bili nepotrebni; a preobraćeni, ukoliko su bili potrebni.
<BR>&nbsp;&nbsp;&nbsp;&nbsp;&nbsp;A od preobraćenika najkorisniji je bio Han Pričer, sada general-potpukovnik.
<BR>
<BR>&nbsp;&nbsp;&nbsp;&nbsp;&nbsp;U doba Zadužbine Han Pričer je bio kapetan i član ilegalne Demokratske opozicije. Kada je Zadužbina bez borbe pala pred Mazgovom, Pričer je nastavio da dela protiv Mazgova. To jest, sve dok nije bio preobraćen.
<BR>&nbsp;&nbsp;&nbsp;&nbsp;&nbsp;Preobraćenje nije bilo ono obično, do kojeg dovodi moć nadmoćnog razuma. Han Pričer je to vrlo dobro znao. Promenio se zbog toga što Mazgov-mutant beše takvih duhovnih sposobnosti da je bio kadar da prilagodi svojim potrebama karaktere ljudskih bića. Ali njega je to potpuno zadovoljavalo. Bilo je to kako valja. Osnovni simptom toga je bilo već i samo zadovoljstvo zbog preobraćanja; međutim, Han Pričer više nije osećao ni neku radoznalost za to.
<BR>&nbsp;&nbsp;&nbsp;&nbsp;&nbsp;Sada, na povratku sa svoje pete velike ekspedicije u bezgranične prostore Galaksije izvan Saveza, veteran svemira i obaveštajni agent je sa nečim što se približavalo nepatvorenoj radosti razmišljao o predstojećem prijemu kod Prvog građanina. Njegovo oštro lice, kao izrezbareno u tamnom, glatkom drvetu koje kao da se nije moglo nasmešiti a da ne ispuca, nije to pokazivalo; ali spoljni znaci behu nepotrebni. Mazgov je mogao da sagleda unutrašnja osećanja, do onog najsitnijeg, upravo onako kako bi neki običan čovek mogao da vidi trzaj obrva.
<BR>&nbsp;&nbsp;&nbsp;&nbsp;&nbsp;Pričer vazdušno vozilo beše ostavio u starim vicekraljevskim hangarima i po propisu peške stupio na tle palate. Prevalio je milju kao strela pravim drumom, praznim i tihim. Pričer je znao da se na mnogim kvadratnim miljama tla oko palate ne nalazi nijedan stražar, nijedan vojnik, nijedan naoružani čovek. Mazgovu nije bila potrebna zaštita.
<BR>&nbsp;&nbsp;&nbsp;&nbsp;&nbsp;Mazgov je sam sebi bio najbolji, svemoćni zaštitnik.
<BR>&nbsp;&nbsp;&nbsp;&nbsp;&nbsp;Pričeru su sopstveni koraci meko odzvanjali u ušima, dok je pred njim palata uzdizala svoje blistave, neverovatno lake i neverovatno snažne metalne zidine u smelim, predimenzioniranim, gotovo prozračnim lukovima kojima se odlikovala arhitektura Starog carstva. Palata se visoko nadnosila nad praznim zemljištem, nad prenaseljenim gradom što se video na horizontu.
<BR>&nbsp;&nbsp;&nbsp;&nbsp;&nbsp;U palati se nalazio taj čovek - sam - od čijih je neljudskih osobina zavisila nova aristrokratija i čitava struktura Saveza. Ogromne, podmazane vratnice raskriliše se u moćnom zamahu pred generalom kad im se približio, i on uđe. Stao je na široku pokretnu platformu koja ga ponese nagore. Brzo ga podiže do bešumnog lifta. Stajao je pred malim, neuglednim vratima lične odaje Mazgova koja se nalazila u jednom od najsjajnijih tornjeva palate.
<BR>&nbsp;&nbsp;&nbsp;&nbsp;&nbsp;Ona se otvoriše...
<BR>
<BR>&nbsp;&nbsp;&nbsp;&nbsp;&nbsp;Bajl Čenis je bio mlad, i nije bio preobraćen. Prosto rečeno, njegov emotivni sastav Mazgov ne beše podesio. Ostao je upravo onakav kakvim su ga prvobitno oblikovali nasleđe i potonje izmene zbog životne sredine. I to ga je činilo zadovoljnim.
<BR>&nbsp;&nbsp;&nbsp;&nbsp;&nbsp;Iako nije navršio još ni tridesetu godinu, bio ga je veoma dobar glas. Bio je lep, oštrouman - te je stoga imao i uspeha u društvu. Bio je inteligentan i staložen - te je stoga imao uspeha kod Mazgova. A oba ta uspeha su mu veoma godila.
<BR>&nbsp;&nbsp;&nbsp;&nbsp;&nbsp;Sada ga je po prvi put Mazgov pozvao u ličnu audijenciju.
<BR>&nbsp;&nbsp;&nbsp;&nbsp;&nbsp;Noge su ga nosile niz dugi, sjajni drum koji je vodio pravo do tornjeva od sunđerastog aluminijuma što su nekada bili rezidencija kalganskog vicekralja koji je vladao pod starim carevima, a zatim rezidencija nezavisnih knezova Kalgana koji su vladali u svoje ime, dok su sada ti isti tornjevi bili rezidencija Prvog građanina Saveza koji je vladao svojim ličnim carstvom.
<BR>&nbsp;&nbsp;&nbsp;&nbsp;&nbsp;Čenis je tiho pevušio za sebe. Znao je o čemu se nesumnjivo radi. O Drugoj zadužbini, prirodno! Tom sveopštem čudovištu - sama pomisao na nju odvratila je Mazgova od politike beskonačne ekspanzije na statičnu smotrenost. Zvanično se to nazivalo 'konsolidacijom'. Sada su se čule glasine - glasine ne možeš sprečiti. Mazgov se sprema da ponovo započne ofanzivu. Mazgov je utvrdio gde se nalazi Druga zadužbina i napašće je. Mazgov je postigao sporazum sa Drugom zadužbinom i podelio Galaksiju. Mazgov je zaključio da Druge zadužbine nema i zauzeće čitavu Galaksiju.
<BR>&nbsp;&nbsp;&nbsp;&nbsp;&nbsp;Nema svrhe navoditi sve ono čega se čovek nasluša po predsobljima. Niti je to prvi put da takve glasine kruže. Samo, ovog puta kao da su imale više podloge, te počeše da se raduju sve slobodne, prodorne duše koje su bujale u ratovima, ratnim pustolovinama i političkom haosu, a venule u vreme stabilnosti i ustajalog mira.
<BR>&nbsp;&nbsp;&nbsp;&nbsp;&nbsp;Bejl Čenis je bio jedan od tih. Nije se pribojavao tajanstvene Druge zadužbine. Što se toga tiče, nije se bojao ni Mazgova, i time se hvastao. Neki kojima je, možda, smetalo da je neko istovremeno i tako mlad i tako imućan, mračno su čekali na obračun sa veselim ženskarošem koji se tako otvoreno izrugivao fizičkom izgledu Mazgova i njegovom povučenom životu. Niko se nije usuđivao da mu se pridruži, a malo ih se drznulo i da se nasmeje; međutim, kad mu se ništa nije desilo, porastao mu je ugled.
<BR>&nbsp;&nbsp;&nbsp;&nbsp;&nbsp;Čenis je improvizovao reči za melodiju koju je pevušio. Besmislene reči, dok se refren ponavljao: "Druga zadužbina preti Naciji i svakoj kreaciji."
<BR>&nbsp;&nbsp;&nbsp;&nbsp;&nbsp;Obreo se pred palatom.
<BR>&nbsp;&nbsp;&nbsp;&nbsp;&nbsp;Ogromne, podmazane vratnice u moćnom zamahu se raskriliše pred njim kad im se približio, i on uđe. Stao je na široku platformu koja se pod njim pokrenu uvis. Brzo ga podiže do bešumnog lifta. Stajao je pred malim neuglednim vratima lične odaje Mazgova u jednom od najsjajnijih tornjeva palate.
<BR>&nbsp;&nbsp;&nbsp;&nbsp;&nbsp;Ona se otvoriše...
<BR>
<BR>&nbsp;&nbsp;&nbsp;&nbsp;&nbsp;Čovek, koji nije imao drugog imena do Mazgov i nikakve druge titule do Prvi građanin, posmatrao je kroz zid proziran samo s jedne strane osvetljeni, veličanstveni grad što se pružao na horizontu.
<BR>&nbsp;&nbsp;&nbsp;&nbsp;&nbsp;Iz sve gušćeg sumraka izranjale su zvezde, a ne jedna od njih mu se pokoravala.
<BR>&nbsp;&nbsp;&nbsp;&nbsp;&nbsp;Na tu pomisao osmehnu se s prolaznom gorčinom. Pokornost na koju su se zaklinjali beše pokornost prema ličnosti koju su samo malobrojni videli.
<BR>&nbsp;&nbsp;&nbsp;&nbsp;&nbsp;Nije on bio čovek da mu se zadiviš na pogled; bio je Mazgov - čovek u koga se nije moglo pogledati bez podsmeha. Pedesetak kilograma bilo je raspoređeno na nekih sto sedamdeset i pet centimetara. Udovi su mu bili kao neke koščate stabljike koje su uglasto džikljale iz njegove usukanosti i nespretnosti. Mršavo lice mu je potpuno zaklanjao mesnati kljun, štrčeći napred neka tri palca.
<BR>&nbsp;&nbsp;&nbsp;&nbsp;&nbsp;Jedino su njegove oči izneveravale tu komediju koja se zvala Mazgov. U njihovoj blagosti - blagosti neobičnoj za najvećeg osvajača Galaksije - nikada nije bila potpuno prikrivena tuga.
<BR>&nbsp;&nbsp;&nbsp;&nbsp;&nbsp;U gradu se mogla naći svaka razonoda kakvu može pružiti jedan grad obilja u jednom svetu obilja. Svoju prestonicu je mogao zasnovati u Zadužbini, tom najmoćnijem od svojih do sada pokorenih neprijatelja, ali ona se nalazila daleko na samom rubu Galaksije. Smešten bliže središtu, sa dugom tradicijom zabavišta aristokratije, Kalgan mu je više odgovarao - strateški.
<BR>&nbsp;&nbsp;&nbsp;&nbsp;&nbsp;Međutim, u tradicionalnoj veselosti Kalgana, još više narasloj zbog nečuvenog blagostanja, nije našao svoj spokoj.
<BR>&nbsp;&nbsp;&nbsp;&nbsp;&nbsp;Pribojavali su ga se i slušali ga, a možda čak i poštovali - sa pristojne razdaljine. Jer, ko bi mogao da ga pogleda bez podsmeha? Samo oni koje je preobratio. A kakvu vrednost ima njihova veštačka privrženost? Nedostaje joj aroma. Mogao je uvesti titule, nametnuti rituale, izmisliti složene ceremonije, ali ni to ne bi ništa izmenilo. Bolje je - ili bar nije ništa gore - prosto biti Prvi građanin - i kriti se.
<BR>&nbsp;&nbsp;&nbsp;&nbsp;&nbsp;U njemu iznebuha izbi pobuna - snažna i brutalna. Ne smemo se odreći ni delića Galaksije. Pet godina ćutao je zakopan ovde na Kalganu zbog večnog, maglovitog straha od svemira, zbog opasnosti koja preti od neviđene, nečuvene, nepoznate Druge zadužbine. Ima trideset i dve godine. Nije star - ali se tako oseća. Ma kolike da su njegove mutantske duhovne moći, telo mu je fizički slabo.
<BR>&nbsp;&nbsp;&nbsp;&nbsp;&nbsp;Svaku zvezdu! Svaku zvezdu koju je mogao videti, a i svaku onu koju nije mogao videti. Sve one moraju biti njegove!
<BR>&nbsp;&nbsp;&nbsp;&nbsp;&nbsp;Osvetiti se svima. Čovečanstvu kome nije pripadao. Galaksiji u koju se nije uklapao.
<BR>&nbsp;&nbsp;&nbsp;&nbsp;&nbsp;Iznad glave mu zatreperi hladna signalna svetlost. Mogao je da sledi kretanje čoveka koji je ušao u palatu, a istovremeno da oseti kako vlakna njegovog mozga zapljuskuje emocionalni sadržaj kao da je u samotnom sumraku njegovo mutantsko čulo ojačalo i postalo još osetljivije.
<BR>&nbsp;&nbsp;&nbsp;&nbsp;&nbsp;Bez napora je prepoznao osobu. Bio je to Pričer. Kapetan Pričer iz bivše Zadužbine. Kapetan Pričer koga su zanemarivale i prenebregavale kod unapređivanja birokrate iz uprave što je propala. Kapetan Pričer čiju je sitnošpijunsku delatnost on izbrisao i koga je on uzdigao iz blata. Kapetan Pričer, koga je najpre proizveo u pukovnika a zatim u generala, čiji je delokrug rada on proširio na čitavu Galaksiju.
<BR>&nbsp;&nbsp;&nbsp;&nbsp;&nbsp;Iako je započeo kao okoreli bundžija, sadašnji general Pričer bio je potpuno odan. No, uprkos svemu, nije odan zbog povlastica koje je dobio, nije odan iz zahvalnosti niti je odan da bi pošteno uzvratio, već je odan zahvaljujući majstoriji preobraćanja.
<BR>&nbsp;&nbsp;&nbsp;&nbsp;&nbsp;Mazgov zna za taj snažni nepromenljivi sloj odanosti i ljubavi kojim su obojeni svaki vrtlog i kovitlac osećajnosti Hana Pričera - taj sloj koji je on sam usadio pre pet godina. Duboko pod njim bili su tragovi prvobitne tvrdoglave individualnosti, netrpeljivosti prema vlasti, idealizma, ali ih je sada čak i on sam teško otkrivao.
<BR>&nbsp;&nbsp;&nbsp;&nbsp;&nbsp;Iza njega se otvoriše vrata i on se okrenu. Providni zid postade neproziran, a purpurna večernja svetlost ustuknu pred belim, bleštavim sjajem atomske energije.
<BR>&nbsp;&nbsp;&nbsp;&nbsp;&nbsp;Han Pričer sede na pokazano mu mesto. Nije bilo klanjanja, klečanja, niti ukazivanja poštovanja u privatnim audijencijama s Mazgovom. Mazgov je bio samo Prvi građanin. Oslovljavan je sa 'gospodine'. U njegovom prisustvu si sedeo i smeo da mu okreneš leđa ako bi ti to naspelo.
<BR>&nbsp;&nbsp;&nbsp;&nbsp;&nbsp;Hanu Pričeru je sve to potvrđivalo sigurnu i samopouzdanu vlast tog čoveka. To mu se veoma sviđalo.
<BR>&nbsp;&nbsp;&nbsp;&nbsp;&nbsp;"Juče sam dobio tvoj poslednji izveštaj", progovori Mazgov. "Ne poričem da ga u izvesnom smislu smatram obeshrabrujućim, Pričeru."
<BR>&nbsp;&nbsp;&nbsp;&nbsp;&nbsp;General svede obrve. "Da, mogu da zamislim... ali, ne vidim do kakvih sam drugih zaključaka mogao doći. Prosto, Druge zadužbine nema, gospodine."
<BR>&nbsp;&nbsp;&nbsp;&nbsp;&nbsp;Mazgov je razmišljao, a onda polako odmahnu glavom, kako je to već mnogo puta ranije učinio: "Postoji tvrđenje Eblinga Miza. Uvek ostaje tvrđenje Eblinga Miza."
<BR>&nbsp;&nbsp;&nbsp;&nbsp;&nbsp;Nije to bila nova priča. "Miz je možda bio najveći psiholog Zadužbine", reče Pričer bez okolišenja, "ali prema Hariju Seldonu on je bio kao odojče. U vreme kada je proučavao Seldonova dela nalazio se u stanju veštačke stimulacije koju je prouzrokovala kontrola vašeg mozga. Možda ste ga suviše gonili. Možda je negde pogrešio. Gospodine, mora biti da je pogrešio."
<BR>&nbsp;&nbsp;&nbsp;&nbsp;&nbsp;Mazgov je uzdahnuo, isturivši turobno glavu na tanušnoj peteljci vrata. "Da je poživeo samo još jedan minut. Upravo se spremao da mi kaže gde se nalazi Druga zadužbina. Znao je, kažem ti. Nije trebalo da se povlačim. Nisam morao da čekam i čekam. Toliko je vremena izgubljeno. Pet godina je protraćeno."
<BR>&nbsp;&nbsp;&nbsp;&nbsp;&nbsp;Pričer nije mogao da osudi slabićki izliv svog vladara, to mu je zabranjivao njegov kontrolisani duhovni sastav. Umesto toga postao je uznemiren, neodređeno nespokojan. "Ali kakvo bi drugo objašnjenje moglo biti moguće, gospodine? Pet puta sam odlazio. Maršrute ste vi lično isplanirali. Ne postoji asteroid koji nisam temeljno pretražio. Ima tri stotine godina kako je Hari Seldon iz starog Carstva, navodno, osnovao dve Zadužbine, kako bi one predstavljale jezgra novog Carstva koje bi zamenilo staro, umiruće. Sto godina posle Seldona Prva zadužbina - koju tako dobro poznajemo - postaje poznata širom Periferije. Sto i pedeset godina posle Seldona - u vreme poslednje bitke sa starim Carstvom - postala je poznata i širom Galaksije. Sad ima već tri stotine godina - i gde bi trebalo da se nalazi ova tajanstvena Druga zadužbina? Za nju nisu čuli ni u jednom viru galaktičke reke."
<BR>&nbsp;&nbsp;&nbsp;&nbsp;&nbsp;"Ebling Miz je rekao da se ona krije. Jedino tajnost može da pretvori njenu slabost u snagu."
<BR>&nbsp;&nbsp;&nbsp;&nbsp;&nbsp;"Tolika tajnovitost se na kraju pretvara u mogućnost nepostojanja."
<BR>&nbsp;&nbsp;&nbsp;&nbsp;&nbsp;Mazgov podiže glavu, a pogled mu je bio oštar, lukav: "Ne. Ona postoji." Uperio je u pravcu Pričera svoj koščati prst. "Taktika će se malo izmeniti."
<BR>&nbsp;&nbsp;&nbsp;&nbsp;&nbsp;"Nameravate da i sami krenete? To vam ne bih posavetovao." Pričer se namršti.
<BR>&nbsp;&nbsp;&nbsp;&nbsp;&nbsp;"Ne, naravno da ne. Ti ćeš ponovo krenuti - poslednji put. Ali ovog puta sa još jednim čovekom sa kojim ćeš združeno komandovati."
<BR>&nbsp;&nbsp;&nbsp;&nbsp;&nbsp;Vladao je tajac, a onda Pričer oštro upita: "S kim to, gospodine?"
<BR>&nbsp;&nbsp;&nbsp;&nbsp;&nbsp;"Ima jedan mladić ovde, na Kalganu. Bejl Čenis."
<BR>&nbsp;&nbsp;&nbsp;&nbsp;&nbsp;"Nikada nisam čuo za njega, gospodine."
<BR>&nbsp;&nbsp;&nbsp;&nbsp;&nbsp;"Pa, verujem da nisi. No, oštrouman je, ambiciozan, a nije preobraćen."
<BR>&nbsp;&nbsp;&nbsp;&nbsp;&nbsp;Na trenutak Pričeru zaigra snažna brada. "Ne vidim u tome nikakvu prednost."
<BR>&nbsp;&nbsp;&nbsp;&nbsp;&nbsp;"Postoji jedna, Pričeru. Ti si snalažljiv i iskusan čovek. Verno si me služio. Ali ti si preobraćenik. Tvoja jedina motivacija je naturena i sastoji se u bespomoćnoj privrženosti prema meni. Kada si izgubio svoju urođenu motivaciju nešto si izgubio, neki nepoznati, tanani poriv koji ja uopšte ne mogu nadomestiti."
<BR>&nbsp;&nbsp;&nbsp;&nbsp;&nbsp;"Ne osećam to, gospodine", tmurno će Pričer. "Vrlo dobro se sećam kakav sam bio u ono vreme kada sam vam bio neprijatelj. Ne osećam se nimalo inferiornijim."
<BR>&nbsp;&nbsp;&nbsp;&nbsp;&nbsp;"Prirodno je što se ne osećaš", i Mazgov usta iskrivi u osmeh. "Ovde tvoje rasuđivanje teško da može biti objektivno. Dok taj Čenis - on je zbog sebe samog ambiciozan. Potpuno je pouzdan, ali ne zbog odanosti, već zbog sebe samog. Zna da napreduje zbogt toga što me drži za skute i sve će učiniti kako bi uvećao moju vlast, kako bi se održao dugo i otišao daleko, a da mu cilj bude sjajan. Ukoliko i on krene s tobom, iza njegovog traganja će stajati i jedan dodatak podstrek - podstrek zbog njega samog."
<BR>&nbsp;&nbsp;&nbsp;&nbsp;&nbsp;"Zašto onda ne poništite moju preobraćenost" ' uporno će Pričer, "ukoliko mislite da bi me to usavršilo. Teško da se u mene sada ne možete pouzdati."
<BR>&nbsp;&nbsp;&nbsp;&nbsp;&nbsp;"To nikako, Pričeru. Dok si na dohvatu ruke, na dometu atomskog pištolja, meni na domaku, i dalje će te čvrsto držati preobraćenje. Ako bih te ovog trenutka oslobodio, već sledećeg bih bio mrtav."
<BR>&nbsp;&nbsp;&nbsp;&nbsp;&nbsp;"Vređa me što tako mislite." Generalove nozdrve se uznemireno raširiše.
<BR>&nbsp;&nbsp;&nbsp;&nbsp;&nbsp;"Nisam hteo da te uvredim, ali ti ne možeš shvatiti kakva bi bila tvoja osećanja kada bi bio slobodan da ih oblikuješ sledeći svoju prirodnu motivisanost. Ljudski um se opire kontroli. Zbog toga i običan čovek, hipnotizer, ne može hipnotisati neku osobu protiv njene volje. Ja mogu, zato što nisam hipnotizer; a veruj mi, Pričeru, ozlojeđenost koju ne možeš da pokažeš i koju čak i ne znaš da gajiš, predstavlja nešto s čim ne bih želeo da se susretnem."
<BR>&nbsp;&nbsp;&nbsp;&nbsp;&nbsp;Pričer pognu glavu. Osećaj beskorisnosti ga beše iscedio, ostavljajući mu mutno sivilo i usplahirenost. S mukom, on izusti: "Ali kako možete da verujete tom čoveku? Mislim, potpuno - kako zbog preobraćenja možete verovati meni?"
<BR>&nbsp;&nbsp;&nbsp;&nbsp;&nbsp;"Pa, pretpostavljam da se u njega ne mogu potpuno pouzdati. Zbog toga ti moraš poći s njim. Vidiš, Pričeru", i Mazgov se zagnjuri u prostranu naslonjaču; oslonjen o njen meki naslon izgledao je kao neka uglasto oživljena čačkalica, "ukoliko on bude natrapao na Drugu zadužbinu, i ukoliko mu padne na um da bi sporazum s njom za njega bio probitačniji od onog sa mnom... Shvataš?"
<BR>&nbsp;&nbsp;&nbsp;&nbsp;&nbsp;"To je već bolje, gospodine." U Pričerovim očima sevnu duboki, zadovoljni sjaj.
<BR>&nbsp;&nbsp;&nbsp;&nbsp;&nbsp;"Tačno. Ali ne zaboravi da mora imati odrešene ruke koliko god je to moguće."
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"I... hm... Pričeru. Mladić je lep, prijatan i veoma šrmantan. Ne dozvoli da te namagarči. Opasna je to i beskrupulozna osoba. Ne preprečuj mu put, osim ako si spreman da mu se kako valja suprotstaviš. To je sve."
<BR>
<BR>&nbsp;&nbsp;&nbsp;&nbsp;&nbsp;Mazgov je opet bio sam. Pogasio je svetla i ponovo zidu vratio prozirnost. Nebo je sada bilo purpurno, a grad tek mrlja svetlosti na horizontu. Čemu sve ovo? Čak i da postane gospodar svega što postoji? Šta onda? Da li će to doista sprečiti da ljudi poput Pričera budu visoki, samouvereni i jaki? Da li će Bejl Čenis izgubiti svoju lepotu? Da li će on sam postati drukčiji?
<BR>&nbsp;&nbsp;&nbsp;&nbsp;&nbsp;Proklinjao je svoje sumnje. Šta je zapravo hteo?
<BR>&nbsp;&nbsp;&nbsp;&nbsp;&nbsp;Iznad glave mu zatreperi hladna signalna svetlost. Mogao je da sledi kretanje čoveka koji je ušao u palatu i gotovo protiv svoje volje oseti kako emocionalni sadržaj blago zapljusnu vlakna njegovog mozga.
<BR>&nbsp;&nbsp;&nbsp;&nbsp;&nbsp;Bez muke je prepoznao osobu. Bio je to Čenis. Mazgov ovde nije video jednoobraznost, već iskonsku raznovrsnost jakog uma, netaknutog, uma koji nije oblikovalo ništa drugo osim mnogostrukih zbrka Univerzuma. Taj um se koprcao u bujicama i talasima. Na površini se nalazila opreznost, tanušnog, ublažavajućeg dejstva, ali su se u njegovim skrivenim dubinama nalazile mrvice ciničnog prostakluka. Ispod se nalazila snažna struja samoživosti i samoljublja. Ovde-onde prošarana svirepim humorom, a ispod svega je ležala duboka, mirna kaljuga ambicije.
<BR>&nbsp;&nbsp;&nbsp;&nbsp;&nbsp;Mazgov je osećao da može posegnuti unutra i zagaditi struju, izvući kaljugu iz korita i skrenuti je drugim pravcem, presušiti jedan, a započeti drugi tok. No, šta bi to vredelo? Čak i kad bi povio kovrdžavu Čenisovu glavu u najpokornije obožavanje, da li bi time promenio svoj sopstveni groteskni izgled zbog koga se krio od dana i voleo noć, onaj isti izgled koji ga je činio pustinjakom usred carstva što je bez pogovora bilo njegovo?
<BR>&nbsp;&nbsp;&nbsp;&nbsp;&nbsp;Iza njega se otvoriše vrata i on se okrenu. Providni zid postade neproziran, a tama ustupi pred belim bleštavim veštačkim svetlom atomske energije.
<BR>
<BR>&nbsp;&nbsp;&nbsp;&nbsp;&nbsp;"Ovo baš i nije neka neočekivana čast, gospodine", reče Bejl Čenis lako se spuštivši na stolicu.
<BR>&nbsp;&nbsp;&nbsp;&nbsp;&nbsp;Protrljavši s četiri prsta odjedanput svoju surlu, Mazgov kao da pomalo ljutito odvrati: "Zbog čega, mladiću?"
<BR>&nbsp;&nbsp;&nbsp;&nbsp;&nbsp;"Pretpostavljam, predosećanje. Osim, ako ne bih priznao da sam slušao glasine."
<BR>&nbsp;&nbsp;&nbsp;&nbsp;&nbsp;"Glasine? Na koju od nekoliko tuceta raznih vrsta misliš?"
<BR>&nbsp;&nbsp;&nbsp;&nbsp;&nbsp;"Na onu koja kaže da se planira obnavljanje galaktičke ofanzive. U sebi se nadam da je tačna i da ću u toj ofanzivi odigrati odgovarajuću ulogu."
<BR>&nbsp;&nbsp;&nbsp;&nbsp;&nbsp;"Ti, dakle, misliš da Druga zadužbina postoji?"
<BR>&nbsp;&nbsp;&nbsp;&nbsp;&nbsp;"Što da ne? Ona bi stvari učinila zanimljivim."
<BR>&nbsp;&nbsp;&nbsp;&nbsp;&nbsp;"A smatraš je i zanimljivom?"
<BR>&nbsp;&nbsp;&nbsp;&nbsp;&nbsp;"Naravno. Zbog same njene tajanstvenosti. Gde biste našli bolji predmet za nagađanja? U poslednje vreme u novinskim dodacima i nema ničeg drugog - što je verovatno neki znak. Kosmos je naložio jednom od svojih vodećih novinara da sroči feljton o tome da se taj svet sastoji od bića čistog duha - znate, Druga zadužbina - od bića koja su razvila duhovnu moć koja stvara toliku energiju da se može uporediti sa svim energijama poznatim fizici. Mogu izazvati eksploziju svemirskih brodova i razneti ih na svetlosne godine daleko, planete mogu pomeriti iz njihovih orbita..."
<BR>&nbsp;&nbsp;&nbsp;&nbsp;&nbsp;"Zanimljivo. Da. No, imaš li ti neku ideju o toj stvari? Da li prihvataš tu ideju o duhovnoj energiji?"
<BR>&nbsp;&nbsp;&nbsp;&nbsp;&nbsp;"Tako mi Galaksije, ne! Mislite da bi takva stvorenja ostala na svojoj planeti? Ne, gospodine. Mislim da Druga zadužbina ostaje skrivena zbog toga što je slabija nego što mislimo."
<BR>&nbsp;&nbsp;&nbsp;&nbsp;&nbsp;"U tom slučaju lako ću ti objasniti svoju zamisao. Da li bi voleo da predvodiš jednu ekspediciju koja bi trebalo da nađe Drugu zadužbinu?"
<BR>&nbsp;&nbsp;&nbsp;&nbsp;&nbsp;Na trenutak je izgledalo da je Čenisa zatekao iznenadni nalet događaja brzinom većom od one za koju se pripremao. Jezik mu se očigledno spleo, te produži da ćuti.
<BR>&nbsp;&nbsp;&nbsp;&nbsp;&nbsp;"Pa?" hladno će Mazgov.
<BR>&nbsp;&nbsp;&nbsp;&nbsp;&nbsp;"Sigurno. No, gde treba da idem? Imate li nekih obaveštenja?" Čenis nabra čelo.
<BR>&nbsp;&nbsp;&nbsp;&nbsp;&nbsp;"S tobom će poći i general Pričer..."
<BR>&nbsp;&nbsp;&nbsp;&nbsp;&nbsp;"Znači da ja neću predvoditi?"
<BR>&nbsp;&nbsp;&nbsp;&nbsp;&nbsp;"Kad završim, proceni sam. Slučaj, ti nisi iz Zadužbine. Rođen si na Kalganu, zar ne? Da. E, znači da tvoje znanje o Seldonovom planu može biti maglovito. Kada je Prvo galaktičko carstvo počelo da propada Hari Seldon i grupa psihoistoričara proanalizirali su budući tok istorije pomoću matematičkih sredstava kakvih više u ovo degenerisano vreme nema, pa su osnovali dve Zadužbine, po jednu na svakom kraju Galaksije, i to na takav način da ih privredne i sociološke sile koje se polagano budu razvijale načine žižama Drugog carstva. Hari Seldon je planirao hiljadu godina za ostvarenje ovoga - a bez Zadužbina bi trebalo trideset hiljada godina. Međutim, on nije mogao da računa na mene. Ja sam mutant i mene psihoistorija nije mogla predvideti, jer se ona jedino može baviti prosečnim reakcijama mnoštva. Shvataš?"
<BR>&nbsp;&nbsp;&nbsp;&nbsp;&nbsp;"Potpuno, gospodine. Ali kako ja ulazim u to?"
<BR>&nbsp;&nbsp;&nbsp;&nbsp;&nbsp;"Brzo ćeš shvatiti. Nameravam da ujedinim Galaksiju - i da za tri stotine godina ostvarim Seldonov hiljadugodišnji cilj. Pod mojom vlašću još uvek cveta jedna zadužbina, svet fizičara. U blagostanju i redu Saveza atomska oružja koja je ona razvila mogu savladati bilo šta u Galaksiji - osim, možda, Druge zadužbine. Zbog toga se moram obavestiti o njoj. Pričer je čvrsto ubeđen da ona uopšte ne postoji . Ja, međutim, znam da nije tako."
<BR>&nbsp;&nbsp;&nbsp;&nbsp;&nbsp;"Kako znate, gospodine", obzirno upita Čenis.
<BR>&nbsp;&nbsp;&nbsp;&nbsp;&nbsp;"Zbog toga što je neko dirao u mozgove koji su pod mojom kontrolom." U reči Mazgova iznenada provali srždba. "Vešto! Suptilno! Ali ne toliko suptilno da to ne bih opazio. To mešanje se sve više pojačava i pogađa dragocene ljude u važnim časovima. Da li se sada čudiš što me je svih ovih godina zadržavala izvesna smotrenost?
<BR>&nbsp;&nbsp;&nbsp;&nbsp;&nbsp;U tome je tvoja uloga. General Pričer je najbolji čovek koji mi je preostao; međutim, više nije pouzdan. Naravno, on toga nije svestan. Ali ti, ti si nepreobraćen i, stoga, oni ne mogu odmah otkriti da si moj čovek. Možeš duže držati Drugu zadužbinu u zabludi nego što bi to mogao činiti neko od mojih ljudi - možda, dovoljno dugo. Razumeš?"
<BR>&nbsp;&nbsp;&nbsp;&nbsp;&nbsp;"Hm, hm! Da. No, oprostite, gospodine, postavio bih vam nekoliko pitanja. Na koji način su ti vaši ljudi poremećeni, kako bih mogao da otkrijem promenu u generalu Pričeru, ako do nje dođe. Da li ponovo postaju nepreobraćenici? Da li postaju nelojalni?"
<BR>&nbsp;&nbsp;&nbsp;&nbsp;&nbsp;"Ne, rekao sam ti da je to tanana promena. Utoliko više uznemirava jer se teže otkriva; ponekad moram da čekam pre nego što bih delao, u nedoumici da li je ključni čovek samo uobičajeno čudan, ili je neko petljao po njemu. Njihova privrženost ostaje nedirnuta, ali se gube inicijativa i dosetljivost. Ostaje mi savršeno normalna osoba, na izgled, ali i potpuno neupotrebljiva. U toku prošle godine šest osoba je tako obrađeno. Šestorica mojih najboljih ljudi." Podiže mu se krajičak usana. "Sada su zaduženi za baze za obuku, a moja je žarka želja da ne iskrsne neko vanredno stanje kada bi trebalo da odlučuju."
<BR>&nbsp;&nbsp;&nbsp;&nbsp;&nbsp;"Pretpostavimo gospodine... pretpostavimo da nema Druge zadužbine. A šta ako postoji neko drugi kao vi - još jedan mutant?"
<BR>&nbsp;&nbsp;&nbsp;&nbsp;&nbsp;"Planiranje je suviše brižljivo, dugoročno. Pojedinac bi više žurio. Ne, to je bez sumnje neki svet, a ti ćeš biti moje oružje protiv njega."
<BR>&nbsp;&nbsp;&nbsp;&nbsp;&nbsp;"Oduševljen sam tom prilikom." Čenisu zablistaše oči dok je odgovarao.
<BR>&nbsp;&nbsp;&nbsp;&nbsp;&nbsp;Međutim, Mazgov prekide ovaj iznenadni izliv osećanja sledećim rečima: "Da, očigledno je da misliš da ćeš učiniti izuzetnu uslugu, vrednu izuzetne nagrade - takve, da, možda, postaneš moj naslednik. To je tačno. Ali znaš, postoje i izuzetne kazne. Moja emocionalna gimnastika ne ograničava se samo na stvaranje odanosti."
<BR>&nbsp;&nbsp;&nbsp;&nbsp;&nbsp;Bledi osmeh na njegovim usnama beše nemilosrdan, a Čenis užasnuto poskoči sa stolice. Samo na trenutak, u magnovenju, Čenis je osetio kako ga obuzima neodoljiva tuga. Sručila se na njega s fizičkim bolom koji mu je nepodnošljivo pomutio razum, a zatim se podiže. Sada od nje ništa nije preostalo, osim jakog osećanja gneva.
<BR>&nbsp;&nbsp;&nbsp;&nbsp;&nbsp;"Gnev neće pomoći... da, sad ga prikrivaš. Zar ne? Ali vidim ga. Zato zapamti - ovako nešto može biti i jače, a može se i zadržati. Pomoću kontrole osećanja ubijao sam ljude, nema okrutnije smrti." Mazgov zastade. "To je sve."
<BR>&nbsp;&nbsp;&nbsp;&nbsp;&nbsp;Mazgov ponovo ostade sam. Ugasio je svetla i ponovo zid pred njim postade proziran, Nebo je bilo crno, a sklop galaktičkog Sočiva širio je zvezde po kadifastim dubinama svemira. Sva ona sumaglica oko magline pretvorila se u dugu ne ostavljajući ništa drugo do oblak svetlosti.
<BR>&nbsp;&nbsp;&nbsp;&nbsp;&nbsp;I da sve to postane njegovo...
<BR>&nbsp;&nbsp;&nbsp;&nbsp;&nbsp;A sad, pošto je izvršio i poslednje pripreme, mogao je da spava.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
