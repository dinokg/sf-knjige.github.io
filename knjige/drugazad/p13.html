<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Poslednja međuigra
<P>&nbsp;&nbsp;&nbsp;&nbsp;&nbsp;Bejl Čenis je sedeo u sobici obloženoj belim pločicama i prepuštao svoj mozak odmoru. Bio je zadovoljan što živi u sadašnjosti. Tu su bili zidovi i prozor, a napolju trava. Nisu imali nikakvih naziva. Bile su to prosto stvari.
<BR>&nbsp;&nbsp;&nbsp;&nbsp;&nbsp;Nalazili su se tu i sto, stolica i knjige koje su se same, bez žurbe, projektovale na ekranu u podnožju njegove postelje. Bila je tu i negovateljica koja mu je donosila hranu.
<BR>&nbsp;&nbsp;&nbsp;&nbsp;&nbsp;U početku se trudio da spoji odlomke koje bi naučio. Kakvi su bili odlomci razgovora vođenog između dva čoveka.
<BR>&nbsp;&nbsp;&nbsp;&nbsp;&nbsp;"Sada je nastupio potpuni gubitak govora. Očišćen je, mislim, bez oštećenja. Treba vratiti snimak njegove prvobitne konstitucije moždanih talasa."
<BR>&nbsp;&nbsp;&nbsp;&nbsp;&nbsp;Zvuke je znao naizust, ali su nekako bili čudni - kao da nešto znače. Ali zašto se truditi?
<BR>&nbsp;&nbsp;&nbsp;&nbsp;&nbsp;Bolje je posmatrati lepe boje što se smenjuju na ekranu u području te stvari na kojoj leži. A onda je neko ušao i nešto po njemu radio, pa je dugo spavao.
<BR>&nbsp;&nbsp;&nbsp;&nbsp;&nbsp;A kad je i to prošlo, krevet je iznenada postao krevet, znao je da se nalazi u bolnici, a reči kojih se prisećao imale su sada pun smisao.
<BR>&nbsp;&nbsp;&nbsp;&nbsp;&nbsp;"Šta se dešava?" Seo je.
<BR>&nbsp;&nbsp;&nbsp;&nbsp;&nbsp;"U Drugoj zadužbini si i vraćen ti je tvoj um - tvoj prvobitni um." Kraj njega se nalazio Prvi govornik.
<BR>&nbsp;&nbsp;&nbsp;&nbsp;&nbsp;"Da! Da!" Čenis shvati da je on on, a u tome beše nekog neverovatnog osećanja trijumfa i radosti.
<BR>&nbsp;&nbsp;&nbsp;&nbsp;&nbsp;"A sad mi reci", upita Prvi govornik, "da li sad znaš gde se nalazi Druga zadužbina?"
<BR>&nbsp;&nbsp;&nbsp;&nbsp;&nbsp;Istina ga u jednom ogromnom talasu preplavi. Čenis nije odgovarao. Kao i Ebling Miz pre njega, bio je svestan samo ogromnog iznenađenja od kojeg se prosto ukoči.
<BR>&nbsp;&nbsp;&nbsp;&nbsp;&nbsp;Najzad klimnu i reče: "Tako mi svih zvezda Galaksije - sad znam."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
