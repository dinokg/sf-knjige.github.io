<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. POČETAK RATA
<P>&nbsp;&nbsp;&nbsp;&nbsp;&nbsp;Iz razloga nepoznatih pripadnicima Galaksije iz razdoblja koje se pretresa, međugalaktičko standardno vreme definiše svoju osnovnu jedinicu - sekund - kao vreme za koje svetlost prevali 299.776 kilometara. Proizvoljno je uzeto da 86.400 sekundi čini jedan međugalaktički standardni dan, a 365 takvih dana jednu međugalaktičku standardnu godinu.
<BR>&nbsp;&nbsp;&nbsp;&nbsp;&nbsp;Zbog čega 299.776?... ili 86.400?... ili 365?
<BR>&nbsp;&nbsp;&nbsp;&nbsp;&nbsp;Zbog tradicije, nedokazano tvrde istoričari. Zbog izvesnih raznorodnih tajanstvenih numeričkih odnosa, kažu, pak, mističari, sledbenici kultova, numerolozi, metafizičari. Zbog toga što je praiskonska rodna planeta čovečanstva imala izvesna prirodna vremena rotacije i revolucije iz kojih su se ovakvi odnosi mogli izvesti, kaže nekolicina.
<BR>&nbsp;&nbsp;&nbsp;&nbsp;&nbsp;Niko doista nije znao.
<BR>&nbsp;&nbsp;&nbsp;&nbsp;&nbsp;Pa ipak, datum kada se zadužbinska krstarica Hober Melou srela sa kalganskom eskadrilom koju je predvideo Neustrašivi i bila razneta eksplozijom, pošto je odbila da dozvoli da se u njoj izvrši pretres, taj datum je bio 185.11.692. godine g. e. Bio je znači, 185. dan 11.692. godine galaktičke ere, koja je započinjala stupanjem na presto prvog cara iz tradiconalne dinastije Kambl. Bio je to i 185. dan 419 godine A. S. od rođenja Seldona, ili 185. dan 348. g. z. e. - od osnivanja Zadužbine. Na Kalganu je to bio 185. dan 56. godine P. G. - otkako je Mazgov uveo ustanovu Prvog građanina. Naravno da je u svakom od ovih slučajeva, a radi lakšeg snalaženja, godina tako uređena da sadrži isti broj dana bez obzira na to koga je dana zapravo dotična era započela.
<BR>&nbsp;&nbsp;&nbsp;&nbsp;&nbsp;Štaviše, na svim onim milionima svetova u Galaksiji postojali su milioni lokalnih vremena, zasnovanih na kretanjima njihovih nebeskih suseda.
<BR>&nbsp;&nbsp;&nbsp;&nbsp;&nbsp;Međutim, ma šta da odaberete: 185. dan 11692, -419,-348, ili 56. godine - ili nešto drugo - bio je to dan koji su istoričari kasnije navodili kada bi govorili o početku Stetinovog rata.
<BR>&nbsp;&nbsp;&nbsp;&nbsp;&nbsp;Dr Darelu, međutim, on nije bio ništa od toga. Za njega je to prosto i sasvim određeno bio trideset i drugi dan od Arkadijinog odlaska sa Terminusa.
<BR>&nbsp;&nbsp;&nbsp;&nbsp;&nbsp;Nije svakom bilo vidno koliko je Darela stajao to što je tih dana sačuvao prisebnost.
<BR>&nbsp;&nbsp;&nbsp;&nbsp;&nbsp;No, Elvet Semik je mislio da može da nasluti. Bio je star čovek i imao je običaj da kaže da su mu opne nervnih ćelija toliko zakrečile da su mu duhovni procesi postali krti i nespretni. Izmamljivao je i gotovo pozdravljao sveopšte potcenjivanje svojih opalih sposobnosti na taj način što bi ih prvi ismevao. Ali mada mu je pogled bio zamućen, nije bio ništa manje oštar; a ako mu mozak više nije bio hitar, nije bio ništa manje iskusan i mudar.
<BR>
<BR>&nbsp;&nbsp;&nbsp;&nbsp;&nbsp;Samo je iskrivio svoje tanke usne i upitao: "A zašto nešto ne preduzmeš?"
<BR>&nbsp;&nbsp;&nbsp;&nbsp;&nbsp;Darelu taj glas beše kao fizički udarac, od koga se trže. On nabusito upita: "Gde smo stali?"
<BR>&nbsp;&nbsp;&nbsp;&nbsp;&nbsp;Semik ga je ozbiljno posmatrao. "Bolje preduzmi nešto u vezi sa devojčicom." Upitno otvorena usta otkrivala su retke žute zube.
<BR>&nbsp;&nbsp;&nbsp;&nbsp;&nbsp;Darel, međutim, hladno odvrati: "Pitanje je bilo: da li možeš da postigneš željeni domet kod Sajms-molfovog rezonatora?"
<BR>&nbsp;&nbsp;&nbsp;&nbsp;&nbsp;"I odgovorio sam da mogu, a ti nisi slušao..."
<BR>&nbsp;&nbsp;&nbsp;&nbsp;&nbsp;"Izvini, Elvete. Evo u čemu je stvar. Ovo na čemu sada radimo može biti važnije za svakog u Galaksiji nego što je pitanje da li je Arkadija živa i zdrava. Ili bar za svakog, osim za Arkadiju i mene, a ja sam spreman da se pridružim većini. Koliki će biti taj rezonator?"
<BR>&nbsp;&nbsp;&nbsp;&nbsp;&nbsp;Semik je izgledao neodlučan. "Ne znam. Naći ćeš ga negde u katalozima."
<BR>&nbsp;&nbsp;&nbsp;&nbsp;&nbsp;"Približna veličina. Tona? Pola kilograma? Dugačak kao greda?"
<BR>&nbsp;&nbsp;&nbsp;&nbsp;&nbsp;"A mislio sam da tražiš tačne mere. To je mala džidža." Pokaza zglavak palca. "Otprilike ovoliki."
<BR>&nbsp;&nbsp;&nbsp;&nbsp;&nbsp;"Odlično, a možeš li napraviti ovako nešto?" Brzo je skicirao nešto u beležnici na krilu, a zatim to dodao starom fizičaru koji sumnjičavo začkilji, pa se nasmeja.
<BR>&nbsp;&nbsp;&nbsp;&nbsp;&nbsp;"Znaš, mozak zakreči kad omatoriš ovako kao ja. Šta hoćeš da napraviš?"
<BR>&nbsp;&nbsp;&nbsp;&nbsp;&nbsp;Darel je oklevao. Na trenutak je očajnički poželeo poznavanje fizike zatvoreno u mozgu drugog čoveka, zato jer tada ne bi mogao da svoje misli izražava rečima. Ali takva želja bila je uzaludna i on poče da objašnjava.
<BR>&nbsp;&nbsp;&nbsp;&nbsp;&nbsp;Semik je odmahivao glavom. "Biće tu potrebni hiper-releji. Jedino oni mogu dovoljno brzo funkcionisati. Grdno mnogo releja."
<BR>&nbsp;&nbsp;&nbsp;&nbsp;&nbsp;"Ali se ovo može napraviti?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Možeš li da nabaviš delove? Ovaj, a da ne prouzrokuješ govorkanja? U okviru tvog redovnog posla?"
<BR>&nbsp;&nbsp;&nbsp;&nbsp;&nbsp;Semik odiže gornju usnu: "Mogu li da nabavim pedeset hiper-releja? Toliko ne bih upotrebio čitavog života."
<BR>&nbsp;&nbsp;&nbsp;&nbsp;&nbsp;"Sad radimo na vojnom projektu. Zar ne možeš smisliti nešto nedužno, za šta bi ti bili neophodni. Novaca imamo."
<BR>&nbsp;&nbsp;&nbsp;&nbsp;&nbsp;"Hm, hm. Možda ću nešto smisliti."
<BR>&nbsp;&nbsp;&nbsp;&nbsp;&nbsp;"U kojoj najmanjoj veličini možeš napraviti ceo uređaj?"
<BR>&nbsp;&nbsp;&nbsp;&nbsp;&nbsp;"Hiper-releji mogu biti u mikro-veličini... provodnici... cevi... Svemira mu, pa tu imaš nekoliko stotina kola."
<BR>&nbsp;&nbsp;&nbsp;&nbsp;&nbsp;"Znam. Koliki će biti?"
<BR>&nbsp;&nbsp;&nbsp;&nbsp;&nbsp;Semik pokaza rukama.
<BR>&nbsp;&nbsp;&nbsp;&nbsp;&nbsp;"Preveliki", odvrati Darel. "Moram ga obesiti o pojas."
<BR>&nbsp;&nbsp;&nbsp;&nbsp;&nbsp;Polako je gužvao skicu u tvrdu lopticu. Kad postade žuto tvrdo zrnce spusti je u pepeljaru i ona nestade u malom belom plamenu molekularnog raspadanja. "Ko ti je na vratima?" upita.
<BR>&nbsp;&nbsp;&nbsp;&nbsp;&nbsp;Semik se naže preko stola kako bi pogledao u mali mlečni ekran iznad ulaznog signala. "Mladi Antor. Sa njim je još neko."
<BR>&nbsp;&nbsp;&nbsp;&nbsp;&nbsp;Darel odmače stolicu: "Semiče, o ovome još ni reči ostalima. Ukoliko oni saznaju, to bi mu saznanje donelo smrt, a dovoljno je što se dva života rizikuju."
<BR>
<BR>&nbsp;&nbsp;&nbsp;&nbsp;&nbsp;Pelej Antor je izgledao kao neki pulsirajući vrtlog aktivnosti u radnoj sobi Semika, koja je kao da je nekako imala isto onoliko godina koliko i njen stanar. U lenjom vazduhu tihe sobe, široki letnji rukavi Antorove tunike kao da su još vijorili od spoljnjih povetaraca.
<BR>&nbsp;&nbsp;&nbsp;&nbsp;&nbsp;"Dr Darele, dr Semik - ovo je Orum Diridž."
<BR>&nbsp;&nbsp;&nbsp;&nbsp;&nbsp;Došljak beše visok. Dugački pravi nos davao je njegovom mršavom licu mrzvoljan izgled. Dr Darel pruži ruku.
<BR>&nbsp;&nbsp;&nbsp;&nbsp;&nbsp;Antor se malo osmehnu. "Policijski poručnik Diridž", značajno dopuni on, "s Kalgana."
<BR>&nbsp;&nbsp;&nbsp;&nbsp;&nbsp;Darel oštro pogleda mladića. "Policijski poručnik Diridž. S Kalgana", ponovi on rastavljajući reči. "I ti ga ovamo dovodiš? Zašto?"
<BR>&nbsp;&nbsp;&nbsp;&nbsp;&nbsp;"Zato što je na Kalganu on poslednji video vašu kćer. Stanite, čoveče."
<BR>&nbsp;&nbsp;&nbsp;&nbsp;&nbsp;Antorov likujući izraz naglo se pretvori u zabrinutost i on stade između dva čoveka, silovito se noseći sa Darelom. Polagano i ne baš nežno prisili starijeg čoveka da ponovo sedne.
<BR>&nbsp;&nbsp;&nbsp;&nbsp;&nbsp;"Šta to pokušavate?" Antor skloni smeđi uvojak s čela, nemarno sede na sto i zamišljeno zaklati nogom. "Mislio sam da vam donosim dobru vest."
<BR>&nbsp;&nbsp;&nbsp;&nbsp;&nbsp;Darel se neposredno obrati policajcu: "Šta je značilo ono kad je rekao da ste vi poslednji videli moju kćer? Da li je moja kćer mrtva? Molim vas da mi bez uvijanja kažete." Lice mu preblede od strepnje.
<BR>&nbsp;&nbsp;&nbsp;&nbsp;&nbsp;Bezizrazno, poručnik Diridž odvrati: To poslednji na Kalganu bila je fraza. Ona više nije na Kalganu. Više od toga ne znam."
<BR>&nbsp;&nbsp;&nbsp;&nbsp;&nbsp;"Dozvolite mi da razjasnim", upade Antor. "Doktore, izvinjavam se ako sam preterao s dramskim efektima. Toliko se neljudski držite u vezi s ovim, da zaboravljam da imate osećanja. Pre svega, poručnik Diridž je jedan od naših. Rodio se na Kalganu, ali mu je otac bio iz Zadužbine; služba pod Mazgovom odvela ga je na tu planetu. Odgovaram za poručnikovu lojalnost prema Zadužbini. S njim sam u vezi od onog dana kad smo prestali da od Mana primamo dnevne izveštaje..."
<BR>&nbsp;&nbsp;&nbsp;&nbsp;&nbsp;"Zašto", ljutito ga prekide Darel. "Mislio sam da je odlučeno da po tom pitanju ništa ne preduzimamo. Izlagao si opasnosti njihove i naše živote."
<BR>&nbsp;&nbsp;&nbsp;&nbsp;&nbsp;"Zato što sam ja u ovoj igri duže", dobi isto toliko ljutit odgovor. "Zato što na Kalganu poznajem neke veze za koje uopšte niste znali. Zato što delam na osnovu jednog dubljeg saznanja, razumete?"
<BR>&nbsp;&nbsp;&nbsp;&nbsp;&nbsp;"Mislim da si potpuno lud."
<BR>&nbsp;&nbsp;&nbsp;&nbsp;&nbsp;"Hoćete li me saslušati?"
<BR>&nbsp;&nbsp;&nbsp;&nbsp;&nbsp;Tajac. Darel obori pogled.
<BR>&nbsp;&nbsp;&nbsp;&nbsp;&nbsp;Antorove usne iskrivi neki poluosmeh. "U redu, doktore. Dajte mi nekoliko minuta. Ispričaj mu, Diridž."
<BR>&nbsp;&nbsp;&nbsp;&nbsp;&nbsp;"Koliko ja znam, dr Darele", nausiljeno će Diridž, "vaša kćer je na Trantoru. U istočnoj svemirskoj luci je, bar, imala kartu za Trantor. Bila je sa trgovinskim predstavnikom s te planete, koji je tvrdio da mu je nećaka. Vaša kćer kao da ima neku čudnu zbirku rođaka, doktore. To je bio drugi čika koga je stekla u vremenu od dve nedelje. Trantorac je čak pokušao da me podmiti; verovatno sada misli da su se zahvaljujući tome izvukli." Podrugljivo se nasmeši na tu pomisao.
<BR>&nbsp;&nbsp;&nbsp;&nbsp;&nbsp;"Kako je izgledala?"
<BR>&nbsp;&nbsp;&nbsp;&nbsp;&nbsp;"Zdrava i čitava, koliko sam zapazio. Uplašena. To joj se ne čudim. Celo odeljenje se dalo u poteru za njom. Još uvek ne znam zbog čega."
<BR>&nbsp;&nbsp;&nbsp;&nbsp;&nbsp;Darel kao da prvi put posle nekoliko minuta udahnu. Bio je svestan drhtanja svojih ruku i s mukom pokuša da ga obuzda. "Znači, dobro je. Ko je taj trgovinski predstavnik? Vratite se na njega. Kakvu ulogu on u tome igra?"
<BR>&nbsp;&nbsp;&nbsp;&nbsp;&nbsp;"Ne znam. Znate li nešto o Trantoru?"
<BR>&nbsp;&nbsp;&nbsp;&nbsp;&nbsp;"Nekada sam tamo živeo."
<BR>&nbsp;&nbsp;&nbsp;&nbsp;&nbsp;"Sada je to poljoprivredni svet. Uglavnom izvozi stočnu hranu i žitarice. Veoma kvalitetne! Prodaje ih širom Galaksije. Na planeti postoje jedno ili dva tuceta poljoprivrednih kooperativa, a svaka od njih ima predstavnika u inostranstvu. To su prevejanci... Istorija tog tipa mi je poznata. Dolazio je i ranije na Kalgan, obično sa ženom. Savršeno je pošten. Savršeno bezopasan."
<BR>&nbsp;&nbsp;&nbsp;&nbsp;&nbsp;"Mmm. Doktore, Arkadija je rođena na Trantoru", upita Antor. "Vidite kako se slaže. Želela je da se izgubi - brzo i daleko - a Trantor se sam nametnuo. Ne mislite?"
<BR>&nbsp;&nbsp;&nbsp;&nbsp;&nbsp;"Zašto se nije vratila ovamo", upita Darel.
<BR>&nbsp;&nbsp;&nbsp;&nbsp;&nbsp;"Možda su je progonili, pa je mislila da mora opet zavaravati trag?"
<BR>&nbsp;&nbsp;&nbsp;&nbsp;&nbsp;Dr Darel se ne usudi da postavi još neko pitanje. Neka je onda, neka bude bezbedna na Trantoru, onoliko bezbedna koliko to čovek može biti bilo gde u ovoj mračnoj i užasnoj Galaksiji. Dotetura se do vrata, oseti lak Antorov dodir na rukavu, zastade, ali se ne osvrnu.
<BR>&nbsp;&nbsp;&nbsp;&nbsp;&nbsp;"Nemate, nadam se, ništa protiv ako i ja s vama krenem kući, doktore?"
<BR>
<BR>&nbsp;&nbsp;&nbsp;&nbsp;&nbsp;"Samo izvoli", mahinalno odgovori.
<BR>&nbsp;&nbsp;&nbsp;&nbsp;&nbsp;Do večeri spoljašnji delovi dr. Darelove ličnosti, oni koji su dolazili u neposrednu vezu s ljudima, ponovo očvrsnuše. Odbio je, večeru, vrativši se, umesto toga, s grozničavom upornošžu, prodiranju u više nego složene proračune encefalografske analize.
<BR>&nbsp;&nbsp;&nbsp;&nbsp;&nbsp;Bila je već maltene prošla ponoć kada je ponovo ušao u dnevnu sobu.
<BR>&nbsp;&nbsp;&nbsp;&nbsp;&nbsp;U njoj se još nalazio Pelej Antor, koji se igrao sa upravljačem videa. Koraci ga nagnaše da baci pogled preko ramena. "Hvala! Još ne spavate? Sate sam proveo pored video aparata pokušavajući da nađem nešto drugo osim vesti. Izgleda da je Hober Melou izgubio kurs i da od onda nije bilo vesti s njega?"
<BR>&nbsp;&nbsp;&nbsp;&nbsp;&nbsp;"Zaista? Šta sumnjaju?"
<BR>&nbsp;&nbsp;&nbsp;&nbsp;&nbsp;"Šta mislite? Neku kalgansku podvalu! Ima vesti da su kalganski brodovi viđeni u svemirskom sektoru odakle se poslednji put javio Hober Melou."
<BR>&nbsp;&nbsp;&nbsp;&nbsp;&nbsp;Darel sleže ramenima, a Antor neodlučno protrlja čelo.
<BR>&nbsp;&nbsp;&nbsp;&nbsp;&nbsp;"Ovaj, doktore, zašto ne odete na Trantor?"
<BR>&nbsp;&nbsp;&nbsp;&nbsp;&nbsp;"A zašto?"
<BR>&nbsp;&nbsp;&nbsp;&nbsp;&nbsp;"Zato što nam ovde niste od koristi. Niste pri sebi. Ne možete ni biti. A ako biste otišli na Trantor, mogli biste obaviti i jedan zadatak. Tamo je stara Carska biblioteka u kojoj su potpuni snimci zapisnika Seldonovog komiteta..."
<BR>&nbsp;&nbsp;&nbsp;&nbsp;&nbsp;"Ne! Biblioteka je prekopana, a to nikom nije pomoglo."
<BR>&nbsp;&nbsp;&nbsp;&nbsp;&nbsp;"Jednom je pomogla Eblingu Mizu."
<BR>&nbsp;&nbsp;&nbsp;&nbsp;&nbsp;"Otkud znaš? Da, rekao je da je našao Drugu zadužbinu i moja majka ga je pet sekundi docnije ubila, jer je to bio jedini način da ga spreči da nerazborito otkrije Mazgovu njeno mesto. Ali tim postupkom ona je, shvataš, istovremeno onemogućila da se sazna da li je Miz zaista znao gde se nalazi. Najzad, niko drugi nikada nije bio u stanju da dođe do istine na osnovu tih zapisnika."
<BR>&nbsp;&nbsp;&nbsp;&nbsp;&nbsp;"Podsećam vas da je um Mazgova davao pokretačku silu za rad Eblinga Miza."
<BR>&nbsp;&nbsp;&nbsp;&nbsp;&nbsp;"I to mi je poznato, ali je iz istog razloga Mizov duh bio u nenormalnom stanju. Znamo li mi, ti i ja, bilo šta o odlikama mozga koji se nalazi pod emocionalnom kontrolom nekog drugog čoveka, o njegovim sposobnostima i manama? Uostalom, neću da idem na Trantor."
<BR>&nbsp;&nbsp;&nbsp;&nbsp;&nbsp;Antor se namršti. "Zašto se žestite? Samo sam predložio... svemira mi, ne razumem vas. Izgledate deset godina stariji. Očigledno vam je užasno teško. Ovde niste od koristi. Da sam ja na vašem mestu, otišao bih po devojčicu."
<BR>&nbsp;&nbsp;&nbsp;&nbsp;&nbsp;"Baš tako! I ja to želim da uradim. A upravo zato to neću učiniti. Slušaj me, Antore, i pokušaj da shvatiš. Igraš se - obojica se igramo s nečim što potpuno prevazilazi naše borilačke moći. To ti je jasno kad hladno razmisliš, ako to možeš, ma šta ti mislio u časovima zanesenosti.
<BR>&nbsp;&nbsp;&nbsp;&nbsp;&nbsp;Pedeset godina znamo da je Druga zadužbina pravi potomak i učenik seldonovske matematike. A to znači, i to znaš, da se u Galaksiji ne zbiva ništa što ne bi u njihovim proračunima imalo neku ulogu. Za nas je čitav život niz slučajnosti koje dočekujemo improvizacijama. Za njih čitav život ima svrhu i mora se dočekati prethodnim proračunima.
<BR>&nbsp;&nbsp;&nbsp;&nbsp;&nbsp;No, imaju i oni slabost. Njihova delatnost je statistička, a sama je masovna akcija čovečanstva stvarno neumitna. A kakvu ja, kao pojedinac, igram ulogu u predviđenom kretanju istorije, to ne znam. Moguće je da nemam neku određenu ulogu, pošto Plan prepušta pojedince nepredodređenosti i slobodnoj volji. Ali ja sam važan i možda su oni - znaš, oni - bar proračunali moju verovatnu reakciju. Zato nemam poverenja u sopstvene impulse, želje i verovatne reakcije.
<BR>&nbsp;&nbsp;&nbsp;&nbsp;&nbsp;Radije ću pred njih izići sa naverovatnom reakcijom. Ostaću ovde, uprkos činjenici što očajnički želim da krenem. Ne! Zato što očajnički želim da krenem."
<BR>&nbsp;&nbsp;&nbsp;&nbsp;&nbsp;Mladić se kiselo nasmeši. "Ne poznajete vi toliko vaš mozak koliko ga oni mogu poznavati. Pretpostavite da znajući vas oni mogu računati na ono što vi smatrate, samo smatrate da je neverovatan postupak, prosto zbog toga što unapred znaju kojim pravcem će se kretati vaše rasuđivanje."
<BR>&nbsp;&nbsp;&nbsp;&nbsp;&nbsp;"U tom slučaju, nema izlaza. Jer ako sledim način rasuđivanja kakav si upravo opisao, pa odem na Trantor, možda su i to predvideli. To je beskonačan krug nad-nad-nad-nadmudrivanja. Bilo koji pravac da odaberem, jedino mogu da krenem ili ostanem. Složeni čin odmamljivanja moje kćeri preko polovine Galaksije ne može imati svrhu da me zadrži gde sam, jer bih ja sasvim sigurno tu ostao i da ništa nisu preduzeli. Jedino je moglo da ima svrhu da me pokrene, a zato ću ostati.
<BR>&nbsp;&nbsp;&nbsp;&nbsp;&nbsp;Osim toga, Antore, ne duva svakom čoveku Druga zadužbina za vrat; nisu sva zbivanja plod njihovog pomeranja marioneta. Možda nemaju nikakve veze sa Arkadijinim odlaskom, pa će ona možda na Trantoru biti bezbedna, dok smo svi mi ostali mrtvaci."
<BR>&nbsp;&nbsp;&nbsp;&nbsp;&nbsp;"Ne, tu ste na pogrešnom putu", oštro primeti Antor.
<BR>&nbsp;&nbsp;&nbsp;&nbsp;&nbsp;"Imaš li neko drugo tumačenje?"
<BR>&nbsp;&nbsp;&nbsp;&nbsp;&nbsp;"Imam, ako biste me saslušali."
<BR>&nbsp;&nbsp;&nbsp;&nbsp;&nbsp;"Oh, samo napred. Strpljenje mi ne nedostaje."
<BR>&nbsp;&nbsp;&nbsp;&nbsp;&nbsp;"Pa... koliko poznajete svoju rođenu kćer?"
<BR>&nbsp;&nbsp;&nbsp;&nbsp;&nbsp;"Koliko svaki pojedinac poznaje nekog drugog? Moje poznavanje je očigledno nedovoljno."
<BR>&nbsp;&nbsp;&nbsp;&nbsp;&nbsp;"Ako se tako posmatra ista je stvar i s mojim poznavanjem, čak i više - izuzev što sam je ja gledao nepristrasno. Prvo - ona je zagrižena mala romantičarka, jedinče intelektualca iz kuće od slonovače, odrasla u nestvarnom svetu pustolovina sa video-ekrana i mikro-knjiga. Živi u nastranoj fantastičnoj tvorevini o špijunaži i spletkama koju je sama izgradila. Drugo - inteligentna je; u svakom slučaju, dovoljno da nas nadmudri. Pažljivo je isplanirala da prisluškuje prvi sastanak i u tome uspela. Treće - gaji nezdravi kult junaštva svoje babe, vaše majke, koja je potukla Mazgova.
<BR>&nbsp;&nbsp;&nbsp;&nbsp;&nbsp;Mislite da sam do sada bio u pravu? U redu. Za razliku od vas primio sam potpuni izveštaj od poručnika Diridža, a povrh toga, i moji izvori obaveštenja na Kalganu prilično su iscrpni. Svi se ti izvori slažu. Na primer, znamo da na sastanku sa Gospodarom Kalgana Homiru Manu nije bila data dozvola za ulazak u palatu Mazgova, a da je ta odluka naprečac povučena pošto je Arkadija razgovarala sa Gospođom Kalijom, odličnom prijateljicom Prvog građanina."
<BR>&nbsp;&nbsp;&nbsp;&nbsp;&nbsp;"A kako ti sve ovo znaš", prekide ga Darel.
<BR>&nbsp;&nbsp;&nbsp;&nbsp;&nbsp;"Pre svega, Diridž je u toku policijske akcije traganja za Arkadijom razgovarao sa Manom. Prirodno, imamo potpunu kopiju pitanja i odgovara.
<BR>&nbsp;&nbsp;&nbsp;&nbsp;&nbsp;A uzmite i samu Gospođu Kaliju. Govorka se da je Stetin izgubio interesovanje za nju, ali činjenice tu glasinu ne podupiru. Ne samo što je u stanju da pretvori Gospodarevo odbijanje dato Manu u pristanak, nego čak može da otvoreno organizuje Arkadijin beg. Pa, tuce vojnika oko Stetinovog zdanja posvedočilo je da su njih dve viđene zajedno te poslednje večeri. Ipak, ostaje nekažnjena. I to uprkos činjenici da se za Arkadijom traga sa na izgled najvećom revnošću."
<BR>&nbsp;&nbsp;&nbsp;&nbsp;&nbsp;"Šta onda zaključuješ iz ove poplave protivrečnosti?"
<BR>&nbsp;&nbsp;&nbsp;&nbsp;&nbsp;"Da je Arkadijin beg bio nameštan."
<BR>&nbsp;&nbsp;&nbsp;&nbsp;&nbsp;"Kao što sam i ja rekao."
<BR>&nbsp;&nbsp;&nbsp;&nbsp;&nbsp;"Uz jednu dopunu. Da je Arkadija morala znati da je namešten; da je Arkadija, ta bistra mala devojčica koja svugde vidi zavere, prozrela i ovu i da je rasuđivala na vaš način. Želeli su da se vrati u Zadužbinu i zato je umesto da dođe ovamo otišla na Trantor. A zašto na Trantor?"
<BR>&nbsp;&nbsp;&nbsp;&nbsp;&nbsp;"Da, zašto?"
<BR>&nbsp;&nbsp;&nbsp;&nbsp;&nbsp;"Zato što je tamo utekla njena obožavana baka Bejta kad je ona bežala. Svesno ili nesvesno, Arkadija je nju oponašala. Zbog toga se i pitam nije li i Arkadija bežala od istog neprijatelja?"
<BR>&nbsp;&nbsp;&nbsp;&nbsp;&nbsp;"Od Mazgova?", s učtivim sarkazmom upita Darel.
<BR>&nbsp;&nbsp;&nbsp;&nbsp;&nbsp;"Naravno, ne od njega. Hteo sam da kažem - od neprijatelja čiji mentalitet nije mogla da savlada. Bežala je od Druge zadužbine, ili od nekog ko je pod njenim uticajem a nalazi se na Kalganu."
<BR>&nbsp;&nbsp;&nbsp;&nbsp;&nbsp;"O kakvom to uticaju govoriš?"
<BR>&nbsp;&nbsp;&nbsp;&nbsp;&nbsp;"Zar očekujete da je Kalgan imun od te sveprisutne opasnosti? Obojica smo nekako zaključili da je Arkadijino bekstvo namešteno. Tačno? Tragali su za njom i našli je, a onda namerno dozvolili da je Diridž pusti. Diridž, razumete? Kako je to moguće? Zato što je naš čovek. Ali kako su to znali? Da li su računali na to da je izdajnik? A doktore?"
<BR>&nbsp;&nbsp;&nbsp;&nbsp;&nbsp;"Sad kažeš da su iskreno želeli da je uhvate. Otvoreno govoreći malo me zamaraš. Završi priču, spava mi se."
<BR>&nbsp;&nbsp;&nbsp;&nbsp;&nbsp;"Moja priča će brzo biti gotova." Iz unutrašnjeg džepa Antor izvuče snopić foto-snimaka. Bila su to poznata krivudanja encefalografa. "Moždani talasi Diridža, snimljeno po njegovom dolasku", nemarno reče Antor.
<BR>&nbsp;&nbsp;&nbsp;&nbsp;&nbsp;Bili su sasvim čitljivi Darelovom golom oku, a kad ih je pregledao lice mu posive: "Kontrolišu ga."
<BR>&nbsp;&nbsp;&nbsp;&nbsp;&nbsp;"Tačno. Dozvolio je da Arkadija pobegne ne zato što je bio naš čovek, već čovek Druge zadužbine."
<BR>&nbsp;&nbsp;&nbsp;&nbsp;&nbsp;"Čak i pošto je saznao da Arkadija ide na Trantor, a ne na Terminus."
<BR>&nbsp;&nbsp;&nbsp;&nbsp;&nbsp;Antor sleže ramenima: "Bio je podešen tako da je pusti. Nije bilo načina da on to izmeni. Vidite, bio je samo oruđe. Desilo se da je Arkadija sledila najmanje mogući pravac, i da je verovatno bezbedna. Ili će bar biti bezbedna dotle dok Druga zadužbina ne izmeni planove, kako bi obuhvatila ovo promenjeno stanje stvari..."
<BR>&nbsp;&nbsp;&nbsp;&nbsp;&nbsp;Zaćutao je. Mala signalna svetlost na video-aparatu treperila je. Na Nezavisnoj mreži najavljivala je važne vesti. Darel je takođe primeti i mahinalnim pokretom, stečenim dugom navikom, uključi video. Upali su usred rečenice, ali pre nego što je bila završena saznadoše da je pronađen Hober Melou, odnosno njegova olupina, a da se po prvi put za gotovo pola veka Zadužbina opet nalazi u ratu.
<BR>&nbsp;&nbsp;&nbsp;&nbsp;&nbsp;Antorova vilica oštro se ocrtavala: "U redu, doktore, čuli ste ovo. Kalgan je napao, a Kalgan je pod kontrolom Druge zadužbine. Hoćete li se povesti za svojom kćeri i krenuti na Trantor?"
<BR>&nbsp;&nbsp;&nbsp;&nbsp;&nbsp;"Ne. Rizikovaću. Ovde."
<BR>&nbsp;&nbsp;&nbsp;&nbsp;&nbsp;"Dr Darele! Niste razboriti, ni koliko je to vaša kćer. Pitam se koliko vam se može verovati."
<BR>&nbsp;&nbsp;&nbsp;&nbsp;&nbsp;Jedan trenutak zadrža svoj oštri pogled na Darelu, a zatim se bez reči udalji.
<BR>&nbsp;&nbsp;&nbsp;&nbsp;&nbsp;Darel ostade u neizvesnosti i - gotovo - očajanju.
<BR>&nbsp;&nbsp;&nbsp;&nbsp;&nbsp;Video, na koga niko nije obraćao pažnju, predstavljao je uzrujanu mešavinu slike i zvuka koja je nervozno i podrobno opisivala prvi sat rata između Kalgana i Zadužbine.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
