<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DOMOROTKINJA
<P>&nbsp;&nbsp;&nbsp;&nbsp;&nbsp;26.
<BR>&nbsp;&nbsp;&nbsp;&nbsp;&nbsp;Govornici su sedeli za Stolom, kao zamrznuti u svojim mentalnim oklopima. Gotovo se činilo kao da su svi - uz prećutnu saglasnost - sakrili svoje misli kako bi izbegli da Prvom govorniku, posle njegove izjave vezane za Treviza, nanesu nepopravljivu uvredu. Potajno su, međutim, upućivali poglede prema Delarmi; međutim, čak je i to dovoljno otkrivalo. Među svima njima nju je ponajviše bio glas da ne preza od nepoštovanja - čak je i Gendibal, bar na rečima, ispoljavao veće poštovanje za skup.
<BR>&nbsp;&nbsp;&nbsp;&nbsp;&nbsp;Delarmi je bila svesna ovih pogleda, znajući, istovremeno, veoma dobro da nema drugog izbora do da se suoči s ovom nemogućom situacijom. U stvari, ona nije ni želela da propusti priliku. Tokom posvemašnje istorije Druge zadužbine još nikada se nije dogodilo da neki Prvi govornik bude osporen zbog svoje pod-analize (a iza tog izraza, koji je sama izmislila kao eufemizam, krila se zapravo još neodomaćena misao o nekompetentnosti). Takvo osporavanje sada je, međutim, postalo moguće. I ona nije nameravala da ustukne.
<BR>&nbsp;&nbsp;&nbsp;&nbsp;&nbsp;"Prvi govorniče!" započe ona meko, dok su joj bezbojne usne postale još manje vidljive nego inače na njenom uvek bledom licu. "Upravo rekoste da ne postoji nikakav stvarni osnov za vaše mišljenje, da proračuni utemeljeni na načelima psihoistorijske matematike nisu ništa pokazali. Očekujete li od nas da jednu sudbonosnu odluku donesemo samo na osnovu nekog mističnog osećanja?"
<BR>&nbsp;&nbsp;&nbsp;&nbsp;&nbsp;Prvi govornik podiže pogled. Na čelu mu se duboko urezaše bore. Bio je sasvim svestan opšteg mentalnog oklopa koji je prekrivao čitav Sto, i dobro znao šta to znači. On hladno reče: "Ne prikrivam nedostatak dokaza. Nisam vam izložio ništa što bi bila laž. Ono što vam nudim jeste snažan intuitivni osećaj Prvog govornika, čoveka sa nekoliko decenija iskustva, koji je gotovo čitav svoj životni vek proveo izbliza proučavajući Seldonov Plan." On pogleda oko sebe sa ponositom krutošću koju je retko ispoljavao, i mentalni oklopi, jedan po jedan, stadoše slabiti i konačno sasvim nestadoše. Oklop Delarmi (kad najzad skrenu pogled na nju) pade poslednji.
<BR>&nbsp;&nbsp;&nbsp;&nbsp;&nbsp;S obezoružavajućom otvorenošću, koja ispuni njen um kao da nikad ništa drugo i nije postojalo u njemu, ona reče: "Razume se, ja prihvatam vašu izjavu, Prvi govorniče. Pri svemu tome, ipak, mislim da biste možda mogli poželeti da je ponovo razmotrimo. S obzirom na svoj sadašnji stav, budući da ste ispoljili osećanje stida što ste se oslonili samo na intuiciju, da li biste možda želeli da se vaše reči izbrišu iz zapisnika - ukoliko bi, po vašoj oceni, one trebalo da..."
<BR>&nbsp;&nbsp;&nbsp;&nbsp;&nbsp;Ali odjednom je preseče Gendibalov glas. "Kakve su to reči koje bi trebalo da budu uklonjene iz zapisnika?"
<BR>&nbsp;&nbsp;&nbsp;&nbsp;&nbsp;Sve oči se istovremeno okrenuše u istom pravcu. Da samo, u ključnim trenucima maločas, njihovi mentalni oklopi nisu bili podignuti, bez sumnje bi postali svesni njegovog nailaska znatno pre no što se i sam pojavio na vratima.
<BR>&nbsp;&nbsp;&nbsp;&nbsp;&nbsp;"Svi oklopi maločas podignuti? I svi nesvesni mog dolaska?" upita Gendibal podsmešljivo. "Kakav samo lep sastanak Stola to danas imamo! Zar baš niko da upozori na moj nailazak? Ili, možda, zapravo niste ni očekivali da bih mogao doći?"
<BR>&nbsp;&nbsp;&nbsp;&nbsp;&nbsp;Gendibalov izliv predstavljao je nesumnjivu povredu svih pravila ponašanja. Već sama činjenica da je zakasnio bila je za osudu. Još gore je bilo to što je upao nenajavljen. A najgore od svega bilo je to što je progovorio pre nego što je Prvi govornik obelodanio njegovu prisutnost.
<BR>&nbsp;&nbsp;&nbsp;&nbsp;&nbsp;Prvi govornik se okrenu prema njemu. Sve drugo sada je palo u zasenak. Pitanje discipline stajalo je iznad svega.
<BR>&nbsp;&nbsp;&nbsp;&nbsp;&nbsp;"Govorniče Gendibale", reče on, "kasnite. Upadate nenajavljeni. Govorite. Postoji li ikakav razlog da ne budete suspendovani na trideset dana?"
<BR>&nbsp;&nbsp;&nbsp;&nbsp;&nbsp;"Svakako. Pitanje moje suspenzije ne bi trebalo da bude razmotreno pre nego što se prvo razmotri ko je učinio izvesnom činjenicu da ću zakasniti - i zbog čega." Gendibalove reči bile su uzdržane i odmerene, ali njegov um bio je preplavljen gnevom i on nimalo nije mario da li će to iko osetiti.
<BR>&nbsp;&nbsp;&nbsp;&nbsp;&nbsp;U svakom slučaju, Delarmi je osetila. "Ovaj čovek je lud", reče ona plahovito.
<BR>&nbsp;&nbsp;&nbsp;&nbsp;&nbsp;"Lud? Ludo je od ove žene što to kaže. Možda, jer je svesna krivice. Prvi govorniče, obraćam se vama i tražim da govorim na osnovu lične privilegije", reče oštro Gendibal.
<BR>&nbsp;&nbsp;&nbsp;&nbsp;&nbsp;"O čemu je reč, Govorniče?"
<BR>&nbsp;&nbsp;&nbsp;&nbsp;&nbsp;"Prvi govorniče, optužujem nekog ovde za pokušaj ubistva."
<BR>&nbsp;&nbsp;&nbsp;&nbsp;&nbsp;Kao da je bomba eksplodirala, svi Govornici istovremeno poustajaše stvarajući pravi metež reči, izraza lica i misli.
<BR>&nbsp;&nbsp;&nbsp;&nbsp;&nbsp;Prvi govornik podiže obe ruke, uzviknuvši: "Govorniku se mora pružiti prilika da govori na osnovu svoje lične privilegije!" Neočekivano, suočio se sa prinudom da i mentalno osnaži svoj autoritet, na način krajnje nepodoban ovom mestu - ali drugog izbora nije bilo.
<BR>&nbsp;&nbsp;&nbsp;&nbsp;&nbsp;Metež se stiša.
<BR>&nbsp;&nbsp;&nbsp;&nbsp;&nbsp;Gendibal, savršeno miran, pusti da prođe nekoliko trenutaka sve dok tišina, i zvučno i mentalno, ne posta potpuna. A onda započe:
<BR>&nbsp;&nbsp;&nbsp;&nbsp;&nbsp;"Dok sam se vraćao ovamo, idući iz daljine dumskim putem i približavajući se hodom dovoljno brzim da budem siguran da ću pravovremeno stići na sastanak, nekoliko me zemljodelaca presrete; samo za dlaku izbegao sam da me prebiju, a možda i ubiju. Bilo kako bilo, omeli su me i tek sam sada stigao. Nadam se da ćete mi, za početak, dozvoliti da kažem da mi nije poznato da se neki Dumjanin, još od vremena Velikog Pustošenja, s nepoštovanjem obratio nekom pripadniku Druge zadužbine - da o zlostavljanju i ne govorim."
<BR>&nbsp;&nbsp;&nbsp;&nbsp;&nbsp;"Ni meni", reče Prvi govornik.
<BR>&nbsp;&nbsp;&nbsp;&nbsp;&nbsp;"Ali pripadnici Druge zadužbine nemaju običaj da sami lunjaju oko dumskih poseda!" uzviknu iznenada Delarmi. "Vi ste ih izazvali da tako postupe!"
<BR>&nbsp;&nbsp;&nbsp;&nbsp;&nbsp;"Istina je", odvrati Gendibal, "da imam običaj da se sam šetam u blizini njihovih imanja. Stotinama sam već puta to učinio, idući u svim pravcima. Pa ipak, niko mi nikada nije ni prišao. Drugi se ne šetaju unaokolo tako slobodno kao što to ja činim - ali niko ne lišava sebe spoljnog sveta, niti zatvara u granice Univerziteta, i nikome se još nije dogodilo da ga Dumljani oslove. Sećam se prilika kada je Delarmi..." i onda, kao da se prekasno setio da navede titulu, on je hotimice izvrgnu u smrtnu uvredu, "Hoću, naime, da kažem da se sećam kada je i Govornica Delarmi boravila na dumskom zemljištu a da se niko nije za njom ni osvrnuo."
<BR>&nbsp;&nbsp;&nbsp;&nbsp;&nbsp;"Možda stoga", odgovori Delarmi, dok su joj se oči prodorno širile, "što im se nisam prva obratila i što sam umela da ih držim na razdaljini. Zahvaljujući tome što sam se ponašala kao da zaslužujem poštovanje ja sam ga i dobijala."
<BR>&nbsp;&nbsp;&nbsp;&nbsp;&nbsp;"Čudno", pecnu je Gendibal, "taman sam se spremao da kažem da je to bilo stoga što je vaša pojava ostavljala na njih ubedljiviji utisak nego moja. Najzad, čak i ovde, veoma ih je malo koji se usuđuju da vam se obrate... Ali recite mi, zbog čega bi Dumljani, između svih dana koje su imali na raspolaganju za uplitanje, izabrali baš ovaj današnji, kada je trebalo da prisustvujem jednom veoma važnom sastanku za Stolom?"
<BR>&nbsp;&nbsp;&nbsp;&nbsp;&nbsp;"Ukoliko razlog nije bio u vašem ponašanju, onda mora biti da je bila slučajnost", odgovori Delarmi. "Još nisam čula da je išta, čak ni sva Seldonova matematika, uklonilo iz Galaksije ulogu slučajnosti - u svakom slučaju, izvesno, kada su u pitanju događaji vezani za pojedince. Ili to, možda, i iz vas govori intuitivno nadahnuće?" (U dubinama uma jednog ili dvojice Govornika odjeknu nešto kao uzdah - bilo je sasvim jasno da je ovo bio posredni udarac upućen Prvom govorniku.)
<BR>&nbsp;&nbsp;&nbsp;&nbsp;&nbsp;"Nije bilo u pitanju moje ponašanje. Niti slučajnost. Bilo je to namerno uplitanje", reče Gendibal.
<BR>&nbsp;&nbsp;&nbsp;&nbsp;&nbsp;"Ali kako bismo to mogli sasvim pouzdano znati?" upita blago Prvi govornik. On, jednostavno, nije mogao da odoli da ne bude mek prema Gendibalu - bila je to neposredna posledica poslednje primedbe Delarmi.
<BR>&nbsp;&nbsp;&nbsp;&nbsp;&nbsp;"Moj um je otvoren za vas, Prvi govorniče. Stavljam pred vas - i pred sve druge za Stolom - moja sećanja na ono što se dogodilo."
<BR>&nbsp;&nbsp;&nbsp;&nbsp;&nbsp;Potrajalo je to samo nekoliko trenutaka, a onda Prvi govornik uzviknu: "Zaprepašćujuće! Vi ste se veoma dobro poneli, Govorniče, s obzirom na to da ste se našli pod ozbiljnim pritiskom. Slažem se da je ponašanje Dumljana neuobičajeno i da zahteva dalje ispitivanje. U međuvremenu, molim vas da se pridruzite našem sastanku."
<BR>&nbsp;&nbsp;&nbsp;&nbsp;&nbsp;"Trenutak!" preseče ga Delarmi. "Kako možemo biti sigurni da je Govornikov izveštaj pouzdan?"
<BR>&nbsp;&nbsp;&nbsp;&nbsp;&nbsp;Gendibalove nozdrve raširiše se na tu uvredu, ali njemu ipak pođe za rukom da se obuzda. "Moj um stoji otvoren."
<BR>&nbsp;&nbsp;&nbsp;&nbsp;&nbsp;"Imala sam prilike da vidim i otvorene umove koji nisu bili otvoreni."
<BR>&nbsp;&nbsp;&nbsp;&nbsp;&nbsp;"Ne sumnjam u to, Govorniče", reče Gendibal, "s obzirom na to da i vi, kao i svi ostali, morate svoj um uvek držati otvorenim za svaki uvid. Međutim, kad je otvoren moj um je otvoren."
<BR>&nbsp;&nbsp;&nbsp;&nbsp;&nbsp;Prvi govornik se umeša: "Hajde da se dalje ne..."
<BR>&nbsp;&nbsp;&nbsp;&nbsp;&nbsp;"Prvi govorniče", reče Delarmi, "tražim da govorim na osnovu lične privilegije i ujedno se izvinjavam što sam vas prekinula."
<BR>&nbsp;&nbsp;&nbsp;&nbsp;&nbsp;"O čemu je reč, Govorniče?"
<BR>&nbsp;&nbsp;&nbsp;&nbsp;&nbsp;"Govornik Gendibal optužio je nekog od nas ovde za pokušaj ubistva, verovatno na taj način što je nahuškao zemljodelca da ga napadne. Sve dok ta optužba ne bude povučena na mene se mora gledati kao na mogućeg ubicu - a takođe i na svaku osobu ovde prisutnu, uključujući i vas, Prvi govorniče."
<BR>&nbsp;&nbsp;&nbsp;&nbsp;&nbsp;"Govorniče Gendibale, povlačite li svoju optužbu?" upita Prvi govornik.
<BR>&nbsp;&nbsp;&nbsp;&nbsp;&nbsp;Gendibal sede u svoju naslonjaču i stežući rukama njene ivice, kao da želi da istakne svoje vlasništvo nad njom, polagano reče: "Učiniću to smesta, čim mi neko objasni zbog čega je jedan dumski zemljodelac, zajedno sa nekolicinom drugih, namerno sve preduzeo da bi me sprečio da pravovremeno stignem na ovaj sastanak."
<BR>&nbsp;&nbsp;&nbsp;&nbsp;&nbsp;"Moguće bi bilo, možda, navesti hiljadu razloga", reče Prvi govornik. "Ponavljam, ono što se dogodilo biće brižljivo ispitano. Da li ste sada, Govorniče Gendibale, zarad uspešnog nastavljanja sadašnjeg razgovora, spremni da povučete svoju optužbu?"
<BR>&nbsp;&nbsp;&nbsp;&nbsp;&nbsp;"Nisam to u stanju, Prvi govorniče. Veoma sam se trudio, koliko sam god tananije mogao, da u njegovom umu pronađem način da mu izmenim ponašanje a da ga pri tom ni najmanje ne oštetim - i nisam uspeo. Um mu nije bio savitljiv - iako je morao biti. Njegova su osećanja bila čvrsto ukopana, kao da je to učinio neki um spolja."
<BR>&nbsp;&nbsp;&nbsp;&nbsp;&nbsp;Odjednom se lako nasmejavši, Delarmi reče: "I vi mislite da je taj spoljni um neko od nas? A zar ne bi bilo moguće da je u pitanju ta vaša tajanstvena organizacija koja se nadmeće s nama, koja je moćnija od nas samih?"
<BR>&nbsp;&nbsp;&nbsp;&nbsp;&nbsp;"Moguće je", odvrati Gendibal.
<BR>&nbsp;&nbsp;&nbsp;&nbsp;&nbsp;"U tom slučaju, mi - koji nismo članovi te organizacije što je samo vama poznata - ne snosimo nikakvu krivicu, i vi biste morali da povučete svoju optužbu. Ili možda vi to optužujete nekoga ovde da se nalazi pod kontrolom te čudne organizacije? Možda neko ovde među nama zapravo i nije ono za šta se izdaje?"
<BR>&nbsp;&nbsp;&nbsp;&nbsp;&nbsp;"Možda", odvrati Gendibal bezbojnim glasom, potpuno svestan da mu to Delarmi dodaje konopac sa omčom na kraju.
<BR>&nbsp;&nbsp;&nbsp;&nbsp;&nbsp;"Moguće je takođe", nastavi Delarmi, dohvativši najzad omču i pripremajući se da je zategne, "da taj vaš san o tajnoj, nepoznatoj, skrivenoj, tajanstvenoj organizaciji predstavlja samo paranoidnu moru. Potpuno bi se uklopilo u vašu paranoidnu maštu to da su dumski zemljodelci pod njenim uticajem, a Govornici pod njenom skrivenom kontrolom. Ipak, spremna sam da još neko vreme sledim taj odista neobični tok vaših misli. Šta mislite, koji je od Govornika, ovde prisutnih, pod njenom kontrolom? Možda baš ja?"
<BR>&nbsp;&nbsp;&nbsp;&nbsp;&nbsp;"Na to i ne pomišljam, Govorniče", odgovori Gendibal. "Da ste pokušali da me se otresete na tako posredan način, izvesno je da ne biste tako otvoreno ispoljavali svoju nenaklonost prema meni."
<BR>&nbsp;&nbsp;&nbsp;&nbsp;&nbsp;"Dvostruka - trostruka obmana, možda?" upita Delarmi, gotovo predući. "Za nekog sa paranoidnom maštom bio bi to sasvim prirodan zaključak."
<BR>&nbsp;&nbsp;&nbsp;&nbsp;&nbsp;"Sasvim je moguće. U tim stvarima imate znatno više iskustva od mene."
<BR>&nbsp;&nbsp;&nbsp;&nbsp;&nbsp;Govornik Lestim Đani ljutito se umeša. "Pazite, Govorniče Gendibale, što više lišavate krivice Govornika Delarmi, to je više prenosite na nas ostale. A kakvog bi osnova bilo ko od nas imao da pokuša da vas spreči da dođete na sastanak - da i ne govorimo o pokušaju ubistva?"
<BR>&nbsp;&nbsp;&nbsp;&nbsp;&nbsp;Gendibal odgovori hitro, kao da je samo čekao da pitanje bude postavljeno. "Kada sam ušao, upravo ste razgovarali o tome da se iz zapisnika izbrišu neke stvari - reči koje je izgovorio Prvi govornik. Od svih Govornika jedino ja nisam bio u prilici da ih čujem. Dozvolite mi da se obavestim o čemu je bilo govora, i siguran sam da ću biti u stanju da vam predočim motive što stoje iza mog zakašnjenja."
<BR>&nbsp;&nbsp;&nbsp;&nbsp;&nbsp;Prvi govornik se umeša: "Rekao sam - i bilo je to nešto čemu su Govornik Delarmi i ostali ozbiljno prigovorili - da smatram, na osnovu vlastite intuicije kao i na osnovu krajnje neodgovarajuće primene metoda psihoistorijske matematike, da je moguće da čitava budućnost Plana počiva na onom izgnaniku iz Prve zadužbine, Golanu Trevizu."
<BR>&nbsp;&nbsp;&nbsp;&nbsp;&nbsp;Gendibal smesta reče: "Ono što drugi Govornici misle, njihova je stvar. Što se mene tiče, slažem se s vašom hipotezom. Treviz jeste ključ svega. Njegovo iznenadno proterivanje iz Prve zadužbine suviše je neobično da bi bilo bezazleno."
<BR>&nbsp;&nbsp;&nbsp;&nbsp;&nbsp;Delarmi ponovo upita: "Želite li, Govorniče Gendibale, da kažete da Treviza kontroliše ta tajanstvena organizacija - ili, čak, Ijude koji su ga prognali? Znači li to da su svi, i da je sve, pod njihovom kontrolom - izuzev vas i Prvog govornika, i mene, za koju ste već rekli da nije pod kontrolom?"
<BR>&nbsp;&nbsp;&nbsp;&nbsp;&nbsp;"Takva buncanja ne zaslužuju nikakav odgovor. Umesto toga, dozvolite mi samo da upitam da li još neko od prisutnih Govornika želi da izrazi svoje slaganje sa Prvim govornikom i sa mnom. Upoznali ste se, pretpostavljam, sa matematičkim proračunima koje sam vam, uz saglasnost Prvog govornika, stavio na raspolaganje."
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;"Ponavljam svoje pitanje", reče Gendrbal. "Da li se neko slaže s Prvim govornikom i sa mnom?"
<BR>&nbsp;&nbsp;&nbsp;&nbsp;&nbsp;Sveopšte ćutanje.
<BR>&nbsp;&nbsp;&nbsp;&nbsp;&nbsp;"Prvi govorniče, evo vam motiva koji stoji u pozadini mog zadocnjenja", reče Gendibal.
<BR>&nbsp;&nbsp;&nbsp;&nbsp;&nbsp;"Izrazite to jasnije", zatraži Prvi govornik.
<BR>&nbsp;&nbsp;&nbsp;&nbsp;&nbsp;"Već ste i sami ukazali na potrebu da se obrati puna pažnja na tog čoveka iz Prve zadužbine, Golana Treviza. Ta okolnost predstavlja važan dalji korak u našoj politici, i ukoliko su Govornici pročitali moju informaciju bez sumnje će im, bar u najopštijim crtama, biti jasno šta je u vazduhu. Ukoliko, uprkos svemu, ispoljavaju jednodušno neslaganje s vama - ponavljam, jednodušno - u tom biste vi slučaju, poštujući tradiciju samoograničavanja, bili u nemogućnosti da dalje delate. Ali ukoliko bi makar samo jedan od Govornika podržao vaš stav, to bi vam istog časa otvorilo put za sprovođenje te nove politike. Dakle, kao što je poznato svima onima koji su pročitali moju informaciju, ja sam bio taj jedan Govornik koji vas je podržao, te je bilo neophodno da, po svaku cenu, budem sprečen da prisustvujem ovom sastanku. Taj manevar gotovo da se pokazao uspešnim - ali, ipak, evo me ovde među vama, i ja obnavljam svoju podršku Prvom govorniku. Pošto sam saglasan s njim, on je, dakle, u mogućnosti da - shodno tradiciji - pređe preko neslaganja ostalih desetoro Govornika."
<BR>&nbsp;&nbsp;&nbsp;&nbsp;&nbsp;Delarmi snažno udari pesnicom o sto. "Ono što se ovim nagoveštava jeste da je neko unapred znao šta će Prvi govornik predložiti, da je unapred znao da će mu Govornik Gendibal dati podršku, i da će mu je svi ostali uskratiti - da je, znači, neko znao sve ono što nikako nije mogao znati. Nagoveštava se, takođe, da predložena mera nije po volji organizaciji proistekloj iz paranojom obuzetog uma Govornika Gendibala, da joj se ona suprotstavlja i da je, sledstveno tome, neko od nas - ili svi mi - pod njenom kontrolom."
<BR>&nbsp;&nbsp;&nbsp;&nbsp;&nbsp;"Upravo sam to imao u vidu", složi se Gendibal. "Vaša je analiza delo pravog majstora."
<BR>&nbsp;&nbsp;&nbsp;&nbsp;&nbsp;"Koga, onda, optužujete?" uzviknu Delarmi.
<BR>&nbsp;&nbsp;&nbsp;&nbsp;&nbsp;"Nikoga. Pozivam Prvog govornika da se time pozabavi. Jasno je da među nama postoji neko ko radi protiv naših interesa. Predlažem, stoga, da svako ko radi za Drugu zadužbinu bude podvrgnut strogoj mentalnoj proveri. Svako - uključujući i same Govornike. Uključujući, čak, i mene samog - i Prvog govornika."
<BR>&nbsp;&nbsp;&nbsp;&nbsp;&nbsp;Sastanak Stola okonča se, tako, u zbrci i uzbuđenju kakvi još nikad nisu bili zabeleženi u zapisnicima.
<BR>&nbsp;&nbsp;&nbsp;&nbsp;&nbsp;I kada Prvi govornik najzad izreče frazu koja je označavala da se sednica do daljnjeg prekida, Gendibal se, ne progovorivši ni sa kim ni reči, tiho povuče u svoje odaje. Znao je dobro da među govornicima nema nijednog prijatelja, i da će mu čak i svaka podrška koju bi mu Prvi govornik mogao dati - biti, u najboljem slučaju, data samo sa pola srca.
<BR>&nbsp;&nbsp;&nbsp;&nbsp;&nbsp;Zebnja se uvuče u njega - ali ni sam nije umeo da odredi na šta se odnosila: na njega samog, ili na čitavu Drugu zadužbinu. U ustima je osećao opor ukus skorašnje propasti.
<BR>
<BR>&nbsp;&nbsp;&nbsp;&nbsp;&nbsp;27.
<BR>&nbsp;&nbsp;&nbsp;&nbsp;&nbsp;Gendibal je proveo nemirnu noć. Njegove uskovitlane misli i slike iz snova mešale su se tvoreći jedinstven, mučni prizor rasprave sa Delorom Delarmi. U jednom od snova, čak, njen se lik pomešao sa likom onog zemljodelca, Rufiranta, tako da se Gendibal odjednom nađe suočen sa nekom džinovskom Delarmi koja mu se približavala sa svojim ugromnim šakama i slatkastim osmehom što je otkrivao zube oštre poput igala.
<BR>&nbsp;&nbsp;&nbsp;&nbsp;&nbsp;On se najzad probudi, kasnije no obično, bez osećaja da ga je san okrepio; gotovo istovremeno, oglasi se signal upozoravajući ga da neko želi da sa njim stupi u vezu. Okrenuo se da dohvati prekidač i uspostavio kontakt.
<BR>&nbsp;&nbsp;&nbsp;&nbsp;&nbsp;"Da? Izvolite?"
<BR>&nbsp;&nbsp;&nbsp;&nbsp;&nbsp;"Govorniče!" Bio je to glas vratara u prizemlju, za nijansu manje no obično ispunjen poštovanjem. "Jedan posetilac želi da razgovara s vama."
<BR>&nbsp;&nbsp;&nbsp;&nbsp;&nbsp;"Posetilac?" Gendibal pritisnu taster i na ekranu iznad njegove glave ukaza se lista sastanaka predviđenih za taj dan. Niko nije bio najavljen za pre podne. On zatim pritisnu dugme pokazivaća vremena: bilo je 8:32 izjutra. On mrzovoljno upita: "Za ime svemira, ko je to?"
<BR>&nbsp;&nbsp;&nbsp;&nbsp;&nbsp;"Neće da saopšti ime, Govorniče." A onda, s upadljivim prizvukom neodobravanja, glas reče: "Neko od onih Dumljana, Govorniče. Kaže da dolazi na vaš poziv." Poslednja rečenica bila je izgovorena sa još upadljivijim prizvukom neodobravanja.
<BR>&nbsp;&nbsp;&nbsp;&nbsp;&nbsp;"Neka me sačeka dole u čekaonici. Potrajaće malo dok se ne spremim."
<BR>&nbsp;&nbsp;&nbsp;&nbsp;&nbsp;Gendibalu se nije žurilo. Tokom jutarnje kupke, sve vreme ostao je izgubljen u mislima. Da neko pokuša da iskoristi Dumljane da bi omeo njegovo kretanje imalo je smisla - ali on je želeo da sazna i čije je to delo bilo. I šta je sad trebalo da znači ovaj upad nekog Dumljanina u same njegove privatne odaje? Možda - neku složenu, dobro smišljenu zamku?
<BR>&nbsp;&nbsp;&nbsp;&nbsp;&nbsp;Kako je, za ime Seldona, nekom dumskom zemljodelcu uopšte pošlo za rukom da se probije do Univerziteta? Kakve je razloge mogao navesti? I kakve je, uopšte, razloge mogao imati za svoj dolazak?
<BR>&nbsp;&nbsp;&nbsp;&nbsp;&nbsp;Za trenutak samo, Gendibal se upita ne bi li trebalo da se naoruža. Gotovo istog časa, međutim, on odbaci tu pomisao, smatrajući, s primesom oholosti, izvesnim da je u stanju da na tlu Univerziteta, bez ikakve opasnosti po sebe samog, podvrgne svojoj kontroli svakog pojedinačnog zemljodelca - a da pri tom ne ostavi nikakav neprihvatljiv trag u njegovom umu.
<BR>&nbsp;&nbsp;&nbsp;&nbsp;&nbsp;Gendibal konačno priznade sebi da ga je incident sa Karolom Rufirantom, prethodnog dana, ostavio na njega i suviše veliki utisak... Da li je, zapita se usput, možda baš on bio taj zemljodelac dole? Oslobođen, po svoj prilici, uticaja - nekoga ili nečega, ma šta to bilo - možda je sada došao da se, strahujući od moguće kazne, izvini zbog svog ponašanja? Ali kako je Rufirant uopšte saznao gde treba da dođe? I kome treba da se obrati?
<BR>&nbsp;&nbsp;&nbsp;&nbsp;&nbsp;Gendibal odlučno krenu hodnikom i trenutak potom nađe se u čekaonici. Zaustavivši se zapanjeno, on se okrenu vrataru koji se, sedeći u svojoj staklenoj kutiji, pretvarao da je veoma obuzet nekim svojim poslom.
<BR>&nbsp;&nbsp;&nbsp;&nbsp;&nbsp;"Vrataru, niste mi rekli da je posetilac žena."
<BR>&nbsp;&nbsp;&nbsp;&nbsp;&nbsp;Vratar mirno odgovori: "Govorniče, rekao sam - jedno od onih Dumljana. Niste tražili dalje pojedinosti."
<BR>&nbsp;&nbsp;&nbsp;&nbsp;&nbsp;"Sklonost pružanju nepotpunih obaveštenja, vrataru? Moram to zapamtiti, kao jednu od vaših karakteristika." (Moraće, takođe, da proveri nije li ovaj vratar neki od Delarminih opunomoćenika. Moraće, isto tako, da od sada više pažnje obrati na službenike koji su ga okruživali - 'Podređene', koje je, sa visina svog novostečenog položaja Govornika, i suviše lako bio sklon da prenebregne). "Da li je neka od soba za primanja slobodna?"
<BR>&nbsp;&nbsp;&nbsp;&nbsp;&nbsp;"Soba broj 4 jedina je slobodna, Govorniče. Možete je imati na raspolaganju tokom sledeća tri časa." On baci brz pogled na domorotkinju, a onda s nameštenom bezazlenošću ponovo pogleda Gendibala.
<BR>&nbsp;&nbsp;&nbsp;&nbsp;&nbsp;"Uzećemo sobu broj 4, Vrataru, i savetujem vam da svoje misli usmerite na svoje poslove." Gendibalov um nasrnu, ne baš nežno, a vratarev mentalni oklop spusti se odveć kasno. Gendibal je dobro znao da je ispod njegove časti da petlja po umovima nižeg reda, ali osoba koja nije umela da prikrije neprijatne misli u odnosu na jednog Govornika trebalo je da dobije pouku, da to u buduće ne čini. Vratar će tokom nekoliko sledećih časova osećati laku glavobolju. Pa, i zaslužio ju je.
<BR>
<BR>&nbsp;&nbsp;&nbsp;&nbsp;&nbsp;28.
<BR>&nbsp;&nbsp;&nbsp;&nbsp;&nbsp;Nije bio u stanju da se odmah seti njenog imena; ali, s druge strane, Gendibal baš nije bio ni spreman da se ozbiljnije potrudi. Na kraju krajeva, jedva da je i mogla očekivati od njega da ga zapamti.
<BR>&nbsp;&nbsp;&nbsp;&nbsp;&nbsp;"Ti si..." mrzovoljno započe on.
<BR>&nbsp;&nbsp;&nbsp;&nbsp;&nbsp;"Ja jesteš Novi, Gospodin Učnjak", odgovori ona, gotovo zadihano. "Moj ime ispred jesteš Sura, ali mene jesteš zoveš samo Novi."
<BR>&nbsp;&nbsp;&nbsp;&nbsp;&nbsp;"Da Novi. Juče smo se sreli, sad se sećam. Nisam zaboravio da si mi pritekla u pomoć." Nikako nije mogao da sebe nagna da na samom tlu Univerziteta pribegne dumskom dijalektu. "Kako si dospela ovamo?"
<BR>&nbsp;&nbsp;&nbsp;&nbsp;&nbsp;"Gospodine, vi jesteš kažeš da ja možeš pišeš pismo. Vi jesteš kažeš, pismo kažeš: 'Kuća Govornika, apartman 27'. Ja jesteš sama doneseš njega, i ja pokažeš pismo - pismo koje ja jesteš napišeš, Gospodine." Izgovorila je to s nekom vrstom skromnog ponosa. "Onda jesteš oni pitaš: 'Za koga jesteš pismo?' Ja jesteš čuješ tvoj ime kad ti jesteš kažeš njega onaj blesav Rufirant - mešina. Ja jesteš onda kažeš za Stor Gendibal, Gospodin Učnjak."
<BR>&nbsp;&nbsp;&nbsp;&nbsp;&nbsp;"I oni su te, Novi, pustili da prođeš? Nisu ti tražili da vide pismo?"
<BR>&nbsp;&nbsp;&nbsp;&nbsp;&nbsp;"Ja jesteš budeš strašan strah. Ja jesteš misliš da oni imaš žaljenje. Ja jesteš rečeš: 'učnjak Gendibal jesteš obećaš meni pokažeš Kuća Učnjak' i oni jesteš smeješ. Jedan stojiš na kapija jesteš kažeš drugi: 'Nije to sve što on jesteš pokažeš njoj'. I oni pokažeš meni gde ja jesteš ideš, i kažeš ja ne jesteš ideš drugi mesto jer oni jesteš odma meni izbaciš."
<BR>&nbsp;&nbsp;&nbsp;&nbsp;&nbsp;Gendibala obli lako rumenilo. Tako mu Seldona, da je osetio želju da se zabavi kakvom Dumljankom sigurno to ne bi učinio tako upadljivo, i njegov bi izbor, izvesno, bio znatno pažljivije načinjen. On ponovo pogleda domorotkinju, klimnuvši lako glavom u sebi.
<BR>&nbsp;&nbsp;&nbsp;&nbsp;&nbsp;Izgledala je prilično mlada - mlađa, po svoj prilici, no što su to teški poslovi koje je obavljala dozvoljavali da se vidi. Nije joj moglo biti više od dvadeset pet, a u tim godinama Dumljanke su, po pravilu, već bile udate. Svoju tamnu kosu Novi je, međutim, nosila svijenu u pletenicu, što je značilo da je neudata - zapravo, da je devica - i ta ga činjenica ne iznenadi suviše. Njen jučerašnji izliv pokazao je da raspolaže izvanrednim sposobnostima prave goropadi te je veoma sumnjao da bi se mogao naći neki Dumljanin rad da na sebe navuče jaram njenog oštrog jezika i pretećih pesnica. A nije ni izgledela preterano privlačno. Premda se, očevidno, veoma potrudila da svoj izgled učini prihvatljivim, lice joj je bilo četvrtasto i pljosnato, a ruke crvene i čvornovate. Ono što je bio u mogućnosti da vidi od njene figure pre bi se moglo reči da je zračilo izdržljivošću nego ljupkošću.
<BR>&nbsp;&nbsp;&nbsp;&nbsp;&nbsp;Dok ju je on tako prodorno ispitivao pogledom, njena donja usna stade da podrhtava. Mogao je sasvim dobro razabrati njenu zbunjenost i njen strah, i on odmah oseti sažaljenje. Juče mu je, zaista, bila od pomoći i to je jedino bilo važno.
<BR>&nbsp;&nbsp;&nbsp;&nbsp;&nbsp;Nastojeći da bude ljubazan i da je uteši, on joj se obrati: "Znači, došla si da vidiš Dru... ovaj, Kuću Učenjaka?"
<BR>&nbsp;&nbsp;&nbsp;&nbsp;&nbsp;Ona širom otvori svoje tamne oči (imala je zaista lepe oči) i odgovori: "Gospodine, ti nemoj jesteš ljutiš, ali ja dođeš da jesteš budeš ja učnjak."
<BR>&nbsp;&nbsp;&nbsp;&nbsp;&nbsp;"Želiš da postaneš učenjak?" Gendibala kao da je grom pogodio. "Ali dobra ženo..."
<BR>&nbsp;&nbsp;&nbsp;&nbsp;&nbsp;On odjednom zastade. Kako bi bilo ko ovde mogao jednoj potpuno neobrazovanoj domorotkinji objasniti koliko je inteligencije, obučavanja i mentalne izdržljivosti iziskivalo da se postane ono što su trantorski domoroci nazivali 'učnjakom'?
<BR>&nbsp;&nbsp;&nbsp;&nbsp;&nbsp;Ali Sura Novi strasno nastavi: "Ja jesteš pišeš i ja jesteš čitaš. Ja uvek jesteš čitaš knjige celi, i od početak. Ja uvek jesteš želiš da budeš učnjak. Ja nećeš jesteš da budeš zemljodelac žena. Ja nećeš jesteš da živiš u selo. Ja nećeš želiš da udaš zemljodelac i ja nećeš imaš zemljodelac dete." Ona uzdignu glavu i ponosito dodade: "Ja budeš išteš. Mnogo mene oćeš. A ja uvek jesteš kažeć: 'Ne'. Ja uvek jesteš kažeš učtiv to, ali kažeš 'Ne'.
<BR>&nbsp;&nbsp;&nbsp;&nbsp;&nbsp;Gendibalu nije bilo nimalo teško da ustanovi da žena govori neistinu. Nikad joj niko nije ponudio brak. Ipak, na njegovom se licu nipošto nije moglo primetiti da ju je uhvatio u laži. "Ali šta će biti od tebe ukoliko se ne udaš?" upita je on.
<BR>&nbsp;&nbsp;&nbsp;&nbsp;&nbsp;Novi položi šake na sto, okrenuvši dlanove nagore.
<BR>&nbsp;&nbsp;&nbsp;&nbsp;&nbsp;"Ja jesteš budeš učnjak. Ja nećeš jesteš da budeš zemljodelac žena."
<BR>&nbsp;&nbsp;&nbsp;&nbsp;&nbsp;"A šta ako ne mogu da od tebe načinim učenjaka?"
<BR>&nbsp;&nbsp;&nbsp;&nbsp;&nbsp;"Onda ja nečeš jesteš da budeš ništa, i ja jesteš čekaš da umreš. Ja nećeš jesteš da budeš ništa ako ne jesteš budeš učnjak."
<BR>&nbsp;&nbsp;&nbsp;&nbsp;&nbsp;Za trenutak se u Gendibalu javi poriv da uđe u njen um i ustanovi do koje je mere snažna njena želja. Ali učiniti to ne bi bilo pravo. Nije dostojno jednog Govornika da iz puke znatiželje pretražuje bespomoćne umove drugih bića. Postojao je, kao i u slučaju drugih profesija, kodeks nauke i tehnike vršenja mentalne kontrole - mentaliks. Ili, bar, trebalo bi da postoji. (On odjednom oseti žaljenje što je maločas nasrnuo na vratara).
<BR>&nbsp;&nbsp;&nbsp;&nbsp;&nbsp;"A zbog čega nećeš da budeš žena zemljodelca, Novi?" upita on. Uz malo obrade mogao bi je učiniti zadovoljnom takvim životom, i uz malo obrade mogao je, takođe, navesti kakvog dumskog geaka da se njome oženi - i nju, da se za njega uda. Ne bi to nanelo nikakve štete. Bilo bi, čak dobro delo. Ali bilo je to protivno zakonu, i samim tim nezamislivo.
<BR>&nbsp;&nbsp;&nbsp;&nbsp;&nbsp;"Ja nećeš jesteš da budeš", odgovori ona. "Zemljodelac jesteš tikvan. On jesteš radiš sa drugo tikvan, i jesteš postaneš sam tikvan. Ako ja jesteš budeš zemljodelac žena, ja jesteš postaneš tikvan. Ja jesteš nemaš vreme čitaš i pišeš, i ja jesteš zaboraviš sve. Moj glava", dodade ona stavivši prst na čelo, "jesteš i budeš ukiseliš i bajat. Ne! Učnjak jesteš drugčije. Učnjak jesteš pun misliš!" (Reč koju je upotrebila, pomisli Gendibal, trebalo je da znači 'pametan', pre nego 'pun razumevanja'.)
<BR>&nbsp;&nbsp;&nbsp;&nbsp;&nbsp;"Jedno učnjak", nastavi ona, "jesteš živiš sa knjiga i sa... sa... ja jesteš zaboraviš kako rečeš to." Ona načini pokret rukom, kao da želi da ukaže na neku neodređenu kretnju upravljanja nečim - koja bi, da ga nisu vodila zračenja što su pristizala iz njenog uma, i samom Gendibalu ostala nejasna.
<BR>&nbsp;&nbsp;&nbsp;&nbsp;&nbsp;"Mikrofilmovima", pomože joj on. "Ali otkud znaš za mikrofilmove?"
<BR>&nbsp;&nbsp;&nbsp;&nbsp;&nbsp;"U knjiga", odvrati ona ponosno, "ja jesteš čitaš mnogo stvari."
<BR>&nbsp;&nbsp;&nbsp;&nbsp;&nbsp;Gendibal se sada više nije mogao odupreti želji da sazna još više. Bila je to krajnje neobična Dumljanka; jod nikad nije čuo za takav slučaj. Druga zadužbina nikada nije uzimala Dumljane, ali, da je Novi bila mlada, da je, recimo, imala deset godina...
<BR>&nbsp;&nbsp;&nbsp;&nbsp;&nbsp;Kakva šteta! Ne bi je nimalo poremetio, ni najmanje... Kakva je, onda, korist od toga biti Govornik a ne moći pobliže osmotriti neobične umove i učiti iz toga?
<BR>&nbsp;&nbsp;&nbsp;&nbsp;&nbsp;"Novi, želim da ostaneš sasvim mirna nekoliko trenutaka. Potpuno mirna. Nemoj ništa govoriti. Ne misli ni na šta što bi možda poželela da kažeš. Samo misli na to da ćeš zaspati. Razumeš li me?"
<BR>&nbsp;&nbsp;&nbsp;&nbsp;&nbsp;Njen strah smesta se ponovo razbudi. "Zbog čega jesteš moraš da ja spavaš, Gospodine?"
<BR>&nbsp;&nbsp;&nbsp;&nbsp;&nbsp;"Zato što želim da razmislim kako bi mogla da postaneš učenjak."
<BR>&nbsp;&nbsp;&nbsp;&nbsp;&nbsp;Najzad, bez obzira na to šta je sve pročitala, nije bilo načina da stvarno dokuči šta je značilo biti 'učenjak'. Bilo je, stoga, neophodno da ustanovi šta je mislila da učenjak jeste.
<BR>&nbsp;&nbsp;&nbsp;&nbsp;&nbsp;Veoma pažljivo, i s beskrajnom tananošću on zađe u njen um; osećajući, a ne dodirujući - kao kad neko stavlja šaku na uglačanu metalnu površinu ne ostavljajući pri tom otiske prstiju. Za nju, učenjak je bio neko ko je sve vreme provodio čitajući knjige. Nije imala ni najmanju predstavu o tome zbog čega bi neko čitao knjige. Za nju, biti učenjak - slike u njenom umu u vezi s tim bile su sasvim jasne - značilo je i dalje obavljati poslove na koje je bila navikla - nositi terete, kuvati, čistiti, izvršavati naređenja - ali ovde, na Univerzitetu, gde su knjige bile na dohvatu ruku i gde bi imala vremena da ih čita, i sasvim neodređeno, gde bi 'postala učena'. Uz to, još, ono što je želela bilo je da služi i - da služi njemu.
<BR>&nbsp;&nbsp;&nbsp;&nbsp;&nbsp;Gendibal se namrgodi. Služavka Dumljanka - i još priprosta, gruba, neobrazovana, jedva pismena. Prosto nezamislivo.
<BR>&nbsp;&nbsp;&nbsp;&nbsp;&nbsp;Trebalo je, jednostavno, preusmeriti je. Morao je postojati neki način da se njenim željama da drugi pravac - da se navede da se zadovolji životom zemljodelčeve žene - neki način koji neće ostaviti nikakvog traga, način kome čak ni sama Delarmi ne bi mogla ništa prigovoriti.
<BR>&nbsp;&nbsp;&nbsp;&nbsp;&nbsp;Ali da je nije sama Delarmi njemu poslala? Nije li sve to, možda, bio samo neki složen plan da se on navede da petlja po nekom dumskom umu, kako bi dobili priliku da ga uhvate na delu i osude?
<BR>&nbsp;&nbsp;&nbsp;&nbsp;&nbsp;Koješta. Zaista je bio izložen opasnosti da ga savlada paranoja. Negde, u jednostavnim spletovima njenog priprostog uma, trebalo je samo neki jedva razaznatljivi mentalni potočić skrenuti s njegovog toka. Bio bi dovoljan samo jedan lagani dodir.
<BR>&nbsp;&nbsp;&nbsp;&nbsp;&nbsp;Bilo bi to protivno zakonu, ali ne bi bilo nikakve štete i niko ne bi ni primetio.
<BR>&nbsp;&nbsp;&nbsp;&nbsp;&nbsp;On zastade.
<BR>&nbsp;&nbsp;&nbsp;&nbsp;&nbsp;Natrag. Natrag. Natrag.
<BR>&nbsp;&nbsp;&nbsp;&nbsp;&nbsp;Za ime svemira! Umalo da ga promaši!
<BR>&nbsp;&nbsp;&nbsp;&nbsp;&nbsp;Da li je bio samo žrtva privida?
<BR>&nbsp;&nbsp;&nbsp;&nbsp;&nbsp;Ne! Sada, kada je pažnju sasvim usmerio prema njemu, mogao je to sasvim jasno osetiti. Jedan beskrajno tanušan potočić bio je skrenut van svoga toka - skrenut nečim spolja. Bilo je to beskrajno tanano skretanje.
<BR>&nbsp;&nbsp;&nbsp;&nbsp;&nbsp;Gotovo u celosti lišeno svih tragova.
<BR>&nbsp;&nbsp;&nbsp;&nbsp;&nbsp;Gendibal istog časa izroni iz njenog uma i blago je pozva: "Novi."
<BR>&nbsp;&nbsp;&nbsp;&nbsp;&nbsp;Njene oči odmah ponovo oživeše. "Da, Gospodine?" upita ona.
<BR>&nbsp;&nbsp;&nbsp;&nbsp;&nbsp;"Možeš da ostaneš sa mnom", reče Gendibal. "Načiniću od tebe učenjaka..."
<BR>&nbsp;&nbsp;&nbsp;&nbsp;&nbsp;Ispunjena radošću, blistavih očiju, ona zahvalno uzviknu: "Gospodine..."
<BR>&nbsp;&nbsp;&nbsp;&nbsp;&nbsp;On smesta shvati šta namerava. Spremala se da mu se baci pred noge. On stavi ruke na njena ramena i čvrsto ih pritisnu. "Ne miči se, Novi. Ostani gde si! Budi mirna!"
<BR>&nbsp;&nbsp;&nbsp;&nbsp;&nbsp;Kao da se obraćao kakvoj pripitomljenoj životinji... Osetivši da se smiruje, on je pusti. Bio je u stanju da sasvim dobro oseti čvrsto tkivo njenih mišica.
<BR>&nbsp;&nbsp;&nbsp;&nbsp;&nbsp;"Ukoliko želiš da postaneš učenjak, moraš se tako i ponašati. To znači da uvek moraš biti tiha, da uvek moraš govoriti spuštenim glasom, i da uvek moraš činiti ono što ti ja kažem. I moraš naučiti da govoriš kao što ja govorim. Moraćeš, takođe, da se upoznaš i sa drugim učenjacima. Da li će te biti strah?"
<BR>&nbsp;&nbsp;&nbsp;&nbsp;&nbsp;"Ja neceš jesteš da budeš strah, ako vi jesteš... budete sa mnom."
<BR>&nbsp;&nbsp;&nbsp;&nbsp;&nbsp;"Biću pokraj tebe. A sada, najpre... Moram ti naći sobu, urediti da ti spreme kupaonicu, obezbediti ti mesto u trpezariji, i, takođe, naći ti novu odeću. Moraćeš, Novi, da nosiš odeću koja se više pristoji učenjacima."
<BR>&nbsp;&nbsp;&nbsp;&nbsp;&nbsp;"Ovi jesteš sve što ja..." započe ona snebivljivo.
<BR>&nbsp;&nbsp;&nbsp;&nbsp;&nbsp;"Postaraćemo se da ti nađemo drugu."
<BR>&nbsp;&nbsp;&nbsp;&nbsp;&nbsp;Očevidno, morao se osloniti na neku ženu da pribavi novu odeću za Novi. Morao je, takođe, naći nekog da domorotkinju pouči osnovama lične higijene. Najzad, premda je odeća koju je imala na sebi po svoj prilici bila najbolja koju je uopšte imala, i premda je očigledno uložila napor da se dotera, ipak se u izvesnoj meri osećala.
<BR>&nbsp;&nbsp;&nbsp;&nbsp;&nbsp;Takođe, moraće se pobrinuti da svi dobro shvate pravu prirodu njihovog međusobnog odnosa. Bila je javna tajna da muškarci (i žene, takođe) iz Druge zadužbine povremeno, iz zadovoljstva, nalaze sebi partnere među domorocima. Ukoliko su, pri tom, njihovi umovi ostajali netaknuti, niko nije ni pomišljao da pravi dramu od toga. Sam Gendibal nikada se nije upuštao u to, voleći da veruje da je razlog tome što nije osećao potrebu za sirovijim i začinjenijim polnim opštenjem no što je bilo ono koje je sebi mogao priuštiti na samom Univerzitetu. Žene iz Druge zadužbine mogle bi izgledati blede u poredenju sa Dumljankama, ali su bile čiste i put im je bila nežna.
<BR>&nbsp;&nbsp;&nbsp;&nbsp;&nbsp;Ali čak i ako čitava stvar bude pogrešno shvaćena, i dođe do frktanja na Govornika koji je, ne samo što se okrenuo Dumljankama, već i jednu od njih doveo u svoje privatne odaje - pa, moraće to da podnese. Kako su sada stvari stajale, ova domorotkinja, Sura Novi, predstavljala je ključ za njegovu pobedu u neizbežnom predstojećem okršaju sa Govornikom Delarmi i ostatkom Stola.
<BR>
<BR>&nbsp;&nbsp;&nbsp;&nbsp;&nbsp;29.
<BR>&nbsp;&nbsp;&nbsp;&nbsp;&nbsp;Gendibal nije ponovo video Novi sve do predveče, kada je pred njega izvede jedna žena kojoj je prethodno beskrajno dugo nastojao da objasni situaciju - ili, barem, neseksualni karakter čitave situacije. Shvatila je, najzad - ili se, barem, nije usudila da makar najmanje nagovesti da nije shvatila - što je, po svoj prilici, bilo jednako dobro.
<BR>&nbsp;&nbsp;&nbsp;&nbsp;&nbsp;Novi je sada stajala pred njim - snebivljiva, zbunjena, ponosna, ozarena - sve istovremeno, u nekoj neodredljivoj mešavini.
<BR>&nbsp;&nbsp;&nbsp;&nbsp;&nbsp;"lzgledaš veoma lepo, Novi", reče on.
<BR>&nbsp;&nbsp;&nbsp;&nbsp;&nbsp;Odeća koju su joj dali začuđujuće joj je dobro pristajala, i nije bilo nikakve sumnje da ne deluje nimalo smešno. Jesu li je to utegli oko pojasa? Uzdigli joj grudi? Ili, možda, sve to nije bilo dovoljno istaknuto u njenoj ranijoj domorodačkoj odeći?
<BR>&nbsp;&nbsp;&nbsp;&nbsp;&nbsp;Imala je istaknutu stražnjicu, ali na nimalo neprijatan način. Lice joj je, naravno, ostalo pljosnato, ali kada preplanulosti izazvane životom u polju nestane i ona nauči kako da održava svoj ten, neće nipošto izgledati ružno.
<BR>&nbsp;&nbsp;&nbsp;&nbsp;&nbsp;Za ime Starog carstva, ona je žena ipak mislila da Novi treba da mu postane ljubavnica. Sve je učinila da je učini privlačnijom za njega.
<BR>&nbsp;&nbsp;&nbsp;&nbsp;&nbsp;A onda pomisli: pa, zašto da ne?
<BR>&nbsp;&nbsp;&nbsp;&nbsp;&nbsp;Novi je trebalo da se suoči sa Govornicima za Stolom - i što privlačnije bude izgledala to će njemu biti lakše da dokaže svoju tvrdnju.
<BR>&nbsp;&nbsp;&nbsp;&nbsp;&nbsp;Upravo dok je o tome razmišljao, dopre do njega poruka od Prvog govornika. Poruka je bila one vrste koja se smatrala normalnom u jednoj zajednici u kojoj se mentalno opštilo. Bila je označavana, manje ili više nezvanično, kao 'efekat podudarnosti'. Ukoliko neodređeno mislite o nekome ko, isto tako, neodređeno misli o vama, dolazi do obostrane, sve jače stimulacije, koja gotovo u magnovenju oba toka misli čini oštrijim, postojanijim i, po svemu sudeći, jednovremenim.
<BR>&nbsp;&nbsp;&nbsp;&nbsp;&nbsp;Ta se pojava može činiti zapanjujućom čak i onima koji su u stanju da je intelektualno shvate, naročito ukoliko su prvobitne neodređene misli bile do te mere maglovite - bilo na jednoj, bilo na drugoj strani (ili obema) - da su i za samu svest prošle nezapaženo.
<BR>&nbsp;&nbsp;&nbsp;&nbsp;&nbsp;"Novi, ne mogu večeras ostati s tobom", reče Gendibal. "Moji učenjački poslovi nameću mi izvesne obaveze. Odvešću te u tvoju sobu. Naći češ nešto knjiga tamo, i možeš nastaviti da uvezbavaš svoje čitanje. Pokazaću ti kako da, u slučaju bilo kakve potrebe, upotrebiš signal - i videćemo se sutra."
<BR>
<BR>&nbsp;&nbsp;&nbsp;&nbsp;&nbsp;30.
<BR>&nbsp;&nbsp;&nbsp;&nbsp;&nbsp;Gendibal se učtivo obrati: "Prvi govorniče?"
<BR>&nbsp;&nbsp;&nbsp;&nbsp;&nbsp;Šandes jedva da klimnu. Delovao je turobno, i na licu su mu se jasno ocrtavale godine. Izgledao je kao čovek koji nikada ne pije, ali kome bi dobro došao jedan gutljaj. Konačno, on reče: "'Pozvao' sam vas..."
<BR>&nbsp;&nbsp;&nbsp;&nbsp;&nbsp;"Bez posrednika. Pretpostavljam, na osnovu neposrednog 'poziva', da je reč o nečem važnom."
<BR>&nbsp;&nbsp;&nbsp;&nbsp;&nbsp;"Tako je. Ona vaša zverka... onaj momak iz Prve zadužbine... Treviz..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Ne dolazi na Trantor."
<BR>&nbsp;&nbsp;&nbsp;&nbsp;&nbsp;Gendibal nije izgledao iznenađen. "A i zašto bi? Obaveštenje koje smo primili bilo je da je krenuo s nekim profesorom drevne istorije koji traga za Zemljom."
<BR>&nbsp;&nbsp;&nbsp;&nbsp;&nbsp;"Da, tom legendarnom Prvobitnom Planetom. Ali to je, upravo, razlog što je trebalo da dođe na Trantor. Najzad, da li profesor zna gde se Zemlja nalazi? Da li vi to znate? Ili ja? Možemo li biti sigurni da uopšte postoji - da je ikad postojala? Bez sumnje, trebalo je da dođu na Trantor, da bi u njegovoj Biblioteci - potražili potrebno obaveštenje - ukoliko ga je, uopšte, bilo gde moguće dobiti. Sve do ovog časa verovao sam da situacija još nije dospela do stanja krize - da će taj momak iz Prve zadužbine doći ovamo i da ćemo, pomoću njega, doznati sve što bi bilo neophodno da znamo."
<BR>&nbsp;&nbsp;&nbsp;&nbsp;&nbsp;"Što je, bez sumnje, dobar razlog da mu se ne dozvoli da ovamo zaista i dođe."
<BR>&nbsp;&nbsp;&nbsp;&nbsp;&nbsp;"Ali kuda se onda uputio?"
<BR>&nbsp;&nbsp;&nbsp;&nbsp;&nbsp;"Koliko vidim, to još nismo ustanovili."
<BR>&nbsp;&nbsp;&nbsp;&nbsp;&nbsp;Prvi govornik džandrljivo primeti: "Rekao bih da vas to nimalo ne uzbuđuje."
<BR>&nbsp;&nbsp;&nbsp;&nbsp;&nbsp;"Pitam se nije li i bolje tako", odgovori Gendibal. "Vi biste želeli da on dođe na Trantor, gde biste ga držali u bezbednosti i koristili kao izvor obaveštenja. Ipak, ne bi li se on mogao javiti kao izvor daleko važnijih obaveštenja o drugima važnijim no što je on sam, pod pretpostavkom da slobodno ide gde želi da ide, i čini ono što želi da čini - s tim da ga ne izgubimo iz vida?"
<BR>&nbsp;&nbsp;&nbsp;&nbsp;&nbsp;"To nije dovoljno!" reče Prvi govornik. "Ubedili ste me u postojanje tog našeg novog neprijatelja, i sada jednostavno ne mogu biti miran. Što je još gore, ubedio sam samog sebe da moramo obezbediti Treviza - ili je sve izgubljeno. Ne mogu se otresti osećanja da je upravo on - i samo on - ključ svega."
<BR>&nbsp;&nbsp;&nbsp;&nbsp;&nbsp;"Što god da se dogodi, Prvi govorniče, mi nećemo izgubiti", odvrati Gendibal plahovito. "Bilo bi to moguće samo ukoliko bi ti Anti-Mazgovi - da ponovo upotrebim vaš izraz - nastavili da nas neprimećeni potkopavaju. Ali sada znamo da su tu. Više ne delamo na slepo. Prilikom sledećeg sastanka za Stolom, ukoliko budemo dejstvovali zajednički, mogli bismo preći u protivnapad."
<BR>&nbsp;&nbsp;&nbsp;&nbsp;&nbsp;"Ipak, nije Treviz razlog zbog koga sam vas pozvao. To sam kao prvo pokrenuo samo stoga što sam novost doživeo kao lični poraz. Očigledno sam pogrešno analizirao čitavu situaciju. Pogrešio sam što sam ličnu povređenost stavio iznad opšte politike, i izvinjavam se zbog toga. Postoji, međutim, i nešto drugo."
<BR>&nbsp;&nbsp;&nbsp;&nbsp;&nbsp;"Nešto ozbiljnije, Prvi govorniče?"
<BR>&nbsp;&nbsp;&nbsp;&nbsp;&nbsp;"Odista ozbiljnije, Govorniče Gendibale." Prvi govornik uzdahnu i stade dobovati prstima po stolu, dok je Gendibal i dalje stajao pred njim i strpljivo čekao.
<BR>&nbsp;&nbsp;&nbsp;&nbsp;&nbsp;Prvi govornik najzad prozbori, pažljivo birajući reči, kao da je to samo po sebi trebalo da ublaži udarac. "Na sastanku Stola, hitno sazvanom na zahtev Govornika Delarmi..."
<BR>&nbsp;&nbsp;&nbsp;&nbsp;&nbsp;"Bez vaše saglasnosti, Prvi govorniče?"
<BR>&nbsp;&nbsp;&nbsp;&nbsp;&nbsp;"S obzirom na ono što je pri tom navela kao razlog, bila joj je neophodna saglasnost samo troje Govornika, bez mene. Dakle, na hitnom sastanku koji je potom bio održan protiv vas je, Govorniče Gendibale, pokrenut postupak. Optužba glasi da ste nedostojni položaja Govornika; rešeno je da morate izići pred sud. Ovo je prvi put za preko tri stotine godina da je pokrenut postupak protiv jednog Govornika..."
<BR>&nbsp;&nbsp;&nbsp;&nbsp;&nbsp;Nastojeći, što je bolje mogao, da spreči burni izliv gneva, Gendibal upita: "Siguran sam da se vi lično niste priklonili optužbi."
<BR>&nbsp;&nbsp;&nbsp;&nbsp;&nbsp;"Nisam, ali sam ostao usamljen. Ostatak Stola bio je jednodušan, i glasanje je dalo ishod od deset glasova prema jedan u prilog pokretanja postupka. Za pokretanje postupka, kao što vam je poznato, dovoljno je osam glasova - ukoliko za glasa i Prvi govornik; ili svih deset - ukoliko je on protiv.
<BR>&nbsp;&nbsp;&nbsp;&nbsp;&nbsp;"Ali ja nisam bio pozvan na sastanak."
<BR>&nbsp;&nbsp;&nbsp;&nbsp;&nbsp;"Ionako ne biste mogli glasati."
<BR>&nbsp;&nbsp;&nbsp;&nbsp;&nbsp;"AIi mogao sam bar nešto reći u svoju odbranu."
<BR>&nbsp;&nbsp;&nbsp;&nbsp;&nbsp;"Ne u ovoj fazi. Presedana, u tom smislu, ima veoma mali broj, ali su sasvim jasni. Svoju odbranu izložićete na sudu, koji će se, prirodno, sastati u što je moguće kraćem roku."
<BR>&nbsp;&nbsp;&nbsp;&nbsp;&nbsp;Gendibal se za trenutak duboko zamisli, a onda reče: "Prvi govorniče, čini mi se da ne treba odviše brinuti zbog toga. Mislim da je vaš početni instinkt bio ispravan. Pitanje Treviza stoji ispred svega drugog. Mogu li vam onda, imajući upravo to u vidu, predložiti da zatražite odlaganje sudenja?"
<BR>&nbsp;&nbsp;&nbsp;&nbsp;&nbsp;Prvi govornčk naglo podiže ruku. "Govorniče, nimalo vas ne krivim što ne uspevate da shvatite situaciju. Pokretanje postupka protiv jednog Govornika do te je mere redak dogadaj, da sam i sam bio prinuđen da se na brzinu upoznam sa pravnom procedurom. Mogu vam reći: to ničemu ne ustupa prvenstvo. Prinuđeni smo, stoga, da smesta zakažemo suđenje, odlažući u stranu sve drugo."
<BR>&nbsp;&nbsp;&nbsp;&nbsp;&nbsp;Oslonivši se šakama o sto, Gendibal se naže prema Prvom govorniku. "Ne govorite li valjda ozbiljno?"
<BR>&nbsp;&nbsp;&nbsp;&nbsp;&nbsp;"Zakon tako nalaže."
<BR>&nbsp;&nbsp;&nbsp;&nbsp;&nbsp;"Ali čak se ni zakonu ne sme dozvoliti da se postavi ispred jasne i neposredne opasnosti."
<BR>&nbsp;&nbsp;&nbsp;&nbsp;&nbsp;"Što se toga tiče, Govorniče Gendibale, za Sto jedinu jasnu i neposrednu opasnost predstavljate vi... Ne, saslušajte me! Zakon o kome je reč zasnovan je na ubeđenju da ništa ne može biti važnije no što su to nečasnost ili zloupotreba moći od strane nekog Govornika."
<BR>&nbsp;&nbsp;&nbsp;&nbsp;&nbsp;"Ali, Prvi govorniče, ja ne podležem krivici ni u pogledu jednog, ni u pogledu drugog, i vama je to veoma dobro poznato. U pitanju je, samo, lična osveta Govornika Delarmi. Ukoliko uopšte postoji bilo kakva zloupotreba vlasti, onda ona dolazi s njene strane. Moj je zločin u tome što se nisam nikad potrudio da sebe učinim omiljenim - toliko sam spreman da priznam - i što sam suviše malo pažnje poklanjao budalama koje su dovoljno stare da bi bile senilne, i dovoljno mlade da bi držale vlast."
<BR>&nbsp;&nbsp;&nbsp;&nbsp;&nbsp;"Na primer, poput mene, Govorniče?"
<BR>&nbsp;&nbsp;&nbsp;&nbsp;&nbsp;Gendibal uzdahnu. "Vidite, ponovo sam se okliznuo. Nisam mislio na vas, Prvi govorniče... Pa, dobro, onda, sazovimo smesta sud. Neka to bude sutra. Ili, još bolje, noćas. Dajte da završimo s tim, a zatim da se ozbiljno pozabavimo Trevizem. Ne smemo nipošto oklevati."
<BR>&nbsp;&nbsp;&nbsp;&nbsp;&nbsp;"Govorniče Gendibale", ponovo mu se obrati Prvi govornik, "vi kao da uporno izbegavate da shvatite situaciju. I ranije smo imali slučajeve pokretanja postupka protiv Govornika - istina, ne mnogo, samo dva. Nijedan od tih slučajeva nije za ishod imao osudu. Ali vi, vi ćete biti osuđeni! Posle toga, više nećete biti član Stola, i u pitanjima vođenja javnih poslova vaša reč neće više ništa značiti. Zapravo, nećete čak imati ni pravo glasa na godišnjem sastanku Skupštine."
<BR>&nbsp;&nbsp;&nbsp;&nbsp;&nbsp;"I vi nećete ništa preduzeti da to sprečite?"
<BR>&nbsp;&nbsp;&nbsp;&nbsp;&nbsp;"Nemam nikakvog izbora. Biću, jednostavno, preglasan. A kada se sve završi, biću prinuđen da podnesem ostavku - što je, rekao bih, nešto što bi Govornici najviše voleli da se dogodi."
<BR>&nbsp;&nbsp;&nbsp;&nbsp;&nbsp;"I Delarmi će postati Prvi govornik?"
<BR>&nbsp;&nbsp;&nbsp;&nbsp;&nbsp;"To se, u svakom slučaju, mora uzeti kao veoma ozbiljna mogućnost."
<BR>&nbsp;&nbsp;&nbsp;&nbsp;&nbsp;"Ali ne smete nipošto dozvoliti da se to i dogodi!"
<BR>&nbsp;&nbsp;&nbsp;&nbsp;&nbsp;"Potpuno ste u pravu! To i jeste razlog što ću i ja glasati za vašu osudu."
<BR>&nbsp;&nbsp;&nbsp;&nbsp;&nbsp;Gendibal zastade, teško dišući. "Uprkos svemu, zahtevam da sud hitno zaseda!"
<BR>&nbsp;&nbsp;&nbsp;&nbsp;&nbsp;"Morate imati vremena da pripremite odbranu."
<BR>&nbsp;&nbsp;&nbsp;&nbsp;&nbsp;"Kakvu odbranu? Ni na pamet im ne pada da saslušaju ikakvu odbranu. Zahtevam hitno zasedanje suda!"
<BR>&nbsp;&nbsp;&nbsp;&nbsp;&nbsp;"Sto mora imati dovoljno vremena da na miru pripremi svoje argumente."
<BR>&nbsp;&nbsp;&nbsp;&nbsp;&nbsp;"Oni ne raspolažu nikakvim argumentima, i ne nameravaju ni da ih traže. U sebi, već su me osudili, a to je jedino što odista žele. Zapravo, ukoliko bi im to bilo moguće više bi voleli da me osude sutra, nego prekosutra - odnosno noćas, radije nego sutra. Omogućite im to!"
<BR>&nbsp;&nbsp;&nbsp;&nbsp;&nbsp;Prvi govornik ustade. Ozbiljno su nekoliko trenutaka posmatrali jedan drugog preko stola, a onda Prvi govornik upita: "Zbog čega vam se toliko žuri?"
<BR>&nbsp;&nbsp;&nbsp;&nbsp;&nbsp;"Pitanje Treviza ne može još dugo da čeka."
<BR>&nbsp;&nbsp;&nbsp;&nbsp;&nbsp;"Ali, kada vi, na kraju, budete osuđeni, a ja ostanem usamljen i nemoćan pred ujedinjenim Stolom - šta mislite da će biti postignuto?"
<BR>&nbsp;&nbsp;&nbsp;&nbsp;&nbsp;Gendibal odgovori, gotovo prosiktavši: "Nemojte strahovati! Uprkos svemu, neće me osuditi!"
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
