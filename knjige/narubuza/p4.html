<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SVEMIR
<P>&nbsp;&nbsp;&nbsp;&nbsp;&nbsp;14.
<BR>&nbsp;&nbsp;&nbsp;&nbsp;&nbsp;Brod je delovao znatno impresivnije no što je to Treviz - prizivajući svoje uspomene na doba kada je izgradnja nove klase krstaša dobila onoliko blistav publicitet - uopšte mogao očekivati.
<BR>&nbsp;&nbsp;&nbsp;&nbsp;&nbsp;Nije impresionirala njegova veličina - što se toga tiče, bio je čak i malen. Bio je projektovan sa vrhunskim osobinama što se manevrisanja i brzine tiče, u celosti je bio snabdeven gravitacijskim motorima i imao računarski sistem upravljanja koji je bio poslednja reč tehničkog napretka. Nije mu bilo ni potrebno da bude velik - veličina bi samo išla na uštrb njegove svrsishodnosti.
<BR>&nbsp;&nbsp;&nbsp;&nbsp;&nbsp;Bila je to jednočlana letelica koja je, uz niz prednosti, lako mogla zameniti starije tipove brodova što su zahtevali posadu od desetak pa i više ljudi. Sa još jednim, a pogotovo sa još dva člana posade, kako bi se uspostavilo punovremeno dežurstvo, jedan ovakav brod lako je mogao nadvladati čitavu flotilu čak i većih nezadužbinskih letelica. Povrh svega, mogao je za sobom ostaviti i lako uteći svakom od tada postojećih brodova.
<BR>&nbsp;&nbsp;&nbsp;&nbsp;&nbsp;Figura mu je bila savršena - nijedna zaludna linija, nikakva izveštačena oblina bilo spolja bilo iznutra. Svaki kubni metar njegove zapremine bio je iskorišćen do maksimuma, pa ipak mu je unutrašnjost delovala paradoksalno prostrano. Ništa što bi gradonačelnica mogla reći o važnosti njegove misije nije Treviza moglo impresionirati više no što je to bio u stanju brod uz čiju je pomoć tu misiju trebalo izvesti.
<BR>&nbsp;&nbsp;&nbsp;&nbsp;&nbsp;Bronzana Brano, žalostivo je razmišljao, izvanrednim manevrisanjem uspela je da ga navede da prihvati jednu Opasnu misiju od najvećeg značaja. Moguće je da misiju ne bi ni prihvatio sa tolikom odlučnošću - da ona nije stvari uredila tako da je on poželeo da joj dokaže za šta je sve sposoban.
<BR>&nbsp;&nbsp;&nbsp;&nbsp;&nbsp;Što se Pelorata tiče, on se ukrcao obuzet iskrenim osećanjem zadivljenosti. "Da li biste poverovali", rekao je blago prstom dodirujući brod pre no što je ušao u njega, "da još nikad nisam stajao ovoliko blizu jednom svemirskom brodu?"
<BR>&nbsp;&nbsp;&nbsp;&nbsp;&nbsp;"Verujem vam, profesore, razume se, čim vi to kažete, ali ipak, kako vam je to uspelo?"
<BR>&nbsp;&nbsp;&nbsp;&nbsp;&nbsp;"Da budem iskren, ni sam ne znam, dragi mlad... Ovaj, dragi moj Trevize. Pretpostavljam da sam bio previše obuzet svojim istraživanjima. Znate, kad čovek ima kod kuće odista sjajan računar, koji je u stanju da ga spoji sa bilo kojim računarom bilo gde u Galaksiji, onda on baš ni ne oseća neku potrebu da se pokrene... Ipak, mada ne znam zašto, očekivao sam da će brod biti veći."
<BR>&nbsp;&nbsp;&nbsp;&nbsp;&nbsp;"Ovo je mali model, ali čak i takav iznutra je znatno prostraniji od bilo kog broda njegove klase."
<BR>&nbsp;&nbsp;&nbsp;&nbsp;&nbsp;"Kako je to uopšte moguće? To se vi izrugujete mom neznanju!"
<BR>&nbsp;&nbsp;&nbsp;&nbsp;&nbsp;"Ne, nipošto. Krajnje sam ozbiljan. Ovo je jedan od prvih brodova sa potpunim gravitacionim pogonom."
<BR>&nbsp;&nbsp;&nbsp;&nbsp;&nbsp;"Šta li mu sad to znači? Ne, molim vas, nemojte mi ni objašnjavati ukoliko to zahteva šire poznavanje fizike. Verovaću vam na reč, kao što ste i vi meni juče, kada smo razgovarali o jedinstvenosti ljudske rase i o jednoj jedinoj prvobitnoj planeti."
<BR>&nbsp;&nbsp;&nbsp;&nbsp;&nbsp;"Ipak, pokušajmo, profesore Pelorat. Tokom svih ovih hiljada godina svemirskih letova imali smo hemijske, i jonske, i hiperatomske motore, ali su svi oni bili preterano glomazni. Nekadašnja Carska flotila imala je brodove pet stotina metara dugačke, ali sa životnim prostorom koji jedva da bi dostajao za kakav stančić. Na svu sreću, tokom nekoliko stotina godina svog postojanja Zadužbina se, zahvaljujući pomanjkanju materijalnih resursa, specijalizovala u minijaturizaciji. Ovaj brod predstavlja vrhunac. On se služi antigravitacijom, i aparati koji to omogućuju ne zauzimaju nimalo prostora; u stvari, smešteni su u same zidove broda. Da nije tako, i dalje bi nam bili neophodni hipersvemirski..."
<BR>&nbsp;&nbsp;&nbsp;&nbsp;&nbsp;Jedan čovek iz Bezbednosti pristupi im. "Gospodo, vreme je da se ukrcate!"
<BR>&nbsp;&nbsp;&nbsp;&nbsp;&nbsp;Nebo je postajalo sve svetlije, premda je sunce trebalo da se pojavi tek kroz pola časa.
<BR>&nbsp;&nbsp;&nbsp;&nbsp;&nbsp;Treviz se obazre oko sebe. "Da li je sav moj prtljag ukrcan?"
<BR>&nbsp;&nbsp;&nbsp;&nbsp;&nbsp;"Jeste, većniče, ustanovićete da je brod potpuno opremljen."
<BR>&nbsp;&nbsp;&nbsp;&nbsp;&nbsp;"I da ću na njemu naći odeću, pretpostavljam, koja niti je po mojoj meri niti po mom ukusu."
<BR>&nbsp;&nbsp;&nbsp;&nbsp;&nbsp;Čovek se nasmeši, iznenada i gotovo dečački. "Siguran sam da jeste", reče on. "Gradonačelnica nas je naterala da ovih poslednjih trideset ili četrdeset časova radimo prekovremeno, te smo spremili sve što vam je potrebno. Novac nije problem. Čujte" - i on se obazre oko sebe, kao da želi da se uveri da niko nije zapazio njegovu iznenadnu prisnost - "vas dvojica zaista imate sreće. Najbolji brod na svetu. Potpuno opremljen, izuzev oružja. Sve će teći kao po loju."
<BR>&nbsp;&nbsp;&nbsp;&nbsp;&nbsp;"Taj loj kao da zaudara, rekao bih", odvrati Treviz. "Pa, profesore, jeste li spremni?"
<BR>&nbsp;&nbsp;&nbsp;&nbsp;&nbsp;"Sa ovim pri sebi, jesam", reče Pelorat i podiže neki četvrtasti paketić dugačak dvadesetak centimetara, smešten u torbu od srebrnaste plastike. Treviz odjednom postade svestan da ga je profesor imao pri sebi još otkako su napustili njegovu kuću, sve vreme ga prebacujući iz jedne ruke u drugu, ne ispustajući ga nijednog trenutka, čak ni tokom kratkog zastanka za doručak.
<BR>&nbsp;&nbsp;&nbsp;&nbsp;&nbsp;"Šta vam je to, profesore?"
<BR>&nbsp;&nbsp;&nbsp;&nbsp;&nbsp;"Moja biblioteka. Sređena je po predmetima i vrsti i sva je stala u jedan paketić. Ako već smatrate da je ovaj brod prava divota, šta ćete tek reći za ovo? Čitava biblioteka! Sve što sam dosad uspeo da sakupim. Čudesno! Čudesno!"
<BR>&nbsp;&nbsp;&nbsp;&nbsp;&nbsp;"Pa", reče Treviz, "da zaplovimo po loju."
<BR>
<BR>&nbsp;&nbsp;&nbsp;&nbsp;&nbsp;15.
<BR>&nbsp;&nbsp;&nbsp;&nbsp;&nbsp;Trevizovo divljenje nije prestalo ni unutar broda. Iskorišćenost prostora bila je odista čudesna. Bilo je tu čitavo skladiste, sa dovoljno namirnica, sa odećom, filmovima i zabavnim igrama. Bili su tu i gimnastička sala, gostinska soba, kao i dve gotovo identične spavaonice.
<BR>&nbsp;&nbsp;&nbsp;&nbsp;&nbsp;"Ova ovde", reče Treviz, "mora biti da je vaša, profesore. U svakom slučaju, tu je FX-očitavač."
<BR>&nbsp;&nbsp;&nbsp;&nbsp;&nbsp;"Odlično", reče Pelorat zadovoljno. "Kakav sam samo magarac bio što sam izbegavao svemirske letove. Mogao bih i život provesti ovde, dragi moj Trevize, i to u savršenoj sreći."
<BR>&nbsp;&nbsp;&nbsp;&nbsp;&nbsp;"Prostranije je no što sam pretpostavljao", dobaci Treviz blaženo.
<BR>&nbsp;&nbsp;&nbsp;&nbsp;&nbsp;"A pogon je zaista u zidovima, kao što rekoste?"
<BR>&nbsp;&nbsp;&nbsp;&nbsp;&nbsp;"Kontrolni aparati u svakom slučaju jesu. Ne moramo da gomilamo gorivo, niti će nam biti potrebno tokom leta. Koristićemo bazično energetsko skladište vaseljene, tako da su i gorivo i mašine tamo - napolju." On neodređeno pokaza rukom.
<BR>&nbsp;&nbsp;&nbsp;&nbsp;&nbsp;"Pa, kad već pomislih na to - a šta ako se nešto poremeti?"
<BR>&nbsp;&nbsp;&nbsp;&nbsp;&nbsp;Treviz sleže ramenima. "Prošao sam kroz obuku za svemirsku plovidbu. Ali ne na ovakvim brodovima. Ako se poremeti nešto vezano za gravitacioni pogon, bojim se da neću moći ništa učiniti."
<BR>&nbsp;&nbsp;&nbsp;&nbsp;&nbsp;"Ali vi ste u stanju da upravljate ovim brodom? Da njime rukujete?"
<BR>&nbsp;&nbsp;&nbsp;&nbsp;&nbsp;"I sam se to pitam."
<BR>&nbsp;&nbsp;&nbsp;&nbsp;&nbsp;"Šta mislite, je li ovo automatizovan brod?" upita Pelorat. "Zar nismo ovde samo putnici? Moguće je da samo treba da se udobno smestimo."
<BR>&nbsp;&nbsp;&nbsp;&nbsp;&nbsp;"To je uobičajeno kada su u pitanju kraća putovanja između planeta i svemirskih stanica u našem sunčevom sistemu, ali još nikad nisam čuo da postoje potpuno automatizovana hipersvemirska putovanja. U svakom slučaju, bar dosad nisam. Bar dosad."
<BR>&nbsp;&nbsp;&nbsp;&nbsp;&nbsp;On se osvrnu oko sebe, i u njemu se u magnovenju javi iskra razumevanja. Da li je ona svadljiva gradonačelnica zaista uspela da se do te mere s njim poigra? Da li je Zadužbina zaista automatizovala međuzvezdana putovanja, tako da će ga spustiti na Trantor čak i mimo njegove volje, a da on o tome bude pitan taman onoliko koliko i bilo koji komad nameštaja ovde na brodu?
<BR>&nbsp;&nbsp;&nbsp;&nbsp;&nbsp;A onda se obrati Peloratu sa bučnom razdraganošću koju, zapravo, uopšte nije osećao: "Samo vi sedite, profesore. Gradonačelnica mi je rekla da je ovaj brod u celosti pod kontrolom računara. Ako je u vašoj sobi FX-očitavač, u mojoj bi morao biti računar. Samo se vi lepo i udobno smestite i dopustite mi da malo na svoj način pronjuškam unaokolo."
<BR>&nbsp;&nbsp;&nbsp;&nbsp;&nbsp;Pelorat je načas izgledao uznemiren. "Trevize, dragi moj mlad... Nadam se da ne silazite s broda, zar ne?"
<BR>&nbsp;&nbsp;&nbsp;&nbsp;&nbsp;"Nipošto, profesore. Čak i kada bih pokušao, možete biti sigurni da bi me sprečili. Gradonačelnica mi to ni u snu ne bi dopustila. Sve što nameravam jeste da ustanovim kako Daleka zvezda funkcioniše." On se nasmeši. "Neću vas napustiti, profesore."
<BR>&nbsp;&nbsp;&nbsp;&nbsp;&nbsp;Još se smešio dok je ulazio u prostoriju za koju je bio siguran da je njegova spavaonica, ali mu se lice smrači čim nečujno zatvori vrata za sobom. Sigurno je morala postojati mogućnost da se uspostavi veza sa planetom u čijoj bi se neposrednoj blizini brod mogao naći. Bilo je nemoguće makar i zamisliti brod koji bi bio hotimice odsečen od svoje okoline, i sledstveno tome, negde - možda u nekom udubljenju u zidu - mora postojati komunikator. Možda bi ga mogao upotrebiti da pozove gradonačelničinu kancelariju i raspita se kako se upravlja brodom.
<BR>&nbsp;&nbsp;&nbsp;&nbsp;&nbsp;On pažljivo pregleda zidove, uzglavlje kreveta, i moderan, gladak nameštaj. Ukoliko ovde ništa ne iskrsne, pretražiće čitav brod.
<BR>&nbsp;&nbsp;&nbsp;&nbsp;&nbsp;Upravo se spremao da pođe kad mu za oko zape odblesak svetlosti na glatkoj, svetlosmeđoj površini stola. Bio je to pravilan svetlosni disk, na kome je urednim slovima stajalo ispisano: UPUTSTVA ZA RAČUNAR.
<BR>&nbsp;&nbsp;&nbsp;&nbsp;&nbsp;Ah!
<BR>&nbsp;&nbsp;&nbsp;&nbsp;&nbsp;Srce mu odjednom brže zakuca. Bilo je računara i računara, a bilo je i programa kojima nije bilo jednostavno ovladati. Treviz nikada nije načinio grešku - da potceni vlastitu inteligenciju - ali, s druge strane, ne bi se baš moglo reći da je bio veliki majstor. Uopšte, što se računara tiče, postojali su oni koji su za njih imali 'vijugu', kao i oni koji je nisu imali - a Treviz je vrlo dobro znao u koju kategoriju sam spada.
<BR>&nbsp;&nbsp;&nbsp;&nbsp;&nbsp;Tokom službovanja u flotili Zadužbine dospeo je do poručničkog čina i, povremeno, obavljao dužnost dežurnog oficira; u takvim je prilikama bio u mogućnosti da koristi brodski računar. Ipak, ni tada nikada nije samostalno njime baratao - od njega se nije ni očekivalo ništa složenije od rutinskih manevara koje je dežurni oficir morao umeti da obavi.
<BR>&nbsp;&nbsp;&nbsp;&nbsp;&nbsp;On se, dosta nevoljno, priseti brojnih računarskih programa i njihovog korišćenja i u sećanju mu se odjednom javi narednik - tehničar Krasnet kako sedi za brodskim računarom. Igrao se računarom kao da je u pitanju najsloženiji muzički instrument u čitavoj Galaksiji, i činio to s takvom opuštenošću da je izgledalo da mu je jednostavnost mehanizma gotovo dosadna - pa ipak, i on je povremeno bivao prinuđen da zaviruje u priručnike, psujući sam sebe da bi prikrio vlastitu zbunjenost.
<BR>&nbsp;&nbsp;&nbsp;&nbsp;&nbsp;Treviz oklevajući stavi prst na svetlosni disk, i svetlost se namah razastre po čitavoj površini stola. Na stolu su se sada mogli videti obrisi dveju ruku: leve i desne šake. Iznenadnim, blagim pokretom sto se iskosi za četrdeset pet stepeni.
<BR>&nbsp;&nbsp;&nbsp;&nbsp;&nbsp;Treviz sede na stolicu ispred stola. Nije bilo potrebno ništa reći. Bilo je savršeno jasno šta se od njega očekivalo da učini.
<BR>&nbsp;&nbsp;&nbsp;&nbsp;&nbsp;On postavi obe šake na obrise označene na površini stola, podešene tako da je to mogao učiniti bez ikakvog napora. Površina stola bila je meka, gotovo baršunasta, na mestu gde ju je dotakao - njegove šake gotovo sasvim utonuše u nju.
<BR>&nbsp;&nbsp;&nbsp;&nbsp;&nbsp;Zaprepašćeno je zurio u svoje šake, jer one uopšte nisu utonule u sto. Oči su mu govorile da mu se šake i dalje nalaze na površini stola. Pa ipak, njegovom se čulu dodira činilo kao da je površina stola naprosto iščezla, i kao da nešto sasvim drugo, blago i toplo, pridržava njegove šake.
<BR>&nbsp;&nbsp;&nbsp;&nbsp;&nbsp;Da li je to bilo sve?
<BR>&nbsp;&nbsp;&nbsp;&nbsp;&nbsp;I šta sada?
<BR>&nbsp;&nbsp;&nbsp;&nbsp;&nbsp;On se obazre oko sebe, a onda, na neki neodredljivi podsticaj, zatvori oči.
<BR>&nbsp;&nbsp;&nbsp;&nbsp;&nbsp;Ništa se nije čulo! Ništa se nije čulo!
<BR>&nbsp;&nbsp;&nbsp;&nbsp;&nbsp;Ali negde duboko u njegovom umu, kao da je bila u pitanju njegova vlastita lutalačka misao, javiše se reči: "Molim vas, zatvorite oči. Opustite se. Veza će odmah biti uspostavljena."
<BR>&nbsp;&nbsp;&nbsp;&nbsp;&nbsp;Preko šaka?
<BR>&nbsp;&nbsp;&nbsp;&nbsp;&nbsp;Iz nekog i njemu samom nejasnog razloga Treviz je uvek zamišljao da će, ukoliko bude ostvarena misaona komunikacija sa računarom, ona biti posredovana preko kacige koja će mu stajati na glavi i elektroda na očima i slepoočnicama.
<BR>&nbsp;&nbsp;&nbsp;&nbsp;&nbsp;Ali šake?
<BR>&nbsp;&nbsp;&nbsp;&nbsp;&nbsp;Ipak, zašto da ne? Treviza obuze osećaj kao da lebdi nekuda, gotovo dremovan, ali savršeno izoštrene svesti. Šake... Zašto da ne?
<BR>&nbsp;&nbsp;&nbsp;&nbsp;&nbsp;Oči nisu predstavljale više ništa drugo do obično čulo. Mozak nije više bio ništa više od obične centrale, pohranjene među kostima i bez ikakve veze sa delatnom površinom tela. Šake su bile ta delatna površina tela, šake, koje su osećale Vaseljenu i opštile sa njom.
<BR>&nbsp;&nbsp;&nbsp;&nbsp;&nbsp;Ljudska bića misle šakama. Njihove šake pružale su odgovore koje je tražila njihova radoznalost, one su osećale, stezale, okretale, podizale i stiskale. Postojale su životinje sa zamašnim obimom mozga, ali nisu imale šake i u tome je bila sva razlika.
<BR>&nbsp;&nbsp;&nbsp;&nbsp;&nbsp;Njegove šake spojiše se sa 'šakama' računara, misli im se izmešaše i više nije imalo nikakvog značaja drži li oči otvorenim ili zatvorenim. Otvorene oči ništa ne bi doprinele njegovoj viziji, niti bi je zatvorene oči imalo pomračivale.
<BR>&nbsp;&nbsp;&nbsp;&nbsp;&nbsp;Otvorenim ili zatvorenim očima - prostoriju u kojoj se nalazio video je sa savršenom jasnoćom; ne samo u onom smeru u kome bi upravio oči, već i iza, iznad i ispred sebe.
<BR>&nbsp;&nbsp;&nbsp;&nbsp;&nbsp;Video je svaku prostoriju unutar broda, kao i sam brod spolja. Sunce je već bilo izišlo, ali je njegov sjaj bio pomućen jutarnjom izmaglicom; mogao je gledati ravno u njega a da ne bude zaslepljen, jer je računar automatski filtrirao svetlosne talase.
<BR>&nbsp;&nbsp;&nbsp;&nbsp;&nbsp;Osećao je blagi povetarac i njegovu toplotu, i čuo zvuke sveta što ga je okruživao. Bio je sasvim svestan magnetnog polja planete i tananog električnog naboja u zidovima broda.
<BR>&nbsp;&nbsp;&nbsp;&nbsp;&nbsp;Razumeo je i upravljački mehanizam broda, iako ga nije shvatao u svim pojedinostima. Znao je da bi mu, da je poželeo da uzleti, da okrene brod ili da ubrza njegovo kretanje, ili da iskoristi bilo koju od mogućnosti koje su ovome stajale na raspolaganju, bilo dovoljno da pokrene proces potpuno istovetan procesu kojim bi stavio u pokret svoje vlastito telo. Bilo je samo potrebno da se posluži vlastitom voljom.
<BR>&nbsp;&nbsp;&nbsp;&nbsp;&nbsp;Ipak, nije sve zavisilo od njegove volje. Računar se mogao postaviti iznad nje. Ali u ovom trenutku, u njegovoj se glavi uobličila jedna misao i on je savršeno dobro znao kako će brod uzleteti. U tome nije bilo proizvoljnosti. Posle toga, bio je sasvim siguran, biće u mogućnosti da potpuno sam odlučuje.
<BR>&nbsp;&nbsp;&nbsp;&nbsp;&nbsp;Ustanovio je - kao da je isturio svoju računarom prožetu svest napolje - i da je u stanju da odredi stanje gornje atmosfere; da je u stanju da uoči tok vremenskih promena; da je u stanju da prati druge brodove koji su uzletali ili se spuštali. Sve je to trebalo imati u vidu, i računar je sve to, zaista, i imao u vidu. A ukoliko računar sve to već nije sam od sebe učinio, Trevizu je bilo jasno da bi bilo dovoljno da samo poželi da to računar učini - i ovaj bi spremno obavio posao.
<BR>&nbsp;&nbsp;&nbsp;&nbsp;&nbsp;A što se tiče programskih dirki - nije bilo nijedne. Treviz se opet seti narednika - tehničara Krasneta i nasmeši se. Veoma je mnogo čitao o izvanrednoj revoluciji kojom je antigravitacioni pogon trebalo da izmeni lice sveta, ali je otkriće prožimanja računara i ljudskog uma još predstavljalo državnu tajnu. Bez ikakve sumnje, proizvešće još dalekosežniju revoluciju.
<BR>&nbsp;&nbsp;&nbsp;&nbsp;&nbsp;Bio je svestan kako vreme protiče. Tačno je znao koliko je časova po lokalonom planetnom i standardnom galaktičkom vremenu.
<BR>&nbsp;&nbsp;&nbsp;&nbsp;&nbsp;Kako su krenuli?
<BR>&nbsp;&nbsp;&nbsp;&nbsp;&nbsp;U samom času kad ova pomisao sevnu njegovim umom šake mu se oslobodiše i površina stola vrati se u svoj prvobitni položaj - i Treviz ostade sam sa svojim prirodnim čulima.
<BR>&nbsp;&nbsp;&nbsp;&nbsp;&nbsp;Osećao se slepim i bespomoćnim; kao da je, nakratko, bio u naručju kakvog superbića, pod njegovom zaštitom, a onda odjednom ostao napušten. Da mu nije bilo jasno da u svakom trenutku može s njim ponovo uspostaviti vezu, osećaj napuštenosti mogao mu je naterati suze na oči.
<BR>&nbsp;&nbsp;&nbsp;&nbsp;&nbsp;Trenutak potom on se napreže da ponovo stekne osećaj za orijentaciju, da se iznova prilagodi ograničenostima svojih čula, a onda nesigurno ustade i teturavo iziđe iz sobe.
<BR>&nbsp;&nbsp;&nbsp;&nbsp;&nbsp;Pelorat podiže pogled. Već je, očigledno, doterao svoj Očitavač. "Radi izvanredno. Istrazivački program mu je sjajan. Ali da li ste ustanovili kako se upravlja brodom, dragi mladiću?"
<BR>&nbsp;&nbsp;&nbsp;&nbsp;&nbsp;"Jesam, profesore. Sve je u redu."
<BR>&nbsp;&nbsp;&nbsp;&nbsp;&nbsp;"U tom slučaju, zar ne bi trebalo da preduzmemo nešto u vezi poletanja? Mislim, neku vrstu predostrožnosti? Da se vežemo, ili nešto slično? Pokušao sam da pronađem neko uputstvo o tome, ali ništa nisam našao i to me učinilo pomalo nervoznim. Trebalo bi već da se pozabavim svojom bibliotekom. A kad jednom počnem da radim..."
<BR>&nbsp;&nbsp;&nbsp;&nbsp;&nbsp;Treviz ispruži ruke prema profesoru, kao da postavlja branu kojom je želeo da se zaštiti od bujice njegovih reči. Morao je da podigne glas, kako bi ga nadvikao. "Nema nikakve potrebe, profesore. Antigravitacija je jednaka antiinerciji. Pri promeni brzine nema nikakvog osećaja ubrzanja, pošto sve na ovom brodu istovremeno prolazi kroz promenu."
<BR>&nbsp;&nbsp;&nbsp;&nbsp;&nbsp;"Hoćete da kažete da nećemo biti ni svesni kada smo napustili planetu i zašli u otvoreni svemir?"
<BR>&nbsp;&nbsp;&nbsp;&nbsp;&nbsp;"Upravo to hoću da kažem, jer, upravo sada, dok razgovaramo, napuštamo planetu. Za nekoliko časaka proći ćemo kroz gornje slojeve atmosfere, a najdalje za pola časa bićemo već duboko u svemiru."
<BR>
<BR>&nbsp;&nbsp;&nbsp;&nbsp;&nbsp;16.
<BR>&nbsp;&nbsp;&nbsp;&nbsp;&nbsp;Dok je zurio u Treviza Pelorat je izgledao kao da se odjednom smanjio. Njegovo četvrtasto lice bilo je potpuno bledo; ne odajući ni tračak ikakvog osećanja zračilo je samo bezmernom nelagodnošću.
<BR>&nbsp;&nbsp;&nbsp;&nbsp;&nbsp;A onda mu pogled stade lutati levo - desno.
<BR>&nbsp;&nbsp;&nbsp;&nbsp;&nbsp;Treviz se priseti samog sebe, kako je izgledao kada se prvi put otisnuo u svemir.
<BR>&nbsp;&nbsp;&nbsp;&nbsp;&nbsp;Onda progovori, što je mogao običnijim glasom: "Janove", (bilo je to prvi put da mu se obraća s tolikom prisnošću, ali kako se u ovoj prilici znanje obraćalo neznanju, bilo je neminovno da se ponaša kao stariji) "ovde smo savršeno bezbedni. Nalazimo se u metalnoj materici bojnog broda zadužbinske flotile. Nismo naoružani, ali ne postoji mesto u Galaksiji gde nas samo ime Zadužbine neće štititi. Čak i ako neki brod bude dovoljno bezuman i napadne nas, istog trena možemo mu uteći. Najzad, budite sigurni da sa punom pouzdanošću mogu voditi naš brod."
<BR>&nbsp;&nbsp;&nbsp;&nbsp;&nbsp;"To je samo, Go... Golane, pomisao na svu ovu prazninu", promuca Pelorat.
<BR>&nbsp;&nbsp;&nbsp;&nbsp;&nbsp;"Ali i sam Terminus okružen je prazninom. Između nas na površini planete i praznine odmah iznad nas postoji samo tanak sloj sa zanemarljivo malo vazduha. Mi samo prolazimo kroz taj beznačajni omotač."
<BR>&nbsp;&nbsp;&nbsp;&nbsp;&nbsp;"Možda i jeste beznačajan, ali zahvaljujući njemu mi dišemo."
<BR>&nbsp;&nbsp;&nbsp;&nbsp;&nbsp;"Dišemo i ovde u brodu. Vazduh u brodu je čišći i svežiji i zauvek će ostati čišći i svežiji nego vazduh na Terminusu."
<BR>&nbsp;&nbsp;&nbsp;&nbsp;&nbsp;"A meteoriti?"
<BR>&nbsp;&nbsp;&nbsp;&nbsp;&nbsp;"Šta sa meteoritima?"
<BR>&nbsp;&nbsp;&nbsp;&nbsp;&nbsp;"Atmosfera nas štiti od njih. I od radijacije, kao što znate."
<BR>&nbsp;&nbsp;&nbsp;&nbsp;&nbsp;Treviz započe: "Čovek, čini mi se, putuje kroz svemir već dvadeset hiljada godina..."
<BR>&nbsp;&nbsp;&nbsp;&nbsp;&nbsp;"Dvadeset dve hiljade godina. Ukoliko sledimo Holblokovu hronologiju, savršeno je jasno da, računajući..."
<BR>&nbsp;&nbsp;&nbsp;&nbsp;&nbsp;"Dovoljno! Da li ste ikad čuli za neku nesreću koju su prouzrokovali meteoriti? Ili da je nekog snašla smrt usled radijacije? Mislim, u skorije vreme? Mislim, na nekom od brodova Zadužbine?"
<BR>&nbsp;&nbsp;&nbsp;&nbsp;&nbsp;"Nisam baš pomno pratio takve izveštaje, ali ja sam, dragi mladiću, istoričar i ja..."
<BR>&nbsp;&nbsp;&nbsp;&nbsp;&nbsp;"Istorijski posmatrano, razume se, bilo je takvih slučajeva, ali i tehnologija je uznapredovala. Ne postoji dovoljno veliki meteorit, sposoban da nas uništi, koji bi nam se mogao dovoljno približiti pre no što bismo bili u stanju da preduzmemo mere da ga izbegnemo. Četiri meteorita - koji bi istovremeno naišli iz četiri različita ugla kakve zamišljene kocke - mogli bi nas, razumljivo, staviti pred najveća iskušenja; ali izračunajte i sami postotak takve mogućnosti i ustanovićete da je bilion biliona puta veća verovatnoća da ćete umreti od starosti nego da ćete imati samo pedeset odsto izgleda da se suočite sa takvim fenomenom."
<BR>&nbsp;&nbsp;&nbsp;&nbsp;&nbsp;"Mislite, ukoliko biste vi sedeli za računarom?"
<BR>&nbsp;&nbsp;&nbsp;&nbsp;&nbsp;"Ne", odvrati Treviz podrugljivo. "Kada bih ja rukovao računarom, oslanjajući se samo na svoja čula i sposobnost reagovanja, bili bismo pogođeni pre no što bih uopšte dospeo da shvatim šta se dogada. Imam u vidu rad samog računara, koji dejstvuje milionima puta brže no što bismo to vi ili ja mogli." On naglo izmahnu rukom. "Janove, dođite da vam pokažem šta je računar u stanju da učini, i da vam predstavim kako svemir odista izgleda."
<BR>&nbsp;&nbsp;&nbsp;&nbsp;&nbsp;Pelorat se zagleda u njega, kolutajući očima. A onda se kratko nasmeja. "Nisam baš siguran da to želim, Golane."
<BR>&nbsp;&nbsp;&nbsp;&nbsp;&nbsp;"Jasno je da niste sigurni, Janove, jer niste svesni na šta liči ono što vas tamo napolju čeka, a šta treba da upoznate. Iskoristite priliku! Dodite! U moju sobu!"
<BR>&nbsp;&nbsp;&nbsp;&nbsp;&nbsp;Treviz uze svog saputnik za ruku, napola ga vodeći, a napola vukući. A zatim, smestivši se kraj računara, reče:
<BR>&nbsp;&nbsp;&nbsp;&nbsp;&nbsp;"Janove, da li ste ikada videli Galaksiju? Da li ste je ikad osmotrili?"
<BR>&nbsp;&nbsp;&nbsp;&nbsp;&nbsp;Janov odgovori pitanjem: "Mislite, na nebu?"
<BR>&nbsp;&nbsp;&nbsp;&nbsp;&nbsp;"Razume se. Gde drugde?"
<BR>&nbsp;&nbsp;&nbsp;&nbsp;&nbsp;"Video sam je. Svako je u prilici da je vidi. Čim dignete pogled, vidite je."
<BR>&nbsp;&nbsp;&nbsp;&nbsp;&nbsp;"Da li ste se ikad zagledali u nju za tamne, jasne noći, kada su Dijamanti ispod obzorja?"
<BR>&nbsp;&nbsp;&nbsp;&nbsp;&nbsp;'Dijamanti' su predstavljali skup od nekoliko zvezda, dovoljno svetlih i dovoljno bliskih da bledim sjajem obasjaju noćno nebo nad Terminusom. Predstavljali su malenu skupinu koja se u širinu prostirala jedva dvadesetak stepeni, i najvećim delom noći nalazili su se ispod obzorja. Pored ove skupine, nebom iznad Terminusa širilo se još mnoštvo zamagljenih zvezda, jedva vidljivih golim okom. Od Galaksije se mogao nazreti samo bledi odsjaj - što je bilo i prirodno očekivati, s obzirom na položaj Terminusa koji se nalazio na samom rubu najudaljenijeg kraka galaktičke spirale.
<BR>&nbsp;&nbsp;&nbsp;&nbsp;&nbsp;"Verovatno jesam, ali šta ima u tome? Sasvim uobičajen prizor."
<BR>&nbsp;&nbsp;&nbsp;&nbsp;&nbsp;"Svakako, uobičajen prizor", odvrati Treviz. "Upravo zato ga niko ni ne vidi. Čemu gledati, kada je ionako uvek tu? Ali sada ćete ga zaista videti, i to ne sa Terminusa, gde magla i oblaci kvare sliku. Videćete Galaksiju kakvu je nikada ne biste mogli videti sa Terminusa - bez obzira na to koliko se naprezali, i bez obzira na to koliko tamna i jasna noć bila. Koliko bih samo voleo da još nikad nisam bio u svemiru, tako da mogu - kao vi sada - po prvi put ugledati Mlečni put u njegovoj punoj lepoti."
<BR>&nbsp;&nbsp;&nbsp;&nbsp;&nbsp;On gurnu jednu stolicu u pravcu Pelorata. "Sedite tu, Janove. Možda će malo potrajati. Tek se privikavam na računar. Prema onome koliko već sada znam, imaćemo holografski prizor, tako da nam neće biti potreban nikakav ekran. Računar uspostavlja neposrednu vezu sa mojim umom, ali ipak, nadam se da prizor mogu objektizovati, tako da ga i vi vidite... Ugasite svetlo, molim vas. Oh, baš sam šašav. Računar će to obaviti. Samo ostanite tu gde ste."
<BR>&nbsp;&nbsp;&nbsp;&nbsp;&nbsp;Treviz ponovo uspostavi vezu sa računarom, postavivši šake na sto blago i prisno.
<BR>&nbsp;&nbsp;&nbsp;&nbsp;&nbsp;Svetlost postade prigušenija, a onda sasvim nestade. U tami koja ih odasvud okruži, Pelorat se promeškolji.
<BR>&nbsp;&nbsp;&nbsp;&nbsp;&nbsp;Treviz mu dobaci: "Ne budite nervozni, Janove. Možda ću se malo pomučiti dok se ne povežem sa računarom, ali počeću polako i moraćete biti malo strpljivi sa mnom. Evo, vidite li ga? Srp?"
<BR>&nbsp;&nbsp;&nbsp;&nbsp;&nbsp;Lebdeo je u tmini pred njihovim očima. S početka pomalo zamagljen i treperav, postepeno je postajao sve oštriji i svetliji.
<BR>&nbsp;&nbsp;&nbsp;&nbsp;&nbsp;U Peloratovom glasu mogla se osetiti zadivljenost. "Je li to Terminus? Zar smo već toliko udaljeni od njega?"
<BR>&nbsp;&nbsp;&nbsp;&nbsp;&nbsp;"Jeste, brod se brzo kreće."
<BR>&nbsp;&nbsp;&nbsp;&nbsp;&nbsp;Brod je upravo zalazio u noćnu senku Terminusa, koji je sada imao izgled zadebljanog srpa blistave svetlosti. Za trenutak Treviz oseti želju da okrene brod prema širokom luku planete, što bi im svet ispod njih prikazalo u svoj njegovoj lepoti, ali odmah odustade od tog nauma.
<BR>&nbsp;&nbsp;&nbsp;&nbsp;&nbsp;Za Pelorata bi to predstavljalo novinu, ali sam prizor je već odavno bio lišen draži. Bilo je već previše fotografija, odviše mapa, previše globusa. Svako je već dete znalo na šta Terminus nalikuje. Vodena planeta - ili, bar, u većoj meri no mnoge druge - bogata vodom a siromašna mineralima, s razvijenom poljoprivredom i gotovo bez teške industrije - ali bez premca u čitavoj Galaksiji u pogledu visoke tehnologije i minijaturizacije.
<BR>&nbsp;&nbsp;&nbsp;&nbsp;&nbsp;Da je imao računar koji koristi mikrotalase i prevodi impulse u vidljive modele, sada bi bili u stanju da ugledaju svako od deset hiljada naseljenih ostrva planete, uključujući i najveće među njima koje se, čak, moglo nazvati i pravim kontinentom, na kome se nalazio sam glavni grad, i...
<BR>&nbsp;&nbsp;&nbsp;&nbsp;&nbsp;Zaokreni!
<BR>&nbsp;&nbsp;&nbsp;&nbsp;&nbsp;Bila je to samo pomisao, malena vežba volje, pa ipak se prizor namah izmeni. Blistavi srp pomeri se prema ivici vidnog polja i nestade. Oči mu se suočiše sa tminom svemira bez zvezda.
<BR>&nbsp;&nbsp;&nbsp;&nbsp;&nbsp;Pelorat pročisti grlo. "Voleo bih kad biste vratili Terminus, dragi moj. Imam osećaj kao da sam odjednom oslepeo." U glasu mu se osećalo da je sav stegnut.
<BR>&nbsp;&nbsp;&nbsp;&nbsp;&nbsp;"Niste oslepeli. Pogledajte!"
<BR>&nbsp;&nbsp;&nbsp;&nbsp;&nbsp;U vidnom polju stajala je sada koprenasta izmaglica bledunjave svetlosti. Širila se i postajala sve svetlija, sve dok se ne učini kao da čitavu sobu obliva bleštavilo.
<BR>&nbsp;&nbsp;&nbsp;&nbsp;&nbsp;Smanji!
<BR>&nbsp;&nbsp;&nbsp;&nbsp;&nbsp;Jos jedna vežba volje i Galaksija se povuče; sada je izgledala kao da je posmatraju kroz teleskop koji umanjuje, sa sve izraženijom moći smanjivanja. Galaksija se naglo skupi, postavši poput kakvog zdanja različitog intenziteta osvetljenosti.
<BR>&nbsp;&nbsp;&nbsp;&nbsp;&nbsp;Osvetli!
<BR>&nbsp;&nbsp;&nbsp;&nbsp;&nbsp;Galaksija postade svetlija ne promenivši svoju veličinu; međutim, zahvaljujući tome što se zvezdani sistem kome je pripadao Terminus nalazio iznad galaktičke ravni, sama Galaksija nije bila prikazana sasvim postrance. Jasno se videla snažno istaknuta dvojna spirala, donekle sužena u svom čeonom delu, sa tamnim zakrivljenim prugama što su se protezale prema rubu na kome se nalazio Terminus. Penušava izmaglica središta - veoma udaljena i smanjena - delovala je sasvim nevažno.
<BR>&nbsp;&nbsp;&nbsp;&nbsp;&nbsp;"Bili ste u pravu", reče Pelorat gotovo šapatom, iskreno očaran. "Nikada još nisam video ništa slično ovome. Nikada ne bih ni pomislio da može sadržati toliko pojedinosti."
<BR>&nbsp;&nbsp;&nbsp;&nbsp;&nbsp;"A kako biste i mogli? Ne možete joj videti spoljnu polovinu kada se atmosfera Terminusa nalazi između nje i vas. Sa površine Terminusa jedva da možete videti njeno središte."
<BR>&nbsp;&nbsp;&nbsp;&nbsp;&nbsp;"Kakva šteta što je možemo videti tek jedva pomerenu u odnosu na njenu ravan."
<BR>&nbsp;&nbsp;&nbsp;&nbsp;&nbsp;"Ne moramo ostati pri tome. Računar je može prikazati iz bilo koje vizure. Potrebno je samo da izrazim želju - i to ne naglas."
<BR>&nbsp;&nbsp;&nbsp;&nbsp;&nbsp;Pomeri koordinate!
<BR>&nbsp;&nbsp;&nbsp;&nbsp;&nbsp;Izražavanje volje ni na koji način nije zvučalo kao precizno naredenje. Pa ipak, dok se slika Galaksije lagano menjala, njegov je um upravljao računarom i navodio ga da postupa prema njegovoj želji.
<BR>&nbsp;&nbsp;&nbsp;&nbsp;&nbsp;Lagano, Galaksija se izokrenula tako da se sada mogla videti pod pravim uglom u odnosu na svoju ravan. Prostirala se poput džinovskog, blistavog kovitlaca, sa lukovima tmine i čvorištima svetlosti, i sa blistavim, bezobličnim jezgrom.
<BR>&nbsp;&nbsp;&nbsp;&nbsp;&nbsp;"Kako računar uspeva da je sagleda iz položaja u svemiru koji od ovog mesta mora biti udaljen više od pedeset hiljada parseka?" upita Pelorat. I odmah dodade, prigušenim glasom: "Izvinite, molim vas, što sam to uopšte pitao. Ali zaista ništa ne znam o svemu ovome."
<BR>&nbsp;&nbsp;&nbsp;&nbsp;&nbsp;"O ovom računaru ni ja ne znam gotovo ništa više od vas", odvrati Treviz. "Međutim, čak i najjednostavniji računar u stanju je da prilagodi koordinate i da prikaže Galaksiju iz bilo kog položaja, započinjući od onog što izgleda kao njen prirodni položaj, to jest od onog koji jeste položaj samog računara u svemiru. Razume se, računar se pritom koristi samo informacijama do kojih je u stanju da dođe, te, stoga, kad izmeni ugao posmatranja javljaju se praznine i nejasnoće u datom prizoru. Medutim, u ovom slučaju..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Imamo izvanredan pogled. Pretpostavljam da je računar opremljen potpunom mapom Galaksije, i da je, prema tome, s podjednakom lakoćom može sagledati sa svih strana."
<BR>&nbsp;&nbsp;&nbsp;&nbsp;&nbsp;"Kako to mislite - potpunom mapom?"
<BR>&nbsp;&nbsp;&nbsp;&nbsp;&nbsp;"Prostorne koordinate svake zvezde u Galaksiji nalaze se, po svemu sudeći, ugrađene u memoriju računara."
<BR>&nbsp;&nbsp;&nbsp;&nbsp;&nbsp;"Svake zvezde?" zabezeknuto upita Pelorat.
<BR>&nbsp;&nbsp;&nbsp;&nbsp;&nbsp;"No, možda ne svih tri stotine milijardi. Ali u svakom slučaju, svake zvezde u čijem se sistemu nalaze nastanjene planete, te, možda, zvezda spektralne klase K i svetlije. To čini najmanje sedamdeset pet milijardi zvezda."
<BR>&nbsp;&nbsp;&nbsp;&nbsp;&nbsp;"Kažete, svake zvezde u čijem su sistemu nastanjene planete?"
<BR>&nbsp;&nbsp;&nbsp;&nbsp;&nbsp;"Nemojte me baš držati za reč; možda ne svake. Najzad, na kraju krajeva, u doba Harija Seldona postojalo je dvadeset pet miliona naseljenih sistema - što odista zvuči upečatljivo, mada obuhvata samo po jednu zvezdu od svakih dvanaest hiljada. Pored toga, tokom pet stoleća nakon Seldona, opšti raspad Carstva nije omeo dalje naseljavanje. Štaviše, verovatnije je da ga je još više podstakao. Postoji još veliki broj planeta pogodnih za naseljavanje, te ih sada možda ima i svih trideset miliona. Mada je moguće da sve baš nisu registrovane u arhivama Zadužbine."
<BR>&nbsp;&nbsp;&nbsp;&nbsp;&nbsp;"Ali one stare? O njima bez sumnje mora postojati evidencija?"
<BR>&nbsp;&nbsp;&nbsp;&nbsp;&nbsp;"Pretpostavljam. Razume se, ne mogu to pouzdano tvrditi, ali bih bio veoma iznenađen da se neki dobro uvedeni naseljeni sistem ne nalazi u arhivama. Dozvolite mi da vam nešto pokažem - ukoliko mi to omogući moja sposobnost da upravljam ovim računarom."
<BR>&nbsp;&nbsp;&nbsp;&nbsp;&nbsp;Njegove se šake donekle ukočiše od napora, i za čas je izgledalo da još dublje utonuše u zagrljaj računara. To, po svoj prilici, nije bilo neophodno; bilo je dovoljno mirno i nehajno zamisliti: Terminus!
<BR>&nbsp;&nbsp;&nbsp;&nbsp;&nbsp;Najzad se njegova misao izrazi i, u magnovanju, kao u odgovor, nešto nalik na svetlucavi crveni dragulj pojavi se na samom rubu kovitlaca.
<BR>&nbsp;&nbsp;&nbsp;&nbsp;&nbsp;"To je naše sunce", reče on uzbuđeno. "Zvezda oko koje Teminus kruži."
<BR>&nbsp;&nbsp;&nbsp;&nbsp;&nbsp;"Oh", ote se Peloratu prigušenim, drhtavim glasom.
<BR>&nbsp;&nbsp;&nbsp;&nbsp;&nbsp;Jedna svetla žuta mrlja zablista u prepunom grozdu zvezda duboko u srcu Galaksije, ali dovoljno daleko od središnjeg jezgra. Bila je znatno bliža rubu Galaksije na kome se nalazio Terminus nego onom sa suprotne strane.
<BR>&nbsp;&nbsp;&nbsp;&nbsp;&nbsp;"A ovo je", reče Treviz, "sunce Trantora."
<BR>&nbsp;&nbsp;&nbsp;&nbsp;&nbsp;Još jedan uzdah, i Pelorat upita: "Jeste li sigurni? Za Trantor su uvek govorili da je smešten u samom središtu Galaksije."
<BR>&nbsp;&nbsp;&nbsp;&nbsp;&nbsp;"Na izvestan način, i jeste. Trantor je onoliko blizu središtu Galaksije koliko to neka planeta uopšte može biti, a da ipak ostane pogodna za život. Trantor mu je bliži od bilo kog drugog većeg naseljenog planetnog sistema. Sadašnje središte Galaksije čini jedna crna jama sa masom od gotovo milion zvezda; burno mesto, nema šta. Koliko nam je poznato, u samom središtu Galaksije nema života - a možda ga, zapravo, ne može ni biti. Trantor se nalazi na kraku spirale koji je najbliži središtu, te, verujte mi, kad biste samo pogledali njegovo noćno nebo pomislili biste da se nalazite u samom središtu Galaksije. Trantor je okružen izuzetno bogatim grozdovima zvezda."
<BR>&nbsp;&nbsp;&nbsp;&nbsp;&nbsp;"Da li ste već bili na Trantoru, Golane?" upita Pelorat s neprikrivenom zavišću.
<BR>&nbsp;&nbsp;&nbsp;&nbsp;&nbsp;"Nisam, ali sam video holografsku sliku njegovog neba."
<BR>&nbsp;&nbsp;&nbsp;&nbsp;&nbsp;Treviz je namršteno zurio u Galaksiju. Kako je samo, tokom velikog traganja za Drugom zadužbinom, u doba Mazgova, svako nalazio za poželjno da se poigra galaktičkim kartama - i koliko je samo knjiga bilo napisano i filmova snimljeno na tu temu!
<BR>&nbsp;&nbsp;&nbsp;&nbsp;&nbsp;A sve to zbog toga što je, u samom početku, Seldon rekao da će Druga zadužbina "biti postavljena na drugom kraju Galaksije", nazvavši to mesto 'Krajem zvezda'.
<BR>&nbsp;&nbsp;&nbsp;&nbsp;&nbsp;Na drugom kraju Galaksije! Tek što je Treviz na to pomislio pojavi se jedna plavičasta linija, pružajući se od Terminusa, preko crne jame, do drugog kraja. Treviz gotovo poskoči. Nije neposredno zatražio da se linija pojavi, ali mu se misao o njoj sasvim jasno uobličila - i to je za računar bilo dovoljno.
<BR>&nbsp;&nbsp;&nbsp;&nbsp;&nbsp;U svakom slučaju, pravolinijski put ka suprotnoj strani Galaksije nije neminovno dovodio do 'drugog kraja' o kome je govorio Seldon. Arkadi Darel je (ukoliko je verovati njenoj autobiografiji) bila ta koja je upotrebila izraz 'krug nema kraja' kako bi definisala ono što je danas svako prihvatao kao istinu...
<BR>&nbsp;&nbsp;&nbsp;&nbsp;&nbsp;I mada je Treviz ovog puta pokušao da hitro odagna ovu misao, računar je ipak bio brži. Plavičaste linije nestade i umesto nje se pojavi plavi krug, savršeno opasujući oba ruba Galaksije, zatvarajući se u tamnocrvenoj tačkici koja je ozačavala položaj Terminusovog sunca.
<BR>&nbsp;&nbsp;&nbsp;&nbsp;&nbsp;Krug nema kraja, i ukoliko je započinjao na Terminusu, on će nas, pošto dodirnemo njegovu najudaljeniju tačku na suprotnoj strani, ponovo vratiti na Terminus - i tu je Druga zadužbina zaista i pronađena, na istom svetu na kome se nalazila i Zadužbina.
<BR>&nbsp;&nbsp;&nbsp;&nbsp;&nbsp;Ali ako Druga zadužbina zapravo nije bila pronadena - ako je uverenje da je bila pronađena predstavljalo čistu iluziju - šta onda? Šta bi, onda, ako izuzmemo liniju i krug, uopšte imalo smisla kao odredište?
<BR>&nbsp;&nbsp;&nbsp;&nbsp;&nbsp;"Da li to stvarate iluzije?" upita Pelorat. "Šta predstavlja taj plavi krug?"
<BR>&nbsp;&nbsp;&nbsp;&nbsp;&nbsp;"Samo se vežbam u upravljanju računarom... Da li biste želeli da pokušamo da odredimo položaj Zemlje?"
<BR>&nbsp;&nbsp;&nbsp;&nbsp;&nbsp;Tišina potraja trenutak ili dva, a onda Pelorat upita: "Šalite li se?"
<BR>&nbsp;&nbsp;&nbsp;&nbsp;&nbsp;"Ne. Pokušajmo."
<BR>&nbsp;&nbsp;&nbsp;&nbsp;&nbsp;Međutim, ništa se ne dogodi.
<BR>&nbsp;&nbsp;&nbsp;&nbsp;&nbsp;"Izvinite" reče Treviz.
<BR>&nbsp;&nbsp;&nbsp;&nbsp;&nbsp;"Nema je? Zemlje?"
<BR>&nbsp;&nbsp;&nbsp;&nbsp;&nbsp;"Moguće je da moj nalog nije bio dovoljno jasan, mada je to malo verovatno. Verovatnije je, pretpostavljam, da Zemlja uopšte nije unesena u programe našeg računara."
<BR>&nbsp;&nbsp;&nbsp;&nbsp;&nbsp;"Možda je unesena pod nekim drugim imenom?" upita Pelorat.
<BR>&nbsp;&nbsp;&nbsp;&nbsp;&nbsp;Treviz se hitro okrenu. "Pod kakvim drugim imenom, Janove?"
<BR>&nbsp;&nbsp;&nbsp;&nbsp;&nbsp;Pelorat ništa ne odgovori, i u tami koja ih je okruživala, Treviz se tiho nasmeja. On pomisli kako, možda, kockice upravo počinju da se slažu. Neka se stvari još malo razviju. Pustimo ih da sazru. On namerno promeni temu razgovora i reče: "Pitam se, možemo li se poigravati vremenom."
<BR>&nbsp;&nbsp;&nbsp;&nbsp;&nbsp;"Vremenom? Ali kako je to moguće?"
<BR>&nbsp;&nbsp;&nbsp;&nbsp;&nbsp;"Galaksija rotira bez prestanka. Terminusu je potrebno gotovo pet stotina miliona godina da načini pun, veliki krug oko Galaksije. Razume se, zvezde što se nalaze bliže središtu obaviće svoje putovanje oko središta mnogo brže. Kretanje svake zvezde u odnosu na crnu jamu moguće je uneti u program računara; moguće bi bilo, u tom slučaju, dati nalog računaru da svako kretanje ubrza milionima puta i tako nam kretanje željene zvezde učini vidljivim. Nameravam da upravo to pokušam."
<BR>&nbsp;&nbsp;&nbsp;&nbsp;&nbsp;Mišići mu se stegoše usled napora volje koju unese u svoj naum - kao da je odista namakao uzde Galaksiji, ubrzavajući njeno okretanje, nagoneći je da se obrće uprkos njenom strahovitom otporu.
<BR>&nbsp;&nbsp;&nbsp;&nbsp;&nbsp;Dok su posmatrali vreme stade da protiče nezamislivo brzo - lažno, veštačko vreme - i dok se to zbivalo zvezde gotovo nestadoše.
<BR>&nbsp;&nbsp;&nbsp;&nbsp;&nbsp;Pojedine veće zvezde - ovde i onde - poprimiše crvenu boju i povećaše se - pretvarajući se u crvene džinove. A onda neka zvezda u blizini središta nečujno eksplodira, odajući zaslepljujuću svetlost koja, za časak, zaseni čitavu Galaksiju, i odmah potom nestade. A za njom još jedna na jednom od krakova spirale, pa još jedna nedaleko odatle.
<BR>&nbsp;&nbsp;&nbsp;&nbsp;&nbsp;"Supernove", izgovori Treviz drhtavim glasom.
<BR>&nbsp;&nbsp;&nbsp;&nbsp;&nbsp;Da li je moguće da je računar mogao tačno predvideti koja će zvezda eksplodirati i kada? Ili je, ipak, reč bila samo o upropašćenom modelu koji je, neodređujući tačno njihovu sudbinu, trebalo da budućnost zvezda prikaže tek u opštim crtama?
<BR>&nbsp;&nbsp;&nbsp;&nbsp;&nbsp;"Gotovo kao da je Galaksija živo biće što hodi svemirom!" izgovori Pelorat promuklim glasom.
<BR>&nbsp;&nbsp;&nbsp;&nbsp;&nbsp;"I jeste", odvrati Treviz, "ali me umor sve više sustiže. Ukoliko mi ne pođe za rukom da budem opušteniji pri ovakvim igrama neću moći još dugo da izdržim."
<BR>&nbsp;&nbsp;&nbsp;&nbsp;&nbsp;Najzad, on se opusti. Kretanje Galaksije se uspori, a onda sasvim prestade. Potom prizor zatrepta, i sve se ponovo vrati u prvobitno stanje. Ponovo je pred njima stajala Galaksija posmatrana iskosa i postrance, kao i u samom početku.
<BR>&nbsp;&nbsp;&nbsp;&nbsp;&nbsp;Treviz zatvori oči, duboko dišući. Bio je svestan Terminusa koji se za njima sve više smanjivao, sa poslednjim vidljivim pramenovima atmosfere koja ih je do maločas okruživala. Bio je svestan i svih drugih brodova koji su se u tom času zatekli u neposrednoj blizini Terminusa.
<BR>&nbsp;&nbsp;&nbsp;&nbsp;&nbsp;Međutim, ne pade mu na um da proveri ima li ičeg posebnog u odnosu na neki od tih brodova. Da li je ijedan od njih, poput njegovog, koristio gravitacioni pogon, sledeći njegovu putanju znatno preciznije no što bi to dozvoljavala puka slučajnost?
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
