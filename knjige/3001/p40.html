<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. PRESUDA
<P>&nbsp;&nbsp;&nbsp;&nbsp;&nbsp;U svetu sveopštih i trenutnih komunikacija, bilo je veoma teško sačuvati neku tajnu. Ova stvar, zaključio je odmah Pul, nalaže razgovor u četiri oka.
<BR>&nbsp;&nbsp;&nbsp;&nbsp;&nbsp;Odbor za Evropu je gunđao, ali svi članovi ipak su se okupili u njegovom apartmanu. Bilo ih je sedmoro - srećan broj, iza koga su nesumnjivo stajale Mesečeve mene što su odvajkada očaravale čovečanstvo. Bilo je to prvi put da se Pul sreo sa troje članova odbora, iako ih je u međuvremenu sve upoznao podrobnije nego što bi to uopšte bilo moguće u eri pre moždanih kapa.
<BR>&nbsp;&nbsp;&nbsp;&nbsp;&nbsp;"Predsednice Okonor, članovi Odbora - želeo bih da kažem nekoliko reči... samo nekoliko, obećavam... pre no što se upoznate sa porukom koju sam primio sa Evrope. A to bih voleo da učinim verbalno; meni to izgleda prirodnije - bojim se da se nikada neću osećati lagodno sa neposrednim mentalnim prenosom.
<BR>&nbsp;&nbsp;&nbsp;&nbsp;&nbsp;Kao što svi znate, Dejv Boumen i Hal uskladišteni su kao emulacije u monolitu na Evropi. Kako izgleda, on nikada ne odbacuje neku alatku koja mu je jednom bila od koristi, te tako, s vremena na vreme, aktivira Hala-čoveka da nadzire naše poslove - kada oni počnu da ga zanimaju. Kao što je to, podozrevam, bilo sa mojim dolaskom - premda možda laskam samome sebi.
<BR>&nbsp;&nbsp;&nbsp;&nbsp;&nbsp;Ali Hal-čovek nije samo pasivna alatka. Onaj deo koji otpada na Dejva i dalje zadržava nešto od svog ljudskog porekla - čak i osećanja. A kako smo zajedno obučavani - godinama smo gotovo sve delili - njemu je naizgled lakše da opšti sa mnom nego sa bilo kim drugim. Voleo bih da mu to prija, ali možda je ta reč prejaka...
<BR>&nbsp;&nbsp;&nbsp;&nbsp;&nbsp;Takođe je radoznao - ljubopitljiv - a možda i malo kivan zbog načina na koji je sakupljen, poput uzorka divljeg života. Premda nas inteligencija koja je stvorila monolit možda upravo takvima vidi.
<BR>&nbsp;&nbsp;&nbsp;&nbsp;&nbsp;A gde je ta inteligencija sada? Kako izgleda, Hal-čovek zna odgovor, a on nije baš prijatan.
<BR>&nbsp;&nbsp;&nbsp;&nbsp;&nbsp;Kao što smo oduvek podozrevali, monolit je deo nekakve galaktičke mreže. A najbliži čvor te mreže - kontrolor ili neposredni pretpostavljeni monolita - udaljen je četiri stotine pedeset svetlosnih godina.
<BR>&nbsp;&nbsp;&nbsp;&nbsp;&nbsp;To je preblizu da bismo se osećali udobno! Ovo znači da je izveštaj o nama i našim poslovima, koji je upućen sredinom dvadeset prvog veka, primljen pre pola milenijuma. Ako su monolitovi... recimo: supervizori... odmah odgovorili, njihova nova uputstva trebalo bi da nekako baš sada stignu.
<BR>&nbsp;&nbsp;&nbsp;&nbsp;&nbsp;A izgleda da se upravo to dešava. Tokom poslednjih nekoliko dana, monolit je primao neprekidan niz poruka i gradio je nove programe, po svoj prilici u saglasnosti sa njima.
<BR>&nbsp;&nbsp;&nbsp;&nbsp;&nbsp;Nažalost, Hal-čovek može samo da nagađa o prirodi tih uputstava. Kao što ćete videti, pošto budete učitali ovu pločicu, on ima izvestan ograničen pristup u mnoga monolitova kola i banke podataka, i čak je u stanju da ostvari svojevrstan dijalog sa njim. Ako je to prava reč - budući da su za taj čin potrebna dva ljudska bića! I dalje mi je teško da se saživim sa pomišlju da monolit, uprkos svim svojim moćima, ne raspolaže svešću - čak ni ne zna da sam postoji!
<BR>&nbsp;&nbsp;&nbsp;&nbsp;&nbsp;Hal-čovek je razmišljao o tom problemu hiljadu godina - uključen i isključen - i došao je do nekih odgovora, baš kao i mi. Ali njegov zaključak svakako ima znatno veću težinu, budući da je u stvar upućen iznutra.
<BR>&nbsp;&nbsp;&nbsp;&nbsp;&nbsp;Izvinite, nisam nameravao da napravim šalu - ali kako biste to drugačije nazvali?
<BR>&nbsp;&nbsp;&nbsp;&nbsp;&nbsp;Ma šta to bilo što se latilo posla da nas stvori - ili bar da upliviše na umove i gene naših predaka - upravo odlučuje šta mu dalje valja činiti. A Hal-čovek je pesimista u tom pogledu. Ne - to je preterivanje. Recimo da ne smatra da su nam izgledi veliki, ali sada je odveć nepristrasan posmatrač da bi se nepotrebno opterećivao time. Budućnost - opstanak! - ljudske vrste za njega je tek jedan zanimljiv problem, ali voljan je da pomogne."
<BR>&nbsp;&nbsp;&nbsp;&nbsp;&nbsp;Pul najednom zaćuta, na iznenađenje pažljivih slušalaca.
<BR>&nbsp;&nbsp;&nbsp;&nbsp;&nbsp;"Neobično. Iznenada sam se nečega setio... Siguran sam da to objašnjava ono što se događa. Molim vas za malo strpljenja...
<BR>&nbsp;&nbsp;&nbsp;&nbsp;&nbsp;Dejv i ja smo se šetali jednoga dana obalom kraj Kejpa, nekoliko nedelja pre lansiranja, kada smo primetili jednu veliku bubu kako leži na pesku. Kako to često biva, pala je na leđa i mahala je nožicama po vazduhu, upinjući se da se okrene.
<BR>&nbsp;&nbsp;&nbsp;&nbsp;&nbsp;Ja nisam obratio pažnju - bili smo udubljeni u neku zapetljanu tehničku raspravu - ali Dejv jeste. Zastao je i pažljivo je obrnuo vrhom cipele. Pošto je odletela, primetio sam: 'Misliš li da si dobro postupio? Sada će otići i nasladiće se nečijom lepom hrizantemom.' A on je uzvratio: 'Možda si u pravu. Ali ipak sam joj ukazao poverenje.'
<BR>&nbsp;&nbsp;&nbsp;&nbsp;&nbsp;Oprostite - obećao sam da ću kazati samo nekoliko reči! Ali veoma mi je drago što sam se prisetio te zgode: mislim da ona baca naročitu svetlost na poruku Hala-čoveka. On upravo ljudskoj rasi ukazuje poverenje...
<BR>&nbsp;&nbsp;&nbsp;&nbsp;&nbsp;Proverite, molim vas, sada svoje moždane kape. Ovo je snimak visoke gustine - na vrhu u.lj. područja, kanal 110. Udobno se smestite, ali povedite računa o tome da imate dobar pogled. Počinjemo..."
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
