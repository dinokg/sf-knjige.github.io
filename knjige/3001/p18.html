<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. PROLAZAK PORED VENERE
<P>&nbsp;&nbsp;&nbsp;&nbsp;&nbsp;Kada se probudio sledećeg jutra, već su bili blizu Venere. Ali ogroman, zaslepljujući srp planete još prekrivene oblacima nije bio najupadljivije nebesko telo: 'Golijat' je leteo povrh beskrajnog prostranstva naborane srebrne folije sa koje se Sunce bleštavo odražavalo, tvoreći neprekidno promenljive šare.
<BR>&nbsp;&nbsp;&nbsp;&nbsp;&nbsp;Pul se prisetio da je u njegovom vremenu postojao jedan umetnik koji je obavijao čitave zgrade plastičnim omotačima: kako bi mu se samo dopala ova prilika da zapakuje milijarde tona leda u blistavu opnu! Jedino se na ovaj način jezgro komete moglo zaštiti od isparavanja na putovanju ka Suncu koje traje decenijama.
<BR>&nbsp;&nbsp;&nbsp;&nbsp;&nbsp;"Imaš sreće, Frenk", kazao mu je Čendler. "Ovo je nešto što ni ja nikada nisam video. Prizor bi trebalo da bude spektakularan. Udar se očekuje za nešto više od jednog časa. Malo smo ga pogurnuli, kako bismo bili sigurni da će doći na pravo mesto. Ne želimo da iko strada."
<BR>&nbsp;&nbsp;&nbsp;&nbsp;&nbsp;Pul ga zapanjeno pogleda.
<BR>&nbsp;&nbsp;&nbsp;&nbsp;&nbsp;"Hoćeš da kažeš - da na Veneri već ima ljudi?"
<BR>&nbsp;&nbsp;&nbsp;&nbsp;&nbsp;"Pedesetak ludih naučnika blizu Južnog pola. Naravno, oni su tamo ispod površine, ali ipak ćemo ih malo uzdrmati - iako je tačka udara na suprotnoj strani planete. Ona, doduše, nije na tlu nego u atmosferi - proteći će dani pre no što bilo šta osim udarnog talasa stigne do površine."
<BR>&nbsp;&nbsp;&nbsp;&nbsp;&nbsp;Dok se kosmički ledeni breg, iskričući se i odbleskujući na zaštitnom omotu, udaljavao prema Veneri, postajući sve manji, Pulu se iznenada javio jedan živi spomen. Božićnje jelke iz njegovog detinjstva bile su iskićene upravo ovakvim ukrasima, tanušnim mehurovima od šarenog stakla. Poređenje nije bilo sasvim neumesno; za mnoge porodice na Zemlji, ovo je još bilo pravo doba za darove, a 'Golijat' je upravo donosio jednom drugom svetu poklon od neprocenjive vrednosti.
<BR>&nbsp;&nbsp;&nbsp;&nbsp;&nbsp;Radarska slika namučenog reljefa Venere - njeni divlji vulkani, spljoštene kupole i uski, vijugavi kanjoni - zauzimala je pretežan deo glavnog ekrana kontrolnog centra 'Golijata', ali Pul je više voleo da se osloni na vlastite oči. Iako neprekidno more oblaka koje je prekrivalo planetu nije dopuštalo da se prozre do pakla pod njim, on je ipak želeo da vidi šta će se dogoditi kada udari ukradena kometa. Za samo nekoliko sekundi, nebrojene tone smrznutih hidrata, koje su decenijama dobijale na brzini na putu od Neptuna, izručiće svu svoju energiju...
<BR>&nbsp;&nbsp;&nbsp;&nbsp;&nbsp;Prvobitni blesak bio je jarkiji nego što je on očekivao. Baš neobično da jedan projektil sazdan od leda stvori temperaturu od mnogo desetina hiljada stepeni! Iako će filtri na osmatračnici apsorbovati svo opasno kratkotalasno zračenje, žestoka plavet ognjene lopte obznanila je da je ona vrelija od Sunca.
<BR>&nbsp;&nbsp;&nbsp;&nbsp;&nbsp;Brzo se hladila kako se širila - idući od žutog, preko narandžastog, do crvenog... Udarni talas sada se prostirao brzinom zvuka - i to kakvog zvuka! - tako da će kroz nekoliko minuta biti i vidljivih pokazatelja njegovog prolaska licem Venere.
<BR>&nbsp;&nbsp;&nbsp;&nbsp;&nbsp;Evo ga! Samo tanušan crni prsten - kao beznačajan kolut dima, koji ničim ne nagoveštava ciklonsku pomamu koja mora da krči sebi put na sve strane od mesta udara. Pul je posmatrao kako se lagano širi, premda, s obzirom na razmere, nije, zapravo, bilo vidljivog kretanja: morao je da sačeka puni minut pre no što se uverio da se krug uistinu povećao.
<BR>&nbsp;&nbsp;&nbsp;&nbsp;&nbsp;Posle četvrt časa, međutim, to je bilo najupadljivije obeležje na planeti. Iako znatno slabiji - prljavosiv pre nego crn - udarni talas predstavljao je sada krzavi krug prečnika većeg od hiljadu kilometara. Pul je pretpostavio da je izgubio svoju prvobitnu simetričnost dok je prolazio preko velikih planinskih lanaca što su ležali ispod.
<BR>&nbsp;&nbsp;&nbsp;&nbsp;&nbsp;Glas kapetana Čendlera oštro odjeknu preko razglasnog sistema broda.
<BR>&nbsp;&nbsp;&nbsp;&nbsp;&nbsp;"Imamo vezu sa bazom 'Afrodita'. Drago mi je što panično ne traže pomoć..."
<BR>&nbsp;&nbsp;&nbsp;&nbsp;&nbsp;"...malo nas je uzdrmao, ali baš kao što smo i očekivali. Monitori pokazuju da nešto kiše već pada na planinama Nikomis - uskoro će ispariti, ali to je početak. A u klisuri Hekata kao da imamo bujicu - predobro da bi bilo istinito, ali još proveravamo. Posle poslednje isporuke tamo smo imali privremeno jezero ključale vode..."
<BR>&nbsp;&nbsp;&nbsp;&nbsp;&nbsp;Ne zavidim im, reče Pul u sebi, ali im se svakako divim. Oni dokazuju da pustolovni duh još postoji u ovom možda odveć udobnom i dobro prilagođenom društvu.
<BR>&nbsp;&nbsp;&nbsp;&nbsp;&nbsp;"...i hvala još jednom što ste ovaj mali tovar spustili na pravo mesto. Uz malo sreće - i ako možemo da dobijemo taj suncobran na sinhronu orbitu - uskoro ćemo imati nekoliko stalnih mora. A onda možemo da postavimo koralne grebene kako bismo pravili kreč i izvlačili pretek CO <SUB>2</SUB> iz atmosfere... nadam se da ću dovoljno dugo poživeti da to vidim!"
<BR>&nbsp;&nbsp;&nbsp;&nbsp;&nbsp;I ja se nadam, pomisli Pul u nemom divljenju. On je često ronio u tropskim morima Zemlje, uživajući u prizoru čudnovatih i šarolikih stvorenja, često tako bizarnih da se teško moglo poverovati da postoji nešto neobičnije, čak i na planetama drugih sunaca.
<BR>&nbsp;&nbsp;&nbsp;&nbsp;&nbsp;"Isporuka izvršena na vreme i prijem potvrđen", reče kapetan Čendler uz očigledno zadovoljstvo. "Zbogom, Venero - Ganimede, evo nas!"
<BR>
<BR>&nbsp;&nbsp;&nbsp;&nbsp;&nbsp;GOSPOĐICA PRINGL
<BR>&nbsp;&nbsp;&nbsp;&nbsp;&nbsp;FAJL - VOLIS
<BR>&nbsp;&nbsp;&nbsp;&nbsp;&nbsp;Zdravo, Indra. Da, bila si sasvim u pravu. Nedostaju mi naše male rasprave. Čendler i ja se dobro slažemo, a posada se prema meni ophodila - ovo će ti izgledati smešno - kao prema kakvoj svetoj relikviji. Ali počinju da me prihvataju, pa se čak više ne libe ni da teraju šegu sa mnom (jesi li znala za ovaj izraz?).
<BR>&nbsp;&nbsp;&nbsp;&nbsp;&nbsp;Baš me nervira to što ne možemo da vodimo stvaran razgovor - prešli smo Marsovu orbitu, tako da dvosmerna radio-poruka putuje već više od jednog sata. No, ima tu i jedna povoljna okolnost - ovako nisi u prilici da me prekidaš...
<BR>&nbsp;&nbsp;&nbsp;&nbsp;&nbsp;Iako će nam biti potrebna samo jedna sedmica da stignemo do Jupitera, pomislio sam da ću imati malo vremena za odmor. Ali ni govora: prsti su stali da me svrbe i nisam mogao da odolim iskušenju da se ne vratim u školu. Počeo sam sa osnovnim treningom, i ovo nanovo, u jednom od 'Ganimedovih' minišatlova. Možda će me Dim jednom pustiti solo...
<BR>&nbsp;&nbsp;&nbsp;&nbsp;&nbsp;Nije mnogo veći od kapsula sa 'Otkrića' - ali kakva razlika. Pre svega, naravno, on ne koristi raketni pogon: nikako da se naviknem na luksuz inercionog pogona i neograničenog dometa. Mogao bih njime da se vratim na Zemlju, ako bih to morao; premda bih verovatno - sećaš li se izraza koji sam jednom upotrebio, a ti ga razumela - 'dobio pundravce'.
<BR>&nbsp;&nbsp;&nbsp;&nbsp;&nbsp;Najveća razlika je, međutim, u sistemu kontrola. Bio je to veliki izazov za mene da se naviknem na upravljanje bez korišćenja ruku - a i kompjuter je morao da nauči da prepoznaje moje glasovne komande. U prvo vreme je zapitkivao svakih pet minuta: 'Da li stvarno to mislite?' Znam da bi bilo bolje da koristim moždanu kapu - ali još se ne pouzdajem potpuno u tu napravu. Nisam siguran da ću se ikada navići na nešto što mi čita um...
<BR>&nbsp;&nbsp;&nbsp;&nbsp;&nbsp;Uzgred, naziv šatla je 'Soko'. Lepo ime - samo, razočaralo me je kada sam ustanovio da niko na brodu ne zna da ono vodi poreklo još od misija 'Apolo', kada smo se prvi put spustili na Mesec...
<BR>&nbsp;&nbsp;&nbsp;&nbsp;&nbsp;Nažalost, još mnogo toga sam hteo da ti kažem, ali kapetan zove. Vraćam se u učionicu. Volim te. Zdravo.
<BR>&nbsp;&nbsp;&nbsp;&nbsp;&nbsp;USKLADIŠTITI
<BR>&nbsp;&nbsp;&nbsp;&nbsp;&nbsp;POSLATI
<BR>
<BR>&nbsp;&nbsp;&nbsp;&nbsp;&nbsp;Zdravo, Frenk - Indra zove - ako je to prava reč! - na novom pisaču misli - stari je doživeo nervni slom ha ha - tako da će biti puno grešaka - nemam vremena da ih ispravljam pre slanja. Nadam se da ćeš shvatiti.
<BR>&nbsp;&nbsp;&nbsp;&nbsp;&nbsp;KOMSET! Kanal jedan oh tri-snimak od dvanaest i trideset - ispravka - trinaest i trideset. Izvini...
<BR>&nbsp;&nbsp;&nbsp;&nbsp;&nbsp;Nadam se da ću opraviti stari uređaj - znala sam sve prečice i skraćenice - možda bi trebalo da se podvrgnem psihoanalizi kao u tvoje vreme - nikako da shvatim kako su te fraudijevske - ne: frojdovske ha ha - besmislice toliko potrajale...
<BR>&nbsp;&nbsp;&nbsp;&nbsp;&nbsp;To me podseti - naišla sam onomad na definiciju iz poznog dvadesetog veka - dopašće ti se - ide nekako ovako - navodim - Psihoanaliza - zarazna bolest koja vodi poreklo iz Beča oko 1900. - sada iskorenjena u Evropi, ali povremene epidemije među bogatim Amerikancima. Kraj navoda. Smešno?
<BR>&nbsp;&nbsp;&nbsp;&nbsp;&nbsp;Izvini ponovo - problemi sa pisačem misli - teško je usredsrediti se...
<BR>&nbsp;&nbsp;&nbsp;&nbsp;&nbsp;xy 12L w888 8***** js9812yebdc DO VRAGA... STOP... REZERVNA KOPIJA
<BR>&nbsp;&nbsp;&nbsp;&nbsp;&nbsp;Jesam li nešto pogrešno uradila? Pokušaću ponovo.
<BR>&nbsp;&nbsp;&nbsp;&nbsp;&nbsp;Pomenuo si Denila... izvini što smo uvek izbegavali da ti odgovorimo na pitanja o njemu - znala sam da si bio radoznao, ali imali smo odlične razloge - sećaš se kako si ga jednom nazvao ne-osobom... nije bilo loše...!
<BR>&nbsp;&nbsp;&nbsp;&nbsp;&nbsp;Svojevremeno si me pitao o kriminalu danas - kazala sam da je svaki takav interes patološki - možda podstaknut beskrajnim bolesnim televizijskim emisijama iz tvog vremena - nikad nisam mogla da ih gledam duže od nekoliko minuta... odvratno!
<BR>&nbsp;&nbsp;&nbsp;&nbsp;&nbsp;VRATA - POTVRDI! - OH, ZDRAVO, MELINDA - IZVINI - SEDI - JOŠ MALO PA SAM GOTOVA...
<BR>&nbsp;&nbsp;&nbsp;&nbsp;&nbsp;Da - kriminal. Uvek neki... Nesmanjiv nivo šuma društva. Šta da se radi?
<BR>&nbsp;&nbsp;&nbsp;&nbsp;&nbsp;Vaše rešenje - zatvor. Fabrike perverznosti o trošku države - izdržavanje jednog zatvorenika staje desetostruki prosečni porodični prihod! Potpuno blesavo... Očigledno je nešto bilo vrlo loše sa ljudima koji su najglasnije tražili nove zatvore - njih je trebalo podvrći psihoanalizi! Ali budimo pošteni - nije stvarno bilo alternative dok nisu usavršeni elektronski monitoring i kontrola - samo da si video veselu gomilu koja je onda srušila zatvorske zidine - prva takva stvar od Berlina pedeset godina ranije!
<BR>&nbsp;&nbsp;&nbsp;&nbsp;&nbsp;Da - Denil. Ne znam koji je zločin počinio - ne bih ti rekla ni da znam - ali mislim da je njegov psihološki profil nagovestio da bi bio dobar - kako ono beše? - grobar - ne, sobar. Vrlo je teško pridobiti ljude za neke poslove - ne znam naprosto šta ćemo ako nivo zločina padne na nulu! U svakom slučaju, nadam se da će mu uskoro skinuti kontrolu i vratiti ga u normalno društvo.
<BR>&nbsp;&nbsp;&nbsp;&nbsp;&nbsp;IZVINI, MELINDA - ODMAH ĆU.
<BR>&nbsp;&nbsp;&nbsp;&nbsp;&nbsp;To bi bilo sve, Frenk - pozdravi Dimitrija - do sada mora da si već na pola puta do Ganimeda - pitam se da li će ikada obesnažiti Ajnštajna, tako da možemo da razgovaramo preko svemirskih razdaljina u stvarnom vremenu!
<BR>&nbsp;&nbsp;&nbsp;&nbsp;&nbsp;Nadam se da će se ova mašina uskoro navići na mene. Inače ću morati da potražim okolo neki starinski tekst-procesor iz dvadesetog veka... Da li bi poverovao - jednom sam se čak snalazila u onoj QWERTYUIOP besmislici, za koju je vama trebalo dve stotine godina da je se oslobodite?
<BR>&nbsp;&nbsp;&nbsp;&nbsp;&nbsp;Volim te. Zdravo.
<BR>
<BR>&nbsp;&nbsp;&nbsp;&nbsp;&nbsp;Zdravo, Frenk - evo me ponovo. Još čekam potvrdu moje poslednje...
<BR>&nbsp;&nbsp;&nbsp;&nbsp;&nbsp;Baš neobično da ideš na Ganimed, gde se nalazi i moj stari prijatelj Ted Kan. Ali možda to nije samo slučajnost: privukla ga je ista zakonetka kao i tebe...
<BR>&nbsp;&nbsp;&nbsp;&nbsp;&nbsp;No, da ti najpre kažem nešto o njemu. Roditelji su mu izveli prljav trik, davši mu ime Teodor. To se skratilo - nemoj da bi ga ikada tako nazvao - u Teo. Sad ti je, valjda, jasno?
<BR>&nbsp;&nbsp;&nbsp;&nbsp;&nbsp;Stalno se pitam da li je to ono što ga nagoni. Ne znam nikog drugog ko je pokazao takvo zanimanje za religiju - ne, pravu opsednutost. Moram da te upozorim: ume da bude prava davež.
<BR>&nbsp;&nbsp;&nbsp;&nbsp;&nbsp;Uzgred, kako napredujem? Nedostaje mi stari pisač misli, ali izgleda da uspevam da ovladam ovom mašinom. Nisam napravila nikakav težak - kako ste ih ono zvali? - zez - gaf - kiks - bar za sada...
<BR>&nbsp;&nbsp;&nbsp;&nbsp;&nbsp;Nisam sigurna da l' treba ovo da ti kažem, jer bi mogao da se izbrbljaš, ali ja sam Tedu dala nadimak 'Poslednji Jezuita'. Sigurno znaš nešto o njima - red je još bio veoma aktivan u tvoje vreme.
<BR>&nbsp;&nbsp;&nbsp;&nbsp;&nbsp;Neverovatan svet - često veliki naučnici - izvrsni umovi - učinili su toliko dobrog, kao i lošeg. Jedna od najvećih ironija istorije - iskreni i blistavi tragači za znanjem i istinom, ali im je čitavu filosofiju izobličilo sujeverje...
<BR>&nbsp;&nbsp;&nbsp;&nbsp;&nbsp;Xuedn2k3jn deer 21 eidj dwpp
<BR>&nbsp;&nbsp;&nbsp;&nbsp;&nbsp;Do vraga. Uzbudila sam se i izgubila kontrolu. Jedan, dva, tri, četiri... sada je trenutak da svi dobri ljudi pruže pomoć partiji... tako je bolje.
<BR>&nbsp;&nbsp;&nbsp;&nbsp;&nbsp;U svakom slučaju, Ted ima istu vrstu visokumne odlučnosti; ne zapodevaj nikakvu raspravu sa njim - pregaziće te kao parni valjak.
<BR>&nbsp;&nbsp;&nbsp;&nbsp;&nbsp;Uzgred, šta je to parni valjak? Nešto što se koristilo za presovanje tkanina? Mogu da zamislim kako je to bilo neudobno...
<BR>&nbsp;&nbsp;&nbsp;&nbsp;&nbsp;Nevolja sa pisačem misli... vrlo lako odlutaš u svim pravcima, ma koliko se upinjao da se disciplinuješ... tastature su ipak bile bolje... ali to sam već kazala...
<BR>&nbsp;&nbsp;&nbsp;&nbsp;&nbsp;Ted Kan... Ted Kan... Ted Kan
<BR>&nbsp;&nbsp;&nbsp;&nbsp;&nbsp;Još je čuven na Zemlji zbog najmanje dve svoje izjave: 'Civilizacija i religija ne idu jedna sa drugom' i 'Vera je uverenje da ono što znaš nije istina'. Mislim da ova poslednja nije originalna; ako jeste, onda se njome najviše približio nekom vicu. Nisam uspela da mu izmamim ni smešak kada sam mu ispričala jedan od mojih najomiljenijih - nadam se da ga nisi već čuo... očito potiče iz tvog vremena...
<BR>&nbsp;&nbsp;&nbsp;&nbsp;&nbsp;Elem, dekan se požali osoblju svog fakulteta: 'Zašto je vama, naučnicima, potrebna tako skupa oprema? Zašto ne možete da budete kao oni sa matematičkog odseka, kojima su dovoljni samo tabla i korpa za otpatke? Ili, još bolje, kao odsek za filosofiju. Njima čak nije potrebna ni korpa za otpatke..." Pa, možda ga je Ted već čuo... mislim da većina filosofa jeste...
<BR>&nbsp;&nbsp;&nbsp;&nbsp;&nbsp;U svakom slučaju, prenesi mu moje pozdrave i nemoj - ponavljam: nemoj! - da se upuštaš u bilo kakvu raspravu sa njim!
<BR>&nbsp;&nbsp;&nbsp;&nbsp;&nbsp;Volim te i najlepše želje sa afričkog Tornja.
<BR>&nbsp;&nbsp;&nbsp;&nbsp;&nbsp;TRANSKRIBOVATI. USKLADIŠTITI.
<BR>&nbsp;&nbsp;&nbsp;&nbsp;&nbsp;POSLATI - PUL
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
