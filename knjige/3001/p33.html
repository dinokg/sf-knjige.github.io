<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. MALO SVITANJE
<P>&nbsp;&nbsp;&nbsp;&nbsp;&nbsp;GOSPOĐICA PRINGL
<BR>&nbsp;&nbsp;&nbsp;&nbsp;&nbsp;SNIMITI
<BR>&nbsp;&nbsp;&nbsp;&nbsp;&nbsp;Evo Sunca! Neobično - kako brzo izgleda da izlazi, na ovom svetu koji se lagano okreće! Naravno, naravno - disk je tako mali da ceo začas iskoči povrh obzorja... Njegova pojava, doduše, ne doprinosi mnogo osvetljenosti - kada ne biste gledali u tom pravcu, uopšte ne biste zapazili da se na nebu pojavilo još jedno sunce.
<BR>&nbsp;&nbsp;&nbsp;&nbsp;&nbsp;Ali nadam se da su Evropljani to primetili. Obično im treba manje od pet minuta da počnu da izlaze na obalu posle ovog 'malog svitanja'. Pitam se da li već znaju da sam ovde i da li su se zbog toga uplašili...
<BR>&nbsp;&nbsp;&nbsp;&nbsp;&nbsp;Ne - moglo bi, zapravo, biti obrnuto. Možda su radoznali - čak nestrpljivi da vide kakav je to neobičan posetilac stigao u Cijenvil... Bar se nadam tome...
<BR>&nbsp;&nbsp;&nbsp;&nbsp;&nbsp;Evo ih! Uzdam se u to da vaši špijunski sateliti prate stvar - kamere na 'Sokolu' snimaju...
<BR>&nbsp;&nbsp;&nbsp;&nbsp;&nbsp;Kako se samo sporo kreću! Bojim se da će biti veoma dosadno pokušavati da se opšti sa njima... čak i kada bi hteli da popričaju sa mnom...
<BR>&nbsp;&nbsp;&nbsp;&nbsp;&nbsp;Prilično liče na stvar koja je prevrnula 'Cijen', ali su znatno manji... Podsećaju me na patuljasto drveće koje hoda na po šest vitkih stabala. Sa stotinama grana koje se dele u grančice, a ove u još manje... i još manje. Baš poput vaših robota opšte namene... koliko nam je samo vremena bilo potrebno da shvatimo da je oponašanje humanoida bilo smešno nezgrapno i da je znatno pristalije opremiti se mnoštvom malih manipulatora! Kad god izmislimo nešto pametno, ustanovimo da se Majka Priroda toga već dosetila...
<BR>&nbsp;&nbsp;&nbsp;&nbsp;&nbsp;Zar nisu baš zgodni ovi maleni - poput sitnih grmova koji se kreću. Pitam se kako se razmnožavaju - klijanjem? Uopšte nisam shvatio koliko su lepi. Šaroliki gotovo kao ribe oko koralnih sprudova - možda iz istog razloga... da privlače parnjake ili da obmanu grabljivice, pretvarajući se da su nešto drugo...
<BR>&nbsp;&nbsp;&nbsp;&nbsp;&nbsp;Jesam li kazao da liče na grmove? Pre će biti na ružičnjake - čak imaju i bodlje! Za to mora postojati dobar razlog...
<BR>&nbsp;&nbsp;&nbsp;&nbsp;&nbsp;Razočaran sam. Kao da me uopšte nisu primetili. Svi su se uputili u grad, kao da je poseta jedne svemirske letelice svakodnevna pojava... ima ih još samo nekoliko... možda će ovo upaliti... pretpostavljam da mogu da hvataju zvučne vibracije - većina morskih stvorenja kadra je za to - premda je ova atmosfera odveć retka da bi u njoj moj glas daleko dopro...
<BR>&nbsp;&nbsp;&nbsp;&nbsp;&nbsp;'SOKO' - SPOLJNJI ZVUČNIK...
<BR>&nbsp;&nbsp;&nbsp;&nbsp;&nbsp;ZDRAVO, DA LI ME ČUJETE? JA SE ZOVEM FRENK PUL... OVAJ... DOLAZIM U MIRU U IME CELOG ČOVEČANSTVA...
<BR>&nbsp;&nbsp;&nbsp;&nbsp;&nbsp;Baš se glupo osećam, ali imate li neki bolji predlog? A i dobro će zvučati za istoriju...
<BR>&nbsp;&nbsp;&nbsp;&nbsp;&nbsp;Niko uopšte ne obraća pažnju. I veliki i mali gamižu prema igloima. Pitam se šta, zapravo, rade kada stignu tamo - možda bi trebalo da pođem za njima. Uveren sam da bi to bilo potpuno bezbedno - mogu da se krećem znatno brže...
<BR>&nbsp;&nbsp;&nbsp;&nbsp;&nbsp;Palo mi je na pamet jedno smešno poređenje. Sva ova stvorenja koja idu u istom pravcu - liče na službenike koji su dva puta dnevno prevaljivali put između doma i kancelarije, pre no što je elektronika to učinila nepotrebnim.
<BR>&nbsp;&nbsp;&nbsp;&nbsp;&nbsp;Da probam još jednom, pre no što svi ne nestanu...
<BR>&nbsp;&nbsp;&nbsp;&nbsp;&nbsp;ZDRAVO - OVDE JE FRENK PUL, POSETILAC SA PLANETE ZEMLJE. MOŽETE LI DA ME ČUJETE?
<BR>&nbsp;&nbsp;&nbsp;&nbsp;&nbsp;ČUJEM TE, FRENK. OVDE DEJV.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
