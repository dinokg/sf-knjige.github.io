<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. KARANTIN
<P>&nbsp;&nbsp;&nbsp;&nbsp;&nbsp;"Veruješ li u duhove, Dime?"
<BR>&nbsp;&nbsp;&nbsp;&nbsp;&nbsp;"Svakako da ne verujem: ali kao svaki razuman čovek, ja ih se bojim. Zašto pitaš?"
<BR>&nbsp;&nbsp;&nbsp;&nbsp;&nbsp;"Ako posredi nije bio duh, onda je to najživopisniji san koji sam ikada sanjao. Prošle noći sam razgovarao sa Dejvom Boumenom."
<BR>&nbsp;&nbsp;&nbsp;&nbsp;&nbsp;Pul je znao da će ga kapetan Čendler ozbiljno shvatiti kada to okolnosti budu nalagale; zato sada nije bio razočaran.
<BR>&nbsp;&nbsp;&nbsp;&nbsp;&nbsp;"Zanimljivo - ali postoji očigledno objašnjenje. Živiš ovde u 'Boumenovom apartmanu', za Deusa miloga! Sam si mi kazao da ti deluje ukleto."
<BR>&nbsp;&nbsp;&nbsp;&nbsp;&nbsp;"Siguran sam - pa, devedeset devet odsto siguran - da si u pravu i da je celu stvar podstakla rasprava koju sam vodio sa profesorom Tedom. Jesi li čuo za izveštaje da se Dejv Boumen povremeno pojavljuje u Anubisu? Približno jednom u sto godina? Baš kao što je to učinio pred doktorom Flojdom na 'Otkriću', pošto je brod oživljen."
<BR>&nbsp;&nbsp;&nbsp;&nbsp;&nbsp;"Šta se dogodilo tamo? Čuo sam neodređena govorkanja, ali nikada nisam poverovao u njih."
<BR>&nbsp;&nbsp;&nbsp;&nbsp;&nbsp;"Doktor Kan jeste, a i ja sam - video sam originalan snimak. Flojd je sedeo na mom starom sedištu, kada se iza njega obrazovao svojevrstan oblak prašine, stekavši obličje Dejvove glave. Onda je saopštio onu čuvenu poruku, upozorivši ga da moraju da se udalje."
<BR>&nbsp;&nbsp;&nbsp;&nbsp;&nbsp;"Ko ne bi? Ali to je bilo pre hiljadu godina. Sasvim dovoljno vremena da se stvar krivotvori."
<BR>&nbsp;&nbsp;&nbsp;&nbsp;&nbsp;"Koja bi bila svrha toga? Kan i ja smo juče pogledali snimak. Opkladio bih se u život da je autentičan."
<BR>&nbsp;&nbsp;&nbsp;&nbsp;&nbsp;"U stvari, slažem se sa tobom. A i čuo sam te izveštaje..."
<BR>&nbsp;&nbsp;&nbsp;&nbsp;&nbsp;Čendlerov glas zamuknu, a na licu mu se pojavi izraz nelagodnosti.
<BR>&nbsp;&nbsp;&nbsp;&nbsp;&nbsp;"Pre mnogo vremena, imao sam devojku ovde u Anubisu. Kazala mi je da je njen deda video Boumena. Nasmejao sam se na to."
<BR>&nbsp;&nbsp;&nbsp;&nbsp;&nbsp;"Pitam se da li je to viđenje na Tedovom spisku. Možeš li ga povezati sa svojom prijateljicom?"
<BR>&nbsp;&nbsp;&nbsp;&nbsp;&nbsp;"Pa... ne, zapravo. Nismo se čuli već godinama. Koliko znam, ona bi mogla biti na Mesecu ili na Marsu... Ali zašto sve to zanima profesora Teda?"
<BR>&nbsp;&nbsp;&nbsp;&nbsp;&nbsp;"O tome sam upravo želeo da razgovaram sa tobom."
<BR>&nbsp;&nbsp;&nbsp;&nbsp;&nbsp;"Zvuči zloslutno. Da čujem."
<BR>&nbsp;&nbsp;&nbsp;&nbsp;&nbsp;"Ted smatra da je Dejv Boumen, ili šta je već postao, možda gore, na Evropi."
<BR>&nbsp;&nbsp;&nbsp;&nbsp;&nbsp;"Posle hiljadu godina?"
<BR>&nbsp;&nbsp;&nbsp;&nbsp;&nbsp;"Šta se čudiš - pa, pogledaj mene."
<BR>&nbsp;&nbsp;&nbsp;&nbsp;&nbsp;"Jedan primer nije dovoljan za statistiku, običavao je da kaže moj nastavnik matematike. Ali nastavi."
<BR>&nbsp;&nbsp;&nbsp;&nbsp;&nbsp;"Posredi je zapetljana priča - ili možda slagalica kojoj nedostaje mnogo delova. Ali postoji opšta saglasnost oko toga da se nešto veoma značajno zbilo sa našim precima kada se onaj monolit pojavio u Africi, pre četiri miliona godina. Bila je to prekretnica u preistoriji - prva pojava oruđa... oružja... i religije... Nije mogla posredi biti puka podudarnost. Monolit nam je morao nešto učiniti - svakako nije mogao samo stajati tamo, pasivno prihvatajući odavanje počasti...
<BR>&nbsp;&nbsp;&nbsp;&nbsp;&nbsp;Ted obožava da navodi reči jednog znamenitog paleontologa koji je kazao da nas je MNT-0 evoluciono pogurnuo. On smatra da od tog udarca nogom u zadnjicu nismo odleteli baš sasvim u željenom pravcu. Da li je stvarno trebalo da postanemo tako zli i opaki da bismo opstali? Možda jeste... Koliko sam ga razumeo, Ted veruje da postoji nešto suštinski pogrešno sa vezama u našem mozgu, što nas čini nesposobnim za suvislo logičko mišljenje. A ono što dodatno otežava stvari jeste okolnost da, iako je svim stvorenjima potreban izvestan stepen agresivnosti da bi preživela, mi je, kako izgleda, imamo daleko više nego što je krajnje neophodno. Uz to, nijedna druga životinja ne muči pripadnike vlastite vrste u onoj meri u kojoj mi to činimo. Je li to evoluciona slučajnost - naprosto genetski peh?
<BR>&nbsp;&nbsp;&nbsp;&nbsp;&nbsp;Postoji takođe prilična saglasnost oko toga da je MNT-1 postavljen na Mesec da bi nadzirao projekat... opit... šta je već bilo... i da izvesti Jupiter, gde je očito bila kontrola misije u Sunčevom sistemu. To je bio razlog što je treći monolit, Stariji brat, čekao ovde. Čekao je četiri miliona godina, sve dok 'Otkriće' nije najzad stiglo. Slažeš li se dovde?"
<BR>&nbsp;&nbsp;&nbsp;&nbsp;&nbsp;"Da; oduvek sam smatrao da je to najverovatnija teorija."
<BR>&nbsp;&nbsp;&nbsp;&nbsp;&nbsp;"A sada prelazimo na spekulativnije područje. Stariji brat je, po svemu sudeći, progutao Boumena, ali je jedan deo njegove ličnosti, izgleda, preživeo. Dvadeset godina posle onog susreta sa Hejvudom Flojdom prilikom drugog pohoda na Jupiter došlo je do novog kontakta na 'Vaseljeni', kada se Flojd pridružio misiji koja je 2061. krenula u susret Halejevoj kometi. Bar on to tvrdi u svojim memoarima - premda je već dobrano prešao stotu kada ih je diktirao."
<BR>&nbsp;&nbsp;&nbsp;&nbsp;&nbsp;"Možda je bio senilan."
<BR>&nbsp;&nbsp;&nbsp;&nbsp;&nbsp;"Ne, prema svim svedočanstvima iz tog vremena! Takođe - što je možda još značajnije - njegov unuk Kris doživeo je podjednako čudnovato iskustvo kada se 'Galaksija' prinudno spustila na Evropu. A, razume se, to je mesto gde se naš monolit - odnosno, neki monolit - trenutno nalazi! Okružen Evropljanima..."
<BR>&nbsp;&nbsp;&nbsp;&nbsp;&nbsp;"Počinjem da dokučujem šta doktor Ted ima na umu. Tako smo i mi stupili na poprište zbivanja - a sad ceo ciklus počinje ponovo. Evropljani bivaju pripremani za uspon do zvezda."
<BR>&nbsp;&nbsp;&nbsp;&nbsp;&nbsp;"Tačno - sve se uklapa. Jupiter je upaljen da bi oni dobili sunce, da bi im se otopio smrznuti svet. Uputili su nam upozorenje da se držimo podalje - verovatno da se ne bismo pačali u njihov razvoj..."
<BR>&nbsp;&nbsp;&nbsp;&nbsp;&nbsp;"Gde sam već čuo za tu zamisao? Naravno, Frenk - stara je već hiljadu godina - potiče iz tvog vremena! 'Osnovno uputstvo'! Još nas silno zabavljaju stare epizode 'Zvezdanih staza'."
<BR>&nbsp;&nbsp;&nbsp;&nbsp;&nbsp;"Jesam li ti kazao da sam upoznao dvojicu glumaca? Bili bi iznenađeni da me sada vide... A oduvek sam bio podozriv prema politici nemešanja. Monolit je se svakako nije pridržavao sa nama, tamo u Africi. Moglo bi se ustvrditi da je to imalo katastrofalne posledice..."
<BR>&nbsp;&nbsp;&nbsp;&nbsp;&nbsp;"Prema tome, više sreće naredni put - na Evropi!"
<BR>&nbsp;&nbsp;&nbsp;&nbsp;&nbsp;Pul se nasmeja, ne odveć veselo.
<BR>&nbsp;&nbsp;&nbsp;&nbsp;&nbsp;"Kan je baš to isto kazao."
<BR>&nbsp;&nbsp;&nbsp;&nbsp;&nbsp;"A šta misli da mi treba da uradimo tim povodom? I, iznad svega, gde se ti u to uklapaš?"
<BR>&nbsp;&nbsp;&nbsp;&nbsp;&nbsp;"Pre svega, moramo da ustanovimo šta se stvarno događa na Evropi - i zašto. Samo posmatranje iz svemira nije dovoljno."
<BR>&nbsp;&nbsp;&nbsp;&nbsp;&nbsp;"Šta nam drugo preostaje? Sve sonde koje su ovdašnji ljudi upućivali tamo bile su uništene neposredno pre spuštanja."
<BR>&nbsp;&nbsp;&nbsp;&nbsp;&nbsp;"A još od misije upućene da se izbavi 'Galaksija', brodovi sa ljudskom posadom odvraćani su nekakvim poljem sile, koje niko nije uspeo da dokuči. Veoma zanimljivo: to dokazuje da je ono što se nalazi dole zaštitničko, ali ne i zlonamerno. Takođe je značajno da raspolaže nekim načinom prepoznavanja šta je na putu. U stanju je da razlikuje robote i ljude."
<BR>&nbsp;&nbsp;&nbsp;&nbsp;&nbsp;"Bolje od mene, povremeno. Nastavi."
<BR>&nbsp;&nbsp;&nbsp;&nbsp;&nbsp;"Pa, Ted smatra da postoji jedno ljudsko biće koje bi moglo uspeti da se spusti do površine Evrope - zato što se dole nalazi njegov stari prijatelj, koji bi mogao imati izvestan uticaj na tamošnju silu."
<BR>&nbsp;&nbsp;&nbsp;&nbsp;&nbsp;Kapetanu Dimitriju Čendleru ote se dug, dug pisak.
<BR>&nbsp;&nbsp;&nbsp;&nbsp;&nbsp;"I ti si spreman da prihvatiš rizik?"
<BR>&nbsp;&nbsp;&nbsp;&nbsp;&nbsp;"Da: šta mogu da izgubim?"
<BR>&nbsp;&nbsp;&nbsp;&nbsp;&nbsp;"Jedan skup šatl, ako sam dobro shvatio šta si naumio. Jesi li zato učio da upravljaš 'Sokolom'?"
<BR>&nbsp;&nbsp;&nbsp;&nbsp;&nbsp;"Pa, kad si to već pomenuo... ne poričem da je bilo predumišljaja."
<BR>&nbsp;&nbsp;&nbsp;&nbsp;&nbsp;"Moram da razmislim - priznajem da mi deluje izazovno, ali postoji mnoštvo problema."
<BR>&nbsp;&nbsp;&nbsp;&nbsp;&nbsp;"Poznajući te, siguran sam da ti oni više neće stajati na putu - čim budeš odlučio da mi pomogneš."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
