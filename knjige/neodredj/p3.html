<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Imao je deset godina, i to je bio prvi dan velikog raspusta. Pesak je zrnce po zrnce padao sa jednog peščara višeg no ljubičaste planine zemalja iz mašte. Mogao je deset puta da napravi put oko Zemlje, da se zadrži kod svake travčice, da broji ribe u moru, i još ne bi bio trenutak da se vrati u školu. Prepodneva su se pružala kao široke lokve vremena. Popodneva nikako nisu umirala u svetlosti zalaska sunca. Večeri su se vukle usta razjapljenih na nedokučive tajne. Noć je najzad zaključavala tamu i opterećivala dugotrajnim strahom. Danijel se mučio da se otme od sveta. Nije hteo da se prepusti noći. On se vekovima borio protiv sna koji se zatvarao nad njim kao vilice i odbacivao ga, začuđenog i oduševljenog, na ivici jednog drugog dana. Pošto se uglibljivao na ivici pakla, najzad se našao u raju ispunjen poverenjem i nevericom. Otimao se vičući da hoće da ode i pogleda pastrmke u potoku, divlje svinje u šumi ili slepe miševe u jednoj pećini. Potrčao je prema svetlosti i snovima dana, u savršenom skladu sa svemirom i pune glave pitanja. Te se događalo pre hiljadu vekova. Sad je Danijel imao trideset četiri godine i budio se za prvi dan raspusta. Isterali su ga, pošto su mu platili za otkazni rok. Bio je slobodan i on poče da se nada da će sve biti kao nekad.
<BR>&nbsp;&nbsp;&nbsp;&nbsp;&nbsp;On polako isplovi iz sna prepunog mora. Više nije znao da li je sanjao toliko besmislenosti i mučnih zapleta, ili je samo sanjao da ih je sanjao. Na kraju krajeva kakva je tu razlika?
<BR>&nbsp;&nbsp;&nbsp;&nbsp;&nbsp;Još je bio vrlo umoran a istovremeno kao da je i bio oslobođen. Hteo je iz tog da izađe. Jedna tužbalica koju je nekad pevao njegov otac poče da mu proleće kroz sećanje:
<BR>
<BR>&nbsp;&nbsp;&nbsp;&nbsp;&nbsp;Ti koji ideš prema krajnjem jugu,
<BR>&nbsp;&nbsp;&nbsp;&nbsp;&nbsp;Jadni mornaru, lovcu na varke,
<BR>&nbsp;&nbsp;&nbsp;&nbsp;&nbsp;Zar se ne bojiš srdžbe
<BR>&nbsp;&nbsp;&nbsp;&nbsp;&nbsp;Kraljeva, dobrih ljudi, kapetana?
<BR>
<BR>&nbsp;&nbsp;&nbsp;&nbsp;&nbsp;On otvori oči, zbaci čaršav i nalakti se. Zadrža dah i oslušnu. Bilo je to kao neki udaljeni i prigušeni bubanj. Zatim se začu kao neko metalno gužvanje, slično onim kratkim šumovima vetra koji su katkad prethodili olujama. Na trenutke je bubanj bivao jači, katkad je to bilo gužvanje koje kao da se na trenutak približavalo da bi se vrlo brzo ponovo udaljilo.
<BR>&nbsp;&nbsp;&nbsp;&nbsp;&nbsp;On sa zebnjom pogleda u mrak. Zid preko puta njega ispuštao je laku plavičastu fosforescenciju. On ispruži levu ruku da bi dohvatio prekidač lampe na noćnom stočiću, ali nije mogao da dohvati gajtan. On se ponovo sruči na jastuk dišući isprekidano. Taj šum mora biti da je u njegovoj glavi. Poremećaj srednjeg uha, tumor u mozgu ili tegoba u pužu? <EM>Organ u uhu, u obliku puža.</EM> Izgubljene nade, požele da ponovo zaspi, da se udubi u neki drugi san da bi pobegao od nepodnošljive stvarnosti.
<BR>&nbsp;&nbsp;&nbsp;&nbsp;&nbsp;...Folksvagen je prolazio kroz neko selo pod turobnim i hladnim očima svetiljki. Iznenada iskrsnu jedna benzinska pumpa, kao crvena straža u noći. Zatim se put uvuče u šumu poput koplja u telo ubijenog čudovišta. Mesec nestade. Svetlost farova se preli prema vetrobranu. Sa svake strane puta stabla su obrazovala gustu ogradu, svetlije boje od lišća. Kola pojuriše u jedan mračan i gust tunel, kao da ih je naglo udahnuo snop njegovih farova.
<BR>&nbsp;&nbsp;&nbsp;&nbsp;&nbsp;Zatim se na jednoj okuci drveće naglo proredi. Nebo se sruči kao munja. S leve strane izdiže se jedna sjajna stena, sa desne, niže, pojavi se nerasvetljena gomila drveća koje je oivičavalo neku reku. Svetlucala je neka gomila šljunka; zatim Danijel ugleda beo krov nekih kola koja su stajala pored vode: bolnička kola sa plavim farom napred i sa plavim zavesicama na bočnim prozorima.
<BR>&nbsp;&nbsp;&nbsp;&nbsp;&nbsp;Dva čoveka stajala su pored kola kao da su u stavu mirno. Njihovi kombinezoni od belog najlona na hladnoj mesečevoj svetlosti imali su metalan i koban odsjaj. Noge su im bile u visokim belim čizmama, a na glavi su im bile prozračne lopte. Danijel zaustavi folksvagen i pođe prema njima. Odmah mu pade u oči naslov ispisan crvenim slovima na bolničkim kolima: Bolnica Garišankar. Čudnovat naziv. A i ti bolničari - ili ti lekari - koji imaju kosmonautske šlemove? To je bio samo nastavak te beskrajne more. Ipak, Danijel je bio siguran da svoju ulogu mora odigrati do kraja. To je bilo veoma važno, ali nije znao zbog čega. On polako pođe prema ljudima u belim kombinezonima. Možda će saznati istinu. I on se upita: koju istinu?
<BR>&nbsp;&nbsp;&nbsp;&nbsp;&nbsp;"Mogu li vam, gospodo, biti od pomoći?"
<BR>&nbsp;&nbsp;&nbsp;&nbsp;&nbsp;Onaj viši, koji je izgledao kao da je njihov starešina, pođe Danijelu u susret. Imao je prosedu kosu, koščato lice, snažnu bradu: to je Forestije. Ali, šta on ovde radi, taj Forestije, pobogu?
<BR>&nbsp;&nbsp;&nbsp;&nbsp;&nbsp;"Čekamo vas, Dijersane."
<BR>&nbsp;&nbsp;&nbsp;&nbsp;&nbsp;Danijel sleže ramenima. Pajkani preobučeni u bolničare! Znači, nikad se neće izvući! Već su mu dvojica stali s leve i sa desne strane.
<BR>&nbsp;&nbsp;&nbsp;&nbsp;&nbsp;"Imate li vašu ličnu kartu?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;On pruži kvadratić kestenjaate boje preko kog je bila žuta šira linija i na kom je bila stara fotografija. Forestije mu je odmah vrati.
<BR>&nbsp;&nbsp;&nbsp;&nbsp;&nbsp;"Da li vi to terate šegu sa mnom, Dijersane? Mislite li da sam budala, ili ste možda vi ludi?"
<BR>&nbsp;&nbsp;&nbsp;&nbsp;&nbsp;Danijel nije znao šta da odgovori. On pogleda u ličnu kartu. Na mestu znaka Seak, na gornjoj levoj strani, nalazila su se samo tri velika slova, čiji mu je smisao bio nepoznat: HKH...
<BR>&nbsp;&nbsp;&nbsp;&nbsp;&nbsp;On zažmuri i poče da sluša. Svaka tri ili četiri sekunda, neki potmuli udar se smenjivao sa jednoličnim i udaljenim kotrljanjem. Začu se udarac gonga, jedan, zatim drugi i još jedan. A zatim slab šum cimbala i neka vrsta sitnog i nepodnošljivog picikata. Sve skupa je činilo mučnu graju. Ne ispuštajući iz ruku ličnu kartu obeleženu sa HKH, Danijel zapuši uši dlanovima. Kotrljanje i graja utrnuše, ali zvonjenje gonda ostade.
<BR>&nbsp;&nbsp;&nbsp;&nbsp;&nbsp;"Vi ste, Danijele, drski. Zar meni da pokažete lažnu ličnu kartu HKH?"
<BR>&nbsp;&nbsp;&nbsp;&nbsp;&nbsp;Danijel otvori oči i polako spusti ruke. Forestije ga je neprekidno posmatrao istovremeno iznenađeno, sa divljenjem, prezrivo i besno.
<BR>&nbsp;&nbsp;&nbsp;&nbsp;&nbsp;"Zašto je lažna ova lična karta?"
<BR>&nbsp;&nbsp;&nbsp;&nbsp;&nbsp;"Zato što nosi potpis Huber Hagen Hes. HKH... To je najgrublji falsifikat koji sam ikad video!"
<BR>&nbsp;&nbsp;&nbsp;&nbsp;&nbsp;Danijel baci ličnu kartu. Forestije dade znak svom sadrugu. Drugi čovek nosio je dug valjak koji se otvori i odmah pretvori u nosila. Forestije zgrabi Danijela za rame. Očigledno hteo je da ga natera da se ispruži na njihovoj napravi, koja je nepokretno lebdela u vazduhu, ne oslanjajući se ni na šta. Ali on nije bio bolestan niti ranjen i nije nimalo želeo da se popne u njihova prokleta kola! On se oslobodi, skoči unatrag i otrča prema svojim kolima. Jedva da je učinio deset koračaja, zastade užasnut: folksvagen je bio samo gomila gvožđurije. Prednji deo i desna strana kao da su bili potpuno smrvljeni. On pomisli: dobri bože, da sam bio za upravljačem šta li bi mi se desilo!? Udes je možda objašnjavao prisustvo ljudi u belom i njihov prezir. Ali ne, popravi se - to nije prezir, to je zamka.
<BR>&nbsp;&nbsp;&nbsp;&nbsp;&nbsp;Forestije jednom rukom gurnu nosila koja zalebdeše u vazduhu kao dečiji balon poteran vetrom. Danijel se pitao što bi vredelo reći ovim izazivačima da on nije bio u kolima u trenutku sudara i da čak nije bio ni ranjen! Ne, oni za to nisu hteli da znaju. On ponovo skoči u vremenu. Probudi se, sa glavom među šakama, laktovima naslonjenim na upravljač svog folksvagena. Dobri bože, a moj sastanak!
<BR>&nbsp;&nbsp;&nbsp;&nbsp;&nbsp;"Čekam vas u mojoj radnoj sobi počev od večeras od devet časova i trideset minuta", rekao je Veliki Zmaj. "Biću tamo do ponoći. Moći ćete da mi ispričate šta vam se dogodilo." Rober Sartes je želeo da bude čovek tajnosti, čovek noći, usamljenog rada u senci. Te večeri... te večeri!? Danas, 20. novembra 1966?
<BR>&nbsp;&nbsp;&nbsp;&nbsp;&nbsp;Svetlosti grada plenile su svojim malim lažnim suzama koje su se kroz maglu presijavale kao duga. Tu i tamo folksvagen se bacao na neko čudovište tela od ehtoplazme, puštajući da ga proguta, zatim odmah povrati, šikljajući kroz noć zimsku, nagu, metalnu i ledenu. Danijel bi prinuđen da uspori. Pustio je putem grejanje i oseti da ga ponovo obuzima laka pospanost. Desnom obalom stigao je u Šoazi i nešto pre fabrike pođe avenijom Vilnev. A šta ću reći Sartesu? U svakom slučaju, stigao je ranije. On se zaustavi i da bi se probudio, načini nekoliko koračaja po pločniku. Nebo je bilo veoma svetlo. Sa svoje leve strane, tačno iznad kuće, video je sazvežđe Orion. Normalno za kraj novembra. Pitao se da li bi bilo dobro da ode do jedne kafanice i pojede jaje sa šunkom. Ali, nije bio gladan ni žedan, već je u svom letnjem odelu drhtao od svežine. On ponovo pogleda u Orion. Rigel mu je bio skriven, ali je video Betelgezu, Aldebarana, a nešto više udesno Kastora, a Poluksa s leve strane... Sve je to dobro odgovaralo sezoni, ali folksvagen je prešao samo četiri stotine kilometara od 18. jula, dana kad je poslednji put menjao u motoru ulje. A bio je u stvari 31. Maks Rolan me je primio 30-og, juče - da mi da na znanje da odlazim. Kad sam se vratio kući progutao sam jednu ili dve ili tri pilule mebsitala, a sutradan, to znači jutros, bio sam ipak dovoljno svestan da bih telefonirao Sartesu i tražio sastanak s njim. Hronolitično dejstvo se, dakle, pojavljuje sa nekoliko časova zakašnjenja. Nerekovo pismo. Monikin šamar, magla 20. novembra i Orion: opsena! U redu... on ponovo uđe u svoja kola i poveze se prema fabrici.
<BR>&nbsp;&nbsp;&nbsp;&nbsp;&nbsp;Jedno pojačanje zida obrazovalo je ulaz u čijem se dnu nalazila gvozdena rešetkasta kapija. Danijel krenu u tom pravcu i dvaput dade znak sirenom. Pojavi se noćni čuvar, dade neki znak i priđe ulaznim vratima; bio je to bivši žaca sa podgušnikom. On zalupa potpeticama: sigurno čovek Forestijeov i Maksa Rolana. Danijel se pomiri s tim, siđe i pođe do rešetkaste kapije.
<BR>&nbsp;&nbsp;&nbsp;&nbsp;&nbsp;"Šta vi hoćete u ovo vreme?"
<BR>&nbsp;&nbsp;&nbsp;&nbsp;&nbsp;Danijel pruži svoju Seakovu ličnu kartu.
<BR>&nbsp;&nbsp;&nbsp;&nbsp;&nbsp;"Imam sastanak sa Velikim Zmajem."
<BR>&nbsp;&nbsp;&nbsp;&nbsp;&nbsp;"Ah, da, Dijersan. Već sam vas video."
<BR>&nbsp;&nbsp;&nbsp;&nbsp;&nbsp;"Nadam se. Najmanje deset puta."
<BR>&nbsp;&nbsp;&nbsp;&nbsp;&nbsp;"Ne baš toliko, ne. Telefoniraću."
<BR>&nbsp;&nbsp;&nbsp;&nbsp;&nbsp;"Nije potrebno. Gospodin Sartes me čeka."
<BR>&nbsp;&nbsp;&nbsp;&nbsp;&nbsp;"Takvo je pravilo. Prošlo je devet časova."
<BR>&nbsp;&nbsp;&nbsp;&nbsp;&nbsp;"Kako hoćete."
<BR>&nbsp;&nbsp;&nbsp;&nbsp;&nbsp;Sartes potvrdi sastanak i Danijel se minut kasnije vozio glavnom alejom. Zidine zgrade fabrike zaklanjale su prema nebu ogromno pravougaono dvorište. Širok dekor leda i mesečina poigravali su se po ledenim santama. Ti dolaziš iz hladnoće i... jeza! Odjednom neka crna masa nalete i preseče put. Kola ugašenih farova. Danijel ih izbeže naglim skretanjem, ispravi i ukoči. Na vreme. Oba vozila se okrznuše, a njihovi branici se malo sudariše. Pežo 404 sive metalne boje izlazio je iz garaža sa strane. Jedva da je bio osvetljen - ili uopšte nije bio osvetljen. Njegov vozač poleteo je na glavni put držeći se desne strane što je mogućno više. On se pope na pločnik i poveze travnjakom. Da, ta baraba je dobro pripremila svoj plan tako da ja ne budem u pravu! Bio je to Forestije: to je mogao biti samo on. Visok čovek u širokom sakou od štofa sa četvrtastim šarama, sa šeširom svetle boje koji mu je skrivao oči: pajkan kuće Seak. Do đavola, šta on ovde radi! On me je sigurno pratio. Tako je, pratio me je i kad je shvatio da idem u fabriku pokušao je da me na brzinu uhvati. On je ušao kroz garaže, ali je izgubio u vremenu i...
<BR>&nbsp;&nbsp;&nbsp;&nbsp;&nbsp;"Šta tu radite?" povika Forestije. "Zamišljate li da ste na autoputu?"
<BR>&nbsp;&nbsp;&nbsp;&nbsp;&nbsp;"Ali ja jesam na autoputu", mirno odgovori Danijel. Bio je to lažan mir. U stvari bio je na ivici panike. Forestije prsnu u grub smeh.
<BR>&nbsp;&nbsp;&nbsp;&nbsp;&nbsp;"Terate šegu sa mnom!"
<BR>&nbsp;&nbsp;&nbsp;&nbsp;&nbsp;"Takav luksuz sebi ne mogu dozvoliti. Je li se što desilo vašim kolima?"
<BR>&nbsp;&nbsp;&nbsp;&nbsp;&nbsp;"Ne, ne verujem. Ali to nije blagodareći vama."
<BR>&nbsp;&nbsp;&nbsp;&nbsp;&nbsp;Debeo polumesec širio je zejtinjastu svetlost. Kraj prve četvrti. Nekakva praznina se pojavi na mestu Oriona. Nestali su takođe Kastor i Poluks. Nešto više Danijel primeti trougao Altair-Deneb-Vega. Ova poslednja bila je veoma bleda zbog meseca i nalazila se gotovo u zenitu. Raspored zvezda sasvim je odgovarao sredini leta. Temperatura je bila mlaka. Stvari su zauzele svoja mesta. Drukčije rečeno, kriza se udaljavala, možda je uticaj mebsitala slabio - ako je to bio mebsital.
<BR>&nbsp;&nbsp;&nbsp;&nbsp;&nbsp;Neka svetlost sijala je na prvom spratu jedne male zgrade u dnu dvorišta. Sartes je bdio. Danijel diže pogled i odahnu. Nešto nebeskog mira prostruja kroz njega. Tišina je bila izuzetna. Nego, koji smo dan danas? On se okrete Forestijeu.
<BR>&nbsp;&nbsp;&nbsp;&nbsp;&nbsp;"Pretpostavimo da sam vozio suviše brzo", reče on pomirljivo. "Ali, ni vi niste bili dobro osvetljeni. To je najmanje što se može reći za danas, kvit smo. Laku noć."
<BR>&nbsp;&nbsp;&nbsp;&nbsp;&nbsp;"Trenutak, Dijersane. Šta vi ovde radite?"
<BR>&nbsp;&nbsp;&nbsp;&nbsp;&nbsp;"A vi?"
<BR>&nbsp;&nbsp;&nbsp;&nbsp;&nbsp;"Ja vršim svoj posao. I upozoravam vas, ako vaš odgovor ne zadovoljava, napisaću izveštaj o vama."
<BR>&nbsp;&nbsp;&nbsp;&nbsp;&nbsp;"Donosim prevode."
<BR>&nbsp;&nbsp;&nbsp;&nbsp;&nbsp;"Donosim prevode."
<BR>&nbsp;&nbsp;&nbsp;&nbsp;&nbsp;"Donosim prevode."
<BR>&nbsp;&nbsp;&nbsp;&nbsp;&nbsp;"Donosim prevode."
<BR>&nbsp;&nbsp;&nbsp;&nbsp;&nbsp;...na mesečevoj svetlosti raspoznade nekoliko ruža gotovo ljubičaste beline. Nije znao njihovo ime i to zažali: trebalo bi uvek znati ime cveća sa kojim se srećemo na putu.
<BR>&nbsp;&nbsp;&nbsp;&nbsp;&nbsp;On nervozno pritisnu dugme na jednim sakrivenim vratima i prijavi se tihim glasom. Ona bitanga Frorestije pogodio je da idem Velikom Zmaju. Mora biti da je pokušao da prvi stigne u dvorište fabrike u nameri da se sakrije, da bi me posmatrao; zatim da ukoči bravu vratima iza mene i odmah zatim uđe.
<BR>&nbsp;&nbsp;&nbsp;&nbsp;&nbsp;Da, to bi bilo verovatno. Ali zašto me je pratio? Vrata zaškripaše i otvoriše se. Danijel učini nekoliko koračaja natraške da bi se uverio da su se ona ponovo zatvorila. Promašio si, stari! On zastade na stepeništu da bi na miru počeo disati i savladao svoje uzbuđenje. Više nikakva pretnja nije mogla da ga stigne, tu u jazbini Velikog Zmaja.
<BR>&nbsp;&nbsp;&nbsp;&nbsp;&nbsp;"Uđite, Dijersane. Čekao sam vas."
<BR>&nbsp;&nbsp;&nbsp;&nbsp;&nbsp;Odaja u kojoj je preovlađivalo crvenilo prostirki, crnilo naslonjača, crvenilo pisaćih i drugih stolova, ta odaja nije bila vrlo velika, mada bi jedno pola tuceta osoba moglo da se u njoj komotno oseća. Na to su uticala široka vrata, visoke tavanice i umanjena veličina nameštaja rasturenog u znalačkom neredu. Fabrikovan dekor, fabrikovana okolina...
<BR>&nbsp;&nbsp;&nbsp;&nbsp;&nbsp;"Drago mi je da vas vidim!"
<BR>&nbsp;&nbsp;&nbsp;&nbsp;&nbsp;Kod Sartesa je odmah padala u oči masivnost njegovog obrisa i lica. Zatim bi se zapazila dužina torzoa, snaga glave i vrata, četvrtasto lice ispod guste prosede kose. I stas: najmanje metar i osamdeset pet. Veliki Zmaj imao je na sebi kućni sako od štofa sa četvrtastim šarama i pantalone od bezobličnog flanela. Iza njegovih debelih naočara sevale su varnice. Ličio je na neku ribu iz dubina.
<BR>&nbsp;&nbsp;&nbsp;&nbsp;&nbsp;Na njegovom pisaćem stolu nalazio se jedan Hermes /Danijelu nepoznat lik, neodređeno futuristički, nešto novo.../. Stajao je pored mašine za računanje marke Dan 101, internog telefona, dva obična telefona i jednog kompjuterskog terminala. Na jednom niskom stolu nalazila se moderna Biblija u dva toma i Seakov podsetnik (Sartesovo lično delo). Na zidu je bilo više dijagrama i grafikona; Danijel se nije sećao da ih je video; njihov smisao uopšte nije shvatao; i jedan slikovit nagi akt: jedna mlada solidno građena i mišićava žena koja je gledaocima pružala prizor širokih bedara i mrkih gustih dlaka.
<BR>&nbsp;&nbsp;&nbsp;&nbsp;&nbsp;Sartes zakuca po stolu svojom lulom.
<BR>&nbsp;&nbsp;&nbsp;&nbsp;&nbsp;"Jeste li za viski?"
<BR>&nbsp;&nbsp;&nbsp;&nbsp;&nbsp;"Čist, molim vas."
<BR>&nbsp;&nbsp;&nbsp;&nbsp;&nbsp;Veliki Zmaj bio je lenjo zavaljen u svojoj naslonjači dok mu je lik postepeno postajao tromiji, kao da je dremao; ali Danijel je znao da je on budan i pažljiv. Na zidu u drvenom ramu nalazio se mali kalendar - efemeride. Bio je 31. jul 1966. g. Sve se dobro odvijalo. Sve se dobro odvijalo.
<BR>&nbsp;&nbsp;&nbsp;&nbsp;&nbsp;"Još danas sam stupio u vezu sa mojim prijateljima iz Nereka", reče Sartes. "Oni će sigurno moći da vam nešto nađu. Ali ipak pod jednim uslovom: da pristanete da napustite Francusku za najmanje pet meseci. Da li vam je to mogućno?"
<BR>&nbsp;&nbsp;&nbsp;&nbsp;&nbsp;"Napustiti Francusku da bih išao kuda?"
<BR>&nbsp;&nbsp;&nbsp;&nbsp;&nbsp;"U Ameriku, naravno. U Sjedinjene Države." Danijel uzdahnu. Amerika - ta varka, taj lažni raj, ta zamka... Struggle for life <EM>Borba za život - na engleskom.</EM>: da najbolji pobeđuje, ili najveća hulja! Tuče na svim vrhovima, bez milosti za bilo kog... Ne, oaze mira i sreće postoje samo u romanima naučne fantastike, a i to je pitanje. Sem ako čovek nije milijarder. Živeti životom kako se hoće staje sve više i više. Treba se s tim pomiriti. Amerika? Zašto da ne? Danijel je imao osećanje da su sve odluke važne po njega bile donete na drugom mestu, ali nije znao na kom. U Pentagonu, u Agartinoj pećini, na oblačiću na kom stoluje Bog-otac ili u nekom tajanstvenom upravnom odboru.
<BR>&nbsp;&nbsp;&nbsp;&nbsp;&nbsp;"Mislim da bi to trebalo da bude mogućno", reče on oprezno.
<BR>&nbsp;&nbsp;&nbsp;&nbsp;&nbsp;"Postoji jedno drugo rešenje", reče Veliki Zmaj.
<BR>&nbsp;&nbsp;&nbsp;&nbsp;&nbsp;Povremeno je vukao dim iz svoje lule i ispuštao ga polako. Govorio je glasom muklim i pomalo pevajućim, u kom se osećao pirinejski naglasak. Danijel je primećivao krajičak crnoplavog neba između dve zavese.
<BR>&nbsp;&nbsp;&nbsp;&nbsp;&nbsp;Fabrika, grad i svet bili su s one strane zida, bezopasni, kao da su očišćeni od nečastivog.
<BR>&nbsp;&nbsp;&nbsp;&nbsp;&nbsp;"Jeste li čuli za HKH?" upita Sartes.
<BR>&nbsp;&nbsp;&nbsp;&nbsp;&nbsp;Jedna svetla mrlja se zaokružavala na sredini prozora: to je bio svetleći prsten fenjera u magli, ili obična optička iluzija. Danijel usredsredi pogled na tu bledu maglovitost, koja je možda postojala samo u njegovoj mašti. Ona je menjala oblik i kao da se vrtela oko sebe. Uskoro se u njoj stvoriše dve crne rupe, zatim jedna treća iznad, i on prepoznade mrtvačku glavu, apstraktnu, kao što ih je kao dete crtao u doba kada se zanosio gusarima. Upozorenje. Neka vrsta prethodnog upozorenja... HKH! Zapao sam u zamku. On se diže. Sartes poče da se smeje.
<BR>&nbsp;&nbsp;&nbsp;&nbsp;&nbsp;"Verujem da znate za HKH."
<BR>&nbsp;&nbsp;&nbsp;&nbsp;&nbsp;Ta bitanga me je izdala! Svi su oni protiv mene! Oseti kako mu kolena zaklecaše i pade napred. Probudilo ga je osećanje veoma usredsređene, vrlo jake hladnoće. Njegova bosa noga oslanjala se na zaleđeno okno. Bio je ispružen na nekoj klupi ili kanabetu. Iznad njega visila je sijalica bez abažura. Shvati da je nag. Neki čovek u kišnom mantilu trpao je njegovo odelo u jednu vreću. Odaja je bila gotovo prazna: samo sto, nekoliko stolica, jedan rasklimatan orman. To sve je moralo zaudarati na buđ, no Danijel je još imao u nosu i grlu neki snažan hemijski zadah. Uspavao ga je neki mikrooblačni generator. Uđe neka mlada žena noseći zdelu vode koja se pušila i stavi je na sto. Začu se zveket metala i čaša koje su se međusobno sudarale. Žena okrete leđa, skrivajući ruke. Danijel se diže, osloni na jednu ruku i ugleda jednog čoveka koji je stajao iza klupe. On se ponovo sruči na svoje mesto.
<BR>&nbsp;&nbsp;&nbsp;&nbsp;&nbsp;Četvrta osoba uđe noseći svežanj odela. Bio je to neki dugajlija, mršav, mišićav, sede kose, uzana lica, snažne brade sa dubokom borom kao brazgotinom koja je polazila od oka i presecala mu obraz. Šef bezbednosti Seaka. Forestije.
<BR>&nbsp;&nbsp;&nbsp;&nbsp;&nbsp;"Hajde, Dijersane, smirite se, do đavola. Ne može se uvek dobijati."
<BR>&nbsp;&nbsp;&nbsp;&nbsp;&nbsp;"Šta to treba da znači?"
<BR>&nbsp;&nbsp;&nbsp;&nbsp;&nbsp;"Vi zamišljate da ste vrlo jaki, je li?"
<BR>&nbsp;&nbsp;&nbsp;&nbsp;&nbsp;Forestije baci odelo na pločice ispred Danijela. Mlada žena se okrete. Ona je držala špric i malu gužvu vate. Danijel oseti miris alkohola. Pokuša da se digne. Čovek koji je stajao iza njega udari ga dlanom po ramenu.
<BR>&nbsp;&nbsp;&nbsp;&nbsp;&nbsp;"Šefe, hoću li mu ponovo špricati u nos?"
<BR>&nbsp;&nbsp;&nbsp;&nbsp;&nbsp;Danijel ponovo zauze svoje mesto na klupi.
<BR>&nbsp;&nbsp;&nbsp;&nbsp;&nbsp;"Ne treba da spava", reče žena. "Treba da pazim na dejstvo injekcije."
<BR>&nbsp;&nbsp;&nbsp;&nbsp;&nbsp;"Ostavite me na miru!" viknu Danijel.
<BR>&nbsp;&nbsp;&nbsp;&nbsp;&nbsp;"Ne budite budala", reče Forestije. "Nećemo vas ubiti. Samo ćemo vas malo protresti."
<BR>&nbsp;&nbsp;&nbsp;&nbsp;&nbsp;"Ali, zaboga, šta hoćete od mene?"
<BR>&nbsp;&nbsp;&nbsp;&nbsp;&nbsp;Šef bezbednosti pogleda mladu ženu.
<BR>&nbsp;&nbsp;&nbsp;&nbsp;&nbsp;"Hoću li mu ispričati?"
<BR>&nbsp;&nbsp;&nbsp;&nbsp;&nbsp;"U svakom slučaju, a on se tog neće sećati."
<BR>&nbsp;&nbsp;&nbsp;&nbsp;&nbsp;"Tako je, stari moj. Ipak se nećete sećati. Zaboravićete čak i kako se zovete. Bar za neko vreme. Zatim će vam se vratiti sećanje, malo-pomalo, izuzev na ovo što se večeras dogodilo. Poslednjih časova posle injekcije: sem tog ništa više. Pustićemo vas u prirodu na nekoliko stotina kilometara od Pariza. Pre no što budete saznali ko ste i to dokazali, biće vam potrebni meseci. Uskoro ćete biti primorani da nas ostavite na miru! A ovu stvarčicu, ovu tečnost iz šprica trebalo bi da poznajete: ona dolazi od vaših prijatelja Nereka i Forbašera. To je NF 7009: ništi sećanje. Izgleda da je on još u fazi ispitivanja. E, to, ispitaćemo ga! Najgore što vam se može desiti, bilo bi da godinu-dve provedete u duševnoj bolnici. No, ja zbog tog neću plakati."
<BR>&nbsp;&nbsp;&nbsp;&nbsp;&nbsp;"A sad, ako ne budete mirni, bićemo primorani da vas uspavamo aerosolom", reče mlada žena. "A to će povećati rizik, jer ja moram da kontrolišem vaše srce, i u slučaju da počne popuštanje, da vam dam još jednu injekciju. A ja nisam lekar. Bolje bi bilo da mi kažete šta osećate u prvim minutima."
<BR>&nbsp;&nbsp;&nbsp;&nbsp;&nbsp;Ona se usiljeno osmehnu. Okrugle i visoke obrve činile su njene oči razrogačenim. Njeni upali obrazi, njen malo spljošten nos i njena pomalo napućena usta odavali su strepnju. Ona se bojala. Njene crte su se urezale u Danijelovo pamćenje. Možda nikad više neće videti neko drugo lice nadneto nad njegovim. On pruži dolakticu. Ruke mlade žene su pomalo drhtale. Danijel zažmuri. Jedva da je osetio ubod. Laka toplina postepeno je obuzimala njegovu ruku, zatim dno grla.
<BR>&nbsp;&nbsp;&nbsp;&nbsp;&nbsp;"Eto, vrlo dobro", reče Forestije. "Obucite se."
<BR>&nbsp;&nbsp;&nbsp;&nbsp;&nbsp;Danijel se diže i žurno obuče svoje donje iznošeno rublje i kao petrol plavo odelo, staro najmanje deset godina. Žena ga zadrža.
<BR>&nbsp;&nbsp;&nbsp;&nbsp;&nbsp;"Nemojte još uzimati sako, u slučaju da bude potrebno da vam brzo dam još jednu injekciju."
<BR>&nbsp;&nbsp;&nbsp;&nbsp;&nbsp;"Sako mi nije potreban. Zar nije danas 31. jul?"
<BR>&nbsp;&nbsp;&nbsp;&nbsp;&nbsp;Oni ništa ne rekoše. Tačno, bio je 31. jul. Ili su ga hotimice varali.
<BR>&nbsp;&nbsp;&nbsp;&nbsp;&nbsp;"Noći su sveže", reče Forestije. "Ovako gadno leto ne pamtim."
<BR>&nbsp;&nbsp;&nbsp;&nbsp;&nbsp;Danijel se vrati i sede, utonuo u talas fatalizma koji je nesumnjivo bio osnova njegove prirode. Najzad je našao sebe: čovek potpuno prepušten sudbini, a time samim i oslobođen.
<BR>&nbsp;&nbsp;&nbsp;&nbsp;&nbsp;"Koliko ćemo čekati?" upita onaj tip u kišnom mantilu.
<BR>&nbsp;&nbsp;&nbsp;&nbsp;&nbsp;"Do pola časa", odgovori Forestije.
<BR>&nbsp;&nbsp;&nbsp;&nbsp;&nbsp;Mlada žena klimnu glavom. Ona prestruže grlić jedne ampule i spremi drugi špric. Danijel oseti slabost i grozničavost. Ona sede na kanabe pored njega i uze ga za ruku.
<BR>&nbsp;&nbsp;&nbsp;&nbsp;&nbsp;"Kako je?"
<BR>&nbsp;&nbsp;&nbsp;&nbsp;&nbsp;"Dobro, samo mi je hladno."
<BR>&nbsp;&nbsp;&nbsp;&nbsp;&nbsp;Forestije donese plavi sako. Ogrnuše njime Danijelova ramena. Ona druga dva saučesnika posmatrali su ovaj prizor, vidljivo zabrinuti. Danijel zabaci glavu na naslon klupe i ponovo zažmuri.
<BR>&nbsp;&nbsp;&nbsp;&nbsp;&nbsp;"Šta nije u redu", upita Forestije mladu ženu. "Da ne spava?"
<BR>&nbsp;&nbsp;&nbsp;&nbsp;&nbsp;"Ne, ne verujem. Puls mu je slab. Da, to je bilo predviđeno, ali sam malo zabrinuta."
<BR>&nbsp;&nbsp;&nbsp;&nbsp;&nbsp;"Dajte mu tu injekciju."
<BR>&nbsp;&nbsp;&nbsp;&nbsp;&nbsp;"Rado. Mislim da treba pozvati nekog lekara."
<BR>&nbsp;&nbsp;&nbsp;&nbsp;&nbsp;"Kako bismo mi tad izgledali?"
<BR>&nbsp;&nbsp;&nbsp;&nbsp;&nbsp;"Jednog lekara - prijatelja. Mogli bismo upozoriti..."
<BR>&nbsp;&nbsp;&nbsp;&nbsp;&nbsp;"Ne pominjite imena!" dreknu Forestije.
<BR>&nbsp;&nbsp;&nbsp;&nbsp;&nbsp;"Nadam se da nećemo imati nezgoda zbog vaših prljavština", reče jedan od ljudi.
<BR>&nbsp;&nbsp;&nbsp;&nbsp;&nbsp;"Hteo bih da spavam", reče Danijel. "Dosad sam sasvim glupo živeo i vrlo sam umoran. Hteo bih da dugo spavam... i da se probudim na morskoj obali... na plaži od belog peska..."
<BR>&nbsp;&nbsp;&nbsp;&nbsp;&nbsp;"Daću mu injekciju", odluči se mlada žena.
<BR>&nbsp;&nbsp;&nbsp;&nbsp;&nbsp;Ona kleče pred Danijela.
<BR>&nbsp;&nbsp;&nbsp;&nbsp;&nbsp;"Ako se nešto desi, vi ćete biti odgovorni", reče ona Forestijeu.
<BR>&nbsp;&nbsp;&nbsp;&nbsp;&nbsp;"Pa HKH nas štiti."
<BR>&nbsp;&nbsp;&nbsp;&nbsp;&nbsp;"Mislim da bi ipak bilo bolje pozvati lekara."
<BR>&nbsp;&nbsp;&nbsp;&nbsp;&nbsp;"Ne! Ja se samo nadam da je ta tečnost usavršena."
<BR>&nbsp;&nbsp;&nbsp;&nbsp;&nbsp;"Mislite li na NF 7009?"
<BR>&nbsp;&nbsp;&nbsp;&nbsp;&nbsp;"Da. To nije samo obično sredstvo za gubljenje sećanja. To je hronolitik, zar ne?"
<BR>&nbsp;&nbsp;&nbsp;&nbsp;&nbsp;"Ali, šta ćemo mi da radimo?" upita jedan od ljudi.
<BR>
<BR>&nbsp;&nbsp;&nbsp;&nbsp;&nbsp;Stanovao je u jednoj garsonjeri u ulici Vernej, na petom spratu. U toj velikoj odaji, pomalo mračnoj, gomilao je uspomene iz detinjstva, razglednice od prijatelja i pozive na putovanja turističkih agencija. Tu kod njega jedini luksuz bio je telefon. Fotografija jednog dečaka suviše sjajnih očiju stajala je na stalku: Danijel Dijersan u doba kad je sanjao o gusarima i Indijancima. Svoje ime napisao je na poleđini fotografije sa sledećom posvetom samom sebi: ja sam veliki poglavica hladne zemlje, ja vozim moje saonice brže od vetra. Do viđenja uskoro.
<BR>&nbsp;&nbsp;&nbsp;&nbsp;&nbsp;Na komodi je ležao jedan lutak od gume: Miki Maus kao kosmonaut. A na krevetu, po prostirci, na naslonjači ili na nekom drugom mestu, jedan ružičasti slon kao oni koje vide, kad su pijani, izvesni izveštačeni džentlmeni jajolikih glava kojima se Danijel uvek divio u anglosaksonskoj književnosti. To je bio prototip specijalnih plastičnih predmeta koje je Seak proizvodio u Soaziju: gipki, otporni, nesagorivi itd. Što se tiče slika bio je tu jedan toranj za bušenje nafte koji je blistao u dekoru smaka sveta. A radi slikovitosti, jedna riđa krava na zelenoj livadi sa koan zen natpisom: posle četiri hiljade dana hoda, krava stiže na kraj svemira i šta tu radi?
<BR>&nbsp;&nbsp;&nbsp;&nbsp;&nbsp;Danijel se diže zevajući i trljajući slepoočnice. Gadna mora! Kakvo bi se to zlo krilo u njegovom mozgu? On nije voleo te rane junske vrućine kojima grubo počinje letnja sezona. U životu su mu bili potrebni blagi prelazi. Čitav život je možda jedan prelaz, govorio je sebi ne verujući u to. Da, budalo, blag prelaz između ničeg i ničeg. I uz to još ne baš toliko blag! On se odvuče do kupatila. U svakom slučaju, nije ga brinulo tadašnje vreme, već vreme koje prolazi. Da li bi ono moglo da se poremeti? Besmislica. On se radoznalo pogleda u ogledalo iznad umivaonika. Oči su mu bile kao u Azijca, usne debele, brada malo isturena, nos pomalo spljošten. Kosa svetle boje padala mu je u neredu na čelo presečeno dvema vrlo tankim borama, što mu je davalo izgled deteta zauzetog rešavanjem nekog problema suviše mučnog za njegove godine. Smešno: kad bi video tu glavu na ramenima nekog sličnog njemu, on je sigurno ne bi prepoznao.
<BR>&nbsp;&nbsp;&nbsp;&nbsp;&nbsp;Sa gutljajem vode popi jednu pilulu alkasagila Serba (neka vrsta aspirina) i rasejano otvori drugu tubu mebsitala Nerek. Jednu dražeju gotovo ljubičaste beline zakotrlja po levom dlanu. Sve su ga droge privlačile, iako stvarno nije želeo da ih uzima. Pravio je zbirku farmaceutskih proizvoda počev, naravno, od proizvoda Nereka i Serbe. Mlade žene koje je dovodio u svoj stan bile su uglavnom očarane raznobojnim kutijama. A poneka se nije mogla uzdržati da kradomice ćušne neku i u svoju torbu. Za nekoliko barbiturata dala bi svoju dušu kao nagradu. Te lepe žene čija su tela imala svoju tarifu. One su takođe željno i s nepoverenjem mirisale plave pilule nidopana - Serbirt proizvod protiv začeća. No kutija sa mebsitalom bila je sakrivena. Danijel je imao samo jednu i nije želeo da mu ukradu tu retkost. Šta više, Elen mu je kazala da će taj proizvod biti povučen iz prodaje zbog sporednih dejstava koja su premašivala sve što se moglo zamisliti. Nerekovi pronalazači hteli su da u jednom jedinom sastavu sjedine sredstva narko-analize, dejstva amfetalina i oniro-analize. Mebsital je bio predodređen da učini propustljivijom granicu podsvesti - pretpostavljajući da postoji neka podsvest i neka granica - iza koje bi se pojavila bogata simbolična sadržina - pod pretpostavkom da postoje snovi i simboli. Međutim, francusko Ministarstvo zdravlja odbilo je da da svoje odobrenje. Zbog hronolitičkih dejstava, tvrdila je Elena. Šta je hronoliza? - To je dubok poremećaj vremena. - U svesti subjekta? Naravno, ali ako ima predodređenosti ili ako je doza premašena, onda se vreme završava tim što za bolesnika sasvim prestaje da postoji. U tom slučaju san se može beskrajno produžiti. On zamenjuje stvarnost; otuda, u izvesnim slučajevima, nastaje nemogućnost povratka u budno stanje. A onom ko sanja, nekoliko minuta izgledaju često kao dani i kao meseci. Bilo je već vrlo mnogo nesrećnih slučajeva: ludilo ili smrt... Zanimljivo je što čujem prvi put da se o tom govori. - Laboratorije se trude da prećute ovu pojavu...
<BR>&nbsp;&nbsp;&nbsp;&nbsp;&nbsp;Danijel se ispruži na krevetu, stavi tubu na noćni stočić, zabaci ruke iza glave, što mu je bio najomiljeniji položaj za razmišljanje. On nije mogao da sasvim veruje u tu priču o hronolizi. Zašto ne bi probao? Jednu dražeju ili dve? Ili pola tube? I nije se odlučio.
<BR>&nbsp;&nbsp;&nbsp;&nbsp;&nbsp;Da putuje... Da li je istina da se nigde ne stiže? Možda postoji neki način da se iz tog izađe, neka skrivena vrata, čiju tajnu nekoliko povlašćenih osoba prenose jedno drugom iz doba u doba. Ne, nema više devičanskih ostrva, niti viših nepoznatih bića. Sem ako...
<BR>&nbsp;&nbsp;&nbsp;&nbsp;&nbsp;A zašto poći putem na jug? Jug - to je smrt. Budućnost je izgledala siva. Danijel je govorio u sebi da bi više voleo neuspeh sa njegovim posledicama: borba za život i ne samo za bolja mesta. U njemu je sem žaljenja rasla i neka neodređena srdžba. Platiće mi oni to! Ali na kog se okomiti? Ništa nije gluplje nego zamerati celom svetu. Ili možda ništa nije umnije...
<BR>&nbsp;&nbsp;&nbsp;&nbsp;&nbsp;On učini skok u prostoru i vremenu. Prošao je kroz dvostruka vrata svetilišta. Zastade zaslepljen kao neki zatvorenik koji izlazi iz mračnog zatvora. Stotinu puta je doživeo ili sanjao ovaj prizor. On je odjednom dobijao simboličnu veličinu i sažimao njegovu podređenu sudbinu, njegova osećanja krivice, njegov potajni strah od božjeg i ljudskog suda.
<BR>&nbsp;&nbsp;&nbsp;&nbsp;&nbsp;Starinski nameštaj, tapiserije i slike poznatih majstora, toliko stvari koje nije cenio i od kojih mu se zapravo gadilo. Prebacivao je sebi što je bio zadivljen tim spoljnim znacima moći. Visok, ohol, uzdržano elegantan Glavni upravnik, Maks Rolan očekivao ga je iza raskošnog pisaćeg stola, odvojen naslonjačama sa visokim naslonom, namenjenim posetiocima, iza no man's land <EM>Ničija zemlja - engleski u originalu.</EM> od tri ili četiri metra.
<BR>&nbsp;&nbsp;&nbsp;&nbsp;&nbsp;"Sednite, Dijersane."
<BR>&nbsp;&nbsp;&nbsp;&nbsp;&nbsp;Glavni upravnik je vrebao iza svog izrezbarenog malog tornja. Njegove naočare, izdužene i bez okvira, kad bi se smeškao davale su mu izgled američkog intelektualca iz pedesetih godina: upola reklama paste za zube, upola uhranjena divlja zver. Veliki gazda. Polubog. Divlja velika plovka koja zamišlja da je beli labud u večnom vrtu, govorio je Sartes. Gotovoo svež dah strujao je kroz radnu sobu. Maks Rolan je prelistavao neki dosije, reklo bi se ne misleći, ali možda ne bi trebalo imati poverenja u taj izgled dosade i rasejanosti, što je i možda pomalo suviše klasična prerušenost jednog mesoždera koji se spremao da skoči na svoju žrtvu. Iznenada ustade, diže pogled i dlanovima se osloni o sto.
<BR>&nbsp;&nbsp;&nbsp;&nbsp;&nbsp;"Vi, pre no što ćete ući u Seak, zar ne, bili ste kod Loran-Divernoa?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Vi ste čak radili na usavršavanju njegovog čuvenog D-aminogela?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Znači da ste kao hemičar bili zaposleni u Laboratoriji Loran-Divernoa."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Kako to da ste sad prevodilac? Zanimljiva prekvalifikacija."
<BR>&nbsp;&nbsp;&nbsp;&nbsp;&nbsp;"To je želeo Seak."
<BR>&nbsp;&nbsp;&nbsp;&nbsp;&nbsp;"Objasnite to."
<BR>&nbsp;&nbsp;&nbsp;&nbsp;&nbsp;"To, gospodine, ne treba da ja objašnjavam. Pretpostavljam da je u jednom određenom trenutku bilo suviše hemičara, a nedovoljno stručnih prevodilaca. Ja sam se uvek bavio prevodima... sem ako me oni nisu uvukli u neku zamku!"
<BR>&nbsp;&nbsp;&nbsp;&nbsp;&nbsp;"Sem tog, imate trideset četiri godine, a niste oženjeni." Danijel sleže ramenima. Maks Rolan nastavi:
<BR>&nbsp;&nbsp;&nbsp;&nbsp;&nbsp;"Vi znate da psiholozi pridaju izvestan značaj takvim pojedinostima. Oni bi mogli da posumnjaju da ste ostali neženja zato što ste sanjarili da vašeg oca ubijete udarcima zvečke u doba kad vam je bilo dve i po godine, da biste se oženili svojom majkom. No, ja pretpostavljam da to nije bio slučaj s vama."
<BR>&nbsp;&nbsp;&nbsp;&nbsp;&nbsp;U pogledu Maksa Rolana u trenutku zablista leden zračak svetlosti. Danijel se nije trudio da bilo kako komentariše ovu jezivu šalu.
<BR>&nbsp;&nbsp;&nbsp;&nbsp;&nbsp;"A kakvi su vam sad planovi?"
<BR>&nbsp;&nbsp;&nbsp;&nbsp;&nbsp;Danijel je oklevao. Treba uvek izgledati kao da volite novac, ako ne želite da budete sumnjivi u jednom svetu u kom je novac bog. Danijel se oseti da je sposoban da uzvrati. On se potrudi da iskaže divljenje užasnom bronzanom časovniku koji je skrivao hartije koje su ležale na stolu pred Glavnim upravnikom.
<BR>&nbsp;&nbsp;&nbsp;&nbsp;&nbsp;"Naravno, želeo bih da poboljšam svoje stanje."
<BR>&nbsp;&nbsp;&nbsp;&nbsp;&nbsp;"A da li biste mogli reći šta to znači?"
<BR>&nbsp;&nbsp;&nbsp;&nbsp;&nbsp;Takve sam sreće, pomisli Danijel! Jedanput, eto, kad sam hteo da odigram svoju ulogu, bije me maler. Maks Rolan mu pruži listić hartije koji on uze malo drhtavom rukom. Kao da je već znao šta treba očekivati. Bilo je to pismo i on vide da je bilo upućeno njemu. Laboratorija Nerek i Frobašer gospodinu Danijelu Dijersanu.
<BR>&nbsp;&nbsp;&nbsp;&nbsp;&nbsp;Kako li je dopalo ruku Maksa Rolana? Opet Forestijeovo delo? On pročita:
<BR>
<BR>&nbsp;&nbsp;&nbsp;&nbsp;&nbsp;Gospodine,
<BR>&nbsp;&nbsp;&nbsp;&nbsp;&nbsp;Preko gospodina Robera Sartesa saznali smo da ste slobodni počev od 1. oktobra 1966. Izgleda da vaše stručno iskustvo koje ste stekli u Birou za tehničku dokumentaciju S.E.A.K-a, kao i u Evropskom centru za primenjenu bio hemiju (S.E.R.B.A), kao i vaše dvostruko tehničko i lingvističko obrazovanje odgovaraju kvalifikacijama koje zahteva položaj koji treba popuniti u Vilmingtonu (Delavar), u sedištu naše zajedničke filijale sa Dipon-de-Nemurom.
<BR>
<BR>&nbsp;&nbsp;&nbsp;&nbsp;&nbsp;Danijel zažmuri. To je neki falsifikat. To nema nikakvog smisla! Zašto su to izmislili? Istovremeno, nije mogao da se uzdrži, a da se ne ponada da je pismo došlo baš od Nereka i da ga je Forestije pritajio od ljudi Seaka ili Serbe. Postide se tog detinjastog nadanja. Budala! Zar još u to veruješ? Šta ti to treba? On otvori oči i tek tad primeti datum 19. septembar 1966. Zamka. To je bila hronolitična zamka! Danas je 30. jul, nema sumnje. Mene je tek sinoć Forestije primetio u fabrici u Šoaziju... On pogleda oko sebe ali ne spazi kalendar.
<BR>&nbsp;&nbsp;&nbsp;&nbsp;&nbsp;"Datum..."
<BR>&nbsp;&nbsp;&nbsp;&nbsp;&nbsp;"Pa šta je bilo sa datumom?"
<BR>&nbsp;&nbsp;&nbsp;&nbsp;&nbsp;Danijel odustade da nastavi, da ne bi pokazao svoju strepnju. Eh, oni su jaki. Zašto se prepirati? Oni su uvek u pravu. On umorno vrati pismo. Možda bi trebalo da ga zadrži pošto je bilo upućeno njemu. No bio je previše umoran. Bilo mu je svega dosta. Izaći iz ovog, dobri bože, samo izaći!
<BR>&nbsp;&nbsp;&nbsp;&nbsp;&nbsp;"Ne razumem", reče. "To je neki falsifikat, ili ne znam šta. Da je to pismo poslao Nerek ja bih ga imao, a ne vi. Koji je danas dan?"
<BR>&nbsp;&nbsp;&nbsp;&nbsp;&nbsp;Maks Rolan ga je, dugo i hladno, netremice gledao.
<BR>&nbsp;&nbsp;&nbsp;&nbsp;&nbsp;"Danas je poslednji dan vaše saradnje sa Seakom. Večeras se javite blagajni radi isplate otpremnine."
<BR>&nbsp;&nbsp;&nbsp;&nbsp;&nbsp;Danijel izađe na ulicu pošto je pre tog sreo Forestijea u hodniku preduzeća. Kućnog pajkana krasio je pobednički osmeh. Oni hoće da pokušaju da pošašavim, ili šta? Šta je to što se ne uklapa? On svrati u jednu kafanicu. Nekad nije išao za tim da namerno u alkoholu traži rešenje svojih problema, a još nije sebi mogao dozvoliti luksuz da se opije. Lucidnost mu je bila potrebnija više no ikad. On se posluži samo jednom čašom koju je polako ispijao, izbegavajući da gleda u kalendar koji je visio na zidu pored telefona. Vreme je bilo sivo. Sunce je ličilo na pokvareni krem. Izgledalo je da će se noć spustiti već u četiri i četvrt. Danijel je drhtao u svom letnjem odelu. Oko njega ljudi su nosili gabardene ili bunde, a žene kapute ili kišne mantile. On ugleda jedan kiosk sa novinama i pomisli da sad ili nikad treba da se suoči sa istinom. Kupi Frans-Soar, ali smognu hrabrosti da samo jedanput pogleda u datum, i to kad je bio zaklonjen u svojim kolima. Zaklon od sveta i od vremena. A ipak bilo mu je hladno, bojao se. Bio je 20. novembar. On se seti Eleninog upozorenja. Mebsital je imao takvo hronolitično dejstvo, da je Nerek bio primoran da ga povuče iz prodaje. Dobri bože, šta li sam učinio? Opit? Ili sam pokušao da se ubijem tom gadošću? A sad, jesam li sve zaboravio? Ali to nema veze!
<BR>&nbsp;&nbsp;&nbsp;&nbsp;&nbsp;Bilo kako, tek izgubio je jasan pojam o vremenu. U njegovom pamćenju otvarala se praznina od više meseci. To je bilo nešto više no obično gubljenje pamćenja. Ili nešto manje. On se malo-pomalo smiri. Osećao se lucidnim. Samo, njegova lucidnost ne bi mu povratila tri meseca vešto oduzeta, ništa više no što bi mu pomogla da se izleči od nekog oboljenja jetre ili tumora na mozgu. Ukoliko se više trudio da se seća, utoliko je više u njemu jačao bes. Platiće mi to, te barabe. On stisnu pesnice uz slepoočnice. Baš je trebalo da živim u to vreme! Dakle, radio sam u Seaku, kod Serbe i bog će sveti znati gde. On izvadi svoju lisnicu iz unutrašnjeg džepa svog sakoa i otvori je. Imao je para: čitav svežanj banknota od pet stotina franaka. Zaboga, nedirnuta otpremnina koju sam naplatio! A pismo? E, pa, pisma nije bilo. To je bila hronolitična mora. Ono čega se bojao, ili ono čemu se nadao, mešalo se u njegovoj glavi s onim što mu se uistinu događalo. No, šta da radi? Uopšte nije želeo da se poveri psihijatrima. Možda će moći sam da se snađe, naročito ako nije promenio ni zaposlenje ni stan. Čekaj, a ključevi. Da, slaže se to. A morao je kod kuće u ulici Vernej imati i svoje mehanografske liste plate. On se malo razneži pomislivši na Babara, na svog ružičastog slona. Samo, nije imao želje da se vrati. Ili se, možda, bojao. Užasavala ga je pomisao da bude sam u svojoj sobi.
<BR>&nbsp;&nbsp;&nbsp;&nbsp;&nbsp;On prekrsti ruke na upravljaču, a čelo nasloni na nadlanicu da bi razmislio. Možda je Elena već napustila Francusku. Tog se nije sećao. Kad ju je upoznao, ona je stanovala u jednom hotelu u blizini lstočne stanice, ali se s njom najčešće sretao na Monmartru kod njene prijateljice Monike Gersten. To je izgledalo suviše daleko, u prostoru i u vremenu. On se odluči da pokuša, mada se mnogo nije nadao. Treći sprat. Gospođica Monika Gersten, novinar... Da, Monika je govorila da je bila dopisnik više nemačkih listova. Danijela uhvati vrtoglavica, te morade da se nasloni na zid. Ovog puta, stari, spasen si. Sačeka nekoliko trenutaka pre no što će pozvoniti. Možda će Elena biti tu. Uostalom, to nije bilo važno. Monika će umeti da obavesti svoju prijateljicu.
<BR>&nbsp;&nbsp;&nbsp;&nbsp;&nbsp;On stavi ruku na jedan vreo radijator. Centralno grejanje je radilo, što je normalno za 20. novembar. Njegova strepnja se malo ublaži. On zazvoni. Samo da je Monika tu. On prepoznade lake korake mlade žene. Olakšanje koje je tad osetio natera ga da proceni dubinu svog nespokojstva. Monika naglo otvori vrata i hladno pogleda Danijela. Otprilike kao što ga je Maks Rolan pogledao pre nekoliko časova ili pre nekoliko meseci. Bila je obučena u večernju haljinu od crvenih krpica. Njena bluza, ušnirana i stegnuta oko struka, bila je poluotvorena na grudima - ali skrivajući njene dojke. Ispod riđoplave kose otkrivali su se njeno čelo i njene uši. Lice joj je bilo duguljasto ovalno, nos mali i prav, visoke jagodice i usne jako izražene. Danijel se nasmeši. U jednom trenutku se uplašio da se prevario. Da, to je bila Monika Gersten. Divio joj se obuzet neizvesnim uspomenama, između želje i nejasno određene strepnje.
<BR>&nbsp;&nbsp;&nbsp;&nbsp;&nbsp;"Dobar dan, Monika", reče. "Vratio sam se."
<BR>&nbsp;&nbsp;&nbsp;&nbsp;&nbsp;Međutim, Nemica se ne skloni da bi ga propustila da uđe, a pogled joj se ne ublaži. On kroči prema njoj. Na to ga ona bez vike i bez reči iz sve snage ošamari, jedanput s leve strane, a drugi put s desne. On se povuče, a ona to iskoristi da bi ispred njega naglo zalupila vrata.
<BR>&nbsp;&nbsp;&nbsp;&nbsp;&nbsp;On siđe niz stepenište. Glava mu je bila teška. Sad je Monika bila njegov neprijatelj. A možda i Elena. Od njihovog poslednjeg susreta prošlo je više od sto dana, bar od poslednjeg kog se sećao. Sem ako... Jedna misao mu pade na pamet. On podiže poklopac na folksvagenu da bi proverio prilepljenu belešku o zameni ulja i podmazivanju. Pisao je datum 18. jul 1966. Kilometraža: 74560. On požuri da bi video brojku na brojčaniku pređenih kilometara. Stajalo je 75072. On spusti poklopac, sede za upravljač, privuče vrata i zažmuri. Spavati? Ta mu nada ispuni glavu, proširi se po njegovim živcima i telu: spavati.
<BR>&nbsp;&nbsp;&nbsp;&nbsp;&nbsp;Dobri
<BR>&nbsp;&nbsp;&nbsp;&nbsp;&nbsp;bože
<BR>&nbsp;&nbsp;&nbsp;&nbsp;&nbsp;što
<BR>&nbsp;&nbsp;&nbsp;&nbsp;&nbsp;sam
<BR>&nbsp;&nbsp;&nbsp;&nbsp;&nbsp;umoran
<BR>&nbsp;&nbsp;&nbsp;&nbsp;&nbsp;čini
<BR>&nbsp;&nbsp;&nbsp;&nbsp;&nbsp;mi
<BR>&nbsp;&nbsp;&nbsp;&nbsp;&nbsp;se
<BR>&nbsp;&nbsp;&nbsp;&nbsp;&nbsp;da
<BR>&nbsp;&nbsp;&nbsp;&nbsp;&nbsp;ću
<BR>&nbsp;&nbsp;&nbsp;&nbsp;&nbsp;spavati
<BR>&nbsp;&nbsp;&nbsp;&nbsp;&nbsp;čitav vek i grozničavim bolesnim, čudnovatim snom odspava jedan ili dva, čak tri časa. Kad se probudio seti se svog zakazanog sastanka sa Sartesom u fabrici u Šoaziju. Zevnu i protrlja oči. One barabe su me isterale i ja ću moći da se odmorim. Vreme je bilo lepo a noć zvezdana. Altair, Deneb, Vega... dobro je! Ili sam sanjao da sam video Orion? Pogleda na sat. Vreme je, treba da požurim. Počinje da mi dosađuje ta bolest da spavam bilo kad i bilo gde.
<BR>&nbsp;&nbsp;&nbsp;&nbsp;&nbsp;On okrete ispred fabrike i pođe avenijom Vilnev. Šta ću sada ispričati Sartesu? Da putujem za Ameriku? Koješta, videćemo... On zasvira dvaput sirenom, a gvozdenoj rešetkastoj kapiji priđe noćni čuvar obučen u plavu ili crnu uniformu.
<BR>&nbsp;&nbsp;&nbsp;&nbsp;&nbsp;"Šta želite?"
<BR>&nbsp;&nbsp;&nbsp;&nbsp;&nbsp;"Hoću da vidim gazdu."
<BR>&nbsp;&nbsp;&nbsp;&nbsp;&nbsp;"Kog gazdu?"
<BR>&nbsp;&nbsp;&nbsp;&nbsp;&nbsp;"Kako kog gazdu? Zar ih imate više?"
<BR>&nbsp;&nbsp;&nbsp;&nbsp;&nbsp;"Ima ih tušta i tma. To je Seakova nezgodna strana. Hoćete li kod Velikog Zmaja?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Telefoniraću."
<BR>&nbsp;&nbsp;&nbsp;&nbsp;&nbsp;"Mislite li da je to potrebno?"
<BR>&nbsp;&nbsp;&nbsp;&nbsp;&nbsp;"Takvo je pravilo posle devet časova uveče."
<BR>&nbsp;&nbsp;&nbsp;&nbsp;&nbsp;Danijel ponovo uđe u folksvagen, ostavivši vrata poluotvorena da bi na svetlosti svetiljke na unutrašnjosti krova od kola, ponovo pročitao Elenino pismo.
<BR>
<BR>&nbsp;&nbsp;&nbsp;&nbsp;&nbsp;Dragi moj Danijele,
<BR>&nbsp;&nbsp;&nbsp;&nbsp;&nbsp;Ne misli da sam te zaboravila. Od vremenskog udesa od 29 (ili 31) jula nisam prestajala da budem s tobom. Uskoro ćemo se ponovo videti. Ne kažem gde, ni kad. Te reči, shvatio si, nemaju nikakav smisao u svetu u kom sad živimo.
<BR>&nbsp;&nbsp;&nbsp;&nbsp;&nbsp;Moram te umiriti i u pogledu mebsitala. Taj proizvod zbilja nije opasniji od bilo kog barbiturata. Hronoliza je moj pronalazak. Pronalazak ili proročanstvo: to će nesumnjivo postojati jednog dana. To čak mora biti da postoji na izvestan način, jer izgleda da se vreme raspalo. Međutim, nimalo nije mogućno da je to dejstvo mebsitala. Još nijedna hronolitička droga nije bila usavršena 1966, a ja nisam uzela dražeje slezove boje...
<BR>
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije Danijel je jurio fabričkim dvorištem. Nebo je bilo svetlo, a na njemu su slabo sijala letnja sazvežda. Dekor meseca, leda i betona, sa čudnim odsjajima na santama leda. On poče polako da vozi posmatrajući zvezde. Odjednom ponovo oseti zamor. Stisnu zube. Da, izvući će se, u to se zaklinjao. Više nije bio sam. Naći će Elenu i ona će se boriti zajedno s njim. Iznenada izleteše Forestijeova kola zdesna, a zatim sleva. Na obema stranama bio je po jedan 404 metalne boje. Danijel načini skok u vremenu, sedam ili osam sekundi unapred.
<BR>&nbsp;&nbsp;&nbsp;&nbsp;&nbsp;Folksvagen i 404 s desne strane stizali su jedan iza drugog, gotovo izravnati. Drugi 404 prošao je raskršće i zaustavio se na aleji koja se spuštala prema garaži. Foresti je? Bez sumnje. Ali zašto dva Forestijea u dva istovetna automobila, ustremljena da folksvagen stegnu u sendvič?
<BR>&nbsp;&nbsp;&nbsp;&nbsp;&nbsp;Sa svih strana zgrade su se izdizale vrlo visoko. Zastakljeni široki prozori odbijali su plavičasta svetlucanja. Taj futuristički dekor nije uopšte više bio onaj koji je Danijel poznavao... Forestije izađe iz kola, obučen u crno faustovsko odelo. Mora, vremenski ili hronolitički udes? Još nikakva hronolitička droga nije pronađena i, uostalom, možda hronoliza čak ni ne postoji. Ali, ako se desio neki vremenski udes, ja više nisam u 1966. Danijel zažmuri. To je postalo kao refleks. Ne dozvoliti da panika ovlada. To nije svet u kom sam živeo trideset i četiri godine - ili verovao da živim. Ali to isto tako nije ni mora. Ne obična mora, ne. Događaji se vladaju prema zakonima mračnim, ali ipak logičnim. U to sam siguran... Trebalo je da, kao dete, nauči da živi u nekom tajanstvenom svemiru.
<BR>
<BR>&nbsp;&nbsp;&nbsp;&nbsp;&nbsp;Očekivao je Forestijea. Opet. I nikad nije toliko oštro osećao taj mučni utisak podjednake slobode i nemoći. On više nije mogao da stvarno utiče na budućnost, zato što je budućnost u običnom smislu reči nestala.
<BR>&nbsp;&nbsp;&nbsp;&nbsp;&nbsp;"Šta tu radite?" dreknu šef bezbednosti. "Zamišljate li da ste na autoputu?"
<BR>&nbsp;&nbsp;&nbsp;&nbsp;&nbsp;"Ali ja i jesam na autoputu", reče Danijel mirno. Bila je to lažna mirnoća. U stvari, on je lebdeo između besa i panike. Pa ipak, seti se da je hiljadu puta u otprilike istim situacijama bio miran.
<BR>&nbsp;&nbsp;&nbsp;&nbsp;&nbsp;Forestije prsnu u grubi smeh.
<BR>&nbsp;&nbsp;&nbsp;&nbsp;&nbsp;"Čujte, vi terate šegu sa mnom, je li?"
<BR>&nbsp;&nbsp;&nbsp;&nbsp;&nbsp;To je bio onaj Forestije kog je Danijel poznavao, sa njegovim koščatim licem, upalih očiju ispod gustih jakih obrva, sa dubokom borom, kao ožiljkom, koja mu je presecala obraz, i ogromnom bradom. Međutim, na sebi je imao crni kombinezon i neobičnu kapu sa vizirom. Ličio je na čoveka žabu.
<BR>&nbsp;&nbsp;&nbsp;&nbsp;&nbsp;Danijelu se zgadi: ponovo je počinjao, iste su mu reči navirale i nije mogao da se uzdrži a da ih ne izgovori.
<BR>&nbsp;&nbsp;&nbsp;&nbsp;&nbsp;"Pretpostavimo da sam vozio prebrzo. Ali vi, vi niste bili dovoljno osvetljeni, zar ne? Izravnati smo. Ne govorimo više o tom. Laku noć."
<BR>&nbsp;&nbsp;&nbsp;&nbsp;&nbsp;"Trenutak, Dijersane. Nemojte suviše da zavitlavate. Dolazite li kod Velikog Zmaja?"
<BR>&nbsp;&nbsp;&nbsp;&nbsp;&nbsp;"To je moje pravo."
<BR>&nbsp;&nbsp;&nbsp;&nbsp;&nbsp;"Naprotiv. Vi ste od juče premešteni iz Seaka. Ovde, stari moj, nemate više šta da tražite."
<BR>&nbsp;&nbsp;&nbsp;&nbsp;&nbsp;Bitanga! Danijel se iznenada pobuni protiv vremena, protiv života, sudbine, protiv snage stvari i težine prošlosti. Vekovima je savijao kičmu, ali i to će se promeniti. Izaći iz tog, dobri bože, hteo je da se iz tog izvuče!
<BR>&nbsp;&nbsp;&nbsp;&nbsp;&nbsp;"Pajkanska budalo! Briga mene za vaše priče. Seak je korpa, kraba, a vi ste prokleto đubre. Zdravo."
<BR>&nbsp;&nbsp;&nbsp;&nbsp;&nbsp;"Bravo, Dijersane", odjeknu jedan glas iza njega. Vozač drugog 404 mirno se približavao. Danijel u njemu prepoznade inženjera u iznošenom sivom odelu kog je sreo - gde li je to sreo tog čoveka starog oko četrdeset pet godina, simpatičnog, koji se smešio, rđavo obučen, držeći ruke u džepovima, u bezobličnim pantalonama koje su mu se uvijale oko nogu, sa masnom kravatom i cipelama sa izlizanim potpeticama?
<BR>&nbsp;&nbsp;&nbsp;&nbsp;&nbsp;"To sam ja, Larše", reče. "Zar me ne prepoznaješ?"
<BR>&nbsp;&nbsp;&nbsp;&nbsp;&nbsp;On opkorači pločnik i skoči na travnjak.
<BR>&nbsp;&nbsp;&nbsp;&nbsp;&nbsp;"Stižem na vreme, je l' da?"
<BR>&nbsp;&nbsp;&nbsp;&nbsp;&nbsp;"Na vreme za šta?"
<BR>&nbsp;&nbsp;&nbsp;&nbsp;&nbsp;"Da te izvučem iz šapa ove bitange."
<BR>&nbsp;&nbsp;&nbsp;&nbsp;&nbsp;"Hvala ti što si došao, mada verujem da ću se sam izvući."
<BR>&nbsp;&nbsp;&nbsp;&nbsp;&nbsp;"Oh, to bi me začudilo. Izgleda da baš nisi u najboljem položaju."
<BR>&nbsp;&nbsp;&nbsp;&nbsp;&nbsp;Danijel je jasno raspoznavao isprekidane crte inženjerovog lica. Bio je kraj prve četvrti, gotovo pun mesec. Oni se rukovaše. Forestije poče da se smeje i povuče se dva-tri koraka.
<BR>&nbsp;&nbsp;&nbsp;&nbsp;&nbsp;"Sa vašim drugovima ili bez vaših drugova, Dijersane, nećete se izvući!"
<BR>&nbsp;&nbsp;&nbsp;&nbsp;&nbsp;Larše stavi ruku na Danijelovo rame.
<BR>&nbsp;&nbsp;&nbsp;&nbsp;&nbsp;"Dođi u moju kancelariju."
<BR>&nbsp;&nbsp;&nbsp;&nbsp;&nbsp;"Zar ti imaš kancelariju?"
<BR>&nbsp;&nbsp;&nbsp;&nbsp;&nbsp;"I te kako!"
<BR>&nbsp;&nbsp;&nbsp;&nbsp;&nbsp;Oni pređoše preko travnjaka: originalna istočnjačka prostirka sa koje je otisak koračaja odmah nestajao. Nameštaj od crvenog drveta, naslonjače od crne ispunjene kože. Danijelu se malo-pomalo vraćao prijatan utisak sigurnosti. On se sruči u jednu naslonjaču, prostranu kao san iz detinjstva. Inženjer u iznošenom odelu netremice je gledao u zid preko puta. Nabrao je veđe i zurio. Malo ga iznenadi što se između njegovih očiju ocrtavalo veliko T. Njegova donja usna je malo prekrivala gornju i obrazovala ispitivački osmeh. Zabavljao se nekom plavom loptom, sjajnom kao one kojima se ukrašava božićno drvo. To je svakako bila neka amajlija.
<BR>&nbsp;&nbsp;&nbsp;&nbsp;&nbsp;"Dakle, stari druže, šta ti o tome misliš?"
<BR>&nbsp;&nbsp;&nbsp;&nbsp;&nbsp;Danijel zavrte glavom. Samo što je primetio da još nosi ono demodirano i ne baš toliko prikladno kao petrol plavo odelo, koje su ga Forestije i njegovi ljudi naterali da uzme. Oboje su izgledali kao par nezaposlenih radnika. Dva bedna nezaposlena radnika u luksuznoj radnoj sobi PDG. Jedan se smeškao, drugi je bio zgranut. Čudna priča. Ah, sećam se. U uredu za radnu snagu upoznao sam se s ovim čovekom!
<BR>&nbsp;&nbsp;&nbsp;&nbsp;&nbsp;"O čemu ja to mislim?"
<BR>&nbsp;&nbsp;&nbsp;&nbsp;&nbsp;"O dekoru. To je prostorija u kojoj sam ranije radio. Ja sam smešten u kancelarijama. Bar kad su prazne. Smejem se. Na mene je red. Osamnaest meseci bez posla, predstavi sebi šta to znači..."
<BR>&nbsp;&nbsp;&nbsp;&nbsp;&nbsp;"Zar toliko? Pa ipak, ti si inženjer."
<BR>&nbsp;&nbsp;&nbsp;&nbsp;&nbsp;"Pa šta? Zar još nisi primetio da je njihovo društvo počelo da iskače iz šina? Tačno osamnaest meseci, a moglo je trajati duže. Prošlo je osamnaest meseci kad sam pucao u sebe. To je sve."
<BR>&nbsp;&nbsp;&nbsp;&nbsp;&nbsp;"Promašio si se? - zato što si pucao u sebe."
<BR>&nbsp;&nbsp;&nbsp;&nbsp;&nbsp;"Pa izgleda. U svakom slučaju ništa ne žalim. Ovde ne bi bilo suviše rđavo da nema onih baraba iz HKH. Ali, snaći ću se."
<BR>&nbsp;&nbsp;&nbsp;&nbsp;&nbsp;"Ko su barabe iz HKH?"
<BR>&nbsp;&nbsp;&nbsp;&nbsp;&nbsp;Larše se ugodno ispruži na stranu, nogu prekrštenih preko bočnog naslona svoje naslonjače i podupre bradu rukom.
<BR>&nbsp;&nbsp;&nbsp;&nbsp;&nbsp;"Izvukao si se, stari, iz njihovih šapa!"
<BR>&nbsp;&nbsp;&nbsp;&nbsp;&nbsp;Njegov stav davao je njegovom glasu šišteći ton, isprekidan i poverljiv.
<BR>&nbsp;&nbsp;&nbsp;&nbsp;&nbsp;"Ne pitaj me šta je HKH. Pojma o tom nemam. Međutim, barabe su uvek tu da bi pokušale da te pritegnu, bar u početku. Sa malo iskustva, uspećeš da im umakneš. To je čak i prilično smešno. Prava umetnost, videćeš ti! Oni, na primer, nikad ne dolaze ovamo. Sad počinjem verovati da ću se izvući."
<BR>&nbsp;&nbsp;&nbsp;&nbsp;&nbsp;Danijel se setno nasmeši.
<BR>&nbsp;&nbsp;&nbsp;&nbsp;&nbsp;"Ima nešto što ne razumem."
<BR>&nbsp;&nbsp;&nbsp;&nbsp;&nbsp;"Toliko ima stvari koje ne razumem. Samo nastavi."
<BR>&nbsp;&nbsp;&nbsp;&nbsp;&nbsp;"Koji je dan danas?"
<BR>&nbsp;&nbsp;&nbsp;&nbsp;&nbsp;"Eh, dan koji hoćeš. Ne, čekaj, to nije toliko jednostavno. Nije zbilja to pitanje volje. Treba iskustva. U početku čovek se vrti ukrug. Na svaki način ništa ne dokazuje da je datum isti i za tebe i za mene. Vreme je bolesno..."
<BR>&nbsp;&nbsp;&nbsp;&nbsp;&nbsp;"Šta se dogodilo? Vremenski udes?"
<BR>&nbsp;&nbsp;&nbsp;&nbsp;&nbsp;"Vremenski udes ništa ne znači."
<BR>&nbsp;&nbsp;&nbsp;&nbsp;&nbsp;"Onda šta?"
<BR>&nbsp;&nbsp;&nbsp;&nbsp;&nbsp;"Stvari su uvek bile takve, ali to uglavnom niko nije primećivao. Tebi i meni, a bez sumnje i mnogim drugima, dogodilo se nešto što nam je otvorilo oči, što nam je dopustilo da stignemo u stvarni svet. U to sam siguran: stvarni svet je ovaj, ne drugi, nekadanji."
<BR>&nbsp;&nbsp;&nbsp;&nbsp;&nbsp;"Onda, doživeo sam udes?"
<BR>&nbsp;&nbsp;&nbsp;&nbsp;&nbsp;"Verovatno."
<BR>&nbsp;&nbsp;&nbsp;&nbsp;&nbsp;"A ti, ti si pucao u sebe... Možeš li mi reći zbog čega?"
<BR>&nbsp;&nbsp;&nbsp;&nbsp;&nbsp;"Osamnaest meseci nezaposlenosti - zar ti to nije dovoljno kao objašnjenje? Pa, možda si u pravu. Počeo sam živeti tačno onda, kad sam postao nezaposlen. I ništa ne žalim. Ali kad sam bio mlad, toliko su mi punili glavu: rad, porodica, otadžbina i slično! Dakle, više nije bilo posla. Moja žena je uhvatila maglu sa jednim mladim radnim čovekom više spreme ili nekim njemu sličnim, a otadžbina je na strani gazda: konačno, to je normalno, to je ista etimologija, to ide zajedno, otadžbina gazdama, to čini istu krilaticu. Dobro, eto, lutam. To nije nešto izuzetno, ovde se stalno luta, videćeš. Onda sam se osetio gadno potcenjenim. Nizašta nisam bio, bednik. Jednog dana rekoh sebi: bolje je tome učiniti kraj. Pao sam u zamku za budale. Ili, stari, možda to ni je bila zamka, to ne znam. Ispalio sam sebi metak u glavu i, naravno, promašio. Nikad nisam bio sposoban da u ovom kurvinskom svetu uspem u bilo čemu! No otkad sam ovde, bolje je. Ništa ne žalim."
<BR>&nbsp;&nbsp;&nbsp;&nbsp;&nbsp;"Promašio si. A zatim?"
<BR>&nbsp;&nbsp;&nbsp;&nbsp;&nbsp;"Više volim da mnogo na to ne mislim."
<BR>&nbsp;&nbsp;&nbsp;&nbsp;&nbsp;"Zar ti nije palo na pamet da si mogao biti mrtav?"
<BR>&nbsp;&nbsp;&nbsp;&nbsp;&nbsp;"Eh, eh!"
<BR>&nbsp;&nbsp;&nbsp;&nbsp;&nbsp;Larše se usiljeno i gorko nasmeja.
<BR>&nbsp;&nbsp;&nbsp;&nbsp;&nbsp;"Zar ti veruješ u te gluposti? Ne, ja nisam mrtav. Tek što sam se rodio!"
<BR>&nbsp;&nbsp;&nbsp;&nbsp;&nbsp;Sa njegove desne strane zazvoni telefon, a jedna se lampica upali. On diže slušalicu.
<BR>&nbsp;&nbsp;&nbsp;&nbsp;&nbsp;"Vidiš li koliko je to divno? Telefoniraju mi takođe... Nedostaje mi samo jedna lepa mala sekretarica."
<BR>&nbsp;&nbsp;&nbsp;&nbsp;&nbsp;Nevidljivi ventilatori vetrili su sobu nevidljivim mlazevima svežeg vazduha. Spuštene zavese stvarale su neki pokretan polumrak u kom se izdvajalo jezero svetlosti, tačno na sredini direktorovog pisaćeg stola. Preko te mrlje Larše je prelazio svojom šapastom rukom, kojom je držao muštiklu kao neko oružje. Mora biti da je avgust, pomisli Danijel. Zbog tog su, naravno, kancelarije prazne. On se potrudio da stavi u pogon rashladne uređaje, i to je sve...
<BR>&nbsp;&nbsp;&nbsp;&nbsp;&nbsp;Širok otvoren prozor pokazivao je nebo boje japanskog porculana. Reklo bi se da je civilizacija na trenutak zadržala svoj ubistven dah. Danijel ustade da bi posmatrao jedan ružičasti oblačić, daleko iznad grada. Laršeova radna soba nalazila se u blizini Jelisejskih Polja. Sa prozora se video Ronpoen. Ali, obično iznad Pariza nije bilo ružičastih oblaka... Danijel odjednom upoznade ono što je želeo: pustu plažu, daleko od sveta, more, beli pesak, palme, ružičast oblak na nebu i pomalo luckaste krabe koje bi povremeno puzale uz drveće da bi odsekle jedan ili dva oraha... Ima li na ovoj planeti ili na drugom mestu kraba koje pužu uz drveće?
<BR>&nbsp;&nbsp;&nbsp;&nbsp;&nbsp;"HKH", viknu Larše u telefon. "Nikad za to nisam čuo! Vi terate šegu sa mnom! Objasnite mi šta je taj vaš, KHH ili HKH, ili ne znam šta!"
<BR>&nbsp;&nbsp;&nbsp;&nbsp;&nbsp;Međutim, on ne sačeka odgovor i grubo spusti slušalicu.
<BR>&nbsp;&nbsp;&nbsp;&nbsp;&nbsp;"Čuj Dijersane."
<BR>&nbsp;&nbsp;&nbsp;&nbsp;&nbsp;Danijel se vrati i sede. Bože, što sam umoran! Ovo je bolje od folksvagena: konfor ima svoje prednosti.
<BR>&nbsp;&nbsp;&nbsp;&nbsp;&nbsp;"Čuj Dijersane, da nisi u vezi sa Bolnicom Garišankar?"
<BR>&nbsp;&nbsp;&nbsp;&nbsp;&nbsp;"Mnogo je reći: u vezi."
<BR>&nbsp;&nbsp;&nbsp;&nbsp;&nbsp;Prema Eleni, bolnička kola sa natpisom Bolnica Garišankar, bila su zamka. Zamka koju je postavio HKH. A šta reći o ljudima u belom koji su došli u Šoazi sa 404 broj 2. Štaviše, postojalo je Elenino pismo u njegovom džepu - sem ako... sem ako ono više nije tu, ili tu nikad nije ni bilo! Danijel se osećao usamljeniji no što je ikad bio! Danijel je bio sam više no ikad - oh, ne baš ne toliko više sam, to se više odnosilo na ugao posmatranja. U njemu su istovremeno živele dve osobe. Postojao je jedan Danijel Dijersan koji je gledao u drugog, ali to nije bilo sredstvo protiv usamljenosti. On iz lisnice izvuče Seakovu ličnu kartu, koja je sad imala na sebi famozni znak crnog K između dva zatvoreno mrka H... On Forestijeu pruži taj pravougaonik ukrašen starom fotografijom koju šef bezbednosti hladno odbi, pitajući:
<BR>&nbsp;&nbsp;&nbsp;&nbsp;&nbsp;"Je li vi sa mnom terate šegu, Dijersane? Ili ste ludi?"
<BR>&nbsp;&nbsp;&nbsp;&nbsp;&nbsp;Danijel stisnu zube da bi sakrio svoj bes. Nije bio trenutak da prizna da nije znao za smisao čudnog znaka. On zatvori oči i oslušnu udarce gonga koji su nadjačavali udaljeno dobovanje doboša. Zatim zatreštaše cimbala. Bila je to mučna larma, ali već poznata. Opasnost? Da, to je trebalo da bude neko upozorenje. Sa te strane put u budućnost bio je zatvoren. Kad je ponovo otvorio oči, video je da ga Forestije mrsko gleda. Zatim, druga osoba reče mu nešto, što je on shvatio kao gledanje kroz prste. Ah, to lice je već negde video...
<BR>&nbsp;&nbsp;&nbsp;&nbsp;&nbsp;"Vaša lična karta HKH je falsifikat", reče šef bezbednosti. "Ko vam ju je dao?"
<BR>&nbsp;&nbsp;&nbsp;&nbsp;&nbsp;Bolnica Garišankar? Bolničari sa kosmonautskim šlemovima - pa to ne postoji, to ne može postojati.
<BR>&nbsp;&nbsp;&nbsp;&nbsp;&nbsp;"Jadni moj Forestije, vi ste sasvim smešni u toj odeći", reče Danijel prezrivo. "Idite i preobucite se i ostavite me na miru. Ja ne verujem u Bolnicu Garišankar, niti u HKH, a vaša maskarada me više ne zabavlja!"
<BR>&nbsp;&nbsp;&nbsp;&nbsp;&nbsp;Forestije sleže ramenima.
<BR>&nbsp;&nbsp;&nbsp;&nbsp;&nbsp;"Dijersane, pogledajte vaša kola."
<BR>&nbsp;&nbsp;&nbsp;&nbsp;&nbsp;Danijel se okrenu. Folksvagen je bio gomila gvožda, sa prednjom i desnom stranom potpuno zgnječenom. Da sam bio za upravljačem, bio bih gadno smrvljen. Da, već viđeno, već doživljeno. Kako iz tog izaći?
<BR>&nbsp;&nbsp;&nbsp;&nbsp;&nbsp;"Znači više ne izigravate obešenjaka?"
<BR>&nbsp;&nbsp;&nbsp;&nbsp;&nbsp;"Slažem se. To je unapred pripremljeno, ali me nećete imati!"
<BR>&nbsp;&nbsp;&nbsp;&nbsp;&nbsp;Laki dodir upozori Danijela da je drugi bolničar ćuškao nešto u džep njegovog sakoa. Možda neku poruku. Sad ga je i prepoznao. Bio je to inženjer sa iznošenim odelom koji mu je predstavio Elenu. Da nije on neki saveznik u Neodređenom vremenu? Takav mu je i bio potreban. Kasnije će pročitati poruku. Udarci gonga, dobovanje i buka cimbala ometali su ga da se usredsredi. Uz to, Forestije ga je posmatrao.
<BR>&nbsp;&nbsp;&nbsp;&nbsp;&nbsp;Šef bezbednosti jednom rukom gurnu nosilo kroz bestežinski prostor i ono skliznu prema Danijelu. On se naglo povuče unazad. Niti je bolestan, niti je ranjen. Nije imao nikakvu želju da se popne u bolnička kola. Ti odvratni pajkane! U trenutku udesa nisam bio u mojim kolima. Luda sreća! On se okrete folksvagenu. Pa ipak ako... Mesečina je osvetljavala olupinu. Na prednjem delu, ili na onom što je od njega ostalo, neka mračna masa ležala je izmedu iskrivljenih sedišta i razbijenog vetrobrana. Neko telo... Samo da mu se izvući iz tog! On je već bio pobegao iz ove epizode-zamke, otvarajući ispred sebe put kojim je trebalo da ponovo pođe. On dvaput zasvira sirenom i izađe iz kola. Noćni čuvar u tamnoj uniformi priđe mu sa unutrašnje strane kapije od gvozdenih rešetki. U ruci je držao neki kratak i sjajan predmet, koji bi mogao biti neko oružje ili ručni generator mikromagle.
<BR>&nbsp;&nbsp;&nbsp;&nbsp;&nbsp;"Šta vi želite u ovo vreme?"
<BR>&nbsp;&nbsp;&nbsp;&nbsp;&nbsp;"Imam sastanak sa Velikim Zmajem."
<BR>&nbsp;&nbsp;&nbsp;&nbsp;&nbsp;"Imate li ličnu kartu?"
<BR>&nbsp;&nbsp;&nbsp;&nbsp;&nbsp;Danijel kroz rešetku pruži kartu HKH držeći čvrsto jedan njen ugao.
<BR>&nbsp;&nbsp;&nbsp;&nbsp;&nbsp;"Aha, izgleda da je u redu. Telefoniraću."
<BR>&nbsp;&nbsp;&nbsp;&nbsp;&nbsp;"To zbilja nije potrebno."
<BR>&nbsp;&nbsp;&nbsp;&nbsp;&nbsp;"Eh, znate, ima Vodrana koji ovuda lutaju."
<BR>&nbsp;&nbsp;&nbsp;&nbsp;&nbsp;"Koga to?"
<BR>&nbsp;&nbsp;&nbsp;&nbsp;&nbsp;"Vodrana. A skoro je i ponoć."
<BR>&nbsp;&nbsp;&nbsp;&nbsp;&nbsp;Već toliko kasno! Danijel je imao neodređeno osećanje očekivanja i strepnje. I nestrpljenja. Ovu scenu doživeo je deset ili sto puta, ali svaki put se tanano razlikovala od drugih. Na primer, noćni čuvar još mu nikad nije govorio o Vodranima. Ko li su ti Vodrani?
<BR>&nbsp;&nbsp;&nbsp;&nbsp;&nbsp;Nije žalio što je došao. Put budućnosti išao je putem za Šoazi. On se ne bi mogao izvući iz ruševina vremena, a da ne prođe kroz prepreku fabrike.
<BR>&nbsp;&nbsp;&nbsp;&nbsp;&nbsp;On ostavi leva vrata poluotvorena da bi na svetlosti sa tavanice, čekajući čuvara, čitao pismo koje mu je dao Forestijeov čovek, bivši inženjer u iznošenom odelu. S malim šokom zadovoljstva i uznemirenosti on prepoznade Elenin živ, nervozan i čitak rukopis.
<BR>
<BR>&nbsp;&nbsp;&nbsp;&nbsp;&nbsp;Dragi moj Danijele,
<BR>&nbsp;&nbsp;&nbsp;&nbsp;&nbsp;Postalo mi je teško da održavam vezu sa tobom. Posle vremenskog udesa od 29 (ili 31) jula svet podleže drugim zakonima, to si već primetio. Dobila sam priliku da ti ovo pismo pošaljem po inženjeru Laršeu, koji je, verujem, prijatelj - ali čovek u Neodredljivom ne može biti siguran ni u bilo šta, niti u bilo kog. Uskoro ćemo se ponovo videti, ali ti ne mogu reći ni gde ni kad: to ne bi imalo nikakvog značaja u prostoru i vremenu u kom živimo.
<BR>&nbsp;&nbsp;&nbsp;&nbsp;&nbsp;Ti znaš da u 1966. još nije bilo hronolitika. Pretpostavku sa mebsitalom treba, dakle, otkloniti. Možda je mebsital odigrao izvesnu ulogu. Ja ne znam koju. U svakom slučaju, to nije bitno. Pokušaćemo da stupimo u vezu sa Bolnicom Garišankar da bismo dobili neko objašnjenje. Možda smo to već učinili: znači zaboravili smo objašnjenje... Naročito, budi oprezan: Forestijeova bolnička kola ne pripadaju Bolnici. To je zamka.
<BR>&nbsp;&nbsp;&nbsp;&nbsp;&nbsp;Do videnja uskoro. Elena.
<BR>
<BR>&nbsp;&nbsp;&nbsp;&nbsp;&nbsp;Nekoliko minuta kasnije folksvagen je jurio glavnom fabričkom alejom. Nebo je bilo toliko svetlo da je pun mesec činio zvezde gotovoo nevidljivim. Prizor je bio veličanstven: polarna oaza ili vanzemaljski krug u svetoj noći. Sazvežđa su pomalo podrhtavala. Da bi ih posmatrao, Danijel uspori vožnju. Sve se dobro odvijalo. Trebalo je da još jedanput okuša sreću. Nemogućno bi bilo izvući se, a da se kroz to ne prođe. Borio se protiv pospanosti koja ga je obuzimala i zadrža svoju desnu nogu, koja je postajala teža. Forestijeov Pežo 404 najpre se pojavi sleva, zatim zdesna, zatim spreda. Tri potpuno slična siva automobila. Samo su jedna zbilja pripadala Forestijeu, i to teorijski ona sa desne strane. Ako se sve bude odvijalo kao prošli put, Larše bi trebalo da bude u levim kolima. Ali, ko je onda u trećim, u onim koja su dolazila sa kraja fabričke staze? Folksvagen je išao brzinom od 15 kilometara na čas, kočen motorom. Tri pežoa 404 i dalje su jurišala. Danijel se nije odlučivao. Bilo mu je potrebno da bolje upozna zakone ovog sveta. Prema tom, on je morao da stekne neka iskustva, no on je rđavo procenjivao opasnosti. Šta će se dogoditi ako naletim na Forestijeova kola? Ili na neka druga? Desnim stopalom lako pritisnu papučicu za gas. Vreme kao da se ukočilo. Folksvagen poče da se trese. Pežoi 404 su se spreda i otpozadi kretali levo-desno, kao da su klizili po poledici. Ostavljali su utisak kao da su jurili najvećom brzinom. Međutim, oni su se jedva micali. Danijel nije bio siguran da je to želeo. Kad bi on mogao tako da utiče na vreme, ovaj svemir bio bi samo varka, mentalno projektovan prizor. Ili možda je ova akcija bila varka - a ne svet. Kako saznati? Noga mu se pokretala ne pritiskujući pedalu za gas. Sivi automobili su se elegantno klatili. On malo pojača pritisak. Pežoi 404 se povukoše dok folksvagen pojuri. Da li je trebalo nastaviti tako, ili pokušati da se po svaku cenu probije. Bio je u jakom iskušenju da naleti na Forestijeova kola, da bi video šta bi se dogodilo. Konačno, odluči se. On pritisnu do kraja papučicu za gas. Nekih desetinu delova sekunde imao je utisak kataklizme. Zatim se sve sredi. Folksvagen i pežo 404 broj 1 zaustavili su se jedan iza drugog, gotovo se dodirujući. Pežo 404 broj 2 i broj 3 bili su pored njih na kratkom odstojanju, jedan u aleji garaža, a drugi u glavnoj aleji.
<BR>&nbsp;&nbsp;&nbsp;&nbsp;&nbsp;Danijel otvori vrata... zatim se odupre nagonu koji mu je zapovedao da poleti u susret Forestijeu kao u ranijim prilikama. On se na svom sedištu skupi, stežući upravljač jednom rukom. Bio je u napetom stanju, trudeći se da savlada strah. Četvorica, predvođeni Forestijeom, izađoše iz prvih kola. Šef bezbednosti uputi u Danijelovom pravcu neodređeni preteći pokret. Zatim tri druge osobe izađoše iz pežoa 404 sa glavne aleje. Svi su nosili crne kombinezone sa crvenim prugama. Reklo bi se da su junaci iz stripova. Oni se okupiše na raskrsnici. Izgledalo je da ih Danijel ne zanima. Vrata na broju 3 istovremeno se zalupiše. Danijel se trže. Četiri čoveka obučena u tunike i u bele pantalone stadoše u red preko puta one druge sedmorice. Na njihovim grudima sijao je natpis crvenim slovima: Bolnica Garišankar. Obe grupe zastadoše u savršenom redu na nekoliko metara jedna od druge. Zatim kroz potmulu tišinu neki glas viknu kao neki ratni poklič: HKH! Da li je on dolazio od belih ili od crnih? Pre bi se reklo od crnih, ali to je bio samo utisak. Koji su bili prijatelji? Koji su bili neprijatelji? Možda su svi bili neprijatelji. Danijel tiho zatvori svoja vrata, pokrenu motor i ubaci polugu u brzinu. Folksvagen ugašenih farova provuče se između pežoa 404 broj 1 i pežoa 404 broj 3, gotovo dodirnu Forestijea i Ijude u crnom i pojuri glavnom alejom.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
