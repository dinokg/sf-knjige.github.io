<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;On odsečno zatvori poklopac folksvagena i sede za upravljač, zalupi vrata, zažmuri. Da mu je spavati.
<BR>&nbsp;&nbsp;&nbsp;&nbsp;&nbsp;Ta nada mu ispuni glavu, telo, projuri njegovim živcima, i naraste u njegovim umornim mišićima. Da, spavati! Pomisli: znači, nikad se neće izvući! Zatim: Bože, pa sad ću moći spavati.
<BR>&nbsp;&nbsp;&nbsp;&nbsp;&nbsp;I spavao je grozničavim snom, osvetljenim proročanskim svetlostima. Probudio se prekrštenih ruku na upravljaču, nažuljene brade, čelo ga je bolelo, a usta suva. Jedna obližnja svetiljka bacala je bledu svetlost sve do kola. Na desnom sedištu spazi jedan broj 'Frans-soara'. Novembar 20. 1966. godine. I jedan naslov: Na frontu hronolitičkog rata. On baci novine. Nije hteo da zna. Još ne. Bilo mu je hladno. Ispod odela boje plave kao petroleum, koje je trebalo da bude još iz pedesetih godina, na sebi je imao košulju od svetlog najlona, ne baš sasvim čistu. Bio je bosonog, u sandalama sa đonom od konopca. Bosonog u sandalama jednog 20-og novembra! I zašto to demodirano odelo od pre deset godina? Nešto se dogodilo. Na frontu hronolitičkog rata? Da nije on borac? Jeste, on je Nerekov agent sa zadatkom u Neodredljivom. Poče da se priseća. Imao je sastanak u fabrici u Šoaziju sa Velikim Zmajem HKH. On pogleda časovnik. U redu, biću tamo u jedan čas. Da li imam pri sebi moju ličnu kartu? On izvadi svoju lisnicu i u njoj nađe svežanj novčanica od pet stotina starih franaka. Otkud taj novac? U redu, nije nimalo važno. Karta HKH bila je tu.
<BR>
<BR>&nbsp;&nbsp;&nbsp;&nbsp;&nbsp;HAUARD K. HJUZ
<BR>&nbsp;&nbsp;&nbsp;&nbsp;&nbsp;NALOG DANIJELU DIJERSANU
<BR>&nbsp;&nbsp;&nbsp;&nbsp;&nbsp;ZA IZVRŠENJE ZADATKA
<BR>
<BR>&nbsp;&nbsp;&nbsp;&nbsp;&nbsp;Sve se dobro odvija. Pojuri napred nekoliko minuta, zasvira dvaput sirenom, a iza rešetkaste kapije upali se svetlost. On izađe iz kola i pride gvozdenim vratima. Uz oštru škripu otvoriše se vratanca na vratima.
<BR>&nbsp;&nbsp;&nbsp;&nbsp;&nbsp;"Šta želite?"
<BR>&nbsp;&nbsp;&nbsp;&nbsp;&nbsp;"Imam sastanak sa Velikim Zmajem."
<BR>&nbsp;&nbsp;&nbsp;&nbsp;&nbsp;"Pokažite vašu kartu."
<BR>&nbsp;&nbsp;&nbsp;&nbsp;&nbsp;Danijel pruži četvorougaonik kestenjaste boje, prevučen crnom prugom na levoj strani i sa njegovom fotografijom u desnoj. Jedna ruka u rukavici je prihvati.
<BR>&nbsp;&nbsp;&nbsp;&nbsp;&nbsp;"Priđite", reče čuvar oštro.
<BR>&nbsp;&nbsp;&nbsp;&nbsp;&nbsp;Danijel kroči napred. Neka svetlost bila je uperena u njegovo lice.
<BR>&nbsp;&nbsp;&nbsp;&nbsp;&nbsp;"Jeste li vi Danijel Dijersan?"
<BR>&nbsp;&nbsp;&nbsp;&nbsp;&nbsp;"Naravno. U čemu je stvar?"
<BR>&nbsp;&nbsp;&nbsp;&nbsp;&nbsp;"Fotografija na vašoj karti uopšte ne liči na vas."
<BR>&nbsp;&nbsp;&nbsp;&nbsp;&nbsp;"Pokažite."
<BR>&nbsp;&nbsp;&nbsp;&nbsp;&nbsp;"Ne, zadržaću kartu. Telefoniraću."
<BR>&nbsp;&nbsp;&nbsp;&nbsp;&nbsp;"Kako hoćete."
<BR>&nbsp;&nbsp;&nbsp;&nbsp;&nbsp;Danijel se vrati do kola. On otvori svoju lisnicu i u njoj nađe jednu drugu kartu.
<BR>
<BR>&nbsp;&nbsp;&nbsp;&nbsp;&nbsp;U IME IMPERIJALNOG IZVRŠNOG ODBORA
<BR>&nbsp;&nbsp;&nbsp;&nbsp;&nbsp;NAREĐENJE SVIM AGENTIMA HKH DA
<BR>&nbsp;&nbsp;&nbsp;&nbsp;&nbsp;NEIZOSTAVNO UKAZUJU POMOĆ DANIJELU
<BR>&nbsp;&nbsp;&nbsp;&nbsp;&nbsp;DIJERSANU
<BR>&nbsp;&nbsp;&nbsp;&nbsp;&nbsp;VELIKI ZMAJ: HANIBAL K. HIMLER
<BR>
<BR>&nbsp;&nbsp;&nbsp;&nbsp;&nbsp;Vrlo dobro, reče. Zatim pogleda fotografiju. Nije bila njegova. Dobri bože, šta li se to događa? Poznavao je to lice. Taj povijen nos, to čelo sa crnim pramenom kose: to je Renato, mornar sa ubogaljenom šakom. Besnim pokretima pocepa kartu na komadiće i baci ih.
<BR>&nbsp;&nbsp;&nbsp;&nbsp;&nbsp;"Dijersane!" doviknu čuvar. "Možete ući. Otvaram vrata. Srećno!"
<BR>&nbsp;&nbsp;&nbsp;&nbsp;&nbsp;Danijel pokrenu folksvagen i pođe polako napred. Gvozdena vrata se pred njim otvoriše a u istom trenutku opkoliše ga ljudi u crnom. On htede da ubrza, međutim snažan udarac zgnječi desnu stranu kola i ona se prevrnuše. On se onesvesti, a osvesti se ispružen na podu čuvareve kućice, sa nekim pokrivačem ispod glave. Stojeći ispred njega, posmatrao ga je Forestije.
<BR>&nbsp;&nbsp;&nbsp;&nbsp;&nbsp;"Molim vas za izvinjenje, Dijersane. Ali, zaboga, objasnite mi konačno zašto fotografija na karti nije vaša."
<BR>&nbsp;&nbsp;&nbsp;&nbsp;&nbsp;"Ne shvatam", reče Danijel.
<BR>&nbsp;&nbsp;&nbsp;&nbsp;&nbsp;On sede, na časak oslušnu udarce gonga, podsmešljivi picikato i besne tasove.
<BR>&nbsp;&nbsp;&nbsp;&nbsp;&nbsp;"Pogledajte", reče Forestije pružajući mu kartu broj jedan, kartu Hauarda K. Hjuza.
<BR>&nbsp;&nbsp;&nbsp;&nbsp;&nbsp;"Pa?" upita Danijel.
<BR>&nbsp;&nbsp;&nbsp;&nbsp;&nbsp;"Šta, pa?"
<BR>&nbsp;&nbsp;&nbsp;&nbsp;&nbsp;"Ona je moja."
<BR>&nbsp;&nbsp;&nbsp;&nbsp;&nbsp;"Onda zašto ste se prerušili?"
<BR>&nbsp;&nbsp;&nbsp;&nbsp;&nbsp;"Prerušio?"
<BR>&nbsp;&nbsp;&nbsp;&nbsp;&nbsp;"Dajte mu ogledalo."
<BR>&nbsp;&nbsp;&nbsp;&nbsp;&nbsp;Ljudi su uzalud preturali po svojim džepovima. Konačno čuvar donese jedan retrovizor sa iskrivljenom drškom i naprslim ogledalom. Danijel se ogleda. Taj povijeni nos, ti koščati obrazi... On snažno povuče crni pramen i zadrža bolan krik. To lice bilo je njegovo. On zažmuri. Da čovek poludi. Ja sam magistrirao nauke, ja ne želim da budem... On načini skok napred... ili u stranu. Siđe dva ili tri stepenika iza Laršea. Inženjer u iznošenom odelu gurnu jedna teška gvoždem okovana vrata. U hodniku ih zapljusnu neki uporni miris pelinkovca i ljubičica. Na kraju hodnika stajala je jedna devojka našminkanih očiju, rasečene haljine i otkrivenih grudi.
<BR>&nbsp;&nbsp;&nbsp;&nbsp;&nbsp;"Stari moj Dijersane", reče Larše. "Bolje je da te odmah upozorim. Moj raj nastanjuju siromašci i kurve."
<BR>&nbsp;&nbsp;&nbsp;&nbsp;&nbsp;"Znam, znam", reče Danijel umorno. "Već si mi to ispričao."
<BR>&nbsp;&nbsp;&nbsp;&nbsp;&nbsp;"Osamnaest meseci nezaposlenosti, a! A moja žena je pobegla! Zdravo, barmene."
<BR>&nbsp;&nbsp;&nbsp;&nbsp;&nbsp;Glupav osmeh nabora konjasto lice čoveka sa keceljom. Inženjer se drsko pope na okruglu stolicu bez naslona.
<BR>&nbsp;&nbsp;&nbsp;&nbsp;&nbsp;"Evo jednog bednika!"
<BR>&nbsp;&nbsp;&nbsp;&nbsp;&nbsp;"Vrtimo se u krug", reče Danijel.
<BR>&nbsp;&nbsp;&nbsp;&nbsp;&nbsp;"I te kako! Tu gusarsku njušku i tu ozleđenu šapu - neću zaboraviti."
<BR>&nbsp;&nbsp;&nbsp;&nbsp;&nbsp;"Zar ovu... ovu njušku nisam imao kad si me prvi put video?"
<BR>&nbsp;&nbsp;&nbsp;&nbsp;&nbsp;"Eh prijatelju, pojma nemam. Ti nećeš biti prvi koji je promenio lik u ovoj buđavoj rupčagi. To ti mogu iskreno reći. Samo, to ne treba da te suviše brine. Tako si vrlo dobar. Siguran sam da se dopadaš ženama. Baš ćemo videti. Monika!"
<BR>&nbsp;&nbsp;&nbsp;&nbsp;&nbsp;On se isceri.
<BR>&nbsp;&nbsp;&nbsp;&nbsp;&nbsp;"Videćeš. Ja sam se među kurvama i tupavcima uvek osećao kao mali bog. Monika!"
<BR>&nbsp;&nbsp;&nbsp;&nbsp;&nbsp;Zatim se obrati barmenu.
<BR>&nbsp;&nbsp;&nbsp;&nbsp;&nbsp;"Reci mi, kretenu, da li ti se dopada ovaj posao?"
<BR>&nbsp;&nbsp;&nbsp;&nbsp;&nbsp;"Šta da vam kažem, gosn. Larše", reče konjasta glava. "Živeti se mora."
<BR>&nbsp;&nbsp;&nbsp;&nbsp;&nbsp;"Čuj ovu budalu... Monika! Pitam se šta li radi ta droca!"
<BR>&nbsp;&nbsp;&nbsp;&nbsp;&nbsp;Barmen se krišom saže, a kad se ispravi držao je revolver uperen u Danijela.
<BR>&nbsp;&nbsp;&nbsp;&nbsp;&nbsp;"Ruke uvis, Dijersane! I vi Larše, takođe."
<BR>&nbsp;&nbsp;&nbsp;&nbsp;&nbsp;"Kaže se, gospodine Larše."
<BR>&nbsp;&nbsp;&nbsp;&nbsp;&nbsp;"Umukni!"
<BR>&nbsp;&nbsp;&nbsp;&nbsp;&nbsp;"Baraba! Ja bih se međutim zakleo da pijandure HKH neće nikad kročiti kod mene!"
<BR>&nbsp;&nbsp;&nbsp;&nbsp;&nbsp;"Mi smo gospodari hronolitičkog svemira", reče barmen. "Hajl Hitler!"
<BR>&nbsp;&nbsp;&nbsp;&nbsp;&nbsp;Danijel sede na klupu. Bio je nag pred jednom mladom ženom, ali to nije bilo zbog seksa. Ona je zabadala neku iglu u venu njegove ruke. Injekcija. Ključna sekvenca. I najneprijatnija u celom ciklusu.
<BR>&nbsp;&nbsp;&nbsp;&nbsp;&nbsp;"Eto, vrlo dobro", reče Forestije. "Obucite se, doktore."
<BR>&nbsp;&nbsp;&nbsp;&nbsp;&nbsp;Doktor? Šta znači ta titula? Opet neka greška. Nikad kraja. Danijel umorno uzdahnu i odustade od pokušaja da razume. Njegovom rukom pope se talas toplote i stiže mu do grla. On žurno navuče donju odeću i sivo odelo koje je Forestije doneo za njega.
<BR>&nbsp;&nbsp;&nbsp;&nbsp;&nbsp;Zatim se okrete i sede sav utonuo u talas fatalizma i prepuštajući celo svoje biće njegovoj besmislenoj sudbini.
<BR>&nbsp;&nbsp;&nbsp;&nbsp;&nbsp;"Bolnica Garišankar nalazi se pred kapitulacijom, doktore Olzače", reče Forestije.
<BR>&nbsp;&nbsp;&nbsp;&nbsp;&nbsp;Danijel sleže ramenima. Doktor Olzak? Da nije on doktor Olzak iz bolnice Garišankar? Nije li on inženjer Larše u pohabanom odelu? Ili Renato Rizi s ubogaljenom šakom? Ili, jednostavno, Danijel Dijersan, prevodilac Društva za proučavanje i primenu hemije i fizike? Ili istovremeno svi ti ljudi, i mnogi drugi?
<BR>&nbsp;&nbsp;&nbsp;&nbsp;&nbsp;"Imali smo mnogo muke dok smo utvrdili vaš identitet, doktore Olzače", reče šef bezbednosti gotovo prijateljskim tonom. "Najzad, demaskirani ste. Beskorisno je nastaviti s tom igrom žmurke. Ovaj svemir je naš. I mi ga suviše dobro poznajemo da bi čak neki psihronaut Garišankara mogao uvek da nam umakne... Sad ćete postati jedan od naših. Rat je zašao u novu fazu. Većina autonomnih bolnica je u našim rukama, a iz svih baza uskoro ćemo kontrolisati celu Zemlju. Tad će se HKH roditi u fizičkom prostoru."
<BR>&nbsp;&nbsp;&nbsp;&nbsp;&nbsp;Danijel je odustao od borbe i osećao se slobodan. Mlada žena priđe, sede pored njega i uhvati ga za ruku. On se upita da li je ona zbilja bila zarobljenik kao on. Pomalo je sumnjao.
<BR>&nbsp;&nbsp;&nbsp;&nbsp;&nbsp;"Kako ste, doktore?"
<BR>&nbsp;&nbsp;&nbsp;&nbsp;&nbsp;Danijel je oklevao. Možda on nije bio doktor Olzak iz bolnice Garišankar. Međutim, pomisli da bi on to mogao odmah postati i da je to uvek bio. Dovoljno je bilo hteti i hronolitički svemir bi se pokorio njegovoj volji.
<BR>&nbsp;&nbsp;&nbsp;&nbsp;&nbsp;"Šta hoćete da načinite od mene?" upita.
<BR>&nbsp;&nbsp;&nbsp;&nbsp;&nbsp;Forestije se pobedonosno nasmeja. Danijel sa gađenjem prepoznade snažnu vilicu čoveka od akcije i ožiljke junaka koji su mu presecali obraze: prava plaćenička njuška policajca, ubojice ili robota.
<BR>&nbsp;&nbsp;&nbsp;&nbsp;&nbsp;"Za početak postavićemo vam nekoliko pitanja o bolnici Garišankar; doktore Olzače."
<BR>&nbsp;&nbsp;&nbsp;&nbsp;&nbsp;"Čemu, pošto će kapitulirati?"
<BR>&nbsp;&nbsp;&nbsp;&nbsp;&nbsp;"To je naša stvar. Za to ne brinite."
<BR>&nbsp;&nbsp;&nbsp;&nbsp;&nbsp;"A ako odbijem da odgovaram?"
<BR>&nbsp;&nbsp;&nbsp;&nbsp;&nbsp;"Nećete dugo odbijati. Droga koja vam je maločas ubrizgana je uništavač volje. Kroz koji minut bićete sasvim poslušni i ljubazno ćete odgovarati na pitanja koja vam budu postavljana. Posle tog, sve ćete zaboraviti. Jedva da ćete se sećati vašeg prezimena. Vaša ličnost biće potpuno uništena i vi ćete biti vrlo srećni da služite HKH."
<BR>&nbsp;&nbsp;&nbsp;&nbsp;&nbsp;"Sumnjam. Šta hoćete da znate?"
<BR>&nbsp;&nbsp;&nbsp;&nbsp;&nbsp;"Govorite mi o Geru Norlanu."
<BR>&nbsp;&nbsp;&nbsp;&nbsp;&nbsp;"Ne znam to ime."
<BR>&nbsp;&nbsp;&nbsp;&nbsp;&nbsp;"Ne pravite se budala. To je jedan lekar Garišankara - jedan vaš kolega - i u Evropi teoretičar hronolize broj jedan."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Doktore Olzače, sasvim je u vašem interesu da sa puno dobre volje sarađujete sa nama. Ako budete pokazali volju za saradnju dobićete sredstvo protiv uništavača volje, a struktura vaše ličnosti biće očuvana. Vi znate da hronolitički svemir pripada HKH, a ne autonomnim bolnicama. Ako smo počeli ovu operaciju protiv entropijskog svemira, to je samo da bismo se branili. Jer vi ste napadači, vi psihronauti koji ste došli da pravite hajku na nas u našoj kući. No, vi ste potcenili Imperiju..."
<BR>&nbsp;&nbsp;&nbsp;&nbsp;&nbsp;Dekor se promeni. Danijel je stajao klateći se zaslepljen na ulazu u neku dugu i onisku dvoranu, osvetljenu sa strane nekakvim prozorčićima kao na brodu i plafonjerama u obliku prizme. To je ličilo na neku stilizovanu laboratoriju u nekom baroknom filmu. I, pomisli Danijel, stil je sastavni deo zamke. Zidovi, nameštaj, instrumenti - sve je to bilo mrke boje, ili boje stare bronze. Bilo je tapeta i stolica boje uvelog lišća. Ispred Danijela, tri tela ležala su na niskom stolu od grubog drveta. Tri mlade uspavane nage žene, mirnih izraza lica, kao da ih je san maskirao. On se gotovo ne iznenadi prepoznavši Moniku Gersten, pepeljasto plave kose; Moniku, devojku iz bara, venecijanski plavu; i Moniku, crnokosu sestru tajanstvenog Renata.
<BR>&nbsp;&nbsp;&nbsp;&nbsp;&nbsp;Oči Monike Gersten brzo su se micale. Mlada Nemica je nešto sanjala. Sanjala možda da je u hronolizi i da sanja. Danijel se seti Perte na Riabi i uplaši se. On je naseo: ponovo je bio u mentalnom zatvoru, u vlasti HKH. Međutim, zadatak doktora Olzaka trebalo je da se približio kraju. On osluhnu kako mu u glavi krv bije. Nešto je u njemu ili pored njega potmulo tutnjalo. Do njega su s vremena na vreme dopirali odlomci neke udaljene sevajuće melodije. Udisao je težak zadah podruma ili električne centrale. On zatvori oči i otvori ih odmah; uzaludan pokušaj, ali koji je za njega postao refleks. Mrka i bronzana dvorana bila je još tu. I na stolu su spavale one tri devojke. Forestijeov glas trže ga iz grozničavog razmišljanja.
<BR>&nbsp;&nbsp;&nbsp;&nbsp;&nbsp;"Doktore Olzače, ove žene koje vi poznajete biće vaše robinje za sve vreme vašeg boravka u HKH, ako pristanete da sarađujete sa nama. Pretpostavljam da vam se sviđaju: vi ste ih, na izvestan način, i stvorili. Ja vam ih pozajmljujem, ja vam ih dajem. Možete se igrati njima, ponižavati ih, silovati, mučiti, bogaljiti i ubiti. Nije važno. HKH uvek održava svoja obećanja. Hajl Hitler!"
<BR>&nbsp;&nbsp;&nbsp;&nbsp;&nbsp;"O kom to Hitleru govorite?"
<BR>&nbsp;&nbsp;&nbsp;&nbsp;&nbsp;"O Hariju Krupu Hitleru I, našem imperatoru."
<BR>&nbsp;&nbsp;&nbsp;&nbsp;&nbsp;"Koji ne postoji!"
<BR>&nbsp;&nbsp;&nbsp;&nbsp;&nbsp;"Ali, kog ćemo, doktore, mi stvoriti da bi vladao nad našom planetom. A sad, odgovorite na moja pitanja. Jeste li spremni?"
<BR>&nbsp;&nbsp;&nbsp;&nbsp;&nbsp;"Slušam vas", reče Danijel.
<BR>&nbsp;&nbsp;&nbsp;&nbsp;&nbsp;"Psihopatolog Ger Norlan - da li on još vrši istraživanja o subjektivnoj večnosti?"
<BR>&nbsp;&nbsp;&nbsp;&nbsp;&nbsp;"To je mogućno. Dobro biste uradili da ga to upitate, kad budete zauzeli bolnicu."
<BR>&nbsp;&nbsp;&nbsp;&nbsp;&nbsp;"Odgovarajte."
<BR>&nbsp;&nbsp;&nbsp;&nbsp;&nbsp;"Svi istraživači na svetu interesuju se za subjektivnu večnost."
<BR>&nbsp;&nbsp;&nbsp;&nbsp;&nbsp;"Da li je istina da su hronolitici bili ubrizgavani osobama u agoniji?"
<BR>&nbsp;&nbsp;&nbsp;&nbsp;&nbsp;"Koliko znam, nisu, ne. Ne u Garišankaru."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"To je rizik koji niko neće da primi na sebe."
<BR>&nbsp;&nbsp;&nbsp;&nbsp;&nbsp;"Subjektivna večnost vredi da se prihvati rizik."
<BR>&nbsp;&nbsp;&nbsp;&nbsp;&nbsp;"Ništa ne dokazuje da to ne bi bila sudbina gora od smrti. Pakao!"
<BR>&nbsp;&nbsp;&nbsp;&nbsp;&nbsp;"Da li se u Garišankaru misli da je hronolitički svemir pakao? Pakao u kom bismo mi bili demoni? Nikad nisam čuo ništa gluplje!"
<BR>&nbsp;&nbsp;&nbsp;&nbsp;&nbsp;"Saslušavaćete doktora Norlana kad ga budete uhvatili."
<BR>&nbsp;&nbsp;&nbsp;&nbsp;&nbsp;"HKH je večan. Znate li zašto?"
<BR>&nbsp;&nbsp;&nbsp;&nbsp;&nbsp;"Ja ne verujem u HKH."
<BR>&nbsp;&nbsp;&nbsp;&nbsp;&nbsp;"Vi ste ludi, doktore Olzače."
<BR>&nbsp;&nbsp;&nbsp;&nbsp;&nbsp;"HKH je samo mentalna projekcija."
<BR>&nbsp;&nbsp;&nbsp;&nbsp;&nbsp;"HKH postoji i mi ćemo vam to dokazati."
<BR>&nbsp;&nbsp;&nbsp;&nbsp;&nbsp;"HKH se rodio iz mojih strahovanja... iz strahovanja Danijela Dijersana da će svetom sasvim zagospodariti monopoli i da će biti podeljen između privatnih imperija. Takva evolucija bila je predviđena 1966. godine. Ali, nastali su događaji iz 1998. godine i..."
<BR>&nbsp;&nbsp;&nbsp;&nbsp;&nbsp;Ponovo mu se usta osušiše a na jeziku oseti ukus gvožda. Forestije ga je posmatrao, njegove ispitivačke oči bile su svedene na dva duguljasta proreza na metalu koji mu je prekrivao lice. Mašinerija njegove glave i njegovog lica koja se videla iza providnih pločica njegovih obraza i usana, kotrljala je užasne mehurove beličastog plina. Šef bezbednosti bio je kiborg.
<BR>&nbsp;&nbsp;&nbsp;&nbsp;&nbsp;"Šta vi znate o događajima iz 1998. godine?"
<BR>&nbsp;&nbsp;&nbsp;&nbsp;&nbsp;"Istorija je zbrisala sve industrijske imperije."
<BR>&nbsp;&nbsp;&nbsp;&nbsp;&nbsp;"Ali, 1998. godine HKH je gospodario nad polovinom Evrope."
<BR>&nbsp;&nbsp;&nbsp;&nbsp;&nbsp;"Ne verujem vam."
<BR>&nbsp;&nbsp;&nbsp;&nbsp;&nbsp;"U stvari, dogodio se veliki anarhistički ustanak 1-og maja. Hans K. Hauzer i njegovih devet najbližih saradnika bili su zatvoreni u jednoj Imperijalnoj kuli u Leverkusenu, opsednuti ruljom. Nekakav improvizovani sud osudio ih je na smrt. Oni nisu čekali da ih ubije razbesnela gomila. Oni su se ubili hronoliticima, stupajući tako u subjektivnu večnost. Oni su izgubili jednu imperiju ali su osvojili jedan svemir!"
<BR>&nbsp;&nbsp;&nbsp;&nbsp;&nbsp;Čak su i najiskusniji psihronauti upadali u zamku. Rober Olzak se već više puta nalazio u spletu nekog gustog sna. I svaki put je imao utisak da iz njega nikad neće izaći. Za sve putnike kroz Neodredljivo to je bilo obično iskustvo. Znao je za tehnike koje u sličnom slučaju treba primeniti, da bi se zaštitio. Ali, postajući strana ličnost izgubio je svoju samostalnost i nije više vršio nikakvu kontrolu nad hronolitičnim prostorom. A bio je gotovo siguran da je u dubine Neodređenog vremena zašao vrlo daleko, dalje no bilo koji drugi psihronaut Garišankara. Pobeda! On proguta pljuvačku, kao da bi bolje uživao u svom uspehu. No odmah se upita, nije li, naprotiv, pretrpeo potpuni neuspeh. Da nije, svojom krivicom ili ne, izgubio vezu s Elenom, fordovima i Bolnicom. Da nije bio sveden na samoću i na nemoć i predat silama more. Neće li ga sad proždrati fantomi koje je on sam izazvao. Da mu je izaći, dobri bože, da mu je izaći!
<BR>&nbsp;&nbsp;&nbsp;&nbsp;&nbsp;"Elena", reče, "podseti me, molim te. Na ivici sam!"
<BR>&nbsp;&nbsp;&nbsp;&nbsp;&nbsp;On se ukoči u zaletu iščekivanja, ali ništa se ne desi. Kiborg prsnu u škripav smeh.
<BR>&nbsp;&nbsp;&nbsp;&nbsp;&nbsp;"Garišankar vas ne čuje, doktore Olzače. To je jedan od uticaja droge koja vam je bila ubrizgana."
<BR>&nbsp;&nbsp;&nbsp;&nbsp;&nbsp;"Nikakva droga mi nije bila ubrizgana, Forestije. Nema uništavača volje u hronolitičkom svemiru. To je bilo jedno jednostavno pretvaranje, a moglo je da uspe samo ako bih dopustio da me ubede. Sad biste mogli da prestanete sa tom maskaradom."
<BR>&nbsp;&nbsp;&nbsp;&nbsp;&nbsp;Forestije napregnu mišiće ruku i ramena raspoređenih u zvezdanim snopovima na metalnoj armaturi. Reklo bi se da je mnoštvo zmijuljaka trčalo po njegovoj glatkoj koži.
<BR>&nbsp;&nbsp;&nbsp;&nbsp;&nbsp;"HKH postoji i mi ćemo vam to dokazati. Prihvatam da je naš susret pretvaranje, ali droga koja vam je ubrizgana je jedan mentalni otrov, i vi ćete pretrpeti njegove uticaje. Imajte hrabrosti da pogledate istini u oči. Doktore Olzače, vi ste u našoj moći."
<BR>&nbsp;&nbsp;&nbsp;&nbsp;&nbsp;Danijel svojom ubogaljenom šakom odbaci znojem slepljeni pramen koji mu je padao na čelo. Možda je Rober Olzak bio u moći HKH, ali Renato Rizi nije!
<BR>&nbsp;&nbsp;&nbsp;&nbsp;&nbsp;On priđe mladim nesvesnim ženama, nagim, poželjnim.
<BR>&nbsp;&nbsp;&nbsp;&nbsp;&nbsp;"Hajde, doktore", reče Forestije, "podlegnite iskušenju."
<BR>&nbsp;&nbsp;&nbsp;&nbsp;&nbsp;"U civilizovanom svetu, Forestije, odakle ja dolazim, žene su ljudska bića. Nisu stvari."
<BR>&nbsp;&nbsp;&nbsp;&nbsp;&nbsp;"Ali, vi želite, vi, da se prema njima ponašate kao prema stvarima. Vaš zadatak u Neodredljivom izmenio vas je, doktore Olzače. Vi ste obeleženi vašom simbiozom sa Danijelom Dijersanom. Vi više nikad nećete biti isti čovek. A ako Garišankar preživi, vi u njemu nećete ponovo naći svoje mesto. Vi ste jedan od naših..."
<BR>&nbsp;&nbsp;&nbsp;&nbsp;&nbsp;"Elena, doktore Karsone!" mislio je Danijel. "Bolnica Garišankar, odgovorite mi. Ja sam Rober Olzak. Odgovorite mi, pomozite mi!" Uprkos sebi, on ispruži svoju ubogaljenu ruku kao da hoće da pomiluje grudi prve od triju uspavanih mladih žena, grudi Monike Gersten. Zatim obiđe sto i stavi drugu, levu, na Monikino rame. Moniki sklonoj smehu, saputnici u njegovom lutanju po plaži sa dva sunca. U stvari razlikovale su se samo po kosi. Sličnost njihovih crta bila je neobična.
<BR>&nbsp;&nbsp;&nbsp;&nbsp;&nbsp;"Hajde, doktore", upita Forestije, "jeste li sad spremni da odgovarate na sva moja pitanja?"
<BR>&nbsp;&nbsp;&nbsp;&nbsp;&nbsp;"Idite do đavola!" odgovori Danijel glasom Renata.
<BR>&nbsp;&nbsp;&nbsp;&nbsp;&nbsp;On kroči napred i nade se na ulici. Na maloj prljavoj i klizavoj ulici koju je dobro poznavao, sa njenim retkim svetiljkama u dimu ili u magli. Neka voštana toplota slepljivala je njegovo odelo uz kožu. On skide svoj plavi sako i uze ga ispod ruke. No odmah se naježi u znojem natopljenoj košulji. Ala je ovo buđav kraj, kao što reče Larše! To je bila granična zona, sa ne toliko udaljenom napuštenom lukom, presahlim morem, a izvan toga okean Oradak i Perta na Riabi.
<BR>&nbsp;&nbsp;&nbsp;&nbsp;&nbsp;"HKH postoji i mi ćemo vam to dokazati!"
<BR>&nbsp;&nbsp;&nbsp;&nbsp;&nbsp;Pratio ga je udaljen ali jasan Forestijeov glas. Znači, te bitange nikad ga neće ostaviti na miru! On podiže pogled; kao da je neki oblak pepela prekrivao grad. Nebo je bilo crvenkasto-sivo, kao vreli metal.
<BR>&nbsp;&nbsp;&nbsp;&nbsp;&nbsp;"HKH postoji i mi ćemo vam to dokazati!"
<BR>&nbsp;&nbsp;&nbsp;&nbsp;&nbsp;Postade svestan žeđi koja mu je sušila grlo. Već hiljadu godina je crkavao od žedi. On do kraja odvrnu desnu slavinu. Nema vode. On uzalud pokuša sa levom slavinom. Neki grč mu steže stomak. Nema vode! Užasnut, upita se u jednom trenutku, da li će ostati zarobljenik Neodređenog vremena.
<BR>&nbsp;&nbsp;&nbsp;&nbsp;&nbsp;"HKH postoji i mi ćemo vam to dokazati!"
<BR>&nbsp;&nbsp;&nbsp;&nbsp;&nbsp;Iznenada mlaz pare šiknu sa leve strane, a struja sveže vođe poče da teče sa desne. Danijel pruži sastavljene dlanove. Znoj mu je ledio potiljak i ramena. On prinese šake ustima, ali kad se njegovom pogledu ukaza užasna ubogaljenost on se zgrozi i trže. Voda mu izmače i prosu se na ivicu lavaboa.
<BR>&nbsp;&nbsp;&nbsp;&nbsp;&nbsp;"HKH postoji i mi ćemo vam to dokazati!"
<BR>&nbsp;&nbsp;&nbsp;&nbsp;&nbsp;On stavi glavu ispod slavine i zahvati gutljaj koji odmah ispljunu. Voda je imala opor ukus metala. On se ispravi da bi se odupreo mučnini. Elena!
<BR>&nbsp;&nbsp;&nbsp;&nbsp;&nbsp;Da li ga Elena čuje? Više čak nije bio siguran u njeno postojanje. Bolnica Garišankar, HKH, hronoliza i pakao... Sam pakao je verovatno postojao!
<BR>&nbsp;&nbsp;&nbsp;&nbsp;&nbsp;"Doktore Karsone! Bolnica Garišankar! Ovde je Rober Olzak! Odgovorite mi!"
<BR>&nbsp;&nbsp;&nbsp;&nbsp;&nbsp;"HKH postoji i mi ćemo vam to dokazati!"
<BR>&nbsp;&nbsp;&nbsp;&nbsp;&nbsp;On zažele da umre, nestane, da ga nikad nije bilo.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
