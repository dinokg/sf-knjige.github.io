<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;On dvaput zasvira sirenom. Pojavi se noćni čuvar u metalno sivoj uniformi sa kapom sa vizirom, širokih ramena i duge majmunaste ruke o kojoj je visilo neko sjajno oružje.
<BR>&nbsp;&nbsp;&nbsp;&nbsp;&nbsp;"Šta vi želite, u ovo doba?"
<BR>&nbsp;&nbsp;&nbsp;&nbsp;&nbsp;"Da posetim vašeg gazdu, prijatelju."
<BR>&nbsp;&nbsp;&nbsp;&nbsp;&nbsp;"Kog gazdu?"
<BR>&nbsp;&nbsp;&nbsp;&nbsp;&nbsp;"Oh, bogamu. Ne zakerajte. Evo moje lične karte."
<BR>&nbsp;&nbsp;&nbsp;&nbsp;&nbsp;Čuvar izađe iz svoje stražare, uze četvorougaoni karton koji mu je Danijel pružio kroz rešetku.
<BR>&nbsp;&nbsp;&nbsp;&nbsp;&nbsp;"Ne znam da li je ispravna."
<BR>&nbsp;&nbsp;&nbsp;&nbsp;&nbsp;On upali baterijsku lampu i prinese kartu očima.
<BR>&nbsp;&nbsp;&nbsp;&nbsp;&nbsp;"Šta je bilo?"
<BR>&nbsp;&nbsp;&nbsp;&nbsp;&nbsp;"Pa ova slika ne liči mnogo na vas."
<BR>&nbsp;&nbsp;&nbsp;&nbsp;&nbsp;"Ja sam Danijel Dijersan."
<BR>&nbsp;&nbsp;&nbsp;&nbsp;&nbsp;"Na fotografiji ste ćelaviji i mršaviji."
<BR>&nbsp;&nbsp;&nbsp;&nbsp;&nbsp;"Šalite se - ćelaviji!"
<BR>&nbsp;&nbsp;&nbsp;&nbsp;&nbsp;"Čelo vam je prilično golo, eto."
<BR>&nbsp;&nbsp;&nbsp;&nbsp;&nbsp;"Pa, promenio sam način češljanja."
<BR>&nbsp;&nbsp;&nbsp;&nbsp;&nbsp;"Nije samo to. Čelo, nos, brada - to baš niste vi."
<BR>&nbsp;&nbsp;&nbsp;&nbsp;&nbsp;"Malo sam se ugojio."
<BR>&nbsp;&nbsp;&nbsp;&nbsp;&nbsp;"To je čudno, jer uprkos tome na fotografiji ste stariji no u stvarnosti."
<BR>&nbsp;&nbsp;&nbsp;&nbsp;&nbsp;"Čujte, tu se ništa ne vidi. Batalite to."
<BR>&nbsp;&nbsp;&nbsp;&nbsp;&nbsp;"Dobro, telefoniraću."
<BR>&nbsp;&nbsp;&nbsp;&nbsp;&nbsp;"Veliki Zmaj me očekuje."
<BR>&nbsp;&nbsp;&nbsp;&nbsp;&nbsp;"Prošla je ponoć. Moram da telefoniram. Takvo je pravilo."
<BR>&nbsp;&nbsp;&nbsp;&nbsp;&nbsp;Ponoć je prošla! Nemoguće da je toliko kasno... Danijel je imao zbrkano osećanje umora i odvratnosti. Nije se još bunio: bio je premoren da bi se sad bunio. Jednog dana, kasnije, on će se pobuniti, to je znao - on je uvek znao... Pri poluotvorenim vratima folksvagena on ponovo pročita Elenino pismo na svetlosti sa plafona kola.
<BR>
<BR>&nbsp;&nbsp;&nbsp;&nbsp;&nbsp;Dragi moj Danijele,
<BR>&nbsp;&nbsp;&nbsp;&nbsp;&nbsp;Srećna sam što te mogu obavestiti da ćemo uskoro moći da se sastanemo. Ti sumnjaš da nije lako organizovati takav susret. Međutim sve je u redu. Samo, moraš biti spreman na jedan šok. Iznenadiće te dekor i okolnosti. To je bilo neizbežno iz razloga koje ćeš kasnije saznati. Od tebe tražim da ostaneš miran, ma šta se dogodilo. Hronolitički svemir može nam prirediti još iznenađenja... Želi ti sreću i do skorog viđenja. Elena.
<BR>
<BR>&nbsp;&nbsp;&nbsp;&nbsp;&nbsp;"Gospodine Dijersane, dodite brzo!" viknu čuvar otvarajući gvozdenu kapiju. "Zovu vas na telefon. Mora da je nešto važno, čim vas ovde zovu i što su fordovi dali vezu!"
<BR>&nbsp;&nbsp;&nbsp;&nbsp;&nbsp;Danijel besno zgužva pismo i gurnu ga u džep sakoa boje plave kao petrol. On brzo izlete iz kola i nalete na zid. Noge su ga jedva držale. Leva ruka mu je još bila sleđena, a na usnama je imao kristale soli.
<BR>&nbsp;&nbsp;&nbsp;&nbsp;&nbsp;"Šta, jeste li umorni?" upita čuvar pridržavajući ga. "Izvinjavam se zbog karte. Nisam mislio da ste neko toliko važan?"
<BR>&nbsp;&nbsp;&nbsp;&nbsp;&nbsp;"Otkud toliko važan?"
<BR>&nbsp;&nbsp;&nbsp;&nbsp;&nbsp;"Pa kad vam ovde telefoniraju."
<BR>&nbsp;&nbsp;&nbsp;&nbsp;&nbsp;"Ko me traži?"
<BR>&nbsp;&nbsp;&nbsp;&nbsp;&nbsp;"Ured glavnog lekara, mislim."
<BR>&nbsp;&nbsp;&nbsp;&nbsp;&nbsp;Stražareva kućica sastojala se od jedne majušne četvrtaste odaje sa metalno zelenim nameštajem i prilično velikim telefonskim aparatom sa mnogo dugmadi. Danijel se osloni na jedan sto i uze slušalicu.
<BR>&nbsp;&nbsp;&nbsp;&nbsp;&nbsp;"Dijersan? Ovde je Olzak. Gde ste?"
<BR>&nbsp;&nbsp;&nbsp;&nbsp;&nbsp;Danijel umorno i odsutno pogleda oko sebe. Dobri bože, zar se nikad neću izvući.
<BR>&nbsp;&nbsp;&nbsp;&nbsp;&nbsp;"I ja bih hteo znati! Negde... u Neodredljivom, naravno."
<BR>&nbsp;&nbsp;&nbsp;&nbsp;&nbsp;"Zar niste u fabrici u Šoaziju?"
<BR>&nbsp;&nbsp;&nbsp;&nbsp;&nbsp;"Recimo. Ja sam na nekom mestu koje liči na fabriku u Šoaziju."
<BR>&nbsp;&nbsp;&nbsp;&nbsp;&nbsp;"Budite oprezni. Fabrika u Šoaziju nalazi se u hronolitičkoj zoni koju manje-više kontroliše HKH. Ljudi te Imperije pokušavaju da vas priteraju u ćoše. Oni će vam preprečiti sve puteve budućnosti, a potom ćete zavisiti od njih."
<BR>&nbsp;&nbsp;&nbsp;&nbsp;&nbsp;"Ali šta im može značiti da li ću biti ovde ili negde drugde? Šta oni hoće od mene?"
<BR>&nbsp;&nbsp;&nbsp;&nbsp;&nbsp;"Nemam pojma."
<BR>&nbsp;&nbsp;&nbsp;&nbsp;&nbsp;"A zar vam Garišankarovi fordovi nisu to objasnili?"
<BR>&nbsp;&nbsp;&nbsp;&nbsp;&nbsp;"Ja više nisam u vezi sa Garišankarovim fordovima."
<BR>&nbsp;&nbsp;&nbsp;&nbsp;&nbsp;"Znači, vi više ništa ne možete učiniti da bi mi pomogli?"
<BR>&nbsp;&nbsp;&nbsp;&nbsp;&nbsp;"Ja poznajem hronolitički svemir i njegove zamke."
<BR>&nbsp;&nbsp;&nbsp;&nbsp;&nbsp;"Počinjem da se na njih navikavam. Jeste li mi to vi poslali poruku u Nerekovom pismu?"
<BR>&nbsp;&nbsp;&nbsp;&nbsp;&nbsp;"Ja vam neprestano šaljem poruke. Svesno ili ne. Stiže možda jedna od sto."
<BR>&nbsp;&nbsp;&nbsp;&nbsp;&nbsp;"Pretpostavljam da je to zakon u hronolitičkom svemiru."
<BR>&nbsp;&nbsp;&nbsp;&nbsp;&nbsp;"Veze u Neodredljivom su teške i malo pouzdane. HKH to koristi da bi uneo zbrku, da bi svud posejao sumnju i podozrenje."
<BR>&nbsp;&nbsp;&nbsp;&nbsp;&nbsp;"Hteo bih da znam kakvu ulogu u svemu tome igram ja."
<BR>&nbsp;&nbsp;&nbsp;&nbsp;&nbsp;"Mislim da je ta uloga važna."
<BR>&nbsp;&nbsp;&nbsp;&nbsp;&nbsp;"No, da li sam ja pion ili igrač?"
<BR>&nbsp;&nbsp;&nbsp;&nbsp;&nbsp;"Vi ste možda pion. Potrebno vam je da postanete igrač. U svakom slučaju, ja vam ne mogu pomoći, ako mi stalno promičete između prstiju. Hteo bih da sa vama uspostavim čvrstu vezu, ali vi se stalno krećete, prijatelju. Ja..."
<BR>&nbsp;&nbsp;&nbsp;&nbsp;&nbsp;"U stvari, vi pokušavate da se poslužite sa mnom, zar ne?"
<BR>&nbsp;&nbsp;&nbsp;&nbsp;&nbsp;"Ne. Kunem vam se. Mi smo saveznici. Silom. To, Dijersane, treba da shvatite."
<BR>&nbsp;&nbsp;&nbsp;&nbsp;&nbsp;"Ostavite me na miru. Pustite me da mirno crknem!"
<BR>&nbsp;&nbsp;&nbsp;&nbsp;&nbsp;Rober Olzak se nasmeja, oštro i ogorčeno.
<BR>&nbsp;&nbsp;&nbsp;&nbsp;&nbsp;"Dragi moj, nikad se na miru ne crkava. Ne, čak ni to, žalim... Još jedanput ćemo pokušati s lažnim kontaktom sa Garišankarom."
<BR>&nbsp;&nbsp;&nbsp;&nbsp;&nbsp;Danijel je duboko disao. U ušima mu je bubnjalo.
<BR>&nbsp;&nbsp;&nbsp;&nbsp;&nbsp;"Pretpostavimo", reče on. "Počinjem da bivam umoran od vaših marifetluka i pitam se nije li HKH u pravu. Šta treba da radim?"
<BR>&nbsp;&nbsp;&nbsp;&nbsp;&nbsp;"Pa ništa. Baš ništa. Smireno nastavite ovim tokom. Ne krećite se. Nemojte preduzimati inicijative. Dolazim i dokazaću vam da je HKH vaš neprijatelj."
<BR>&nbsp;&nbsp;&nbsp;&nbsp;&nbsp;"U redu. Čekam vas."
<BR>&nbsp;&nbsp;&nbsp;&nbsp;&nbsp;Danijel načini laki skok unapred i poče da proračunatom sporošću vozi glavnom alejom. Još je bio umoran i rasejan kao pre. Pritiskao je pedalu za gas, što je manje mogućno, ali kad mu je zapovedanje mišićima malo izmicalo, folksvagen bi naglo poleteo napred. Pritiskom na pedale kočnica usporavao bi ga. Mesečina je plavila dvorište pod svetlucavom prašinom. Džinovske fabričke zgrade zasenčivale su nebo kao olovne stene. Samo polako! Jedna siva masa pojavi se s leve strane. Na desnoj strani ispred njega, dve, tri, četiri! Ukupno osmoro ili devetoro kola sličnih Forestijeovim kolima. I još jedna pozadi. To je neko znamenje: pajkani se množe da bi preprečili put u budućnost. Da li da sačeka? Da ne pokuša da beži... Svi pežoi 404 su usporeno jurišali. Odjednom se začu tajanstveni šum: podsmešljivi picikato uz tutanj dobovanja. A izdaleka škriputavi smeh cimbala. Taj šum je podsećao Danijela na neku uspomenu, koju nije mogao da dokuči. U dnu vremena nešto se dogodilo na tu muziku. Dobri bože, da sam doživeo udes u Šoaziju! Da me je u dvorištu, kad sam išao kod Velikog Zmaja, ta baraba spljeskala? I onaj drugi, prokleti doktor, šta li samo čeka da se pojavi?
<BR>&nbsp;&nbsp;&nbsp;&nbsp;&nbsp;Sad 404 koji je bio ispred, s užasavajućom sporošću pođe pravo na folksvagen. Nagonski i uprkos svojim odlukama Danijel prikoči i malo skrenu. Njegovi pokreti imali su u vremenu dejstvo onakvo, kakvo je očekivao. Folksvagen i 404 razdvojiše se, istovremeno ostajući na svojim putanjama. Istovremeno se povukoše i ostali 404. Danijel skide stopalo sa kočnice. I ponovo poče potera. Pežo 404 koji je dolazio iz dna dvorišta izgledao je kao da leti i pikira na folksvagen. Neko bledo sevanje iza vetrobrana otkri dve pomalo nejasne glave. Jedna je imala na oči natučen šešir, a druga kačket sa vizirom. Metalni ukras na hladnjaku podsećao je na zube nekog razjarenog čudovišta. Oba vozila nisu bila udaljena jedno od drugog više od nekoliko metara, nekoliko centimetara. Danijel ponovo pritisnu kočnicu i udaljenost se odmah vrati na trideset-četrdeset metara. Glasno je disao. Pritisak na papučici postajao je sve više i više neravnomeran. Ruke i kolena su mu drhtali. Deset pežoa 404 i folksvagen ljuljali su se napred - natrag i na mahove se opasno približavali jedno drugom.
<BR>&nbsp;&nbsp;&nbsp;&nbsp;&nbsp;Danijel je bio pijan od umora. Njegova krajnja slabost umirivala je u njemu svaki strah. Govorio je sebi: to je samo jedan rđav trenutak kroz koji se mora proći. Ovako ili onako, ja ću se ipak izvući. Da se samo razbudim, dobri bože, da se samo razbudim! Sad je samo jedno želeo: da se razbudi. On ukrsti ruke ispred lica, sa uzdahom pusti da mu glava klone na upravljač i naglo otpusti kočnicu. On nije video da se 404 bacio na folksvagen. Udarac ga snažno odbaci i spljošti uz sedište. Kroz cimbala začu se zvon gonga i divljački picikato. Danijel raširi ruke i diže glavu. S druge strane rasprslog vetrobrana gledala je izmučena njuška sivog 404. Začudi se što nije mrtav, što se nije čak ni onesvestio. Neki neobičan, gotovo prijatan bol blago je podrhtavao u njegovim grudima. Kao prisna životinja, nežna druga. Ti si u meni, ljubavi moja, kao život, kao smrt. On htede da digne ruku da bi pomilovao životinju, koja mu je umiljato lizala srce, ali se ništa ne dogodi - ni osećanje ni pokret. Njegovi mišići više nisu bili poslušni. Dobro, oduzet sam. Tome se trebalo nadati.
<BR>&nbsp;&nbsp;&nbsp;&nbsp;&nbsp;Čitav oblak belih priviđenja igrao je oko sudarenih kola: ljudi iz Garišankara. Sve se dobro odvijalo. Danijel pomisli: ovog puta sam se izvukao. Neka mlaka tečnost tekla je njegovim grlom. Krv? Ali ja nisam ranjen... To je prekrasno. Nikad on ne bi poverovao da krv može biti toliko ukusna. Neki uzbudljivi miris vrućeg hleba lebdeo je u folksvagenu. Nasmeši se. Okružavala su ga bela priviđenja nadnosila se nad njim. Polako utonu u nesvest. Hodao je ulicom. Bila je to neka uzana ulica koju su lampe baroknih oblika škrto osvetljavale. Vazduh je bio vlažan i topao. Danijelu je koža bila lepljiva. Mokra kosa mu se lepila za čelo i za vrat. Sako je nosio ispod pazuha. Košulja mu je bila mokra od znoja. No, ipak, nije mu bilo vrućina. Zaista, nije bila vrućina. On podiže pogled, ali prekriveno nebo nije dopuštalo da se vidi ijedna zvezda. Između svetiljki nekakav dim ili magla širili su se nad tlom. Po mirisu proceni da je to dim. Izgledalo je kao da neki olovni veo prekriva grad. Da li je leto? 29. ili 31. jul? Osloni se o stub neke svetiljke. Gušio se. Samo da se izvuče, dobri bože, samo da se izvuče. Koji je ovo nepoznati grad? Šta ja ovde radim? Seti se Forestijeovih reči: "Daćemo vam drugi identitet, druga odela i prenećemo vas u HKH. Pre no što budete znali ko ste i to sebi dokažete, proteći će dobrih nekoliko meseci..." Samo nešto se nije odvijalo po planu tih bitangi. On je bio Danijel Dijersan i on je to znao. Sem ako i to nije neka varka. Možda ja nisam Danijel Dijersan. Možda sam Renato Rizi, mornar s ubogaljenom šakom. Ili Žan Larše, inženjer u pohabanom odelu. Ili Rober Olzak, psihronaut iz Garišankara... Sem tog, izgubljen sam u nekom gradu Industrijske Imperije. Zar je to, dakle, budućnost? Ovaj vazduh koji se gotovo ne može udisati, ta vlaga, ta omorina koju prati neka vrsta unutrašnje hladnoće... Taj pusti grad, bedno osvetljen... Ne, to se ne oseća. To je mora. Ja sam bolestan ili ranjen. Buncam. Odjednom se seti: fabrika u Šoaziju, sivi 404, udes. Nije se usuđivao da ruku prinese grudima, tamo gde se nalazila rana. Znači, sanjao je na nekom bolničkom krevetu. Izvućiće se. Sve se dobro odvijalo. Nepoznat grad s uzanim ulicama i baroknim svetiljkama nije postojao. I odbaci ga. HKH i Garišankar nisu postojali. Odlučno ih odbaci.
<BR>&nbsp;&nbsp;&nbsp;&nbsp;&nbsp;Bio je obučen u staro odrpano odelo. Od prtljaga imao je samo balonastu antenu. Putovao je gratferom, železnicom siromašnih i skitnica: nije išla brzo, ali nije ništa stajala. Sedeo je na nekoj prljavoj asuri i krož napuklo staklo vagona posmatrao gotovo pustu ravnicu. Pored njega je bila jedna grupa srećnika, potpuno nagih, koji su igrali nagoam pušeći marihuanu sa Berga. (Berg je bila ona planeta iz mašte koja je svetila ljude za njihove svemirske neuspehe.) Bilo je i nekoliko naoružanih seljaka - što je bilo nezakonito - i neki torbar koji je svoje starudije vukao u nekom providnom koferu. Ventilatori su terali neki smrdljiv i jedva svež vazduh. Temperatura u vagonu se bližila tridesetom stupnju. Napolju, čelično sunce pržilo je mrtva polja. Industrijska Evropa vraćala se pustinji. To je bila pravda.
<BR>&nbsp;&nbsp;&nbsp;&nbsp;&nbsp;Rob se diže i pođe nekoliko koračaja hodnikom. Neka mlada žena mu priđe i ponudi ga jednom dražejom mebsitala. Bila je vrlo visoka, a njena široka odeća nije sasvim skrivala njenu krajnju mršavost. Neka vrsta vrlo visokog i upola zavrnutog okovratnika pokrivala joj je potiljak i skrivala veći deo lica. Jedva su se raspoznavale njene sjajne, izdužene, plavo-zelene oči. Njena kosa bakarne boje padala joj je na čelo i prostirala se na okovratnik. Rob joj je jedva video obrve, koren nosa, a isto tako jedva je nagađao oblik njenog tela. Međutim, on nije sumnjao da je ona veoma lepa. Njena odeća pokazivala je da je ona državna prostitutka, a te žene su uvek divne. Rob uze dražeju koju mu je ona pružala.
<BR>&nbsp;&nbsp;&nbsp;&nbsp;&nbsp;"Kanašiva", reče ona.
<BR>&nbsp;&nbsp;&nbsp;&nbsp;&nbsp;On odgovori: "Šoazi." To je bila ugovorena lozinka. Ona ga zamoli da pođe za njom, a on posluša. Trebalo je da ga odvede do Elene, negde u gratferu. Više bi voleo da ima manje upadljivog izaslanika; međutim, znao je za čudan ukus doktora Lomera. Pratio je tu mladu ženu kroz pet ili šest vagona. Rekla mu je da se zove Monika. Stigoše tako u jedan odeljak koji je zauzimala grupa sektaša Plavog slona, mrtvački mršavih, i četiri odrpana milicionera koji su čučali oko jednog čanka sa pirinčem. Jedna žena u uglu upola se skrivala iza oblaka belog dima. Utegnuta u kratku haljinu slezove boje, mala, vitka, lažno krhka, jakih grudi, imala je svetlo, gotovo belo, lice ispod kao ugalj crne kose, ogromne izrazito azijatske oči sa dugim baršunastim trepavicama. Elena.
<BR>&nbsp;&nbsp;&nbsp;&nbsp;&nbsp;On se pored nje sruči na asuru. Dobri bože, što je bio umoran! Dražeju mebsitala stavio je u džep: biće mu za ovaj sastanak potrebna sva njegova lucidnost. Monika pridiže svoju haljinu od crvenog satena i smesti se između njih u nekoj vrsti stava jogi (ali noge joj se nisu videle). Ona će, znači učestvovati u razgovoru, ili ga bar slušati? Možda je živela sa Elenom. Doktor Olzak uzdahnu. Bolnica Garišankar trebalo je da od svojih psihronauta zahteva više strogosti. Elena dade Robu znak da joj se približi. Ona promeni stav da bi mu napravila malo mesta. Njena suknja slezove boje otkrivala joj je sada noge. Zatim ona poče da otkopčava Robov abid.
<BR>&nbsp;&nbsp;&nbsp;&nbsp;&nbsp;"U slučaju ako bi nas Bezbednost iznenadila", reče ona, smešeći se.
<BR>&nbsp;&nbsp;&nbsp;&nbsp;&nbsp;Jer, Bezbednost je postojala. Ovde, tamo, svud. On je na to gotovo zaboravio. A možda ga je i Forestije pratio.
<BR>&nbsp;&nbsp;&nbsp;&nbsp;&nbsp;"Slažem se, rado prihvatam igru", reče. "Ali ipak ne suviše. Crkao sam. A ti, ti ostaješ tu?" upita on Moniku.
<BR>&nbsp;&nbsp;&nbsp;&nbsp;&nbsp;"To je predviđeno. Ja sam profesionalna voajerka. Mogu ti pokazati svoju legitimaciju."
<BR>&nbsp;&nbsp;&nbsp;&nbsp;&nbsp;"Verujem ti", reče Rob.
<BR>&nbsp;&nbsp;&nbsp;&nbsp;&nbsp;Ona ga diskretno pomilova. Neki uznemireni zračak blistao je u njenim svetlo kestenjastim očima. On pomisli da se ona boji. Ali čega? Ona protrlja svoje čizme jednu o drugu, i ukrsti noge izazivačkom gracioznošću. Zatim pojača milovanje s kojim je počela pre jednog trenutka. Da li hoće da prevari ili se zabavlja na moj račun. On se odlučno i nežno oslobodi njenih ruku. Miris dve žene svirepo ga je obuzimao. Elenin je bio topao, kiseo, ljut, pomalo egzotičan, a Monikin: miris puti, mleka, nestalog cveća...
<BR>&nbsp;&nbsp;&nbsp;&nbsp;&nbsp;"Pred Monikom možeš da govoriš, ona je prijateljica iz Garišankara", reče Elena tiho.
<BR>&nbsp;&nbsp;&nbsp;&nbsp;&nbsp;Ona stavi na Robovu butinu svoju malu ruku sa pozlaćenim noktima, tamo gde je pocepana odeća otkrivala golu kožu. Monika podeli cigarete sa Berga. Elena duž njegovog obraza zamišljeno i ozbiljno pređe slobodnim kažiprstom.
<BR>&nbsp;&nbsp;&nbsp;&nbsp;&nbsp;"Dakle, Robe, slušamo te."
<BR>&nbsp;&nbsp;&nbsp;&nbsp;&nbsp;"Slušamo te..."
<BR>&nbsp;&nbsp;&nbsp;&nbsp;&nbsp;"Slušamo te!"
<BR>&nbsp;&nbsp;&nbsp;&nbsp;&nbsp;"Slušamo te..."
<BR>&nbsp;&nbsp;&nbsp;&nbsp;&nbsp;Gledao je u nju. Iz njene pozlaćene kose izbijale su male vazdušaste kovrdže koje su podvlačile vrlo izdužen jajasti oblik njenog lica. A to lice budilo je u njemu, nije znao koju, tajanstvenu uspomenu s one strane vremena.
<BR>&nbsp;&nbsp;&nbsp;&nbsp;&nbsp;"Ti si tražila sastanak", reče on. "Pa ti i počni."
<BR>&nbsp;&nbsp;&nbsp;&nbsp;&nbsp;"Više bih volela da prvo ti govoriš. Verujem da će mi to pomoći u onom što ti ja imam reći."
<BR>&nbsp;&nbsp;&nbsp;&nbsp;&nbsp;"Pomozi mi", zamoli Rob. "Podseti me šta se ovde očekuje od mene da radim."
<BR>&nbsp;&nbsp;&nbsp;&nbsp;&nbsp;"Hoćeš mi reći da si zaboravio svoj zadatak?"
<BR>&nbsp;&nbsp;&nbsp;&nbsp;&nbsp;"Moja sećanja su rasplinuta. Ja čak nisam siguran ni u svoj identitet."
<BR>&nbsp;&nbsp;&nbsp;&nbsp;&nbsp;"Ti si doktor Olzak iz Bolnice Garišankar. Tebi su fordovi dali studijski zadatak u 1966. godini. Naš susret se prema tome održava u Neodređenom vremenu. Ti su u dubokoj hronolizi, a ja samo u srednjoj. Mi se sastajemo na sredini puta."
<BR>&nbsp;&nbsp;&nbsp;&nbsp;&nbsp;"Zašto u 1966?"
<BR>&nbsp;&nbsp;&nbsp;&nbsp;&nbsp;"Nije izabrana baš 1966. Reč je o jednom sistematskom programu istraživanja za razdoblje 1960-1985, koje je odlučujuće u našoj istoriji. Sledeće, 1985-1998. još važnije, još odlučnije, mnogo je bolje poznato."
<BR>&nbsp;&nbsp;&nbsp;&nbsp;&nbsp;"Da, sećam se tog. Ali... moj zadatak, ima li on kakve veze sa HKH?"
<BR>&nbsp;&nbsp;&nbsp;&nbsp;&nbsp;"Posredno, možda. Misli se da su industrijske imperije bile u začetku društva iz 1965-1970."
<BR>&nbsp;&nbsp;&nbsp;&nbsp;&nbsp;"Bio sam zaboravio istoriju HKH. Za mene je bilo potpuno iznenađenje kad sam... kad je Danijel Dijersan sreo ljude Imperije u Neodredljivom."
<BR>&nbsp;&nbsp;&nbsp;&nbsp;&nbsp;"To je normalno. U tom trenutku tvoje uspomene i tvoje predstave pripadale su Danijelu Dijersanu."
<BR>&nbsp;&nbsp;&nbsp;&nbsp;&nbsp;"No ja još ne razumem šta su od mene htela priviđenja Hansa Karla Hauzera i Harija Krupa Hitlera."
<BR>&nbsp;&nbsp;&nbsp;&nbsp;&nbsp;"Ni ja ne znam. Ja ću dati svoj izveštaj fordovskoj mreži. U početku tvoj zadatak se nije odnosio posebno na HKH, ali su se otad dogodili izvesni događaji koji su mogli da izmene situaciju. O tom ću ti kasnije govoriti."
<BR>&nbsp;&nbsp;&nbsp;&nbsp;&nbsp;"Da li je to HKH u više mahova pokušao da me odvoji od Danijela Dijersana... i koji je u tom uspeo? Ili je to bio Garišankar koji je pokušavao da me probudi da bi stupio u vezi sa mnom? Da bi organizovao naš susret?"
<BR>&nbsp;&nbsp;&nbsp;&nbsp;&nbsp;"Mi smo uspostavili tu vezu prilikom našeg prvog pokušaja. Nismo te mi poremetili. No, prekid spojenosti između Dijersana i tebe mogao se slučajno dogoditi. To nije retkost."
<BR>&nbsp;&nbsp;&nbsp;&nbsp;&nbsp;"Ali moja polovična budnost."
<BR>&nbsp;&nbsp;&nbsp;&nbsp;&nbsp;"Da... Zbilja, to bi moglo biti mešanje HKH? Podneću izveštaj."
<BR>&nbsp;&nbsp;&nbsp;&nbsp;&nbsp;"Podseti me na datume Imperije."
<BR>&nbsp;&nbsp;&nbsp;&nbsp;&nbsp;"1985-1998. Kao što znaš, događaji iz 1998. doveli su do nestanka svih privatnih imperija Evrope i Amerike. Jedino je nadživela Imperija Lezo koja je gospodarila Japanom."
<BR>&nbsp;&nbsp;&nbsp;&nbsp;&nbsp;"Kako su obrazovane te imperije?"
<BR>&nbsp;&nbsp;&nbsp;&nbsp;&nbsp;"Oko 1980, zemlje nazvane razvijenim našle su se pred sledećom dilemom: zaustaviti industrijski porast ili uništiti planetu. To je bilo predviđano još od 1970, ali javnost je bila za porast. Ona je počela da se ljulja još od 80-te. Tad su velika kapitalistička društva, a sa njima i fanatici divlje industrijalizacije postali manjina. Zatim je nastalo reagovanje fašističkog tipa. Da bi se održala društva su morala da prekinu sa državama koje su pod uticajem masa postajale sve više i više uporne. To je oko 85. i 90. moralo da dovede do padanja privatnih industrijskih imperija. U Evropi HKH je bila najvažnija i prema zakonu o monopolu brzo je apsorbovala sve ostale. Sve do ustanka iz devedeset osme..."
<BR>&nbsp;&nbsp;&nbsp;&nbsp;&nbsp;Ona je netremice gledala u Roba svojim očima boje lešnika, mirnim ali strasnim pogledom. I Rob oseti kako mu se u glavu penje val radosti. Topla želja pojača njegov seksualni nagon. Do skorog viđenja, Elena.
<BR>&nbsp;&nbsp;&nbsp;&nbsp;&nbsp;"Sad mi tebe slušamo", reče ona.
<BR>&nbsp;&nbsp;&nbsp;&nbsp;&nbsp;Rob duboko razočarano uzdahnu.
<BR>&nbsp;&nbsp;&nbsp;&nbsp;&nbsp;"Ništa nije teže no ispričati jedan psihronautički doživljaj. Šta se dogodilo Garišankaru?"
<BR>&nbsp;&nbsp;&nbsp;&nbsp;&nbsp;"Ne samo Garišankaru. Posle ću ti pričati."
<BR>&nbsp;&nbsp;&nbsp;&nbsp;&nbsp;"Nešto ozbiljno?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Što se na mene odnosi?"
<BR>&nbsp;&nbsp;&nbsp;&nbsp;&nbsp;"Što se odnosi na sve vas. Ne, pre svega, mi tebe da čujemo."
<BR>&nbsp;&nbsp;&nbsp;&nbsp;&nbsp;"Pa dobro... Ja ću govoriti u ime Danijela Dijersana. Ja sam... vrlo umoran. Doživljavam hrpu čudnih utisaka. Pretpostavljam da je to normalno. Mešanje ličnosti. To je kao da sam siguran da ću uskoro umreti. Nešto nije u redu. Ovo doba luči zagušljivu atmosferu. Naročito u moralnom pogledu, jer vazduh je prilično pogodan za disanje, uprkos kolima i fabrikama. Ničeg nema što se ne može preokrenuti u 1966. No ljudi ni u šta ne sumnjaju. Da poludiš. I njihova kola... neverovatno. Svud ih ima. Još 1966. Počinju i sa pajkanima. Dobro se predviđa kakvo će biti sledeće razdoblje 70-80: zagađivanje i gušenje... Kola, lekovi, pajkani, novac: to su četiri stuba njihove civilizacije. A povrh toga sitničarska, neprilagođena i neracionalna administracija. Uz to moć velikih društava, koja se katkad ispoljava otvoreno, katkad potajno, ali koja već premašuje moć država."
<BR>&nbsp;&nbsp;&nbsp;&nbsp;&nbsp;"Mi to. Robe, znamo. I ti si to znao pre no što ćeš se spustiti u 1966. To je korisna potvrda. Mi bismo sad želeli da nam daš tačne podatke."
<BR>&nbsp;&nbsp;&nbsp;&nbsp;&nbsp;"Sve se pobrkalo u mom pamćenju. Postavljaj mi pitanja."
<BR>&nbsp;&nbsp;&nbsp;&nbsp;&nbsp;"Je li to vrlo teško?"
<BR>&nbsp;&nbsp;&nbsp;&nbsp;&nbsp;"Ne... ne vrlo. Bar ne za mene. Ja nisam na dnu lestvice. Ovaj, nisam bio - jer su me premestili. Sigurno da je vrlo teško na dnu lestvice. Ne postoji ništa užasnije od bede u izobilju industrijskih društava. Istraživači u Kaliforniji na to su dobro ukazali. A ono što je mene u ovom svetu (Francuska iz 1966. godine) pogodilo, to je krajnja nejednakost, odstojanje između visokih i najnižih klasa. Kad se sve dobro odmeri, pitam se da li je ono ikad bilo veće u toku istorije. A zatim postaje tuga, umor... sklonost ka smrti koju ne uspevam da definišem. Nejednakost je jedan od mehanizama njihovog društva. Međutim, tuga i umor ne dolaze samo od nepravde. Često se ima osećanje da HKH već kuca na vrata. Možda je to neka unapred rođena misao. Ne znam... Imao sam neodređeni utisak da moj život nije vredelo živeti. Nisam čak bio siguran da živim. Mogućno je da sam pokušao da se ubijem."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Možda tako što bih progutao celu tubu mebsitala. Ili ako bih svojim kolima naleteo na neko drvo. Lek ili kola. Ne znam. Prolazim kroz dosta mučne faze hronolitičkog buncanja i imam muke da se ponovo snađem u svojim uspomenama."
<BR>&nbsp;&nbsp;&nbsp;&nbsp;&nbsp;"Jesu li te izbacili iz službe? Zbog čega? Da li se to često događalo u to doba?"
<BR>&nbsp;&nbsp;&nbsp;&nbsp;&nbsp;"Da, to je bila obična stvar. Otpustili su me ali ne razumem dobro zbog čega. Ne uspeva mi da rekonstruišem red događaja. Radio sam u farmaceutskoj grani hemijskog preduzeća Seak. Predsednik tog preduzeća nalazi se pred odlaskom u penziju, a visoki rukovodioci međusobno ratuju ne bi li došli na njegovo mesto. Tu je neka složena situacija i ja sam bio daleko od tog da je do kraja upoznam. Mogućno je da sam bio umešan bez moje želje - ili želeći to - u neku epizodu tog rata. Jedne večeri otišao sam u fabriku u Šoaziju da bih posetio direktora Robera Sartesa, zvanog Veliki Zmaj (ne znam dobro zbog čega). Kasno uveče. Izgleda da Sartes katkad u svojoj radnoj sobi ostaje do ponoći. Možda je to samo neka hronolitička alegorija. Nemam pojma. Dakle, odlazim u Šoazi kad se spustila noć (a bio je kraj jula, dakle oko devet, devet i trideset). Donosio sam prevode. Jer ja sam stručni prevodilac Seaka, što mi je moj glavni gazda, upravnik Maks Rolan prebacio dajući mi otkaz (mada sumnjam da je ta scena bila stvarna). Bio sam hemičar, ali pošto sam isto tako imao dobro književno obrazovanje, diskretno su me stavili na put dokumentacije i prevoda. A sad se koriste tim izgovorom da bi me eliminisali. Ono što sam verovao da razumem, to je da rđavo razumem. Vraćam se u fabriku u Šoaziju. Noćni čuvar se pojavljuje na zvuk moje sirene. Pružam mu moju Seakovu ličnu kartu... U hronolitičkoj verziji te scene, Seakova karta teži da postane 'karta HKH'."
<BR>&nbsp;&nbsp;&nbsp;&nbsp;&nbsp;"Dakle, ti izjednačuješ HKH sa Seakom?"
<BR>&nbsp;&nbsp;&nbsp;&nbsp;&nbsp;"Manje ili više. A Forestije, šef bezbednosti Seaka kaže mi da je ta karta grubi falsifikat. Kratko rečeno, ja ipak prolazim. Ulazim u fabričko dvorište. Tad se Forestije iznenada pojavljuje. Njegov 404 nasrće na moj folksvagen. Udes je za dlaku izbegnut. Međutim, taj fabrički pajkan podnosi svoj izveštaj. Sutradan sam pozvan u sedište preduzeća gde mi daju na znanje da sam otpušten. No, pazite, to nije sigurna činjenica: to je linija verovatnoće. U vezi s tim, kolika je verovatnoća u obaveštenjima koja mi ti donosiš?"
<BR>&nbsp;&nbsp;&nbsp;&nbsp;&nbsp;"Vrlo visoka. Naš sastanak je sasvim neuobičajen, organizovan od fordova Garišankara. Oni ga i kontrolišu. Ne verujem da grešaka može biti više od dvadeset odsto. To je najviša postignuta verovatnoća u Neodredljivom. Bar tako ja mislim."
<BR>&nbsp;&nbsp;&nbsp;&nbsp;&nbsp;"A zbog čega taj izuzetan postupak u moju korist?"
<BR>&nbsp;&nbsp;&nbsp;&nbsp;&nbsp;"Ne samo u tvoju korist. Bilo je odlučeno da se upozore svi psihronauti na zadacima po čitavoj planeti, a da se ne pozovu."
<BR>&nbsp;&nbsp;&nbsp;&nbsp;&nbsp;"Znači, to je veoma ozbiljno."
<BR>&nbsp;&nbsp;&nbsp;&nbsp;&nbsp;"Još je suviše rano da bi se procenila ozbiljnost događaja. Nastavi, molim te."
<BR>&nbsp;&nbsp;&nbsp;&nbsp;&nbsp;"Pre nekoliko dana pozvao me je direktor Laboratorija Serba. Serba je zajednička podružnica Seaka i nemačke grupe Nerek i Frobašer. Tamo su me privremeno pridodali da bi me se, možda, ratosiljali. Dakle, Defner, direktor, predložio mi je da me definitivno zaposli u Serbi, što sam iz različitih razloga odbio. Sem tog, upravnik Maks Rolan ima jedno Nerekovo pismo, a u tom pismu Nemci mi nude položaj u Americi. To mi se čini malo verovatnim. U jednoj drugoj hronolitičkoj verziji ja imam to pismo. Nema dima bez vatre. To je, dakle, druga linija verovatnoće."
<BR>&nbsp;&nbsp;&nbsp;&nbsp;&nbsp;"Podsećam te da si imao udes - ili da su pokušali da te ubiju - ili da si hteo da izvršiš samoubistvo. Potrebno je da otkriješ šta ti se uistinu dogodilo. To je važna strana tvog zadatka, ili je to bila u početku. Poslednji događaji su to stavili na drugo mesto. Ja ti ipak savetujem da svoje istraživanje nastaviš u tom smislu. Htela bih, takođe, da ti postavim neka pitanja."
<BR>&nbsp;&nbsp;&nbsp;&nbsp;&nbsp;"Slušam te."
<BR>&nbsp;&nbsp;&nbsp;&nbsp;&nbsp;"Kako su ti pristizale moje poruke?"
<BR>&nbsp;&nbsp;&nbsp;&nbsp;&nbsp;"To su pisma koja čitam u svojim kolima pred fabrikom u Šoaziju, čekajući da mi noćni čuvar otvori vrata. Skupa uzeto, u njima ima dosta grešaka i neizvesnosti, ali sam srećan da ih čitam i ona su mi veoma velika moralna podrška."
<BR>&nbsp;&nbsp;&nbsp;&nbsp;&nbsp;"Ti si mi naveo dve verovatnoće. Da li ih ima još?"
<BR>&nbsp;&nbsp;&nbsp;&nbsp;&nbsp;"Da, još najmanje dve."
<BR>&nbsp;&nbsp;&nbsp;&nbsp;&nbsp;"Kako ti objašnjavaš prisustvo HKH u toj hronolitičkoj zoni?"
<BR>&nbsp;&nbsp;&nbsp;&nbsp;&nbsp;"Ja ništa ne objašnjavam."
<BR>&nbsp;&nbsp;&nbsp;&nbsp;&nbsp;"Veruješ li da te oni traže?"
<BR>&nbsp;&nbsp;&nbsp;&nbsp;&nbsp;"Mene... Robera Olzaka? Ili Danijela Dijersana?"
<BR>&nbsp;&nbsp;&nbsp;&nbsp;&nbsp;"Pa, jednog ili drugog."
<BR>&nbsp;&nbsp;&nbsp;&nbsp;&nbsp;"Oni su možda otkrili da se doktor Olzak krije iza ličnosti Danijela Dijersana. Oni pokušavaju da preko Dijersana dođu sa mnom u vezu."
<BR>&nbsp;&nbsp;&nbsp;&nbsp;&nbsp;"A to im je teško. Oni nemaju Garišankarove fordove."
<BR>&nbsp;&nbsp;&nbsp;&nbsp;&nbsp;"Da, ali Neodredljivo je njihov svemir."
<BR>&nbsp;&nbsp;&nbsp;&nbsp;&nbsp;Sumrak koji se sve više spuštao skrivao je Robu Elenin pogled. Međutim, izgledalo je da ga mlada žena posmatra s izvesnim podozrenjem. Kao da se u Neodređenom vremenu zarazio nekom sumnjivom bolešću... ili kao da je postao tajni agent HKH! Sjajno crnilo njene kose plavilo je njeno lice boje svetlog mermera. Ona je bila lepa, možda nešto više no u stvarnosti; onakva kakvu ju je on voleo, onakva kakvom je sebe videla ili onakva kakvom su je Garišankarovi fordovi predstavljali u svom hladnom srcu... On sad nikog više nije video, no samo nju. Oko njih se sad širila zona hronolitičke senke. Tobožnji dekor malo-pomalo dobijao je senke pod maglovitim sivilom. Čak su i zvuci slabili, mrmorenje motornih kola, škripa vagona, pevanje fantija. Milicioneri su sasvim nestali. Kroz napukli prozor raspoznavala se samo jedna crvenkasta mrlja. Duga riđa Monikina kosa lepršala se po Eleninom ramenu, ali magla je progutala njeno lice.
<BR>&nbsp;&nbsp;&nbsp;&nbsp;&nbsp;"Imam dovoljno elemenata za moj izveštaj", reče Elena. "Nadam se da se nećemo prebrzo odvojiti iz faze. Ti treba da znaš šta se dogodilo."
<BR>&nbsp;&nbsp;&nbsp;&nbsp;&nbsp;Glas joj je bio tih ali razgovetan. Slab odjek je udvostručavao nekoliko slogova. Rob pomisli da će se kontakt prekinuti. On potraži Eleninu ruku, nađe je, stegnu je svojim šakama snažno i nežno. Elena, tako ti boga, ne ostavljaj me.
<BR>&nbsp;&nbsp;&nbsp;&nbsp;&nbsp;"To je počelo u Kaliforniji svakako mnogo pre tvog odlaska. Palo Alto, San Luis... Pojava za koju bi se pomislilo da je sasvim nemogućna. Možda je zbog tog trebalo dugo vremena da bi se razumelo. Sad su pogođene autonomne bolnice u Pekingu, u Oslu, u Lusaki, u Lozani, u Alžiru... i u Garišankaru. Bile su uzimane u obzir sve vrste pretpostavki. Govorilo se o kliženju hronolitičkog svemira, o invaziji, čak i o napadu. Neki su pomišljali na pokušaj HKH da osvoji Zemlju. Optužuju psihronaute. Optužuju nas. Priča se da se to dogodilo zbog naših opita. Jedan udes... Šta se to dogodilo? Veliki broj osoba u bolnicama čitavog sveta - čak i u nekim gradovima Utopije 01 - utonule su u stanje manje-više duboke hronolize. Ne zna se da li su oni slučajno apsorbovali hronolitike ili je hronoliza iznenada postala zarazna... ili prirodna. Isprva je bilo odlučeno da se pozovu svi psihronauti, ali tom su se fordovi svud usprotivili. Tad se pokušalo da se sa vama uspostavi što je mogućno sigurnija veza. Zbog tog smo se i sastali. A sad su u toku još mnogi drugi kontakti ove vrste... Izgleda da se zlo proteže na čitavu Kaliforniju. Trovanje, epidemija? To se ne zna. U Garišankaru je stanje mnogo manje ozbiljno. Kriza nije zahvatila bolnicu. Sa manjim izuzecima, ona je ograničena na veću dubinu. Neka bolest... Ili neki napad. Da, to liči na neki napad. No mi smo sposobni da se branimo. Mi, kao što znaš, imamo fordove i neverovatno jake hronostatske droge. Sad je najbitnije saznati ko je neprijatelj, ako je uistinu u pitanju napad. Fordska mreža računa na psihronaute na zadacima. Ne, trenutno, nema ničeg čega bi se trebalo bojati. Izuzev Kalifornije. Bilo je već nekoliko žrtava u gradovima. U Palu Altu tri lica su umrla u jednom liftu... u jedinom liftu tog grada. Putnici u tom liftu bili su stavljeni u hronolizu i sigurno su učinili neku sudbonosnu grešku. Na sreću, u Utopiji 01 nema mnogo mašina niti saobraćaja. Nadajmo se da se ta pojava neće proširiti na visoko mehanizovane gradove. To bi bilo strašno u Pekingu, u Alžiru, u Lusaki. Bojim se da se ne misli da su autonomne bolnice odgovorne, i da će nas naterati da obustavimo naša istraživanja. Da, psihronautika dolazi u opasnost da od tog trpi... ili da od tog dobije, ko zna, pošto ceo svet, braneći sebe, može postati psihronautičan. To ćemo kasnije saznati. U svakom slučaju, Odbor za hitne slučajeve autonomnih bolnica smatrao je za potrebno da svi putnici na zadacima budu obavešteni. I ti si, eto. Ako se situacija pogorša, vi ćete ranije biti opozvani. No, ti znaš da preuranjen opoziv može biti krajnje opasan. U svakom slučaju fordska mreža Garišankara, ako ustreba, može raditi bez ikakve ljudske pomoći. U krajnjem slučaju, može ti se na povratku dogoditi da zatekneš bolnicu potpuno dezorganizovanu. A kako postoje izgledi da ti budeš neosetljiv na zarazu, morao bi tad raditi na našem spasavanju uz pomoć fordova... Međutim, ne postoji ni hiljaditi deo mogućnosti da se do tog dođe.
<BR>&nbsp;&nbsp;&nbsp;&nbsp;&nbsp;Za tebe, do novog naređenja, ništa nije promenjeno. Ti nastavljaš svoju anketu o događajima iz 1968. godine. Psihronautička istraživanja nastavljaju se više no ikad. Sigurno će nas napasti, možda pokušati da nas razore. Mi moramo postići maksimum dokaznih rezultata, i to što je mogućno pre.
<BR>&nbsp;&nbsp;&nbsp;&nbsp;&nbsp;Kroz nekoliko trenutaka veza između nas biće prekinuta. Mogla sam da ti gotovo potpuno prenesem svoju poruku. No, ti ćeš njen veliki deo zaboraviti. To nema važnosti. Ti ćeš se nje setiti u trenutku poziva. To je bio veoma zanimljiv pokušaj... Naš susret je za tebe morao biti mučan. Znaj da je i za mene bio težak. Međutim, radovalo me što te ponovo vidim. Verujem da će sve ići dobro i da će fordovi moći da te puste da ideš do kraja poduhvata. Tad ćemo se sigurno sastati i to će biti za dugo vremena.
<BR>&nbsp;&nbsp;&nbsp;&nbsp;&nbsp;Srećno, doktore Olzače!"
<BR>&nbsp;&nbsp;&nbsp;&nbsp;&nbsp;"Elena, čuj me!"
<BR>&nbsp;&nbsp;&nbsp;&nbsp;&nbsp;"Robe, ja ne..."
<BR>&nbsp;&nbsp;&nbsp;&nbsp;&nbsp;"Do..."
<BR>&nbsp;&nbsp;&nbsp;&nbsp;&nbsp;Ulica se blago spuštala. Pločnik je bio ljigav i klizav. Sve su kuće ličile jedna na drugu: visoke, zbijene, sive, stroge, uzanih vrata, sa metalnim prozorskim kapcima, bez izloga i balkona. Zbog dima ili zbog magle pogled nije dopirao dalje od petnaest metara. Danijel izbi na jednu raskrsnicu za koju nije znao. Njena sredina je, međutim, bila nešto bolje osvetljena od ulica. U njenom samom centru nalazila se neka vrsta obaveštajne table sa četiri putokazne strele. Danijel siđe sa pločnika i, gazeći smeće, obiđe oko stuba sa tablom. Leva strela - kad se gleda u pravcu padine - ukazivala je: Bolnica Garišankar. Desna: HKH. Strela ispred njega: Perta na Riabi. Četvrta okrenuta u pravcu iz koje je Danijel došao: Fabrika u Šoaziju.
<BR>&nbsp;&nbsp;&nbsp;&nbsp;&nbsp;Kako slomiti tok more? Više nije bio siguran da to još želi. Stvarnost je verovatno bila njegovo isprebijano i okrvavljeno telo na nekom bolničkom krevetu - Bolnica Garišankar, možda, ako ona postoji, ili bilo koja druga. Sve skupa uzeto, čak zagušljiva i jeziva mora bolja je bila od tog. Naravno, postojala je opasnost. On nije zaboravljao Elenino upozorenje: nekoliko minuta mogu spavaču izgledati kao dani ili meseci, a san može da zameni stvarnost tako da učini nemogućim povratak u budno stanje... Otkud je to Elena znala? Možda ona poput Renata, Laršea, Robera Olzaka služi kao posrednik tim tajanstvenim bićima koja pokušavaju da mi se obrate. Jer, pokušavaju da govore sa mnom u dnu mog sna, u to sam siguran. Ma ko oni bili, možda ću na kraju uspeti da se sretnem sa njima.
<BR>&nbsp;&nbsp;&nbsp;&nbsp;&nbsp;Držeći kaput ispod pazuha, on poče da hoda ukrug oko informacionog stuba. Još mu je bilo vrućina. Još je isto tako rđavo disao. Bože, šta ja radim ovde? Ovaj pust, mračan, smrdljiv grad - da li je to neka slika budućnosti ili neka tajna optička varka koju je zračilo njegovo nesvesno biće. Izgledalo je nemoguće izaći iz sna. U tom slučaju, kojim pravcem poći? Bolnica ili Imperija? Fabrika u Šoaziju ili Perta na Riabi (no šta je to Perta na Riabi?). On odluči da svoj duh privede svom telu, to jest da se vrati u Bolnicu u kojoj se bez sumnje stvarno nalazio. Žalio je za nepoznatim. - Perta na Riabi - ali hrabrosti nije imao da pođe u avanturu. Isto je tako bilo pre more. Vrteo se po lavirintu, sanjajući da izađe, međutim, on istinski nije težio da izađe. Njegov život je već bio mora. U sebi je govorio: sanjam! Ali nije činio nikakav napor da se probudi. Znao je da će morati da bira kad se probudi. Zato, prihvatio je san.
<BR>&nbsp;&nbsp;&nbsp;&nbsp;&nbsp;I tako pođe levim pravcem, onim koji vodi u bolnicu. Koraci su mu odjekivali po pločniku, no on se ipak osećao lak, vazdušast, kao da ga nešto napred usisava. Morao je da se odupre neodoljivom nagonu da pojuri. Da, to bi trebalo da bude dobar pravac. Sam je sebi čestitao na tom izboru. I dalje je bio svestan svog umora, ali njegova težina se smanjivala ukoliko se više približavao bolnici. Bože, što je bio lak! Gotovo je mogao uzleteti. U stvari, to mu se nimalo nije sviđalo. On je veoma želeo da se vrati, da se vrati u svoje telo, ali mu se nije žurilo. Imao je puno vremena da ponovo dođe u samoću i patnju. Jer on je sigurno morao patiti, a možda je i izmislio ova daleka putovanja samo da bi pobegao od bola. Da, on će se vratiti uskoro - kasnije. Priželjkivao je neku promenu, neki događaj nepredviđen, nemoguć, nešto što bi ga na trenutak zadržalo daleko od stvarnosti. (Gle, to nije novo: ja sam to uvek očekivao...) Znao je da je nesposoban da taj događaj izazove, da ga stvori. On ga je očekivao od drugih, od društva, od sveta ili od Boga.
<BR>&nbsp;&nbsp;&nbsp;&nbsp;&nbsp;Posmatrao je ulicu sa nadom. Bio je žedan. Pogledom potraži neku česmu, neki izvor vode, bilo šta: neko mesto na kom bi mogao piti. Da li će njegovu žed utoliti voda koju bude pio u svom snu? Malo je verovatno... On nastavi da kroz maglu ili kroz dim ili kroz, bog će znati šta, ide u nepoznato, u budućnost ili u neki tajanstveni unutrašnji svemir. Nebo je bilo mračno, noć mrkla, vazduh sličan nekom vrelom sirupu. Imao je utisak da udiše zašećerenu paru. Miris punča. Ne. Ispravi se: miris zgnječenih jabuka. Odjednom na svojoj desnoj strani ugleda jednu osvetljenu fasadu. Da nije to neka otvorena pivnica? On pređe ulicu. Možda je to bio željeni događaj. Prebaci sebi što nije ništa bolje našao. On stade pred vratima pitajući se da li da pođe prema Šoaziju, HKH ili Perti na Riabi. Ruka mu se lepila za kvaku. Konačno se odluči, gurnu vrata i uđe. Na prvi pogled je zamrzeo zastareli i naivan dekor: paravani od bambusove trske, asure, đerdani, koplja, kože, slike u kolonijalnom stilu. Istovremeno, osetio se protiv svoje volje privučen, obuzet nekom mučnom nostalgijom sastavljenom od umora i od odricanja. Zatim mu se atmosfera dvorane dopade zbog svoje užarene tišine, pritisnute iskustvom i saučesništvom. Nekoliko gostiju igralo je karte usporenim i pomalo drhtavim pokretima. Razgovaralo se tiho. Tiho šuškanje je izviralo iz srži suvih bambusa. Mlad i snažan barmen kretao se iza šanka, držeći u jednoj ruci krpu, a u drugoj čašu.
<BR>&nbsp;&nbsp;&nbsp;&nbsp;&nbsp;"Dakle, šta je novo?"
<BR>&nbsp;&nbsp;&nbsp;&nbsp;&nbsp;Danijel sleže ramenima. Mnogo je novosti, samo sam ih zaboravio. Nešto se dogodilo u Kaliforniji, ali ne znam šta. Uostalom, ja nikad nisam bio u Kaliforniji.
<BR>&nbsp;&nbsp;&nbsp;&nbsp;&nbsp;"Čujte, vi, da li bi vam se svidelo da budete pacov u nekom lavirintu?"
<BR>&nbsp;&nbsp;&nbsp;&nbsp;&nbsp;"Oh, pa mi smo svi pacovi, to sam rekao pre pet minuta jednoj potpuno pijanoj uličarki", reče barmen zauzevši stav mudraca. "Svi smo pacovi! Izgleda da će se to izmeniti..."
<BR>&nbsp;&nbsp;&nbsp;&nbsp;&nbsp;"Da će se to izmeniti?"
<BR>&nbsp;&nbsp;&nbsp;&nbsp;&nbsp;"Pa, zar niste gledali u kalendar. Maj devedeset osme: tad je trenutak, zar ne?"
<BR>&nbsp;&nbsp;&nbsp;&nbsp;&nbsp;"Nisam u toku stvari", reče Danijel.
<BR>&nbsp;&nbsp;&nbsp;&nbsp;&nbsp;"Vidim: tek ste stigli. Zar vas događaji iz devedeset osme ni na šta ne podsećaju?"
<BR>&nbsp;&nbsp;&nbsp;&nbsp;&nbsp;"Ne. Ja dolazim iz sedamdesete."
<BR>&nbsp;&nbsp;&nbsp;&nbsp;&nbsp;"Kapu dole, prijatelju. Maj 1998. je kraj HKH. Istorija je zbrisala sve industrijske imperije!"
<BR>&nbsp;&nbsp;&nbsp;&nbsp;&nbsp;"Verovao sam da je HKH izdržao do 2021 godine."
<BR>&nbsp;&nbsp;&nbsp;&nbsp;&nbsp;"Eh, to dokazuje samo da ste bili rđavo obavešteni."
<BR>&nbsp;&nbsp;&nbsp;&nbsp;&nbsp;"Možda. Onda, šta ti radiš iza tog šanka sa tom svojom prljavom krpom? Da ne čekaš revoluciju?"
<BR>&nbsp;&nbsp;&nbsp;&nbsp;&nbsp;"Ja sam u tranzitu, stari. Ja... ovaj, čekam na prelaz u Pertu. Da li znaš za neki brod..."
<BR>&nbsp;&nbsp;&nbsp;&nbsp;&nbsp;"Ja ne znam za brodove", reče Danijel.
<BR>&nbsp;&nbsp;&nbsp;&nbsp;&nbsp;On poruči jedan viski, ispi ga i zatraži drugi. Voleo je to fiziološko, skriveno, potajno osećanje koje je postizao posle dve-tri čašice. Njegove brige i njegove sumnje odletale su kao dim. Tako reći, video je kako su se pred njim rastopile. Želeo je da se na isti način prospe u slobodne molekule plina i da nirvanu upozna prema Mariotovom zakonu. Obuzimala ga je neka iskričava mirnoća. Krv mu je postajala bogatija. Dobri bože, kad bi tako uvek moglo biti. Zašto je to nemoguće? Pio je: ništa nije bilo promenjeno, i sve je bilo promenjeno. On je potpuno osećao da je lično on, a i sasvim drugačiji. Valovi snage prolazili su njegovim telom. Dobijao je snagu i mišiće, a pokatkad i nov lik. U svojoj glavi osećao je snažne talasne udare mirne i lude sreće. Sreća, mir, snaga, eto to se događalo u njegovom mozgu: to nije zavisilo toliko od objektivnih životnih uslova. Dovoljno je bilo da na izvestan način podstakne središta nerava. Topla radost, optimističko i beznadežno gledište, cinično i blagonaklono, koje je pružao alkohol - sve bi to trebalo da bude čovekovo normalno stanje. Stanje milosti koje su preci izgubili zbog prvobitnog greha. Adam i Eva su bez sumnje živeli u hronolitičkom svemiru. Pošto su bili nevini, nisu imali more, već samo prijatne snove koji su od Neodredljivog činili raj... 'Čudna misao za jednog nevernika kao što sam ja', reče u sebi Danijel. U svakom slučaju, alkohol ga je približavao Bogu. Polupijan, video je sebe onakvim kakav jeste: bednik i bitanga - jednom reči grešnik. I u isto vreme je osećao božju velikodušnost prema siromašnima, potlačenima, pobeđenima. On takođe voli siromašne tipove i bitange. Pristojni ljudi i ljudi zemaljskih dobara ne mogu ga interesovati. Ali siromašci i bitange su srž svemira. Hvala što si me učinio i jednim i drugim.
<BR>&nbsp;&nbsp;&nbsp;&nbsp;&nbsp;"Konobar... Hoću reći: barmene! Jedan viski, bez ičeg."
<BR>&nbsp;&nbsp;&nbsp;&nbsp;&nbsp;On isplovi iz tog slatko-gorkog razmišljanja da bi se divio jednoj visokoj plavoj devojci koja je tek bila sela na okruglu stolicu najbližu do njegove. Znači, neće biti pošteđen iskušenja! Dopustila je da se njena uzana svetlo-smeđa suknja podigne do njenih dugih bedara, dok se porub od crne čipke pomaljao ispod kratke i lepo ispunjene čarape. Njene dojke slobodno su poigravale ispod zelene bluze. Ovaj prizor ili neki drugi sasvim sličan viđao je u svom sećanju sto puta. Svojom jednostavnošću nadmašivala je najizopačenije erotične snove. On se mahinalno nasmeši mladoj ženi i stavi na šank svoju ubogaljenu desnu šaku. Nedostajao je srednji prst i prst na kom se nosi prsten. Oči nepoznate zažmiriše i širom se otvoriše, zatim se vratiše u prirodan položaj, neodoljivo privučene, i zaustaviše se na toj šaci. U jednom trenutku ličila je na neku mladu životinju pobeglu iz legla, koju je hipnotisala neka zmija. Ona se okrete Danijelu raširivši kolena. Njena plavoriđa kosa, - a možda kestenjasto zlatasta - zalizana na glavi u nisku punđu na potiljku, široko je otkrivala njeno čelo i njene uši. Lice joj je bilo savršeno ovalno sa malim i pravim nosem, sa malim uvalama na obrazima i na slepoočnicama. Usne su joj bile ukrašene neverovatno pohotljivim crtama. Njen tanak i čvrst vrat graciozno je izvirao iz oblih i malo punačkih ramena.
<BR>&nbsp;&nbsp;&nbsp;&nbsp;&nbsp;"Vi niste odavde?" upita ga ona tiho.
<BR>&nbsp;&nbsp;&nbsp;&nbsp;&nbsp;"Ja? Ja niotkud nisam."
<BR>&nbsp;&nbsp;&nbsp;&nbsp;&nbsp;"Da, vi ste mornar."
<BR>&nbsp;&nbsp;&nbsp;&nbsp;&nbsp;"Možda. Zar se to toliko vidi?"
<BR>&nbsp;&nbsp;&nbsp;&nbsp;&nbsp;"Za mene - da. Ja mnogo volim mornare."
<BR>&nbsp;&nbsp;&nbsp;&nbsp;&nbsp;Glas joj je bio baršunasto promukao sa severnjačkim naglaskom.
<BR>&nbsp;&nbsp;&nbsp;&nbsp;&nbsp;"Poznavala sam jednog mornara koji se zvao Renato. Ličio je malo na tebe. On mi je prvi govorio o okeanu Oradaku i o morskim Vodranima..."
<BR>&nbsp;&nbsp;&nbsp;&nbsp;&nbsp;"Morski Vodrani? A šta je to?"
<BR>&nbsp;&nbsp;&nbsp;&nbsp;&nbsp;"Oh, neka vrsta čudnih avanturista. Pričao je da ih je sreo na južnom Tihom okeanu, ali da su dolazili iz nekog drugog svemira. Hteli su da ga ubede da postane jedan od njihovih i da sa njima pođe tamo negde oko okeana Oradaka. U početku sam verovala da je sve izmislio, mada mi se to ipak mnogo dopadalo. Da bih pratila svoje uživanje meni je potrebna tiha noćna muzika. U tim trenucima patim od zatvorenog prostora. Potrebno mi je da mi se pričaju malo luckaste priče. To je kao kad bi se zidovi mog zatvora srušili."
<BR>&nbsp;&nbsp;&nbsp;&nbsp;&nbsp;"Šta si ti pre radila?"
<BR>&nbsp;&nbsp;&nbsp;&nbsp;&nbsp;Mlada žena prsnu u smeh. Ona bez žurbe isprazni svoju čašu pre no što će odgovoriti.
<BR>&nbsp;&nbsp;&nbsp;&nbsp;&nbsp;"Diplomirala sam književnost, a posle tog nisam našla zaposlenje. Onda sam se odlučila da živim za svoj račun. U Hamburgu, sa garsonjerom i telefonom!"
<BR>&nbsp;&nbsp;&nbsp;&nbsp;&nbsp;"Šta ti se dogodilo? Zašto si ovde?"
<BR>&nbsp;&nbsp;&nbsp;&nbsp;&nbsp;"Učestvovala sam u seansama grupnog seksa. Ovaj... kao profesionalka. Jednom prilikom neki tipovi tražili su od mene nešto što ja nisam volela. Odbila sam. Onda su me oni naterali da progutam neku ne znam kakvu gadost i ja sam pristala. Izgleda da sam se lepo zabavljala, mada sam imala utisak da spavam. Sećam se kako mi je dok sam spavala prišao i govorio jedan lep mlad čovek, potpuno nag i dobro građen. Rekao mi je: 'Ja sam jedan bog.' 'Ah, zar si bog?' 'Bog ribara.' 'Pa šta?' 'Došao sam da te upecam...' Čuj, mornaru, ti mi se baš dopadaš i..."
<BR>&nbsp;&nbsp;&nbsp;&nbsp;&nbsp;"Ali, jesi li videla ovo?" reče Danijel i pokaza svoju šaku.
<BR>&nbsp;&nbsp;&nbsp;&nbsp;&nbsp;Ona dobro udahnu vazduh, proteže svoje mišićave noge, i blago, savršeno, izvanredno, požudno zavrte glavom.
<BR>&nbsp;&nbsp;&nbsp;&nbsp;&nbsp;"Tvoja šaka? To ne smeta da se vodi ljubav. Renato takođe..."
<BR>&nbsp;&nbsp;&nbsp;&nbsp;&nbsp;"Ostavi me na miru s tim tvojim Renatom!"
<BR>&nbsp;&nbsp;&nbsp;&nbsp;&nbsp;Danijel prođe kroz kafanicu. Mlada žena ga pozdravi prijateljski i doviknu mu da mu želi dobru sreću. On izađe kroz vrata u dnu kafanice i nađe se u uzanoj i mračnoj ulici negde u nepoznatom gradu. Nije čak bilo ni stubova sa svetiljkama. Prošao je pedeset ili sto koračaja, držeći se zida od rapavog betona. Neka neodređena mesečina otkrivala je ravne krovove i puškarnice iznad kuća. U toj ulici više nije postojao pločnik. Danijel se, gazeći po otpacima, peo uz klizavu padinu. Konačno ugleda jedno osvetljeno raskršće sa nekom ljudskom prilikom na uglu ulice. On se zaustavi, oklevajući ponovo. Začu korake iza sebe i skoro odmah zatim oseti ruku na svom ramenu. On se trže i okrete. Neka zdepasta prilika stajala je u senci blizu njega.
<BR>&nbsp;&nbsp;&nbsp;&nbsp;&nbsp;"Jesi li to ti, Dijersane?"#
<BR>&nbsp;&nbsp;&nbsp;&nbsp;&nbsp;On prepoznade Laršeov glas.
<BR>&nbsp;&nbsp;&nbsp;&nbsp;&nbsp;"Da. Jesi li još bez posla, stari?"
<BR>&nbsp;&nbsp;&nbsp;&nbsp;&nbsp;Inženjer u iznošenom odelu odgovori sigurnim tonom:
<BR>&nbsp;&nbsp;&nbsp;&nbsp;&nbsp;"Nikada više neću biti bez posla, dragi moj druže u bedi. Sad radim za svoj račun."
<BR>&nbsp;&nbsp;&nbsp;&nbsp;&nbsp;Danijel se isceri.
<BR>&nbsp;&nbsp;&nbsp;&nbsp;&nbsp;"Je li sa garsonjerom i felefonom?"
<BR>&nbsp;&nbsp;&nbsp;&nbsp;&nbsp;"Ne, sa svemirom."
<BR>&nbsp;&nbsp;&nbsp;&nbsp;&nbsp;Zajedno pođoše. Ulica se još blago spuštala prema - prema moru? Jedan mali crvenkast i prljav mesec dizao se iznad luke. Između niskih masivnih kuća sličnih karaulama Danijelu padoše u oči nekoliko svetlećih mrlja. Reklo bi se da su to neke velike lokve vode. Što su više napredovali, uviđali su da je more velikim delom presušilo i da je luka napuštena. Dugi mračni oblici između lokvi izgledali su kao nasukani brodovi. Larše mu stavi ruku na rame.
<BR>&nbsp;&nbsp;&nbsp;&nbsp;&nbsp;"Sačekaj me jedan trenutak. Ne miči se. Tipovi iz HKH još uveliko lutaju po ovim graničnim oblastima. Treba biti oprezan..."
<BR>&nbsp;&nbsp;&nbsp;&nbsp;&nbsp;Sad su dve ženske prilike stajale na raskrsnici, nedaleko od jednog stuba sa svetiljkom u obliku morskog čudovišta, koje se smestilo na keju. Inženjer u iznošenom odelu pođe prema njima i sa najbližom poče da razgovara. Ne vodeći računa o upozorenju, Danijel učini nekoliko koračaja da bi pokušao da ih iznenadi u razgovoru. Međutim, on čak nije mogao ni da raspozna jezik kojim je Larše govorio. Jedna od tih prilika stade ispod svetlosti, kao da bi bila bolje viđena. Ta žena je na sebi imala dugu belu tuniku bez rukava, spreda otvorenu, a veo joj je skrivao donji deo lica. Njena tamna kosa padala joj je do izvanredno tananog struka. Iz gledalo je kao da joj koža pomalo zrači, dok su njene oči sijale svetlošću ulične svetiljke. Tanka mreža vela bakarne boje prekrivala je gornji deo njenog lica, njene ruke, njene noge koje je otvor haljine otkrivao. Danijel je bio suviše daleko da bi mogao imati tačnu sliku njenih crta koje su, uostalom, upola bile sakrivene. Međutim, pošto je to bez sumnje bila vizija iskrsla iz njegovog mozga, mogao je da je zamišlja kako mu volja: lepa, čudnovata. Ličnost iz sna za vanserijski san.
<BR>&nbsp;&nbsp;&nbsp;&nbsp;&nbsp;Njena saputnica, malo povučena, držala se nepomično naslonjena na jedna vrata. Danijel je shvatio njihovo lukavstvo. Larše i on nalazili su se u jednoj nepoznatoj luci jednog neodređenog sveta; da li je to opsena, mentalno zračenje prizora, mora ili bog će sveti znati šta, malo je bilo važno. Ove dve prilike koje su stajale ispod svetiljke bile su devojke za mornare. I one su čekale na klijentelu koja nikad neće doći, pošto je more bilo presušilo. Međutim, pomisli on, devojka iz kafanice je mislila da sam mornar. On razgleda sebe na svetlo mračnoj raskrsnici koja je počela da biva obasjana mesečinom. Na sebi je imao odelo boje plave kao petrol, pohabano i demodirano. Desna šaka mu je bila ubogaljena... Možda je on zbilja bio mornar iz neke iskrcane posade. On pođe malo napred i dade sebi truda da ugleda drugu lepoticu noći. U tom trenutku Larše se vrati i odvuče ga na obalu.
<BR>&nbsp;&nbsp;&nbsp;&nbsp;&nbsp;"Izvini što si morao da me čekaš. Mislim da možemo dalje. Kraj izgleda miran."
<BR>&nbsp;&nbsp;&nbsp;&nbsp;&nbsp;"Možemo kuda dalje?"
<BR>&nbsp;&nbsp;&nbsp;&nbsp;&nbsp;"Videćeš. Pretpostavljam da si ovde potpuno zbunjen, je li? Ovaj prokleti kraj je kanta za smeće. Treba malo da ti objasnim, a to neće biti lako. Kažem ti, prava kanta za smeće. Ovaj morski rukavac je sasvim presušio, ali tamo (on pruži levu ruku prema pučini) postoji okean Oradak. A na drugoj strani je Riaba, dakle jedna pokrajina. Perta na Riabi koja je bila manje-više istraživana od psihronauta našeg svemira. Ako baš hoćeš, to je zemlja s one strane ogledala. A s one strane tamo", on pokaza levom rukom u pravcu grada, gotovo u smeru putokaza na kom je pisalo Šoazi, "s one strane su subjektivni svetovi, hronolitičke more ili nešto tako."
<BR>&nbsp;&nbsp;&nbsp;&nbsp;&nbsp;"Mi smo, dakle, u jednoj graničnoj zoni sa skutovima snova i ostrvima stvarnosti. Tu postoji neka vrsta manje-više gipkog isturenog temelja koji možda pripada Riaba-Oradaku. On je prekriven gomilom istorijskih taloga poreklom sa Zemlje. Eh, sa dronjcima naše istorije. Tu zonu je gadno pogodila kriza iz perioda 1980-2020 (malo više ili malo manje). Svako to vidi na svoj način: subjektivni pogled je važan. Za nas, koji smo živeli pre krize, to je pomalo vazdušasto, ali srž je tu: vrućina, nedostatak vode, smrad, gust i zagušljiv vazduh, kućerine koje liče na tvrđave, noću zabarikadirani ljudi, a danju gomile koje gamižu, drečave i smrdljive, beda, eksplozija stanovništva, otpaci... I po jedan pajkan iza svake gomile izmeta! Ljudi obučeni u crno, u crveno, u kaki, u leopardaste materije, u mrko, u zeleno... sa pištoljima, sa bombama aerosola, laseri ili otrovne kame... bilo šta, već prema onom što svakog muči!"
<BR>&nbsp;&nbsp;&nbsp;&nbsp;&nbsp;"Tu me ti čudiš", reče Danijel. "Za predeo bi se pre reklo da je pust. Već vekovima nisam ugledao nijednog pajkana."
<BR>&nbsp;&nbsp;&nbsp;&nbsp;&nbsp;"Ti, ti si pre svega divljač rezervisana za HKH. Drugi tu nemaju pristupa. A sem toga ima takvih trenutaka kad su policajci retkost. Zbog tog sam išao da razgovaram sa onim ženama: činilo mi se da nešto nije u redu. Dakle, izgleda da Vodrani tumaraju po ovom kraju. A pajkani-fantomi užasno se boje ljudi sa crnim zastavama..."
<BR>&nbsp;&nbsp;&nbsp;&nbsp;&nbsp;"Ko su ljudi sa crnim zastavama?"
<BR>&nbsp;&nbsp;&nbsp;&nbsp;&nbsp;"Vodrani sa mora. Možda plaćenici gospodara Perte."
<BR>&nbsp;&nbsp;&nbsp;&nbsp;&nbsp;"Ko su gospodari Perte?"
<BR>&nbsp;&nbsp;&nbsp;&nbsp;&nbsp;"Pojma nemam. Ne znam čak ni da li postoje. U svakom slučaju, nikad ih nisam sreo. Ni Vodrane. Već ćeš sam biti obavešten. Ja sam u ovom kupleraju sagradio svoje malo carstvo. Sve što tražim to je da me ostave na miru. U stvari, ja sam imao više sreće od tebe. Bio sam slobodan. Nisam više imao mnogo veze s ovim kurvanjskim životom. Bio sam spreman na sve. Odlučio sam da se ubijem i promašio sam se, zamalo. A ti, je li to bio udes sa kolima, a?
<BR>&nbsp;&nbsp;&nbsp;&nbsp;&nbsp;Ništa nema goreg od tog. Iznenada te uhvate a zatim tvoj mozak ne prestaje da luta. Ponavljaš i ponavljaš isto! Ako je verovati lekarima Garišankara, ti si u najvećoj opasnosti: večno se vrtiš u prošlosti, kao medved u kavezu. Moraš se potruditi da se brzo izvučeš. Ti si možda sebi u glavu utuvio da po svaku cenu treba saznati šta se dogodilo. Stari moj, to nikad nećeš saznati. Moj savet ti je da to batališ. I po istoj ceni dajem ti još jedan: čuvaj se tipova iz HKH. Što se tiče mene, sad me ostavljaju na miru. Ja sam sebi sagradio tvrđavicu na samoj graničnoj liniji i tu do mene ne mogu dospeti. Ako ništa drugo, bar u to verujem. Međutim, oni su tebi na tragu. Ja to znam."
<BR>&nbsp;&nbsp;&nbsp;&nbsp;&nbsp;"Ja sam na oprezu... A posle? Šta hoćeš da uradim?"
<BR>&nbsp;&nbsp;&nbsp;&nbsp;&nbsp;"Treba, stari moj, da izbegneš da se vrtiš ukrug po svojoj prošlosti. I ja sam imao muke da se iz nje izvučem. Ne vodi računa o onom što se dogodilo. Reci sebi da te baš briga. Sad u tome ništa ne možeš promeniti. Shvataš li, budeš li se zbog tvog udesa zatvorio u majušnu vremensku zonu, nećeš im umaći. Ja ne znam šta oni hoće od tebe, ali možeš biti siguran da će te oni konačno uhvatiti. Ja vidim samo jedan izlaz: pokušaj da sebi stvoriš jedan svet iz mašte na granici, a zatim, ako možeš, beži u Pertu."
<BR>&nbsp;&nbsp;&nbsp;&nbsp;&nbsp;"A zašto ne pobeći odmah u Pertu?"
<BR>&nbsp;&nbsp;&nbsp;&nbsp;&nbsp;"Treba naći neki prolaz."
<BR>&nbsp;&nbsp;&nbsp;&nbsp;&nbsp;"Kako neki prolaz?"
<BR>&nbsp;&nbsp;&nbsp;&nbsp;&nbsp;"Ne mogu ti reći. Pretpostavljam da je to neki mentalni uslov. Niko te ne sprečava da okušaš sreću. A mene baš briga. Meni je ovde vrlo dobro. Ovde sam kod svoje kuće. Kad sam pucao u sebe, bio sam sasvim odsečen od društva. Bilo mi je povrh glave, nisam više mogao trpeti i hteo sam da crknem. Zatim, kad sam zapao u hronolizu nisam tražio zaposlenje..."
<BR>&nbsp;&nbsp;&nbsp;&nbsp;&nbsp;"Kad smo se sreli ti si se bio zaposlio, zar ne? Bio si se smestio u kancelarijama tvog preduzeća."
<BR>&nbsp;&nbsp;&nbsp;&nbsp;&nbsp;"Eh, to me je neko vreme zabavljalo, ali mi nije bilo stalo do toga."
<BR>&nbsp;&nbsp;&nbsp;&nbsp;&nbsp;"Ima nešto što me kopka. Tad smo se već poznavali. Uostalom, ti si bio taj koji me je potražio u Šoaziju. No, pitam se kad smo se prvi put sreli."
<BR>&nbsp;&nbsp;&nbsp;&nbsp;&nbsp;Larše prsnu u malo gorak smeh.
<BR>&nbsp;&nbsp;&nbsp;&nbsp;&nbsp;"Prvi put, poslednji put... U hronolitičkom svemiru to ne znači mnogo. Možda smo se mimoilazili u vremenu. Ne znam. Mislim da ne vredi postavljati takva pitanja. Lupaj glavu koliko ti je volja."
<BR>&nbsp;&nbsp;&nbsp;&nbsp;&nbsp;Sad su već Larše i Danijel napustili grad. Hodali su polako obalom. Oko njih se poigravalo zmijoliko svetlucanje. Na ivici jedne muljevite bare koja je ključala belasala se pena na plavičastim belucima. Talas dima i sagorele plastike mešao se sa bljutavim natrulim smradom koji se prostirao oko grada. Danijel se saže i zahvati šaku peska i pusti ga da se prospe između njegovih prstiju. Pesak je bio istovremeno nežan i škripav, vlažan, težak i vrlo stvaran.
<BR>&nbsp;&nbsp;&nbsp;&nbsp;&nbsp;"Čini mi se da si vrlo dobro obavešten o ovom svetu", reče Danijel.
<BR>&nbsp;&nbsp;&nbsp;&nbsp;&nbsp;"I ti ćeš brzo napredovati, pod uslovom da izađeš iz samog sebe. Sve što sam saznao o Neodredljivom, saznao sam ovde u graničnoj zoni."
<BR>&nbsp;&nbsp;&nbsp;&nbsp;&nbsp;"Kakvu igru igra Bolnica Garišankar?"
<BR>&nbsp;&nbsp;&nbsp;&nbsp;&nbsp;"Lekari Garišankara su ostvarili veštačku hronolizu", reče inženjer. "Oni imaju neki metod da bi se stavili u fazu - kako oni kažu - sa bićima koja su kao mi u prirodnoj hronolizi i da im pomognu. U načelu, to su naši prijatelji. No ja nalazim da su oni malo suviše uporni i ja u njih nemam poverenja isto koliko ni u one druge."
<BR>&nbsp;&nbsp;&nbsp;&nbsp;&nbsp;"Trenutak. Jesi li siguran da je naše stanje prirodno?"
<BR>&nbsp;&nbsp;&nbsp;&nbsp;&nbsp;"Da i ne. Reč prirodno nije sasvim prava. Recimo: slučajno."
<BR>&nbsp;&nbsp;&nbsp;&nbsp;&nbsp;"Da nisam pod uticajem neke droge - nečeg kao mebsital, nekog halucinogena ili bog će znati čega?"
<BR>&nbsp;&nbsp;&nbsp;&nbsp;&nbsp;"Pre 1980. godine, ili 1985, nisu postojali hronolitici."
<BR>&nbsp;&nbsp;&nbsp;&nbsp;&nbsp;"Znam... Nego... da nismo mi... na neki način... bili upecani od fordova Garišankara?"
<BR>&nbsp;&nbsp;&nbsp;&nbsp;&nbsp;"Odakle ti takva pomisao?"
<BR>&nbsp;&nbsp;&nbsp;&nbsp;&nbsp;"Nemam pojma."
<BR>&nbsp;&nbsp;&nbsp;&nbsp;&nbsp;"Aha. Oni bi nam rekli da su tu, da bi nam pomogli, a u stvari mi bismo im poslužili za njihove opite. To je mogućno. Međutim, izgleda da su svi teški ranjenici - ili bar oni ranjeni u glavu prirodno utonuli u hronolizu."
<BR>&nbsp;&nbsp;&nbsp;&nbsp;&nbsp;"Ko to kaže? Garišankar?"
<BR>&nbsp;&nbsp;&nbsp;&nbsp;&nbsp;"Oh, nemoguće je pratiti odakle potiču obaveštenja koja cirkulišu hronolitičkim svemirom. Možda Garišankar, možda HKH, možda bilo ko drugi."
<BR>&nbsp;&nbsp;&nbsp;&nbsp;&nbsp;"Zar bi neka rana na glavi mogla biti uzrok te pojave?"
<BR>&nbsp;&nbsp;&nbsp;&nbsp;&nbsp;"Da, izgleda."
<BR>&nbsp;&nbsp;&nbsp;&nbsp;&nbsp;"A posle izlečenja šta se događa? Zaboravlja li se?"
<BR>&nbsp;&nbsp;&nbsp;&nbsp;&nbsp;"Bez sumnje. O tom, stari moj, ja ne znam ništa više od tebe. U svakom slučaju verujem da je Garišankarova intervencija za nas sve izmenila. Da li na dobro ili na rđavo, to će se videti. Lekari su nas probudili. Možda nije prava reč probudili. Oni su nam pomogli da budemo svesni našeg stanja. Oni su učinili da izgubimo neku vrstu čednosti koja je trebalo da bude dosta prijatna. Mislim da mi iz tog ipak možemo izvući izvesnu korist..."
<BR>&nbsp;&nbsp;&nbsp;&nbsp;&nbsp;"Zar je za njih to običan opit?"
<BR>&nbsp;&nbsp;&nbsp;&nbsp;&nbsp;"Recimo da to predstavlja deo njihovih istraživanja."
<BR>&nbsp;&nbsp;&nbsp;&nbsp;&nbsp;"Gde se nalazi Bolnica Garišankar?"
<BR>&nbsp;&nbsp;&nbsp;&nbsp;&nbsp;"U 2021-2100. godini koliko znam. Mi smo u fazi sa periodom 2060. godine."
<BR>&nbsp;&nbsp;&nbsp;&nbsp;&nbsp;"U budućnosti... Pokušavam da shvatim", reče Danijel zastavši.
<BR>&nbsp;&nbsp;&nbsp;&nbsp;&nbsp;On se potpuno okrete oko sebe, pogleda u crno nebo, presahlo more, sivu plažu prepunu otpadaka i grad sličan nekoj tvrđavi na crvenkastoj mesečini. Slušao je. Udahnu oštar i vlažan vazduh.
<BR>&nbsp;&nbsp;&nbsp;&nbsp;&nbsp;"Malo je manje zagušljivo no u gradu."
<BR>&nbsp;&nbsp;&nbsp;&nbsp;&nbsp;"Dođi do mene, ja imam sistem za provetravanje."
<BR>&nbsp;&nbsp;&nbsp;&nbsp;&nbsp;Danijel poče da se smeje.
<BR>&nbsp;&nbsp;&nbsp;&nbsp;&nbsp;"Ovaj svet je ipak jedna varka."
<BR>&nbsp;&nbsp;&nbsp;&nbsp;&nbsp;"Ne kažem da nije. Međutim, za nas - u ovom trenutku - to je stvarnost. Moraš se prilagoditi."
<BR>&nbsp;&nbsp;&nbsp;&nbsp;&nbsp;"U stvari, ja sam u bolnici i sanjam."
<BR>&nbsp;&nbsp;&nbsp;&nbsp;&nbsp;"Eh, i ja takođe. Pretpostavljam. Ali baš me briga."
<BR>&nbsp;&nbsp;&nbsp;&nbsp;&nbsp;Stigoše do jedne kuće sa svetlim krovom, s lica osvetljenom plavim i crvenim svetlostima. Danijel siđe iza Laršea dva ili tri stepenika. Inženjer gurnu jedna vrata od izrezbarenog drveta koja su izgledala kao načičkana glavama gmizavaca i šapama sa kandžama. Obuze ih težak miris jasmina i ljubičice. Uđoše u neki dug slabo osvetljen hodnik, na čijem je kraju ravnodušno stajala jedna devojka s haljinom izrezanom oko dojki.
<BR>&nbsp;&nbsp;&nbsp;&nbsp;&nbsp;"Upozoravam te odmah da se ne iznenadiš", reče Larše ozbiljno. "Moja mala kraljevina nastanjena je kurvama, čudovištima i bednicima. Kurve - njih znam. Odavno nisam ništa drugo imao. Osamnaest meseci nezaposlenosti, a? A moja žena je pobegla! Uostalom, dobro je učinila. Nemaš pojma kakva je ona bila hulja. Treba reći da ni ja nisam bio mnogo bistriji. Jadnike takođe mnogo volim. Videćeš ih nekolicinu. Eno, barmena... Zdravo, momče!"
<BR>&nbsp;&nbsp;&nbsp;&nbsp;&nbsp;Čovek stavi na šank dve velike riđe izborane šake. Glupav osmeh je razvlačio njegovo konjasto lice, a opušteni brkovi davali su mu tužan izgled ograničenog čoveka. Inženjer komotno sede na jednu stolicu bez naslona.
<BR>&nbsp;&nbsp;&nbsp;&nbsp;&nbsp;"Čuj, kretenu, da li ti se dopada ovaj posao?"
<BR>&nbsp;&nbsp;&nbsp;&nbsp;&nbsp;Zatim se okrete Danijelu:
<BR>&nbsp;&nbsp;&nbsp;&nbsp;&nbsp;"Pusti ga. Da ovaj tip stvarno postoji, ja mu se tako ne bih obraćao. Ja nisam baraba."
<BR>&nbsp;&nbsp;&nbsp;&nbsp;&nbsp;"Šta se može, gospodine Larše", reče barmen, "živeti se mora."
<BR>&nbsp;&nbsp;&nbsp;&nbsp;&nbsp;"Do đavola!" dreknu inženjer. "Znao sam da će mi to reći. Nije sigurno da treba živeti, budalo. I ja sam mogao biti barmen, čistač, šofer, sobar ili bilo šta. Više sam voleo da se ubijem, čuješ li malo to šta ti kažem: više sam voleo da se ubijem! Ja sam tip. Da, promašio sam se, to je istina. Ali zamalo, prijatelju, za vrlo malo... A ako ti dam debeo svežanj novčanica, zar ne bi pobegao odavde?"
<BR>&nbsp;&nbsp;&nbsp;&nbsp;&nbsp;Barmen ostavi svoju krpu i zainteresovano se zaklati.
<BR>&nbsp;&nbsp;&nbsp;&nbsp;&nbsp;"Zavisi koliko, gospodine Larše."
<BR>&nbsp;&nbsp;&nbsp;&nbsp;&nbsp;"Videćemo."
<BR>&nbsp;&nbsp;&nbsp;&nbsp;&nbsp;Inženjer iz svojih džepova izvadi nekoliko svežnjeva novčanica i stavi ih na šank.
<BR>&nbsp;&nbsp;&nbsp;&nbsp;&nbsp;"Eto, tu ima prilično krupnih novčanica, zar ne? Da sam ja to tamo imao, koliko bih sebi priuštio cura, a da ne govorimo o odmoru na Balearskim ostrvima! Ali, ima jedan uslov."
<BR>&nbsp;&nbsp;&nbsp;&nbsp;&nbsp;"Da, gospodine?"
<BR>&nbsp;&nbsp;&nbsp;&nbsp;&nbsp;"Moraš da oližeš moje cipele, obraćajući mi se sa: gospodine direktore. Da li te to boli?"
<BR>&nbsp;&nbsp;&nbsp;&nbsp;&nbsp;"Da, gospodine! Ne, gospodine! Možete misliti, toliki novac! Odmah dolazim."
<BR>&nbsp;&nbsp;&nbsp;&nbsp;&nbsp;"Za tu cenu ja bih vam dobro uradila neku drugu stvar", reče jedna žena sedajući.
<BR>&nbsp;&nbsp;&nbsp;&nbsp;&nbsp;Njena pripijena bluza se poluotvori i pokaza udubljenje između dojki. Jednim elegantnim pokretom ona podiže donji deo svoje široke suknje od skerletnog satena, otkrivši samo vrh crne cipele. Dvoumeći se malo Danijel je prepoznade. To je bila ona plavuša koja je mislila da je on mornar. Ali tad je imala na sebi kratku suknju kestenjaste boje i zelenu bluzu. On polako diže svoju stisnutu pesnicu koja je zbog ozlede ličila na komad izrezanog drveta. Devojka mu se nasmeši.
<BR>&nbsp;&nbsp;&nbsp;&nbsp;&nbsp;"Dobar dan, mornaru!"
<BR>&nbsp;&nbsp;&nbsp;&nbsp;&nbsp;"Predstavljam ti Moniku", reče inženjer. "Moje remek-delo. Pravi inženjerski rad. Čak i umetnički, rekao bih. A? Pitam se kako li sam u tom uspeo. U mom životu nisam imao često prilike da obavim neki stvaralački rad. Bilo je vreme da se tog prihvatim. Vidiš li, nezaposlenost mi uspeva. Dijersane, pogledaj lice te male."
<BR>&nbsp;&nbsp;&nbsp;&nbsp;&nbsp;"Anđeo", složi se Danijel.
<BR>&nbsp;&nbsp;&nbsp;&nbsp;&nbsp;"Pa ipak, prava hulja. Reci to, Monika. Reci gospodinu, da si hulja."
<BR>&nbsp;&nbsp;&nbsp;&nbsp;&nbsp;Monika je levu ruku držala upola dignutu, pesnice stegnute u visini grudi, a prsti kao da su učinili prijateljski gest.
<BR>&nbsp;&nbsp;&nbsp;&nbsp;&nbsp;"Ja sam hulja", reče ona ubedljivo. "Daj mi novac."
<BR>&nbsp;&nbsp;&nbsp;&nbsp;&nbsp;Inženjer stavi ruku na svežnjeve i s nasladom ih pomilova.
<BR>&nbsp;&nbsp;&nbsp;&nbsp;&nbsp;"Sigurno, srce moje. Novac je pravljen za hulje."
<BR>&nbsp;&nbsp;&nbsp;&nbsp;&nbsp;"Gospodine Larše, rekli ste mi..." poče barmen.
<BR>&nbsp;&nbsp;&nbsp;&nbsp;&nbsp;"Umukni, skitnico! Da nisi poverovao da ću sav ovaj dobar novac predati crvu kao što si ti? Znaš li da si ti crv? A pre svega, ako bih ti ovo dao, šta bi ti s tim učinio? Jesi li pomislio na to? Kuda bi išao, golaću? To ne bi znao. Za tebe nema mesta van ovog ovde. A nisi sposoban da zamisliš jedan svemir, glupavko."
<BR>&nbsp;&nbsp;&nbsp;&nbsp;&nbsp;"Da, gospodine. Ne, gospodine", reče barmen. "Sve što vi kažete istina je. Molim vas da mi oprostite. Ja ću vam ipak olizati noge, ako hoćete."
<BR>&nbsp;&nbsp;&nbsp;&nbsp;&nbsp;"Pusti ga, dragi", reče Monika Laršeu. Ona ćušnu novčanice u svoju torbu, a inženjer stavi ruke ispred lica.
<BR>&nbsp;&nbsp;&nbsp;&nbsp;&nbsp;"I reći da sam pucao u sebe zbog ovog? Eh, do đavola, lepo sam se zakleo da ću stvoriti svet bez novca, ali ne mogu da uspem. To nije za moju snagu. Ja sam obeležen. Ne prestajem da pravim novčanice od pedeset hiljada i ženske spremne da se prodaju za jednu, ili četvrtinu takve, ili bilo za šta. Šta ćeš, to me zabavlja. Priznajem da je to ružno. Ništa me ne može više uzbuditi od pomisli da je jedna lepa devojka spremna da legne za petofranak. Kakva odmazda, stari! Ili baš naprotiv. Izmisliti milione i baciti ih jednoj drolji misleći na sve jadnike koji savijaju grbaču za manje od ničeg. Slažem se da je to odvratno. U svakom slučaju ne žalim što sam pucao u sebe."
<BR>&nbsp;&nbsp;&nbsp;&nbsp;&nbsp;On rasejano pomilova glavu neke vrste čudovišta upola zveri, upola žabe, koje je podsećalo na Vulu, marsovskog psa Džona Kartera. On se nasmeja prekidan štucanjem. Danijel je pio svoj viski, posmatrajući dekor. Unutrašnjost ovog bara koju je stvorio Larše bila je odvratno prostačka. Prostačka uprkos paravanima, zavesama, bojama i devojkama koje su se kretale sredinom, neke obučene u raskošne večernje haljine, a neke potpuno nage. Prostačka uprkos siromašaka i devojaka za mornare, Moniki, koja je izlagala svoj izazovni sjaj i Vule koji je palacao svojim jezikom. Pomisli da je možda u gledanju na Laršeovo delo unosio svoj - negativan - ličan stav. Ili je možda on lično pronalazio sve to, uključujući i inženjera u pohabanom odelu. To je bilo novo pozorište Klare Gazul, delo jedne Klare Gazul koju je stvorio Merime pre no što je sanjao o njoj.
<BR>&nbsp;&nbsp;&nbsp;&nbsp;&nbsp;Danijel se dvoumio između dva suprotna utiska. S jedne strane oštro osećanje istine: sve je bilo jako, čisto, tačno. Bio je svestan svog tela i želeo je Moniku. Put je bila put, drvo je bilo drvo, tkanina je bila tkanina. Smatrao je da je lucidan (ali je bio gotovoo siguran da ne zna ili da ne može da postavlja prava pitanja; a uostalom, uvek je mislio da je, postavljajući bilo kom vrlo jednostavno pitanje, mogao saznati suštinu istorije i tajnu svemira - samo on nije nalazio pitanje). Bio je prisutan. Njegova čula zabranjivala su mu da u to sumnja. Sasvim je jasno da njegov doživljaj nije bio san. Najviše mu se činilo da se neko lako pijanstvo pripojeno velikom zamoru postavljalo između stvarnosti i njega kao neka vrsta zaklona. A na drugoj strani imao je čisto intelektualno uverenje da sanja, dok je stvarni svemir bio u blizini, u fantastičnoj blizini, koja se ne bi mogla izraziti u angstremima ili u piko-sekundama, pošto su ova dva merila bila još gruba, bliska, toliko bliska pa ipak nedokučiva (i to je bilo uvek u izvesnom smislu: još pre je lutao na jednoj asimptoti stvarnog sveta). Da, svet bi trebalo da je tu, sasvim blizu, a do ludila je dovodila nemoć da se jednim udarcem skrha iluzija da bi se ponovo našla stvarnost i vratiti se kući. Možda bi u tom uspeo kad bi to hteo sa dosta snage. Morao je postojati neki način, neki vrlo jednostavan način na koji on nije pomišljao. A nije pomišljao zato što je spavao. To ti je san: stanje u kom se imaju pitanja i odgovori, ali u kom se oni više ne mogu uskladiti jedno sa drugim. Život kojim je Danijel dotad živeo ličio je takođe na san, a možda je za žive mrtvace sveta postojao neki način da se probude, na koji niko nije pomišljao.
<BR>&nbsp;&nbsp;&nbsp;&nbsp;&nbsp;On se usredsredi da bi sakupio što je moguće više utisaka. On udahnu Monikin kiseo, pomalo gorak parfem: miris narandži zgnječenih u ljusci. Oslušnu kreštavo gukanje koje je dopiralo iz muzičkih automata i piskave i krte glasove žena. Zatim pomilova Monikinu ruku. Tad se inženjer u pohabanom odelu okrete. Imao je pogled u kom je bilo sjaja, prijateljstva i svireposti.
<BR>&nbsp;&nbsp;&nbsp;&nbsp;&nbsp;"Da ne sumnjaš, Dijersane, prijatelju? Oni su ti bar ispričali da u Neodredljivom nikad ništa nije sigurno, da je sve bar upola bilo varka i laž. To je intoksikacija, stari moj. Tako zahteva HKH. Međutim, lažovi su oni, ta banda fosila. Ne treba ih slušati. Ovde su stvari realne na svoj način. Zažalićeš za svim tim kad izađeš iz bolnice - ako iz nje izađeš. To je možda jedna varka, a ono što smatramo za stvarnost, možda je neka druga varka. A šta nas se to tiče? Da bi se živelo treba se praviti kao da je tako. Osloniti se na spoljni izgled, jer drugog ničeg nema. Što se tiče mene, ja sebi odavno ne postavljam pitanja. Ono što je važno, to je iskustvo. Videćeš. Monika zadigni svoju haljinu."
<BR>&nbsp;&nbsp;&nbsp;&nbsp;&nbsp;Mlada žena poslušno siđe sa svoje stolice, stade između Laršea i Danijela, zatim uzevši prvim pokretom obema rukama donji deo svoje duge crvene suknje, uvrnu je do kolena, a zatim je drugim pokretom podiže do kukova. U tom muzika iz jednog džuboksa poče da tutnji, a smeh odjeknu u ritmu, kao da je dirigovan Laršeovim vrhovnim pogledom.
<BR>&nbsp;&nbsp;&nbsp;&nbsp;&nbsp;"E pa, hajde, miluj je", reče inženjer s nekom vrstom besa.
<BR>&nbsp;&nbsp;&nbsp;&nbsp;&nbsp;Danijel pruži svoju desnu ubogaljenu ruku. Šaku široku, snažnu i grubu, kojoj su nedostajali srednji prst i prst do njega. Bilo je to strašno. On je povuče i pruži levu ruku. Stavi prste na nagu kožu iznad crne čarape sa stegnutom čipkanom podvezicom. Monika saže glavu da bi pratila njegove pokrete.
<BR>&nbsp;&nbsp;&nbsp;&nbsp;&nbsp;"Hajde, napred, pipni!" viknu inženjer. "Čega se bojiš? Nema ti ovde gazde, niti majke!"
<BR>&nbsp;&nbsp;&nbsp;&nbsp;&nbsp;Put mlade žene bila je mlaka, baršunasta, gipka, potpuno slična sećanju koje mu je ostalo o puti mladih žena. Zatim dlanom pređe preko čarape nadole iznad kolena. Zatim dožive neočekivano uzbuđenje. Taj dodir sa rapavom svilom i zategnutim vlaknom, istovremeno glatkim i rapavim, izazvao je neko čudno osećanje, koje se nije moglo iskazati i koje je bilo fantastično stvarno. Osećanje koje je pomalo zaboravio. Kao neka poruka u kojoj se mešala neka luda živost, dok se neka prestravljena beznadežnost sjuri niz njegovu ruku, izazva drhtanje u kičmi i utonu u njegov mozak, vrteći mu po potiljku kao burgijom. Zadovoljstvo i strah se besno izmešaše. 'Ja živim', pomisli Danijel, 'i nešto se dogodilo. Možda je to bio uzrok ovog straha. Čovek ne zna da li živi i nema ništa užasavajućeg od tog saznanja, jer tek kad se smrt približi postaje se svestan. Ja ću umreti!' I nastavi da šeta šakom po najlonskoj čarapi, prožet požudom i zaluđen osećanjem snažnijim i uzbudljivijim od bilo kog drugog, kog se mogao setiti. Poruka koju je primio nervoznim krajevima prstiju urlala je negde u njegovom telu: 'Ja živim, ja živim! Zatim: nešto se dogodilo, ali ja živim. I na kraju: nešto se dogodilo i ja umirem!'
<BR>&nbsp;&nbsp;&nbsp;&nbsp;&nbsp;"Verujem da su naša čula bila otupljena", reče inženjer čudno mirnim glasom. "Ne nalaziš li da ih je hronoliza malo izoštrila? Stari moj, to nije san, to je buđenje!"
<BR>&nbsp;&nbsp;&nbsp;&nbsp;&nbsp;Danijel diže glavu. Monikino lice koje se rumenilo zračilo je nekom neuporedivom nežnošću. Oči mlade žene bile su svetlije od svih koje je on ikad video.
<BR>&nbsp;&nbsp;&nbsp;&nbsp;&nbsp;Grlo mu se steže, a učini mu se da mu srce prestaje da kuca. Poverova da je krv prestala da mu struji. Da se pretvorila u zlatni pesak, u istopljenu platinu, u čistu svetlost. Bio je na izmaku daha, na izmaku snage, na izmaku nadanja i užasa.
<BR>&nbsp;&nbsp;&nbsp;&nbsp;&nbsp;"Hoću da se vratim u bolnicu", reče.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
