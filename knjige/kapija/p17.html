<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Čini se kao da sa Sigfridovim klima-uređajem opet nešto nije u redu, ali mu to ne pominjem. On bi samo izjavio da temperatura iznosi dvadeset dva i po Celzijusova stepena i pitao zašto svoj psihički bol izražavam kroz fizičko stanje povišene temperature. A takvih budalaština mi je dosta.
<BR>&nbsp;&nbsp;&nbsp;&nbsp;&nbsp;"U stvari", saopštavam naglas, "sit sam te do guše, Sigi."
<BR>&nbsp;&nbsp;&nbsp;&nbsp;&nbsp;"Žao mi je, Robe. Ali budi ljubazan, pa mi pričaj još ponešto o svom snu."
<BR>&nbsp;&nbsp;&nbsp;&nbsp;&nbsp;"Idi bestraga." Popuštam malo kaiševe jer mi smetaju. Na taj način se delimično iskopčavaju Sigfridovi kontrolni uređaji, ali bar ovoga puta on mi na to ne ukazuje. "To je prilično dosadan san. Nalazimo se na brodu. Stižemo do jedne planete koja u mene bulji, kao da ima ljudsko lice. Oči ne mogu da vidim sasvim dobro zbog obrva, ali na neki način shvatam da plače i da sam ja tome razlog."
<BR>&nbsp;&nbsp;&nbsp;&nbsp;&nbsp;"Da li prepoznaješ to lice, Bobe?"
<BR>&nbsp;&nbsp;&nbsp;&nbsp;&nbsp;"Pojma nemam čije je. Prosto lice. Žensko, čini mi se."
<BR>&nbsp;&nbsp;&nbsp;&nbsp;&nbsp;"Da li znaš zašto plače?"
<BR>&nbsp;&nbsp;&nbsp;&nbsp;&nbsp;"Zapravo ne, ali zbog nečega što je u vezi sa mnom, što god da je. U to sam siguran."
<BR>&nbsp;&nbsp;&nbsp;&nbsp;&nbsp;Pauza. Zatim: "Da li bi se, molim te, ponovo privezao, Robe!"
<BR>&nbsp;&nbsp;&nbsp;&nbsp;&nbsp;Moj odbrambeni mehanizam iznenada stupa u dejstvo. "Šta je sad", podsmevam se sa gorčinom u glasu, "misliš li da ću da skočim sa dušeka i da te napadnem?"
<BR>&nbsp;&nbsp;&nbsp;&nbsp;&nbsp;"Ne, Robi, naravno da ne mislim. Ali bih ti bio zahvalan kad bi to uradio."
<BR>&nbsp;&nbsp;&nbsp;&nbsp;&nbsp;Počinjem da se vezujem, polako i bez volje. "Koliko, pitam se, vredi zahvalnost jednog kompjuterskog programa?"
<BR>&nbsp;&nbsp;&nbsp;&nbsp;&nbsp;On na ovo ne odgovara, nego čeka da ja nastavim. Puštam da ovde pobedi i kažem: "U redu, vratio sam se u ludačku košulju, a šta nameravaš sad da kažeš zbog čega će mi biti potrebni zategnuti kaiševi?"
<BR>&nbsp;&nbsp;&nbsp;&nbsp;&nbsp;"Pa", kaže on, "verovatno ništa tako strašno, Robi. Samo se pitam zašto smatraš da devojka na planeti plače zbog tebe?"
<BR>&nbsp;&nbsp;&nbsp;&nbsp;&nbsp;"I ja bih to voleo da znam", odvraćam ja, i to je istina onako kako je ja vidim.
<BR>&nbsp;&nbsp;&nbsp;&nbsp;&nbsp;"Znam za neke realne stvari zbog kojih sebi pripisuješ krivicu, Robi", veli on. "Jedna od njih je smrt tvoje majke."
<BR>&nbsp;&nbsp;&nbsp;&nbsp;&nbsp;Ja se složih. "Tako je, na neki glupav način."
<BR>&nbsp;&nbsp;&nbsp;&nbsp;&nbsp;"I smatram da se osećaš veoma krivim zbog svoje ljubavnice, Džel-Klare Mojnlin."
<BR>&nbsp;&nbsp;&nbsp;&nbsp;&nbsp;Bacakam se pomalo. "Ovde je grozomorna vrućina", žalim se.
<BR>&nbsp;&nbsp;&nbsp;&nbsp;&nbsp;"Da li osećaš da su bilo jedna ili druga stvarno svaljivale krivicu na tebe?"
<BR>&nbsp;&nbsp;&nbsp;&nbsp;&nbsp;"Kako bih to, do vraga, mogao znati?"
<BR>&nbsp;&nbsp;&nbsp;&nbsp;&nbsp;"Možda možeš da se setiš nečeg što su kazale?"
<BR>&nbsp;&nbsp;&nbsp;&nbsp;&nbsp;"Ne, ne mogu!" On počinje da postavlja vrlo lična pitanja, a ja želim da sve ovo ostane na objektivnom nivou i zato kažem: "Priznajem da kod mene postoji izrazita težnja da svaljujem odgovornost na samog sebe. To je prilično klasičan obrazac, na kraju krajeva, zar ne? Možeš me pronaći na strani dvesta sedamdeset sedmoj u bilo kom udžbeniku."
<BR>&nbsp;&nbsp;&nbsp;&nbsp;&nbsp;On hoće da me odobrovolji, puštajući da za trenutak ne govorim o ličnim stvarima. "Ali na istoj strani, Robe", kaže, "verovatno se podvlači da je odgovornost samonametnuta. Ti je sam na sebe tovariš, Robi."
<BR>&nbsp;&nbsp;&nbsp;&nbsp;&nbsp;"Bez sumnje."
<BR>&nbsp;&nbsp;&nbsp;&nbsp;&nbsp;"Ti uopšte ne moraš da prihvatiš na sebe odgovornost, ako to ne želiš."
<BR>&nbsp;&nbsp;&nbsp;&nbsp;&nbsp;"Sigurno da ne. Ja to želim."
<BR>&nbsp;&nbsp;&nbsp;&nbsp;&nbsp;On me pita, gotovo ovlaš: "Imaš li neku predstavu zašto je to tako? Zašto želiš da osećaš da si za sve što krene naopako ti odgovoran?"
<BR>&nbsp;&nbsp;&nbsp;&nbsp;&nbsp;"A, idi bastraga, Sigfride", kažem ja sa gađenjem. "Tvoja impulsna kola su opet tropa. To uopšte nije tako. To je više kao - uostalom evo kako je. Kad sednem za punu trpezu života, Sigfride, toliko sam zauzet mišlju kako ću da platim račun, pitam se šta će drugi ljudi oko mene misliti zbog toga što ga plaćam i da li imam dovoljno novaca u džepu da platim račun, da naprosto ne stižem uopšte da jedem."
<BR>&nbsp;&nbsp;&nbsp;&nbsp;&nbsp;On kaže: "Ne želim da te ohrabrujem da praviš ovakve literarne izlete, Bobe."
<BR>&nbsp;&nbsp;&nbsp;&nbsp;&nbsp;"Žao mi je." Nije mi žao, u stvari. Zbog njega sam ljut.
<BR>&nbsp;&nbsp;&nbsp;&nbsp;&nbsp;"Ali da upotrebim tvoju metaforu, Bobe, zašto ne oslušneš šta to drugi ljudi govore? Možda govore nešto lepo, ili nešto važno o tebi."
<BR>&nbsp;&nbsp;&nbsp;&nbsp;&nbsp;Obuzdavam nagonsku želju da zbacim kaiševe, tresnem onu njegovu iskeženu lutku posred lica i zauvek odem sa ovog đubrišta. On čeka, dok se meni u glavi kuva, i ja najzad eksplodiram: "Da ih oslušnem! Sigfride, ti staro blentavo zveckalo, ja ništa drugo i ne radim već ih osluškujem. Ja želim da kažu kako me vole. Želim da kažu i da me mrze, bilo šta, ali tako da mi to kažu od srca. Ja sam toliko zauzet osluškivanjem srca da čak ne čujem kad me neko zamoli da mu dodam so."
<BR>&nbsp;&nbsp;&nbsp;&nbsp;&nbsp;Pauza. Osećam kao da ću se rasprsnuti. Onda on kaže sa divljenjem: "Izražavaš svoje probleme veoma lepo, Robi. Ali ono što bih ja stvarno..."
<BR>&nbsp;&nbsp;&nbsp;&nbsp;&nbsp;"Prestani, Sigfride!" urlam ja, najzad istinski besan; zbacujem kaiševe i sedam uspravno da bismo se našli licem u lice: "I prestani da me zoveš Robi! Ti to radiš samo onda kad misliš da se ponašam detinjasto, a ja više nisam dete!"
<BR>&nbsp;&nbsp;&nbsp;&nbsp;&nbsp;"To nije sasvim tač..."
<BR>&nbsp;&nbsp;&nbsp;&nbsp;&nbsp;"Rekao sam, prestani s tim!" Skačem do dušeka i grabim svoju torbicu. Iz nje vadim parče hartije koje mi je dala S. Ja. posle svih onih ispijenih čaša i sveg onog vremena provedenog u krevetu. "Sigfride", režim, "dosta sam ja od tebe trpeo. Sad je došao moj red!"
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
