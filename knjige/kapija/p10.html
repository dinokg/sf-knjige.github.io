<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Otprilike petog dana boravka na Kapiji, ustao sam i fino se doterao, doručkovao kod "Grba Hičitauna" opkoljenog turistima, kockarima zakrvavljenih očiju iz kazina preko puta vretenaste šupljine i marincima sa krstarica koji su bili na odsustvu. Atmosfera je bila ekskluzivna, a i cene su bile ekskluzivne. Vredelo je doći ovamo zbog turista. Osećao sam kako me posmatraju. Znao sam da govore o meni, naročito jedan Afrikanac, glatkog lica, ali star, iz Dahomeja ili Gane, čini mi se, koji je bio sa svojim vrlo mladom, vrlo gojaznom, vrlo našmukiranom ženom. Ili već šta mu je bila. Po svemu sudeći, izgledao sam im kao kakav razmetljivi junak. Doduše, nisam imao nijednu narukvicu na ruci, ali ni neki veterani ih nisu nosili.
<BR>&nbsp;&nbsp;&nbsp;&nbsp;&nbsp;Razbaškario sam se. Pomislio sam da poručim prava jaja sa slaninom, ali to je koštalo više nego što sam sebi čak i u ovoj euforiji mogao da dozvolim, pa sam se odlučio za sok od pomorandže (ispalo je da je pravi, na moje iznenađenje), maslac-kiflu i nekoliko šolja crne danske kafe. Osećao sam da mi samo nedostaje jedna zgodna devojka na stolici pored moje. Bile su tu dve privlačne žene, izgleda iz posade sa kineskog patrolnog broda na odsustvu, i obe prilično voljne da razmene nekoliko radio-poruka očima, ali ja sam odlučio da ih imam u vidu za neki kasniji trenutak, pa sam platio račun (što je bilo dosta mučno) i otišao na čas.
<BR>&nbsp;&nbsp;&nbsp;&nbsp;&nbsp;Silazeći, sustigao sam Forhendove. Otac, koji se, izgleda, zvao Ses, otpustio je silazno uže i sačekao kako bi mi učtivo poželeo dobro jutro. "Nismo vas videli za doručkom", reče njegova supruga, pa sam im ispričao gde sam bio. Mlađa kćer, Lois, imala je na licu pomalo zavidljiv izraz. Majka je to primetila i potapšala je. "Ne brini, dušo, otići ćemo u taj restoran pre povratka na Veneru." Zatim se obratila meni. "Za sada moramo vrlo pažljivo da rukujemo novcem. Ali kad se budemo obogatili, imamo neke dosta preduzimljive planove kako ćemo da ga potrošimo."
<BR>&nbsp;&nbsp;&nbsp;&nbsp;&nbsp;"Zar ih nemamo svi?" rekoh ja, ali nešto sam razmišljao. "Zar ćete se zbilja vratiti na Veneru?"
<BR>
<BR>&nbsp;&nbsp;&nbsp;&nbsp;&nbsp;Mali oglasi
<BR>&nbsp;&nbsp;&nbsp;&nbsp;&nbsp;GURMANSKA KUHINJA po narudžbini. Sečuanska, kalifornijska, kantonska. Specijalizovana za narudžbine za prijeme. Vongovi, nazovite 83-242.
<BR>&nbsp;&nbsp;&nbsp;&nbsp;&nbsp;KARIJERA PREDAVAČA & PV saradnika očekuje veterane sa brojnim narukvicama! Prijavite se još danas na kurs iz govorništva, pripremanja holograma, organizovanja propagande. Pregledajte overena pisma diplomiranih polaznika koji zarađuju nedeljno od 3000 U.S. dolara naviše. 86-521. DOBRODOŠLI na Kapiju! Povežite se u najkraćem roku sa drugima uz pomoć naše jedinstvene službe. Raspolažemo spiskom od dve stotine imena, po izboru. Honorar za upoznavanje 50 U.S. dolara. 88-963.
<BR>
<BR>&nbsp;&nbsp;&nbsp;&nbsp;&nbsp;"Sigurno", rekoše svi zajedno, ko na jedan ko na drugi način, i izgledali su iznenađeni što ih tako nešto pitam. To je opet iznenadilo mene. Nisam mogao da shvatim kako pacovi iz tunela uopšte mogu o toj istopljenoj zagušljivoj bombi da misle kao o svom domu. Ses Forhend je, mora biti, takođe primetio moj izraz lica. Oni su bili povučena porodica, ali im gotovo ništa ne bi promaklo. On se nasmejao i rekao:
<BR>&nbsp;&nbsp;&nbsp;&nbsp;&nbsp;"To je naš dom, na kraju krajeva. Kao i Kapija, na izvestan način."
<BR>&nbsp;&nbsp;&nbsp;&nbsp;&nbsp;To je već bilo veoma čudno. "U stvari, mi smo u srodstvu sa čovekom koji je prvi otkrio Kapiju, Silvesterom Meklenom. Čuli ste za nega?"
<BR>&nbsp;&nbsp;&nbsp;&nbsp;&nbsp;"Kako da ne."
<BR>&nbsp;&nbsp;&nbsp;&nbsp;&nbsp;"Bio nam je neki brat od tetke. Pretpostavljam da znate celu priču?" Hteo sam da kažem da znam, ali on je očigledno bio ponosan na svog rođaka, a to mu nisam mogao zameriti, i tako sam čuo jednu pomalo drugačiju verziju porodične legende: "On je bio u jednom od tunela na južnom polu, gde je našao jedan brod. Bog će znati kako ga je dopeljao do površine, ali uspeo je, ušao unutra, pritisnuo dugme za start i brod je - onako kako je bio programiran - doleteo ovamo."
<BR>&nbsp;&nbsp;&nbsp;&nbsp;&nbsp;"Zar Korporacija ne isplaćuje naknade za korišćenje ustupljenih materijalnih prava?" upitao sam. "Hoću da kažem, ako plaćaju za nova otkrića, koje otkriće bi moglo biti vrednije?"
<BR>&nbsp;&nbsp;&nbsp;&nbsp;&nbsp;"Nama u svakom slučaju ne", kazala je Lujza Forhend, pomalo tužno; novac je za Forhendove bio mučna tema. "Naravno, Silvester nije krenuo u nameri da pronađe Kapiju. Kao što znate iz onog što smo čuli na kursu, brodovi imaju automatski režim povratka. Kud god da odletite, samo pritisnete dugme za start i vraćate se pravo ovamo. Samo, to Silvesteru ništa nije vredelo, jer on je već bio ovde. To je bio povratni krik nekog kružnog putovanja sa usputnim sletanjem udaljenim svetlosnih x godina."
<BR>&nbsp;&nbsp;&nbsp;&nbsp;&nbsp;"Bio je bistar i snažan", Ses preuze priču. "Morate biti takvi, ako hoćete da istražujete. Zato ga nije uhvatila panika. Ali pre nego što je iko stigao ovamo radi istraživanja, iscrpeo mu se sistem za obezbeđenje životnih uslova. A mogao je još malo da poživi. Mogao je da upotrebi tečni kiseonik i H-dva iz rezervoara lendera da bi došao do vazduha i vode. Uvek sam se pitao zašto nije."
<BR>&nbsp;&nbsp;&nbsp;&nbsp;&nbsp;"Zato što bi ionako umro od gladi", upade Lujza, braneći svoga rođaka.
<BR>&nbsp;&nbsp;&nbsp;&nbsp;&nbsp;"Pa da. U svakom slučaju, našli su njegov leš; u ruci je držao ono što je napisao. Prerezao je sebi grkljan."
<BR>&nbsp;&nbsp;&nbsp;&nbsp;&nbsp;Oni su bili prijatni ljudi, ali ja sam sve to već čuo, a zbog njih ću zakasniti na čas.
<BR>&nbsp;&nbsp;&nbsp;&nbsp;&nbsp;Razume se, materija koju smo obrađivali na ovom času nije bila baš osobito zanimljiva. Učili smo kako se razapinje ležaljka (početni stupanj) i kako se ispira toalet (viši stupanj). Možda ćete se zapitati zašto nisu više vremena posvećivali obuci u upravljanju brodovima. Iz jednostavnog razloga. Te sprave su letele same, kao što su mi Forhendovi, i svi ostali, ispričali. Čak ni kapsulama za pristajanje nije bilo mnogo teško upravljati, mada je za njih bilo potrebno doterati neke instrumente. Kad se jednom nađete u toj kapsuli sve što treba da uradite to je da sravnite tri-D, nekakvu holografsku predstavu neposredne okoline svemirskog prostora sa mestom do koga želite da stignete, i da nekako podesite jednu svetlu tačku na rezervoaru prema tački do koje želite da stignete. Kapsula je letela pravo tamo. Ona je sama izračunavala trajektorije i korigovala svoja sopstvena odstupanja. Bilo je potrebno malo mišićne koordinacije da se savlada podešavanje te svetlosne tačke sa odredišnom tačkom, međutim ovaj sistem je bio poslušan.
<BR>&nbsp;&nbsp;&nbsp;&nbsp;&nbsp;Između praktičnih časova ispiranja toaleta i uvežbavanja kako se razapinje ležaljka razgovarali smo kuda ćemo da idemo kad položimo završni ispit. Rasporedi lansiranja su stalno ažurirani i prikazivani na PV monitoru u našoj učionici, kad god bi neko pritisnuo dugme. Uz neka od njih stajala su imena, od kojih sam ja prepoznao dva-tri. Tiki Trambul je bila devojka s kojom sam igrao i pored koje sam jedanput ili dva puta sedeo u kantini. Ona je bila svemirski pilot i pošto joj je bila potrebna posada, razmišljao sam da joj se pridružim. Ali mudronje su mi kazale da su ti svemirski letovi gubljenje vremena.
<BR>&nbsp;&nbsp;&nbsp;&nbsp;&nbsp;Trebalo bi da vam kažem šta je svemirski pilot. To je onaj koji prevozi nove posade na Kapiju Dva. Ima otprilike jedno tuce "petica" koje redovno obavljaju ove letove. Prevezu četiri osobe (to su one koje Tiki traži), a zatim se pilot vraća sam, ili vraća i istraživače - ukoliko ih ima - kao i ono što su oni pronašli. Obično se nađe poneko.
<BR>&nbsp;&nbsp;&nbsp;&nbsp;&nbsp;Tim koji je otkrio Kapiju Dva - to su oni o kojima svi mi sanjamo. Oni su je napravili. Čoveče, kako su je samo napravili! Kapija Dva je bila druga Kapija, potpuno ista, osim što je kružila oko jedne druge zvezde, a ne oko naše. Nije bilo mnogo više blaga na Kapiji Dva nego što je bilo na našoj Kapiji; Hičiji su gotovo sve bili pokupili, osim samih brodova. A tamo nije bilo ni blizu toliko svemirskih brodova, samo oko sto pedeset u poređenju sa gotovo hiljadu na našoj staroj prvobitnoj solarnoj Kapiji. Ali već samo otkriće tih sto pedeset svemirskih brodova bilo je vredno. Da ne pominjem činjenicu da oni prihvataju neka odredišta koja brodovi sa naše Kapije, čini se, ne prihvataju.
<BR>
<BR>&nbsp;&nbsp;&nbsp;&nbsp;&nbsp;Spisak raspoloživih letova
<BR>&nbsp;&nbsp;&nbsp;&nbsp;&nbsp;30-107. PETICA. Tri slobodna mesta, jezik engleski.
<BR>&nbsp;&nbsp;&nbsp;&nbsp;&nbsp;Teri Jakamora (83-675) ili Džej Parduk
<BR>&nbsp;&nbsp;&nbsp;&nbsp;&nbsp;(83-004).
<BR>&nbsp;&nbsp;&nbsp;&nbsp;&nbsp;30-108. TROJKA. Oklopljena. Jedno slobodno
<BR>&nbsp;&nbsp;&nbsp;&nbsp;&nbsp;mesto. Engleski ili francuski. PUTOVANJE
<BR>&nbsp;&nbsp;&nbsp;&nbsp;&nbsp;DONOSI BONUS. Dorlean Sigri (P-fon 88-108).
<BR>&nbsp;&nbsp;&nbsp;&nbsp;&nbsp;30-109. JEDINICA.
<BR>&nbsp;&nbsp;&nbsp;&nbsp;&nbsp;Kontrolni let. Proverena bezbednost.
<BR>&nbsp;&nbsp;&nbsp;&nbsp;&nbsp;Javiti se kapetanu leta.
<BR>&nbsp;&nbsp;&nbsp;&nbsp;&nbsp;30-110. JEDINICA. Oklopljena. PUTOVANJE
<BR>&nbsp;&nbsp;&nbsp;&nbsp;&nbsp;DONOSI BONUS. Javiti se kapetanu leta.
<BR>&nbsp;&nbsp;&nbsp;&nbsp;&nbsp;30-111. TROJKA. Nepopunjena. Javiti se kapetanu
<BR>&nbsp;&nbsp;&nbsp;&nbsp;&nbsp;leta.
<BR>&nbsp;&nbsp;&nbsp;&nbsp;&nbsp;30-112. TROJKA. Najverovatnije kratko putovanje.
<BR>&nbsp;&nbsp;&nbsp;&nbsp;&nbsp;Nepopunjena. Jemstvo minimalno. Javiti se
<BR>&nbsp;&nbsp;&nbsp;&nbsp;&nbsp;kapetanu leta.
<BR>&nbsp;&nbsp;&nbsp;&nbsp;&nbsp;30-113. JEDINICA. Četiri slobodna mesta preko
<BR>&nbsp;&nbsp;&nbsp;&nbsp;&nbsp;Kapije Dva. Prelet pouzdanom "peticom".
<BR>&nbsp;&nbsp;&nbsp;&nbsp;&nbsp;Tiki Trambul (87-869).
<BR>
<BR>&nbsp;&nbsp;&nbsp;&nbsp;&nbsp;Do Kapije Dva izgleda ima oko četiri stotine svetlosnih godina i potrebno je po sto devet dana za prelet tamo i natrag. Njena glavna zvezda je svetloplava i pripada tipu B. Misli se da je to Alkiona u jatu Plejada, ali postoje izvesne sumnje. U stvari, ona nije prava zvezda Kapije Dva. Ova ne obilazi oko velike zvezde, nego oko jednog obližnjeg, malog, ugljenisanog patuljka. Kažu da je taj patuljak verovatno udaljena dvojna zvezda one glavne zvezde B tipa, ali takođe kažu da ne bi trebalo tako da bude zbog razlike u starosti između tih dveju zvezda. Ako ih ostavimo da raspravljaju još koju godinu, možda će ustanoviti. Čovek se pita zašto su Hičiji postavili svoju orbitalnu stanicu-raskrsnicu u putanju oko jedne tako neugledne zvezde, ali čovek se i inače pita o mnogo čemu što je u vezi s Hičijima.
<BR>&nbsp;&nbsp;&nbsp;&nbsp;&nbsp;Međutim, sve ovo ne pogađa po džepu tim koji ju je slučajno pronašao. Njima se isplaćuju naknade za korišćenje ustupljenih materijalnih prava za sve što bilo koji istraživač posle njih pronađe! Nije mi poznato koliko su dobiti dosad ostvarili ali to mora biti ide na desetine miliona svakom ponaosob. Možda na stotine. I eto zašto se ne isplati poći sa nekim svemirskim pilotom; nema zaista mnogo izgleda na dobitak, a mora da se deli ono što se dobije.
<BR>&nbsp;&nbsp;&nbsp;&nbsp;&nbsp;Tako smo redom raspravljali o svim letovima objavljenim na spisku i trtljali o njima u svetlosti našeg stručnog znanja stečenog za pet dana. Što nije bilo mnogo. Obraćali smo se Klari Mojnlin za savet. Na kraju krajeva, ona je dva puta bila napolju. Pažljivo je proučavala spisak letova i imena, pućeći usne. "Teri Jakamora je pristojan momak", rekla je. "Ne poznajem Parduka, ali možda bi vredelo okušati sreću sa ovim letom. Odbacite Dorleanov let. Donosi bonus od milion dolara, ali ono što vam ovde ne kažu to je da na tom brodu imaju 'hibridnu' kontrolnu tablu. Stručnjaci Korporacije ubacili su jedan kompjuter koji bi trebalo da nadmaši birač odredišta Hičija, a ja im ne bih poklonila poverenje. I, naravno ne bih preporučila 'jedinicu' ni pod kojim uslovima."
<BR>&nbsp;&nbsp;&nbsp;&nbsp;&nbsp;Lois Forhend upita: "Koji biste let vi izabrali kad biste birali, Klaro?"
<BR>&nbsp;&nbsp;&nbsp;&nbsp;&nbsp;Ona se zamisli namrgođeno, tarući crnu levu obrvu vrhovima prstiju. "Možda ovaj s Terijem. Ah, bilo koji. Ali ja ne idem ponovo napolje još neko vreme." Hteo sam da je zapitam zašto, ali ona prestade da gleda u ekran i reče: "U redu, družino, hajde da ponovimo našu vežbu. Pazite, naviše kad kažem 'pi', naniže, držite, čekajte dok izbrojite do deset, pa naviše kad kažem 'pu'."
<BR>&nbsp;&nbsp;&nbsp;&nbsp;&nbsp;Proslavio sam završetak jednonedeljne obuke u rukovanju brodom, ponudivši Dejnu Mečnikovu da ga častim pićem. To nije bila moja prvobitna namera. Moja prvobitna namera bila je da častim Šeri pićem koje bismo popili u krevetu, ali ona je bila nekuda otišla. Onda sam pritiskao dugmeta na piezofonu i dobio Mečnikova.
<BR>&nbsp;&nbsp;&nbsp;&nbsp;&nbsp;On se iznenadio kad je čuo moj poziv. "Hvala", rekao je, a onda se zamislio. "Znaš šta. Hajde da mi pomogneš da nešto prenesemo, pa ću onda ja tebe da častim pićem."
<BR>&nbsp;&nbsp;&nbsp;&nbsp;&nbsp;Tako sam otišao u njegov stan, koji se nalazio odmah ispod nivoa Bejb; soba mu nije bila mnogo bolja od moje, pri tom prazna, osim što je bilo nekoliko putnih torbi. Pogledao me je gotovo ljubazno. "Ti si sada vasionski istraživač", promumlao je.
<BR>&nbsp;&nbsp;&nbsp;&nbsp;&nbsp;"Pa i nisam. Imam još dva kursa."
<BR>&nbsp;&nbsp;&nbsp;&nbsp;&nbsp;"Sad me i inače vidiš poslednji put. Sutra letim sa Terijem Jakamorom."
<BR>&nbsp;&nbsp;&nbsp;&nbsp;&nbsp;Iznenadio sam se. "Zar se nisi tek vratio, pre desetak dana?"
<BR>&nbsp;&nbsp;&nbsp;&nbsp;&nbsp;"Ne možeš ništa da zaradiš ako stalno čučiš ovde. Ja sam samo čekao pravu posadu. Hoćeš da dođeš na moju oproštajnu večeru? Kod Terija. U dvadeset dva nula nula."
<BR>&nbsp;&nbsp;&nbsp;&nbsp;&nbsp;"Baš fino", odvratio sam. "Mogu li da povedem Šeri?"
<BR>&nbsp;&nbsp;&nbsp;&nbsp;&nbsp;"Pa, naravno, ona i inače dolazi, čini mi se. Častiću te pićem tamo, ako nemaš ništa protiv. Samo mi pomozi da smestimo ove stvari."
<BR>&nbsp;&nbsp;&nbsp;&nbsp;&nbsp;Bio je sakupio neverovatnu količinu stvari. Čudio sam se kako je uspeo da ih sve strpa u sobicu koja je bila isto toliko majušna kao i moja; tri velike platnene torbe potpuno nabijene, holodiskovi sa uređajem za projektovanje, mikrofilmovane knjige i nekoliko pravih knjiga. Na Zemlji bi one težile više nego što mogu da ponesem, verovatno pedeset ili šezdeset kila, ali razume se, na Kapiji nije bio nikakav problem da ih podignem; jedino je bila petljavina dok sam ih vukao kroz hodnike i spuštao niz okna. Ja sam nosio veći teret, ali Mečnikov je imao više problema, jer je ono što je on nosio bilo različitih oblika i različitih stepena krhkosti. To naše tegljenje je u stvari potrajalo gotovo ceo sat. Najzad smo stigli u deo asteroida u kome ranije nikad nisam bio i u kome je jedna postarija Pakistanka prebrojala koleta, dala Mečnikovu priznanicu i počela da odvlači stvari kroz jedan hodnik gusto obrastao vinovom lozom.
<BR>&nbsp;&nbsp;&nbsp;&nbsp;&nbsp;"Uh", zabrekta on. "E pa, hvala."
<BR>&nbsp;&nbsp;&nbsp;&nbsp;&nbsp;"Nema na čemu." Krenuli smo natrag prema uzlaznom oknu i obraćajući mi se, pretpostavljam zato što je odnekud shvatio da mi duguje neki znak pažnje i da treba da pokaže da zna šta je red, on reče:
<BR>&nbsp;&nbsp;&nbsp;&nbsp;&nbsp;"Pa, kako je bilo na kursu?"
<BR>&nbsp;&nbsp;&nbsp;&nbsp;&nbsp;"Misliš izuzimajući činjenicu da sam ga upravo završio i da još uvek nemam predstavu kako da upravljam tim prokletim brodovima?"
<BR>&nbsp;&nbsp;&nbsp;&nbsp;&nbsp;"Pa naravno da nemaš", reče on nabusito. "Na kursu to i nećeš naučiti. On ti samo daje opštu orijentaciju. To se uči u toku samog letenja. Jedina teška stvar je kapsula za pristajanje, naravno. Uostalom, dobio si trake?"
<BR>&nbsp;&nbsp;&nbsp;&nbsp;&nbsp;"Ah, da." Trake su se nalazile u šest kaseta. Svako od nas dobio je komplet kaseta na kraju prve nedelje kursa. U njima je bilo sadržano sve o čemu je dotle bilo reči, kao i još mnogo drugih stvari o raznim vrstama uređaja koje Korporacija može, a ne mora, da ugradi na kontrolnu tablu Hičija, i tako dalje.
<BR>&nbsp;&nbsp;&nbsp;&nbsp;&nbsp;"Preslušavaj ih", reče on. "Ako si iole pametan, ponećeš ih kad kreneš na put. Onda ćeš imati dosta vremena da ih preslušavaš. Brodovi ionako uglavnom sami lete."
<BR>&nbsp;&nbsp;&nbsp;&nbsp;&nbsp;"Nadam se", odvratih ja, sumnjajući u to. "Zdravo." On mahnu rukom i uhvati nizlazni kabl, ne osvrćući se više. Po svemu sudeći, pristao sam da me časti pićem na oproštajnoj večeri. Gde to neće ništa koštati.
<BR>&nbsp;&nbsp;&nbsp;&nbsp;&nbsp;Pomislio sam da opet potražim Šeri, a onda sam odlučio da to ne uradim. Nalazio sam se u delu Kapije koji nisam poznavao, a, razume se, mapu sam bio zaboravio u svojoj sobi. Lunjao sam unaokolo manje-više nasumce, preko raskršća iz kojih su vodili neki tuneli koji su mirisali na buđ i prašinu i gde nije bilo mnogo sveta, a onda kroz jedan nastanjeni deo gde su izgleda bili smešteni uglavnom ljudi iz Istočne Evrope. Nisam raspoznavao te jezike, a bilo je i vrlo malo obaveštenja i znakova obešenih po puzavicama koje su svuda rasle, ispisanih, reklo bi se, ćirilicom ili nekom još čudnijom azbukom. Stigao sam do jednog okna, razmislio jedan trenutak, a onda se uhvatio za uzlazno uže. Najlakši način da se na Kapiji ne izgubite jeste da idete naviše sve dok ne stignete do vretenaste špilje, odakle više nema "naviše".
<BR>&nbsp;&nbsp;&nbsp;&nbsp;&nbsp;Ali ovoga puta nađoh se pored Central parka i, nagonski, otpustih uzlazno uže da bih malo posedeo ispod kakvog drveta.
<BR>&nbsp;&nbsp;&nbsp;&nbsp;&nbsp;Central park nije, u stvari, park. To je veliki tunel nedaleko od središta rotacije asteroida, koji je namenjen gajenju raznog rastinja. Tu sam otkrio narandžino drveće (otuda, znači, sok od narandže) i vinovu lozu: i paprati različite vrste i mahovine, ali trave nije bilo. Nisam siguran zašto. Verovatno je to u nekakvoj vezi s činjenicom da se ovde gaje samo one vrste biljaka koje su osetljive na postojeću svetlost, uglavnom plavičast sjaj Hiči-metala, koji je svetlucao svuda unaokolo, a možda nisu mogli da pronađu travu koja bi takvu svetlost mogla da koristi za svoju fotosintezu. Glavni razlog postojanja Cental parka bio je pre svega da upija ugljendioksid i ispušta kiseonik; tako je bilo pre nego što su razmnožili rastinje po svim tunelima. Međutim, on je takođe odstranjivao zadah, ili je bar tako trebalo da bude, donekle, a u njemu je raslo i ponešto za jelo. Ceo park je bio možda osamnaest metara dugačak i dvostruko viši od mene. Širok je bio toliko da je bilo dovoljno prostora za nekoliko vijugavih staza. Ono na čemu su biljke rasle veoma je ličilo na dobro staro đubre na Zemlji. To je, u stvari, bio humus koji se sastojao od kanalizacionog mulja što je poticao od ljudi koji su upotrebljavali toalete na Kapiji, ali to nikako ne biste mogli pogoditi po njegovom izgledu, niti pak po mirisu.
<BR>&nbsp;&nbsp;&nbsp;&nbsp;&nbsp;Prvo dovoljno veliko drvo ispod koga bi se moglo sesti nije za tu svrhu bilo pogodno; to je bio dud, a ispod njega su bile razastrte prostirke od fine mrežaste materije na koje su padale dudinje. Prođoh pored njega i nešto dalje ugledah jednu ženu i jedno dete.
<BR>&nbsp;&nbsp;&nbsp;&nbsp;&nbsp;Dete! Nisam znao da na Kapiji uopšte ima dece. Bila je to jedna sićušna devojčica, od možda godinu i po, koja se igrala loptom, lopta je bila toliko velika i toliko usporenog kretanja usled smanjene sile teže da je izgledala kao balon.
<BR>&nbsp;&nbsp;&nbsp;&nbsp;&nbsp;"Zdravo, Bobe."
<BR>&nbsp;&nbsp;&nbsp;&nbsp;&nbsp;To je bilo još jedno iznenađenje; žena koja me je pozdravila bila je Džel-Klara Mojnlin. Rekao sam, ne razmišljajući; "Nisam znao da imaš ćerkicu."
<BR>&nbsp;&nbsp;&nbsp;&nbsp;&nbsp;"I nemam. Ovo je Keti Frensis. Njena mama je ponekad pusti da bude sa mnom. Keti, ovo je Bob Brodhed."
<BR>&nbsp;&nbsp;&nbsp;&nbsp;&nbsp;"Zdravo, Bobe", reče mala devojčica, zagledajući me sa udaljenosti od tri metra. "Jesi li ti Klarin prijatelj?"
<BR>&nbsp;&nbsp;&nbsp;&nbsp;&nbsp;"Nadam se da jesam. Ona je moja nastavnica. Hoćeš da se igramo dobacivanja?"
<BR>&nbsp;&nbsp;&nbsp;&nbsp;&nbsp;Keti završi promatranje i precizno saopšti, izgovarajući reč po reč tako jasno artikulisano kao da je odrasla: "Ne umem da igram dobacivanje, ali ću ti doneti šest dudinja. To je sve što možeš da dobiješ."
<BR>&nbsp;&nbsp;&nbsp;&nbsp;&nbsp;"Hvala." Skljokah se pored Klare, koja je rukama bila obgrlila kolena i posmatrala devojčicu. "Zlatna je."
<BR>&nbsp;&nbsp;&nbsp;&nbsp;&nbsp;"Da, reklo bi se. Teško je prosuditi, pošto ovde nema mnogo dece."
<BR>&nbsp;&nbsp;&nbsp;&nbsp;&nbsp;"Ona nije vasionski istraživač, zar ne?"
<BR>&nbsp;&nbsp;&nbsp;&nbsp;&nbsp;Ja, u stvari, nisam zbijao šalu, ali Klara se iskreno nasmeja. "Njeni roditelji su ovde stalno nastanjeni. To jest, gotovo stalno. Mama joj se upravo sada nalazi na istraživačkom putu; oni se time ponekad bave, mnogi od njih. Čovek može da provede tako puno vremena i u nagađanju šta su ti Hičiji hteli pre nego što poželi da pokuša da sam odgoneta njihove zagonetke."
<BR>&nbsp;&nbsp;&nbsp;&nbsp;&nbsp;"Zvuči opasno."
<BR>&nbsp;&nbsp;&nbsp;&nbsp;&nbsp;Ona mi dade znak da ćutim. Keti se vratila, noseći po tri dudinje na opruženim dlanovima, kako ih ne bi zgnječila. Hodala je na neki neobičan način, tako da je izgledalo da mnogo ne napreže mišiće butina i listova; kao da se naizmenično otiskivala o jednu ili drugu nogu, savijenu u kolenu, i puštala da lebdi u vazduhu, pa bi onda opet zakoračila. Pošto sam shvatio kako to radi, pokušao sam i sam i pokazalo se da je to prilično dobar način hodanja pri gotovo nultoj sili teže, ali moji refleksi stalno su zakazivali. Pretpostavljam da čovek mora da bude rođen na Kapiji da bi mu to došlo spontano.
<BR>&nbsp;&nbsp;&nbsp;&nbsp;&nbsp;Klara, koju sam našao u parku, bila je daleko opuštenija i ženstvenija od Klare koju sam znao kao nastavnicu. Obrve koje su izgledale natušteno i muškobanjasto postale su vedre i ljubazne. I dalje je mirisala vrlo prijatno.
<BR>&nbsp;&nbsp;&nbsp;&nbsp;&nbsp;Bilo je sasvim lepo ćaskati s njom dok je Keti ljupko poskakivala oko nas, igrajući se loptom. Pričali smo o tome gde smo sve bili i nismo našli nijedno zajedničko mesto. Jedina zajednička stvar koju smo otkrili bila je da sam ja rođen istog dana kao njen dve godina mlađi brat.
<BR>&nbsp;&nbsp;&nbsp;&nbsp;&nbsp;"Jesi li volela svog brata?" upitao sam, povukavši đavolski pogrešan potez.
<BR>&nbsp;&nbsp;&nbsp;&nbsp;&nbsp;"Pa, naravno. On je bio maza. Ali bio je rođen u znaku Ovna i pod uticajem Merkura i Meseca. Zbog čega je, zna se, bio ćudljiv i mrzovoljan. Verujem da bi za njega život bio zapetljan."
<BR>&nbsp;&nbsp;&nbsp;&nbsp;&nbsp;Manje me je zanimalo da je ispitujem šta mu se dogodilo nego da li zaista veruje u takve krajnje gluposti, ali to ne bi bilo taktično, a ona je ionako nastavila priču. "Ja sam Strelac, inače. A ti - oh, pa naravno. Ti si isti kao Dejvi."
<BR>&nbsp;&nbsp;&nbsp;&nbsp;&nbsp;"Pretpostavljam", odvratio sam učtivo. "Mene, ovaj, mnogo ne interesuje astrologija."
<BR>&nbsp;&nbsp;&nbsp;&nbsp;&nbsp;"Ne astrologija, genetlialogija. Prvo je sujeverje, drugo je nauka."
<BR>&nbsp;&nbsp;&nbsp;&nbsp;&nbsp;"Hm."
<BR>&nbsp;&nbsp;&nbsp;&nbsp;&nbsp;Ona se nasmeja. "Vidim već da si podrugljiv. Ne mari. Ako veruješ, u redu; ako ne veruješ - pa, ne moraš da veruješ u zakon gravitacije, a ipak ćeš se zgnječiti kao pire kad padneš sa dvadesetog sprata."
<BR>&nbsp;&nbsp;&nbsp;&nbsp;&nbsp;Keti, koja je sela pored nas, upita učtivo: "Da li se vi to prepirete?"
<BR>&nbsp;&nbsp;&nbsp;&nbsp;&nbsp;"Ne baš, dušo." Klara je pomilova po glavi.
<BR>&nbsp;&nbsp;&nbsp;&nbsp;&nbsp;"To je dobro, Klaro, jer ja sad moram da idem u kupatilo, a mislim da ne mogu, ovde."
<BR>&nbsp;&nbsp;&nbsp;&nbsp;&nbsp;"I inače je vreme da idemo. Bilo mi je prijatno, Bobe. Čuvaj se napada potištenosti, čuješ?" I njih dve odoše, držeći se za ruke, dok je Klara pokušavala da oponaša neobični hod devojčice. Izgledala je vrlo lepo... za jednu koku.
<BR>&nbsp;&nbsp;&nbsp;&nbsp;&nbsp;Te večeri poveo sam Šeri na oproštajnu večeru Dejna Mečnikova. I Klara je bila tamo; izgledala je još lepše u kompletu s pantalonama i obnaženim trbuhom. "Nisam znao da poznaješ Dejna Mečnikova", rekao sam.
<BR>&nbsp;&nbsp;&nbsp;&nbsp;&nbsp;"Ko je on? Hoću da kažem, mene je pozvao Teri. Hoćemo da uđemo?"
<BR>
<BR>&nbsp;&nbsp;&nbsp;&nbsp;&nbsp;Ovaj park se
<BR>&nbsp;&nbsp;&nbsp;&nbsp;&nbsp;KONTROLIŠE
<BR>&nbsp;&nbsp;&nbsp;&nbsp;&nbsp;pomoću internog PV sistema
<BR>&nbsp;&nbsp;&nbsp;&nbsp;&nbsp;Želja nam je da ovde uživate. Nemojte brati cveće i voće. Nemojte oštetiti nijedan nasad. Za vreme dok boravite ovde, dozvoljeno vam je da jedete ono voće koje je opalo i to do sledeće količine:
<BR>&nbsp;&nbsp;&nbsp;&nbsp;&nbsp;Grožđe, trešnje 8 po osobi
<BR>&nbsp;&nbsp;&nbsp;&nbsp;&nbsp;Ostalo sitno voće ili bobice 6 po osobi
<BR>&nbsp;&nbsp;&nbsp;&nbsp;&nbsp;Narandže, limun, kruške 1 po osobi Zabranjeno uklanjanje šljunka sa šetačkih staza. Sve otpatke bilo koje vrste stavite u kante za otpatke.
<BR>&nbsp;&nbsp;&nbsp;&nbsp;&nbsp;SEKCIJA ZA ODRŽAVANJE
<BR>&nbsp;&nbsp;&nbsp;&nbsp;&nbsp;KORPORACIJA KAPIJE
<BR>
<BR>&nbsp;&nbsp;&nbsp;&nbsp;&nbsp;Sveta je bilo i napolju u tunelu. Navirio sam na vrata i iznenadio se kad sam video koliko je to veliki prostor; Teri Jakamora je imao na raspolaganju dve sobe, od kojih je svaka bila više nego dvostruko veća od moje. Kupatilo je bilo privatno i u njemu se stvarno nalazila kada, to jest bar tuš-kada. "Lep stan", rekao sam zadivljeno, a onda sam ustanovio, na osnovu nečega što je neko iz društva rekao, da Klara stanuje u istom tom tunelu. To me je nateralo da promenim mišljenje o Klari: ako je već mogla sebi da dozvoli da stanuje u delu Kapije gde se plaća visoka zakupnina, zašto je još uvek na Kapiji? Zašto se nije vratila kući da uživa s tim parama? Ili obrnuto, ako je još uvek na Kapiji, zašto se zamlaćuje i jedva podmiruje iznos za lični porez, radeći kao pomoćni instruktor, umesto da opet ode napolje i okuša sreću još jedanput? Ali nisam uspeo da joj postavim to pitanje. Ona je te noći igrala uglavnom sa Terijem Jakamorom i ostalima iz posade.
<BR>&nbsp;&nbsp;&nbsp;&nbsp;&nbsp;Šeri nisam ponovo video sve dok mi posle jednog sporog fokstrota, odigranog gotovo u mestu, nije prišla sa svojim partnerom. To je bio jedan vrlo mlad momak - u stvari, dečak; izgledao je otprilike kao devetnaestogodišnjak. Učinio mi se poznat; tamna koža, gotovo bela kosa, retka bradica koja se protezala u luku od jednog do drugog zaliska donjom ivicom brade. On nije stigao sa Zemlje sa mnom. Nije bio u našoj grupi na kursu. Ali negde sam ga već video.
<BR>&nbsp;&nbsp;&nbsp;&nbsp;&nbsp;Šeri nas predstavi. "Bobe, poznaješ Franćeska Ereiru?"
<BR>&nbsp;&nbsp;&nbsp;&nbsp;&nbsp;"Ne bih rekao."
<BR>&nbsp;&nbsp;&nbsp;&nbsp;&nbsp;"On je sa brazilskog patrolnog broda." Onda sam se setio. On je bio jedan od onih iz nadzorne službe koji su došli da preturaju po sprženim komadima mesa na olupini broda koji smo videli nekoliko dana pre toga. Bio je torpiljerac, kako se moglo zaključiti po širitima na manžetnama. Posadu iz patrolnih brodova angažuju privremeno kao stražare na Kapiji, a ponekad ih šalju da ovde provedu odsustvo. Stigao je ovamo na redovnom kruženju otprilike u vreme kad smo i mi stigli. Neko je baš tada stavio traku i zasvirala je hora, a kad smo odigrali tu igru, pomalo zadihani, Ereira i ja nađosmo se jedan pored drugog naslonjeni na zid, pokušavajući da ne smetamo ostalima iz društva. Rekao sam mu da sam se upravo setio da sam ga video pored olupine.
<BR>&nbsp;&nbsp;&nbsp;&nbsp;&nbsp;"A, da, gospodin Brodhed, sećam se."
<BR>&nbsp;&nbsp;&nbsp;&nbsp;&nbsp;"Mučan posao", rekoh ja, tek da nešto kažem. "Zar ne?"
<BR>&nbsp;&nbsp;&nbsp;&nbsp;&nbsp;Već je dosta bio popio, pa će moći da mi odgovori na to pitanje, pomislio sam. "Pa, gospodine Brodhed", rekao je, obrazlažući svoj odgovor, "tehnički opis tog dela moga posla glasi 'pretraga i popisivanje'. Nije uvek mučno. Na primer, vi ćete bez sumnje uskoro poleteti napolje, a kad se vratite, ja ili neko drugi umesto mene, pretražiće sve vaše otvore, gospodine Brodhed. Ja ću vam izvrnuti džepove, a zatim fotografisati i premeriti težinu i veličinu svake stvari na vašem brodu. To ću uraditi da bih proverio kako ništa od vrednosti iz ovog broda ne švercujete i ne odnosite s Kapije, a da pri tom Korporaciji niste platili odgovarajući deo. Zatim popisujem ono što sam našao; ako ne nađem ništa, upisujem 'ništa' u formular, a jedan drugi član posade, sa jednog drugog patrolnog broda, bilo kog drugog koji je odabran, uradiće tačno to isto. Znači, bićete dva puta dobro pretraženi."
<BR>&nbsp;&nbsp;&nbsp;&nbsp;&nbsp;To mi se nije učinilo vrlo zabavno, ali ni tako strašno kao što sam prvi put pomislio. I to sam mu rekao.
<BR>&nbsp;&nbsp;&nbsp;&nbsp;&nbsp;On pokaza niz sitnih, vrlo lepih zuba. "Kad treba pretresti nekog svemirskog istraživača, kao na primer Šeri ili Džel-Klaru, ne, uopšte nije tako strašno. Može da bude sasvim prijatno. Ali mene mnogo ne zanima da pretresam muškarce, gospodine Brodhed. Naročito ne kad su mrtvi. Da li ste se ikad našli pored pet ljudskih telesa koja su mrtva već tri meseca, ali nisu balsamovana? Tako je bilo na prvom brodu na kome sam vršio pretragu. Verujem da ništa mučnije nikad više neću doživeti."
<BR>&nbsp;&nbsp;&nbsp;&nbsp;&nbsp;Onda je prišla Šeri i pozvala ga na još jednu igru, i zabava se nastavila.
<BR>&nbsp;&nbsp;&nbsp;&nbsp;&nbsp;Bilo je puno ovakvih sedeljki. Pokazalo se da ih je oduvek bilo, samo mi, nove pridošlice, još nismo bili uključeni. Ali kako se približavalo vreme završetka obuke, sprijateljili smo se sa većim brojem ljudi. Bilo je oproštajnih večera. Bilo je zabava na kojima se proslavljao povratak, ali ni blizu tako mnogo kao ovih prvih. Čak i kad bi se posade vratile, nije uvek bilo razloga za proslavljanje. Ponekad bi toliko dugo bili odsutni, da su izgubili kontakt sa starim prijateljima. Ponekada, kad bi ih sreća prilično poslužila, nisu želeli ništa drugo do da što pre odu kući s Kapije. A ponekad, naravno, nisu mogli da skupljaju društvo, jer žurevi nisu dozvoljeni u šok-sobama Bolničkog terminala.
<BR>&nbsp;&nbsp;&nbsp;&nbsp;&nbsp;Nije sve vreme prolazilo u sedeljkama; morali smo i da učimo. Do kraja kursa trebalo je potpuno da savladamo rukovanje letelicama, tehniku spasavanja života i procenu komercijalnih predmeta. E, ja još nisam to uspevao. Šeri je bila još slabija od mene. Upravljanje brodom išlo joj je prilično dobro, i imala je oštro oko za pojedinosti koje će joj biti od velike pomoći pri procenjivanju vrednosti bilo čega što bi mogla pronaći u toku istraživačkog putovanja. Ali izgleda da joj tehnika spasavanja života nije išla u glavu.
<BR>&nbsp;&nbsp;&nbsp;&nbsp;&nbsp;Učenje s njom za završni ispit bila je prava pravcata muka.
<BR>&nbsp;&nbsp;&nbsp;&nbsp;&nbsp;"U redu", rekao bih joj, "ovo je zvezda tipa F sa planetom čiji G na površini iznosi nula koma osam, parcijalan pritisak kiseonika - sto trideset milibara, srednja temperatura na polutaru plus četrdeset Celzijusa. Šta ćeš za ovu lepu priliku da obučeš?"
<BR>&nbsp;&nbsp;&nbsp;&nbsp;&nbsp;Ona bi rekla prekorno: "Pitaš me baš ono što je lako. To je praktično kao Zemlja."
<BR>&nbsp;&nbsp;&nbsp;&nbsp;&nbsp;"A odgovor, Šeri?"
<BR>&nbsp;&nbsp;&nbsp;&nbsp;&nbsp;Počešala se zamišljeno ispod grudi. Onda je nestrpljivo zavrtela glavom. "Ništa. Mislim, dok se spuštamo, imaću na sebi skafander, ali kad stignemo na površinu, mogla bih da se šetam okolo u bikiniju."
<BR>&nbsp;&nbsp;&nbsp;&nbsp;&nbsp;"Glupačo! Za dvanaest sati bila bi možda mrtva. Uslovi koji odgovaraju uslovima na Zemlji - to znači vrlo verovatno i biološki uslovi kao na Zamlji. Što znači patogene klice koje bi te mogle svu pojesti."
<BR>&nbsp;&nbsp;&nbsp;&nbsp;&nbsp;"E pa, onda" - zgurila se ona - "onda bih ostala u zaštitnom odelu dok, ovaj, ne proverim da li ima patogenih klica."
<BR>&nbsp;&nbsp;&nbsp;&nbsp;&nbsp;"A kako se to radi?"
<BR>&nbsp;&nbsp;&nbsp;&nbsp;&nbsp;"Koristim ovaj blentavi pribor, glupane!" Brzo je dodala, pre nego što sam ja ma šta mogao da kažem: "Mislim, izvadim, čekaj da se setim, diskove za bazalni metabolizam iz odeljka za zamrzavanje i aktiviram ih. Ostajem u orbiti dvadeset četiri časa dok ne sazre, zatim, kad se nađem na površini planete, eksponiram ih i pročitam pomoću, ovaj, pomoću C-44."
<BR>&nbsp;&nbsp;&nbsp;&nbsp;&nbsp;"C-33. C-44 uopšte ne postoji."
<BR>&nbsp;&nbsp;&nbsp;&nbsp;&nbsp;"U redu. Oh, takođe ponesem sa sobom komplet mnogoreklamiranih antigena, kako bih, ukoliko iskrsne neki uzgredni problem sa tamo nekakvim mikroorganizmima, mogla sebi da dam injekciju i steknem privremeni imunitet."
<BR>&nbsp;&nbsp;&nbsp;&nbsp;&nbsp;"Mislim da je dovde tačno", kažem ja, ne sasvim siguran. U praksi, razume se, ona ne bi morala da pamti sve to. Pročitala bi uputstva na omotima, ili bi pustila trake sa snimljenim predavanjima, ili još bolje, putovala bi s nekim ko je već bio napolju i zna sve te cake. Ali postojala je takođe mogućnost da se nešto nepredviđeno dogodi i da bude prepuštena sama sebi, a da i ne pominjem činjenicu da mora da polaže završni ispit i da ga položi. "Šta još, Šeri?"
<BR>&nbsp;&nbsp;&nbsp;&nbsp;&nbsp;"Ono uobičajeno, Bobe! Zar moram da izverglam ceo spisak? U redu. Radio-relej; rezervni akumulator; geološki pribor; hranu za deset dana - a, ne - ja neću da jedem ništa što na toj planeti nađem, čak i ako se tamo tik uz brod nađe Mekdonaldov kiosk sa pljeskavicama. I rezervni ruž za usne i nekoliko higijenskih uložaka."
<BR>&nbsp;&nbsp;&nbsp;&nbsp;&nbsp;Ja čekam. Ona se ljupko smeši i ćuti, sve dok ja ne kažem: "A oružje?"
<BR>&nbsp;&nbsp;&nbsp;&nbsp;&nbsp;"Oružje?"
<BR>
<BR>&nbsp;&nbsp;&nbsp;&nbsp;&nbsp;Spisak dežurstva i odsustva US Majagez
<BR>
<BR>&nbsp;&nbsp;&nbsp;&nbsp;&nbsp;1. Sledeći artiljerci i članovi posade preb. se na privr. dužn. u stan. na Kapiji radi kontrole šverca i održavanje reda:
<BR>&nbsp;&nbsp;&nbsp;&nbsp;&nbsp;LINKI, Tina V/o
<BR>&nbsp;&nbsp;&nbsp;&nbsp;&nbsp;MASKO, Kazimir Dž. BsnM 1
<BR>&nbsp;&nbsp;&nbsp;&nbsp;&nbsp;MIRARKI, Iori S. S2
<BR>
<BR>&nbsp;&nbsp;&nbsp;&nbsp;&nbsp;2. Sledećim artiljercima i članovima posade odobr. se 24-čas. privr. odsus. na Kapiji:
<BR>&nbsp;&nbsp;&nbsp;&nbsp;&nbsp;GRISON, Keti V LtjG
<BR>&nbsp;&nbsp;&nbsp;&nbsp;&nbsp;HARVI, Ivan RadM
<BR>&nbsp;&nbsp;&nbsp;&nbsp;&nbsp;HLEB, Karajl T Sl
<BR>&nbsp;&nbsp;&nbsp;&nbsp;&nbsp;HOL, Vilijam F ml. Sl
<BR>
<BR>&nbsp;&nbsp;&nbsp;&nbsp;&nbsp;3. Upozoravaju se ponovo svi artiljerci i članovi posade da izbegavaju svaku raspravu sa artiljercima i članovima posade drugih patrolnih brodova bez obzira na nacionalnost i bez obzira na date okolnosti, kao i da ne odaju tajne informacije apsolutno bilo kom licu. Prekršaj ove naredbe povlači za sobom potpuno gubljenje prava na korišćenje odsustva na Kapiji, uz sve ostale kazne koje sud za prekršioce bude naložio.
<BR>
<BR>&nbsp;&nbsp;&nbsp;&nbsp;&nbsp;4.Privremeno obavljanje dužnosti na Kapiji je privilegija, a ne nečije pravo. Ako ga želite, morate ga zaslužiti.
<BR>&nbsp;&nbsp;&nbsp;&nbsp;&nbsp;Po naređenju KOMANDIRA USA MAJAGEZA
<BR>
<BR>&nbsp;&nbsp;&nbsp;&nbsp;&nbsp;"Da, prokleto bilo, dabogda! Ako su uslovi gotovo kao na Zemlji, kakvi su izgledi da tamo ima živih bića?"
<BR>&nbsp;&nbsp;&nbsp;&nbsp;&nbsp;"Ah, da. Da vidimo. Naravno, ako mi je potrebno, poneću ga. Ali, čekaj malo; prvo pronjuškam da li ima metana u atmosferi očitavanjem podataka sa spektrometra dok sam na orbiti. Ako nema znakova metana, nema živih bića i ne moram da brinem."
<BR>&nbsp;&nbsp;&nbsp;&nbsp;&nbsp;"Nema sisara i moraš da brineš. Šta ako ima insekata? Reptila? Hvatalica?"
<BR>&nbsp;&nbsp;&nbsp;&nbsp;&nbsp;"Hvatalica?"
<BR>&nbsp;&nbsp;&nbsp;&nbsp;&nbsp;"To je reč koju sam upravo izmislio da opišem vrstu živih bića za koje još nismo čuli, kod kojih se u crevima ne stvara metan, ali koji jedu ljude."
<BR>&nbsp;&nbsp;&nbsp;&nbsp;&nbsp;"O, pa da, naravno. U redu, poneću pištolj i dvadeset dum-dum metaka. Pitaj me još nešto."
<BR>&nbsp;&nbsp;&nbsp;&nbsp;&nbsp;I tako bismo nastavili. Kad smo prvi put počeli da se preslišavamo, u takvim trenucima obično smo govorili ili, "Nemam šta da brinem, jer ćeš ti ionako biti tamo sa mnom", ili "Daj mi jedan poljubac, ludo jedna." Ali nekako smo prestali to da govorimo.
<BR>&nbsp;&nbsp;&nbsp;&nbsp;&nbsp;Uprkos svemu ovome, položili smo završni ispit. Svi koliko nas je bilo.
<BR>&nbsp;&nbsp;&nbsp;&nbsp;&nbsp;Priredili smo tim povodom zabavu: Šeri, ja, svo četvoro Forhendovih, ostali koji su došli sa Zemlje sa nama i još šestoro-sedmoro koji su se tu našli sa raznih strana. Nismo pozvali nikoga stranog, ali naši nastavnici nisu bili "strani". Svi su došli da nam požele sreću. Klara je stigla sa zakašnjenjem, popila nešto na brzinu, sve nas izljubila, i žene i muškarce, čak i malog Finca, kome je govorna sposobnost bila blokirana i koji je morao sva predavanja da uči sa traka. On će sigurno imati problema. Oni ovde imaju trake sa predavanjima na svim mogućim jezicima, a ako nemaju baš ono narečje kojim se vi služite, onda ceo materijal pomoću kompjutera prevode na drugi, njemu najsličniji. To je dovoljno da možete da završite kurs, ali problemi nastaju posle toga. Ne možete očekivati da vas prihvati posada koja s vama ne može da razgovara. Usled pomenutog bloka, on nije mogao da nauči nijedan strani jezik, a na Kapiji niko živi nije govorio finski.
<BR>&nbsp;&nbsp;&nbsp;&nbsp;&nbsp;Zauzeli smo prostor u tunelu između naših soba, Šerine, moje i Forhendovih. Igrali smo i pevali, dok društvo nije počelo da se razilazi, a onda smo okretali brojeve da vidimo spisak narednih letova na PV ekranu. Presićeni pivom i duvanom, presekosmo karte i ja pobedih i dobih pravo da prvi biram.
<BR>&nbsp;&nbsp;&nbsp;&nbsp;&nbsp;Nešto se zbilo u mojoj glavi. Nisam se otreznio, zapravo. Ne. Još sam bio veseo i nekako sav zagrejan i prijemčiv za sve signale koji su dolazili spolja. Ali jedan deo mozga kao da mi se rastvorio i par bistrih očiju zavirio je u budućnost i procenio situaciju. "Mislim", rekao sam, "da ću propustiti ovaj krug. Sese, ti si drugi; biraj ti."
<BR>&nbsp;&nbsp;&nbsp;&nbsp;&nbsp;"Trideset jedan - nula - devet", reče on smesta; svi Forhendovi su se na porodičnom skupu već odlučili, odavno. "Hvala, Bobe."
<BR>&nbsp;&nbsp;&nbsp;&nbsp;&nbsp;Ja mu mahnuh bezbrižno rukom, onako pijan. Nije, u stvari, trebalo da mi zahvaljuje. To je bila 'jedinica', a ja ne bih odabrao 'jedinicu' ni za šta na svetu. Što se toga tiče, na spisku nije bilo ništa što se meni dopadalo. Iscerio sam se na Klaru i namignuo; ona je za trenutak imala ozbiljan izraz na licu, a onda i ona meni namignu, ali još uvek sa ozbiljnim izrazom na licu. Znao sam da shvata ono što sam ja već bio ukapirao; svi ovi letovi bili su otpaci. Najbolje letove razgrabe onog časa kad se objave oni koji su već bili napolju, odnosno oni koji su ovde stalno.
<BR>&nbsp;&nbsp;&nbsp;&nbsp;&nbsp;Šeri je bila peta, i kad je došao na nju red pogledala je pravo u mene. "Ja ću da uzmem ovu 'trojku' ako mogu da nađem društvo. Kako ti stojiš, Bobe? Hoćeš li da pođeš ili ne?"
<BR>&nbsp;&nbsp;&nbsp;&nbsp;&nbsp;Zakikotao sam se prigušeno. "Šeri", rekao sam ljubazno i odmereno, "niko ko je već jednom bio napolju ne želi ovaj brod. To ti je oklopnjak. Ne znaš kuda bi, do đavola, mogao da ode. A osim toga ima suviše zelene boje na kontrolnoj tabli za moj ukus." (Niko, u stvari, nije znao šta te boje znače, ali u našoj školi je postojalo praznoverje da mnogo zelene boje označava superopasnu misiju).
<BR>&nbsp;&nbsp;&nbsp;&nbsp;&nbsp;"To je jedina 'trojka' na spisku, a donosi bonus."
<BR>&nbsp;&nbsp;&nbsp;&nbsp;&nbsp;"Ja ne idem, dušo. Pitaj Klaru; ona je ovde već dosta dugo i ja uvažavam njeno mišljenje."
<BR>&nbsp;&nbsp;&nbsp;&nbsp;&nbsp;"Ja pitam tebe, Bobe."
<BR>&nbsp;&nbsp;&nbsp;&nbsp;&nbsp;"Ne. Ja ću pričekati nešto bolje."
<BR>&nbsp;&nbsp;&nbsp;&nbsp;&nbsp;"Ja neću da čekam, Bobe. Već sam razgovarala sa Vilom Forhend i ona se slaže. U najgorem slučaju, popunićemo posadu uzimajući - sasvim svejedno koga", uzvrati ona, bacajući pogled u pravcu malog Finca, koji se pijano osmehivao sam za sebe, dok je buljio u ekran na kome se nalazila lista narednih letova. "Samo - ti i ja smo se dogovorili da ćemo ići zajedno napolje."
<BR>&nbsp;&nbsp;&nbsp;&nbsp;&nbsp;Zavrteo sam glavom.
<BR>&nbsp;&nbsp;&nbsp;&nbsp;&nbsp;"Onda ostani ovde i ucrvljaj se", planu ona. "Treba da znaš da se tvoja devojka boji isto toliko koliko i ti!"
<BR>&nbsp;&nbsp;&nbsp;&nbsp;&nbsp;One trezne oči u mojoj lobanji pogledaše Klaru i leden, ukočen izraz na njenom licu; i, začudo, shvatio sam da je Šeri u pravu. Klara je bila ista kao ja. Oboje smo se bojali da krenemo.
<BR>
<BR>&nbsp;&nbsp;&nbsp;&nbsp;&nbsp;MALI OGLASI ŽILET, RONALD C, napustio Kapiju tokom prošle godine. Svako kome je poznato sadašnje prebivalište molim da obavesti suprugu, Anabelu, preko Kanadskog poslanstva, Tarsis, Mars. Sledi nagrada.
<BR>&nbsp;&nbsp;&nbsp;&nbsp;&nbsp;SVEMIRSKI LETAČI, VIŠESTRUKI dobitnici, neka se vaš novac uvećava dok ste vi u svemiru. Investirajte u zajedničke fondove, fondove za razvoj, zemljište, ostalo. Skroman honorar za stručni savet. 88-301.
<BR>&nbsp;&nbsp;&nbsp;&nbsp;&nbsp;PORNODISKOVI ZA vaša duga, usamljena putovanja. 50 sati 500 U.S. dolara. Komplet ili po ličnom izboru. Takođe se traže modeli. 87-108.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
