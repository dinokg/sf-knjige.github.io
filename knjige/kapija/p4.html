<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Evo, dakle, Kapije. Postaje sve veća i veća kroz prozore broda koji doleće sa Zemlje:
<BR>&nbsp;&nbsp;&nbsp;&nbsp;&nbsp;Asteroid. Ili možda jezgro komete. Oko deset kilometara, po najvećoj uzdužnoj osi. Kruškastog oblika. Spolja izgleda kao kvrgava ugljenisana grudva plavičastog sjaja. Iznutra, to je kapija svemira.
<BR>&nbsp;&nbsp;&nbsp;&nbsp;&nbsp;Šeri Lofat se naslonila na moje rame, dok su se ostali iz naše grupe budućih svemirskih istraživača sjatili iza nas, gledajući zabezeknuto. "Isuse, Bobe. Pogledaj patrolne brodove!"
<BR>&nbsp;&nbsp;&nbsp;&nbsp;&nbsp;"Ako nađu da nešto nije u redu", reče neko iza nas, "oteraće nas iz kosmosa."
<BR>&nbsp;&nbsp;&nbsp;&nbsp;&nbsp;"Neće naći ništa 'što nije u redu'", reče Šeri, ali svoju opasku završi znakom pitanja. Ovi patrolni brodovi izgledali su zlurado dok su ljubomorno kružili oko asteroida, budno motreći da niko od pridošlica ne pkrade tajne koje vrede više nego što bi iko ikada mogao da plati.
<BR>&nbsp;&nbsp;&nbsp;&nbsp;&nbsp;Obisnusmo se o remenje na bočnim prozorima kako bismo u njih zavirili. Ludost, eto šta je to bilo. Mogli smo da poginemo. Nije u stvari izgledalo mnogo verovatno da će nam za podešavanje putanje prema Kapiji, odnosno brazilskom patrolnom brodu, biti potrebna velika promena brzine, ali dovoljna bi bila samo jedna nagla korekcija kursa pa da se razmrskamo. A uvek je postojala i druga mogućnost, da se naš brod okrene oko dvadeset pet stepeni i da se nađemo pogleda uperenih pravo u Sunce, tu u blizini. To bi značilo slepilo zauvek, sa tako male udaljenosti. Ali mi smo želeli da posmatramo.
<BR>&nbsp;&nbsp;&nbsp;&nbsp;&nbsp;Brazilski patrolni brod nije se trudio da se sasvim približi. Videli smo kako signaliziraju i znali smo da proveravaju naše deklaracije pomoću lasera. To je bilo normalno. Rekao sam da patrolni brodovi motre na lopove, ali u stvari trebalo je više da motre jedni na druge nego da se brinu o bilo kom drugom. Uključujući i nas. Rusi su bili podozrivi prema Kinezima, Kinezi su bili podozrivi prema Rusima, Brazilci su bili podozrivi prema onima sa Venere. Svi su bili podozrivi prema Amerikancima.
<BR>&nbsp;&nbsp;&nbsp;&nbsp;&nbsp;Znači da su četiri ostala patrolna broda sigurno motrila na Brazilce pažljivije nego na nas. Ali svi smo znali da ukoliko se naši kodirani navicerti ne poklapaju sa kodiranim snimcima predatim pojedinačno njihovim konzulatima pri odlasku sa Zemlje, sledeći korak ne bi bio rasprava. Bio bi torpedo.
<BR>&nbsp;&nbsp;&nbsp;&nbsp;&nbsp;Čudno je to. Mogao sam da zamislim taj torpedo. Mogao sam da zamislim iskusnog hladnokrvnog vojnika kako nišani i izbacuje torpedo. I kako se naš brod rasprskava u buktinju narandžaste boje, a mi se pretvaramo u atome rasute po svemirskom prostoru... Samo torpiljerac na tom brodu, gotovo sam sasvim siguran, bio je u to vreme podoficir po imenu Frensi Ereira. Kasnije smo nas dvojica postali dosta dobri prijatelji. On zaista nije ličio na nekog hladnokrvnog ubicu. Plakao sam u njegovom naručju ceo dan po povratku s onog poslednjeg putovanja, u bolničkoj sobi, kad je trebalo da me pregleda i utvrdi da li nešto ne švercujem. A Frensi je plakao zajedno sa mnom.
<BR>&nbsp;&nbsp;&nbsp;&nbsp;&nbsp;Patrolni brod se izmakao i među nama nastade lagano komešanje, zatim se ponovo dočepasmo prozora kad naš brod poče da se spušta prema Kapiji.
<BR>&nbsp;&nbsp;&nbsp;&nbsp;&nbsp;"Izgleda kao neko ko ima velike boginje", reče neko iz grupe.
<BR>&nbsp;&nbsp;&nbsp;&nbsp;&nbsp;Stvarno je tako izgledala; neki rošavi ožiljci širom su zjapili. To su bili dokovi za svemirske brodove koji su bili u misiji. Neki od njih ostaće zauvek otvoreni, jer se brodovi neće vratiti. Ali većina otvora bila je pokrivena ispupčenjima nalik na šešire pečuraka.
<BR>&nbsp;&nbsp;&nbsp;&nbsp;&nbsp;Ti šeširi bili su zapravo brodovi zbog kojih je Kapija i postojala.
<BR>&nbsp;&nbsp;&nbsp;&nbsp;&nbsp;Brodove nije bilo lako videti. A ni samu Kapiju. Pre svega, imala je nizak albedo, a nije bila ni vrlo velika; kao što sam rekao, oko deset kilometara po dužnoj osi, upola manje po polutaru rotacije. Ali mogla bi se detektovati. Pošto ih je onaj prvi pacov iz tunela doveo do nje, astronomi su počeli da se pitaju zašto nije bila uočena sto godina ranije. Sada kad znaju u kom pravcu treba da gledaju, uspevaju da je nađu. Ponekad postane tako sjajna kao zvezde iz sedamnaeste klase gledane sa Zemlje. Onda je lako. Pomislili biste da su je mogli ucrtati pri rutinskoj izradi mapa.
<BR>&nbsp;&nbsp;&nbsp;&nbsp;&nbsp;Problem je u tome što nije bilo tako mnogo rutinskih mapa rađenih za ovaj sektor neba, a izgleda da Kapija nije bila tamo gde su osmatrali kad su vršili osmatranja.
<BR>&nbsp;&nbsp;&nbsp;&nbsp;&nbsp;Stelarni astronomi uglavnom su vršili osmatranja u predelu daleko od Sunca. Solarni astronomi su se uglavnom zadržavali u ravni ekliptike - a Kapija ima kružnu putanju pod pravim uglom. Zbog toga je promakla.
<BR>&nbsp;&nbsp;&nbsp;&nbsp;&nbsp;Piezofon je zakakotao: "Pristajanje kroz pet minuta. Vratite se u svoja sedišta. Pričvrstite kaiševe."
<BR>&nbsp;&nbsp;&nbsp;&nbsp;&nbsp;Gotovo smo bili stigli.
<BR>&nbsp;&nbsp;&nbsp;&nbsp;&nbsp;Šeri Lofat se ispruži i uhvati me za ruku ispod kaiševa. Ja odgovorih stiskom. Nas dvoje nikada nismo bili zajedno u krevetu, nikada se nismo sreli dok se ona nije stvorila u fotelji pored moje na svemirskom brodu, a ipak je ovo drhtanje bilo takoreći seksualne prirode. Kao da ćemo se sjajno provesti, da bolje ne može; ali to nije bilo zbog seksa, nego zbog Kapije.
<BR>&nbsp;&nbsp;&nbsp;&nbsp;&nbsp;Kad su ljudi počeli da čeprkaju po Venerinoj površini, naišli su na tragove nastambi Hičija.
<BR>&nbsp;&nbsp;&nbsp;&nbsp;&nbsp;Nisu naišli ni na jednog Hičija. Bez obzira ko su bili, bez obzira kada su bili na Veneri, više ih nije bilo. Nijedan jedini leš nije ostao u nekoj humci koji bismo otkopali i secirali. Sve što je pronađeno to su bili tuneli, pećine, ono malo neupotrebljivih artefakta, čuda tehnike - što su zbunjivali ljudska bića koja su pokušavala da ih rekonstruišu.
<BR>&nbsp;&nbsp;&nbsp;&nbsp;&nbsp;A onda je neko pronašao mapu Sunčevog sistema koju su izradili Hičiji. Na njoj se video Jupiter sa svojim mesecima, Mars, ostale planete, kao i sistem Zemlja-Mesec. I Venera, koja je bila obeležena crnim na sjajnoj plavoj površini mape načinjene od Hiči-metala. I Merkur, i još nešto - jedino što je osim Venere bilo obeleženo crnom bojom: telo koje se kretalo kružnom putanjom što je zalazila u perihel Merkura, a nije ulazila u Venerinu putanju, sa nagibom od devedeset stepeni u odnosu na ravan ekliptike, tako da se nikada nije sasvim približavalo ni jednoj ni drugoj od ovih planeta. Nebesko telo koje zemaljski astronomi nisu nikada identifikovali. Pretpostavka: asteroid, ili kometa - razlika je čisto semantička - koja je za Hičije iz nekog razloga bila veoma važna.
<BR>&nbsp;&nbsp;&nbsp;&nbsp;&nbsp;Verovatno bi pre ili posle nekakva teleskopska sonda krenula put nje, ali za tim nije postojala potreba. A onda je slavni Silvester Meklen - koji do tada nije bio slavan ni po čemu, prosto jedan od pacova iz tunela na Veneri - pronašao jedan svemirski brod Hičija, doleteo do Kapije i tu umro. Ali uspeo je da obavesti ljude gde se nalazi tako što je mudro odlučio da raznese svoj brod. To je svemirsku sondu NASE odvratilo od sunčeve hromosfere i čovek je dospeo do Kapije i otvorio je.
<BR>&nbsp;&nbsp;&nbsp;&nbsp;&nbsp;Unutra su bile zvezde.
<BR>&nbsp;&nbsp;&nbsp;&nbsp;&nbsp;Unutra je, da budem manje poetičan, a više bukvalan, bilo gotovo hiljadu omanjih letelica, koje su podsećale na debele pečurke. Bilo ih je u nekoliko oblika i veličina. Najmanje su imale okrugao vrh, nalik na pečurke koje se sada gaje u tunelima u Vajomingu pošto su iskopali sav uljani škriljac, a koje kupujete u supermarketu. Veće su bile gotovo šiljate, nalik na smrčak. U šeširima su se nalazile prostorije za boravak posade i sistem propulzije za koji niko nije znao kako funkcioniše. Drške pečuraka bile su raketni brodovi na hemijski pogon, nalik otprilike na nekadašnje mesečeve module iz prvih programa kosmičkih letova.
<BR>
<BR>&nbsp;&nbsp;&nbsp;&nbsp;&nbsp;(Kopija koja sadrži P. & O. sa predavanja profesora Hegrameta.)
<BR>&nbsp;&nbsp;&nbsp;&nbsp;&nbsp;P. Kako su izgledali Hičiji?
<BR>&nbsp;&nbsp;&nbsp;&nbsp;&nbsp;Profesor Hegramet: Niko ne zna. Nikada nismo našli ništa što bi bilo nalik na fotografiju, ili crtež, izuzev dve ili tri mape. Odnosno nijednu knjigu.
<BR>&nbsp;&nbsp;&nbsp;&nbsp;&nbsp;P. Zar oni nisu imali neki sistem za čuvanje znanja, kao, na primer, pismo?
<BR>&nbsp;&nbsp;&nbsp;&nbsp;&nbsp;Profesor Hegramet: Pa, sigurno je da su morali imati. Ali kakav, to ja ne znam. Koliko naslućujem... ali, to je samo nagađanje.
<BR>&nbsp;&nbsp;&nbsp;&nbsp;&nbsp;P. Šta kažete?
<BR>&nbsp;&nbsp;&nbsp;&nbsp;&nbsp;Profesor Hegramet: Pa eto, razmislite o našim sopstvenim metodima čuvanja znanja i kako bi oni bili primljeni u pretehnološkim epohama. Da smo, recimo, Euklidu dali knjigu, on bi mogao da shvati čemu ona služi, mada ne bi mogao da razume šta u njoj piše. Ali šta da smo mu dali kasetu sa magnetofonskom trakom? On ne bi znao šta s njom da radi. Ja nagađam, ne, ja sam ubeđen, da mi raspolažemo nekim "knjigama" Hičija, samo ih kao takve ne prepoznajemo. Šipka načinjena od Hiči-metala. Možda, ona spirala u obliku znaka pitanja koja se nalazi u brodovima čiju funkciju mi uopšte ne znamo. Ovo o čemu govorim nije nova ideja. Kod svih ovih stvari ispitivani su magnetni kodovi, mikrožlebovi, hemijski obrasci - ništa nije otkriveno. Međutim, mi možda nemamo instrument koji nam je potreban da otkrijemo te poruke.
<BR>&nbsp;&nbsp;&nbsp;&nbsp;&nbsp;P. Ima nešto u vezi s tim Hičijima što ja naprosto ne razumem. Zašto su oni napustili sve te tunele i ostala mesta? Kuda su otišli?
<BR>&nbsp;&nbsp;&nbsp;&nbsp;&nbsp;Profesor Hegramet: Gospođice, ja sam vam tu sasvim nemoćan.
<BR>
<BR>&nbsp;&nbsp;&nbsp;&nbsp;&nbsp;Niko nikada nije uspeo da utvrdi čime se ovi "šeširi" pokreću ili kako se njima upravlja.
<BR>&nbsp;&nbsp;&nbsp;&nbsp;&nbsp;To je bila jedna od stvari zbog koje smo svi bili nervozni: činjenica da ćemo morati da okušamo sreću sa nečim što nikome nije jasno šta je. U bukvalnom smislu nemate kontrolu kad jednom uzletite u brodu Hičija. Kurs leta je programiran u njihovom komandnom sistemu na način koji niko nije uspeo da odgonetne; mogli ste da odaberete jedan kurs, ali kad ga jednom odaberete nema menjanja - a ne znate kuda će vas odvesti kurs koji ste odabrali, isto onako kao što ne znate šta ima u praskavom paketiću dok ga ne otvorite.
<BR>&nbsp;&nbsp;&nbsp;&nbsp;&nbsp;Ali oni su funkcionisali. Još uvek su funkcionisali posle, kako kažu, možda pola miliona godina.
<BR>&nbsp;&nbsp;&nbsp;&nbsp;&nbsp;Prvi momak koji je imao hrabrosti da uđe u jedan brod i da ga pokrene uspeo je. Brod se podigao iz kratera na površini asteroida. Zadimio se, blesnuo, i odleteo.
<BR>&nbsp;&nbsp;&nbsp;&nbsp;&nbsp;A tri meseca kasnije, vratio se noseći izgladnelog unezverenog astronauta, ozarenog trijumfom. Dospeo je bio do jedne druge zvezde! Ušao je u kružnu putanju oko neke velike sive planete opkoljene uskovitlanim žutim oblacima, uspeo da prebaci kontrolnu palicu - i dospeo nazad u istu onu rupu od boginja, uz pomoć programiranih komandi.
<BR>&nbsp;&nbsp;&nbsp;&nbsp;&nbsp;Onda su poslali drugi brod, ovoga puta jedan od onih velikih, šiljatih, u obliku smrčka, sa četvoročlanom posadom i velikom količinom namirnica i instrumenata. Proveli su na putu samo oko pedeset dana. Za to vreme nisu baš dospeli do nekog drugog sunčevog sistema; upotrebili su, u stvari, kapsulu za pristajanje i sišli na površinu jedne planete. Na njoj nije bilo tragova života... ali života je tu nekada bilo.
<BR>&nbsp;&nbsp;&nbsp;&nbsp;&nbsp;Našli su ostatke. Ne brojne. Nekoliko polomljenih starudija u jednom zakutku ispod vrha planine koja je izbegla opštu katastrofu što je zadesila planetu. U radioaktivnoj prašini pronašli su jednu ciglu, jedan keramički zavrtanj, jedan upola istopljeni predmet koji je ličio na nešto poput flaute načinjene od hroma.
<BR>&nbsp;&nbsp;&nbsp;&nbsp;&nbsp;A onda je počela potera za zvezdama... i mi smo joj se pridružili.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
