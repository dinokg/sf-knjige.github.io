<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;Posle nekog vremena, ne znam posle koliko, dižem glavu i kažem: "Izvini, Sigfride."
<BR>&nbsp;&nbsp;&nbsp;&nbsp;&nbsp;"Zašto da izvinim, Bobe?"
<BR>&nbsp;&nbsp;&nbsp;&nbsp;&nbsp;"Što ovoliko plačem." Fizički sam iscrpen. Kao da sam trčao deset milja kroz šibu ludih Čokto-Indijanaca koji su me tukli toljagama.
<BR>&nbsp;&nbsp;&nbsp;&nbsp;&nbsp;"Da li se sada osećaš bolje, Bobe?"
<BR>&nbsp;&nbsp;&nbsp;&nbsp;&nbsp;"Bolje?" Ovo pitanje me za trenutak zbunjuje, a onda se preslišavam, i za divno čudo, jesam bolje. "Vidi, vidi. Čini mi se da je tako. Ne baš ono što se kaže dobro. Ali bolje."
<BR>&nbsp;&nbsp;&nbsp;&nbsp;&nbsp;"Predahni koji minut, Bobe."
<BR>&nbsp;&nbsp;&nbsp;&nbsp;&nbsp;Ova napomena mi se čini glupa i ja mu to kažem. Moja energija je otprilike na nivou jedne male, artritične meduze, koja je mrtva već nedelju dana. Nemam drugog izbora nego da predahnem.
<BR>&nbsp;&nbsp;&nbsp;&nbsp;&nbsp;Ali tačno je da se osećam bolje. "Osećam", kažem, "kao da sam sebi najzad dozvolio da osetim svoju krivicu."
<BR>&nbsp;&nbsp;&nbsp;&nbsp;&nbsp;"I ostao si živ."
<BR>&nbsp;&nbsp;&nbsp;&nbsp;&nbsp;Razmišljao sam o ovoj primedbi. "Čini mi se da jesam", kažem.
<BR>&nbsp;&nbsp;&nbsp;&nbsp;&nbsp;"Hajde da ispitamo ovo pitanje krivice, Bobe. Krivice, zbog čega?"
<BR>&nbsp;&nbsp;&nbsp;&nbsp;&nbsp;"Zato što sam se otarasio devetoro ljudi da bih sebe spasao, kretenu!"
<BR>&nbsp;&nbsp;&nbsp;&nbsp;&nbsp;"Da li te je iko ikada za to optužio? Iko osim tebe samog, hoću da kažem?"
<BR>&nbsp;&nbsp;&nbsp;&nbsp;&nbsp;"Optužio?" Ponovo se useknjujem. "Pa, nije. I zašto bi? Kad sam se vratio, bio sam neka vrsta heroja." Mislim na Šikija, tako punog obzira, tako materinski nežnog; i na Frensija Ereiru kako me drži u zagrljaju i pušta da se iskukam, iako sam mu ubio rođaku. "Ali oni nisu bili tamo. Nisu me videli kako eksplozivom raznosim rezervoare da se oslobodim."
<BR>&nbsp;&nbsp;&nbsp;&nbsp;&nbsp;"Jesi li razneo rezervoare?"
<BR>&nbsp;&nbsp;&nbsp;&nbsp;&nbsp;"Oh, do đavola, Sigfride", kažem, "ne znam. Imao sam nameru. Pružio sam ruku ka dugmetu."
<BR>&nbsp;&nbsp;&nbsp;&nbsp;&nbsp;"Da li je logično smatrati da bi to dugme u brodu, koga si nameravao da napustiš, zaista zapalilo spojene rezervoare za gorivo u lenderima?"
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O UPLATI ROBINETU BRODHEDU:
<BR>&nbsp;&nbsp;&nbsp;&nbsp;&nbsp;1. Potvrđeno je da vaš kurs leta za Kapiju Dva omogućuje prelet u oba pravca uz uštedu vremena od približno sto dana u odnosu na prethodni standardni kurs za ovaj nebeski objekat.
<BR>&nbsp;&nbsp;&nbsp;&nbsp;&nbsp;2. Odlukom Odbora, dodeljuje vam se za ovo otkriće naknada za ustupljena prava korišćenja u iznosu od jednog procenta od svih budućih letova koji budu koristili pomenuti kurs, kao i avans od 10.000 U.S. dolara na ime pomenute naknade.
<BR>&nbsp;&nbsp;&nbsp;&nbsp;&nbsp;3. Odlukom Odbora, određuje se isplata jedne polovine pomenute novčane naknade i avansa kao kazna zbog oštećenja korišćenog svemirskog broda.
<BR>&nbsp;&nbsp;&nbsp;&nbsp;&nbsp;Shodno tome na vaš račun UPLAĆUJE SE sledeći iznos:
<BR>&nbsp;&nbsp;&nbsp;&nbsp;&nbsp;Avans na ime naknade za ustupljena prava korišćenja (nalog Uprave
<BR>&nbsp;&nbsp;&nbsp;&nbsp;&nbsp;A-135-7), uz pomenuti odbitak (nalog Uprave A-135-8): 5. 000 U.S. dolara
<BR>&nbsp;&nbsp;&nbsp;&nbsp;&nbsp;Vaš novi SALDO iznosi: 6.192 U.S. dolara
<BR>
<BR>&nbsp;&nbsp;&nbsp;&nbsp;&nbsp;"Zašto da nije? Ne znam. Bilo kako bilo", kažem, "ne možeš mi navesti nijedan alibi na koji već i sam nisam pomišljao. Ja znam da su možda Deni i Klara pritisli dugme pre nego što sam to ja učinio. Ali ja sam bio pružio ruku ka dugmetu u svom brodu!"
<BR>&nbsp;&nbsp;&nbsp;&nbsp;&nbsp;"I šta si mislio koji će se brod otkačiti?"
<BR>&nbsp;&nbsp;&nbsp;&nbsp;&nbsp;"Njihov! Moj", ispravljam se. "Ne, ne znam."
<BR>&nbsp;&nbsp;&nbsp;&nbsp;&nbsp;Sigfrid ozbiljnim glasom kaže: "U stvari, to što si uradio bilo je vrlo domišljato. Znao si da ne možete svi da preživite. Nije za to bilo vremena. Postojao je samo jedan izbor i to da li će neki od vas nastradati, ili ćete svi nastradati. Ti si izabrao da obezbediš da neko preživi."
<BR>&nbsp;&nbsp;&nbsp;&nbsp;&nbsp;"Koješta! Ja sam ubica!"
<BR>&nbsp;&nbsp;&nbsp;&nbsp;&nbsp;Pauza, dok Sigfridova impulsna kola porazmisle o ovome. "Bobe", kaže on pažljivo, "meni se čini da ti sam sebi protivurečiš. Zar nisi rekao da je ona još živa u onoj beskonačnosti?"
<BR>&nbsp;&nbsp;&nbsp;&nbsp;&nbsp;"Oni su svi živi! Za njih je vreme stalo!"
<BR>&nbsp;&nbsp;&nbsp;&nbsp;&nbsp;"Pa onda kako si ti mogao ikoga da ubiješ?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;On ponovo kaže: "Kako si ti mogao ikoga da ubiješ?"
<BR>&nbsp;&nbsp;&nbsp;&nbsp;&nbsp;"...ne znam", kažem ja, "ali, na časnu reč, Sigfride, danas više stvarno ne želim o tome da mislim."
<BR>&nbsp;&nbsp;&nbsp;&nbsp;&nbsp;"Nema ni razloga, Bobe. Ne znam da li imaš predstavu o tome koliko si mnogo postigao u toku ova dva i po sata. Ponosim se tobom!"
<BR>&nbsp;&nbsp;&nbsp;&nbsp;&nbsp;I na neki čudan, nelogičan način, ja verujem u ono što mi on kaže, ti razni delovi, žice od Hiči-metala, hologrami i sve ostalo, i prija mi to što mu verujem.
<BR>&nbsp;&nbsp;&nbsp;&nbsp;&nbsp;"Možeš da ideš kad zaželiš", kaže on, ustajući i odlazeći u svoju naslonjaču, potpuno kao da je pravi čovek, čak se i smeši na mene! "Ali mislim da bih voleo nešto da ti pokažem."
<BR>&nbsp;&nbsp;&nbsp;&nbsp;&nbsp;Gotovo i ne pomišljam da se branim. Samo pitam: "A šta to, Sigfride?"
<BR>&nbsp;&nbsp;&nbsp;&nbsp;&nbsp;"Ona druga naša mogućnost koju sam ti pomenuo, Bobe", kaže on, "ona koju dosad nismo koristili. Voleo bih da ti pokažem jednog pacijenta iz jednog ranijeg razdoblja."
<BR>&nbsp;&nbsp;&nbsp;&nbsp;&nbsp;"Drugog pacijenta?"
<BR>&nbsp;&nbsp;&nbsp;&nbsp;&nbsp;On blagim glasom kaže: "Pogledaj tamo u onaj ugao, Bobe."
<BR>&nbsp;&nbsp;&nbsp;&nbsp;&nbsp;Ja bacih pogled...
<BR>&nbsp;&nbsp;&nbsp;&nbsp;&nbsp;...i vidim nju.
<BR>&nbsp;&nbsp;&nbsp;&nbsp;&nbsp;"Klara!" I čim sam je ugledao shvatio sam odakle Sigfridu ta slika; od kompjutera kome se Klara obratila tamo gore na Kapiji. Eno je tamo, sa jednom rukom oslonjenom na policu sa kartotekom i nogama koje lebde u vazduhu, kako govori ozbiljnim tonom; njene široke, crne obrve se mršte i osmehuju, a lice joj se razvlači u osmeh, pa u grimasu, a posle joj je izraz ljubak, tako prijatno opušten.
<BR>&nbsp;&nbsp;&nbsp;&nbsp;&nbsp;"Možeš da čuješ šta govori ako želiš, Bobe."
<BR>&nbsp;&nbsp;&nbsp;&nbsp;&nbsp;"Da li želim?"
<BR>&nbsp;&nbsp;&nbsp;&nbsp;&nbsp;"Nije obavezno. Ali nema ničega u njenim rečima čega bi trebalo da se plašiš. Ona te je volela, Bobe, najbolje što je umela. Isto kao što si ti voleo nju."
<BR>&nbsp;&nbsp;&nbsp;&nbsp;&nbsp;Dugo posmatram sliku, a onda kažem: "Ukloni je sada, Sigfride."
<BR>&nbsp;&nbsp;&nbsp;&nbsp;&nbsp;U sobi za oporavak gotovo tonem u san za trenutak. Nikada se nisam osećao toliko opušten.
<BR>&nbsp;&nbsp;&nbsp;&nbsp;&nbsp;Perem lice, pušim još jednu cigaretu, a zatim izlazim u blještavo dnevno svetlo pod Kupolom i sve mi izgleda tako lepo i prijatno. Mislim na Klaru s ljubavlju i nežnošću i u srcu joj kažem zbogom. A onda mislim na S. Ja. s kojom večeras imam sastanak - ako nisam već zadocnio! Ali sačekaće ona; dobar je ona drug, gotovo isto tako dobar kao Klara.
<BR>&nbsp;&nbsp;&nbsp;&nbsp;&nbsp;Klara.
<BR>&nbsp;&nbsp;&nbsp;&nbsp;&nbsp;Zastajem usred bulevara i ljudi naleću na mene. Neka sitna, mala gospođa u kratkim pantalonicama dogeguca do mene i zapita: "Nešto nije u redu?"
<BR>&nbsp;&nbsp;&nbsp;&nbsp;&nbsp;Zurim u nju i ne odgovaram ništa; a onda se okrećem i žurno vraćam u Sigfridovu sobu.
<BR>&nbsp;&nbsp;&nbsp;&nbsp;&nbsp;Tamo nema nikoga, nema čak ni holograma. Vičem: "Sigfride! Gde si, do đavola?"
<BR>&nbsp;&nbsp;&nbsp;&nbsp;&nbsp;Nema nikoga. Niko ne odgovara. Ovo je prvi put da sam ušao u ovu sobu kad nisam imao zakazan sastanak. Sad sam u stanju da vidim šta je bilo pravo, a šta je prikazivano na hologramu; nema mnogo onoga što je stvarno. Zidovi od metalnog praha, klinovi za projektore. Dušek (pravi); ormančić sa pićem (pravi); još nekoliko komada nameštaja za eventualno dodirivanje i upotrebu. Ali Sigfrida nema. Nema čak ni one stolice u kojoj je obično sedeo. "Sigfride!"
<BR>&nbsp;&nbsp;&nbsp;&nbsp;&nbsp;Nastavljam da vičem, dok mi srce ludo udara u grlu a u glavi mi se vrti. "Sigfride!" vrisnuh ja i najzad se pojavi neka magličasta svetlost pa nešto sevnu i eno ga tamo, obučenog u Sigmunda Frojda, učtivo gleda u mene.
<BR>&nbsp;&nbsp;&nbsp;&nbsp;&nbsp;"Da, Bobe?"
<BR>&nbsp;&nbsp;&nbsp;&nbsp;&nbsp;"Sigfride, ja sam je ipak ubio! Ona je nestala!"
<BR>&nbsp;&nbsp;&nbsp;&nbsp;&nbsp;"Vidim da si uznemiren, Bobe", kaže on. "Možeš li da mi kažeš šta je to što te muči?"
<BR>&nbsp;&nbsp;&nbsp;&nbsp;&nbsp;"Uznemiren! Mnogo gore od toga, Sigfride. Ja sam čovek koji je ubio devetoro ljudi da bi spasao svoj život! Možda ne 'istinski'! Možda ne 'namerno'! Ali u njihovim očima važim kao onaj koji ih je ubio, isto kao i u mojim!"
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O UPLATI ROBINETU BRODHEDU:
<BR>&nbsp;&nbsp;&nbsp;&nbsp;&nbsp;Na vaš račun UPLAĆENI SU sledeći iznosi:
<BR>&nbsp;&nbsp;&nbsp;&nbsp;&nbsp;Garantovani bonus za misiju
<BR>&nbsp;&nbsp;&nbsp;&nbsp;&nbsp;88-98A i 88-90B (celokupan
<BR>&nbsp;&nbsp;&nbsp;&nbsp;&nbsp;predviđeni iznos): 10.000.000 U.S. dolara
<BR>&nbsp;&nbsp;&nbsp;&nbsp;&nbsp;Bonus za naučni doprinos
<BR>&nbsp;&nbsp;&nbsp;&nbsp;&nbsp;dodeljen od strane Odbora: 8.500.000 U.S. dolara
<BR>&nbsp;&nbsp;&nbsp;&nbsp;&nbsp;Ukupno: 18.500.000 U.S. dolara
<BR>&nbsp;&nbsp;&nbsp;&nbsp;&nbsp;Vaš novi SALDO iznosi: 18.506.036 U.S. dolara
<BR>
<BR>&nbsp;&nbsp;&nbsp;&nbsp;&nbsp;"Ali, Bobe", odvraća on razložno, "o svemu tome smo već razgovarali. Ona je još živa; svi su oni živi. Za njih se vreme zaustavilo..."
<BR>&nbsp;&nbsp;&nbsp;&nbsp;&nbsp;"Znam", urlam ja. "Zar ne razumeš, Sigfride? U tome je stvar. Ja ne samo da sam je ubio, ja je još ubijam!"
<BR>&nbsp;&nbsp;&nbsp;&nbsp;&nbsp;Strpljivo: "Da li misliš da je ono što si sad rekao istina, Bobe?"
<BR>&nbsp;&nbsp;&nbsp;&nbsp;&nbsp;"Ona misli da jeste! Sada, i zauvek, dogod sam živ. Za nju nije kao da se dogodilo pre mnogo godina, nego kao pre nekoliko minuta i trajaće tako sve dok sam živ. Ja sam ovde dole, starim, pokušavam da zaboravim, a Klara je tamo gore u sazvežđu Strelca YY i plovi unaokolo kao muva u fosilnoj smoli."
<BR>&nbsp;&nbsp;&nbsp;&nbsp;&nbsp;Padam na nepokriven dušek od plastike, jecajući. Malo po malo, Sigfrid je ponovo sredio celu sobu, ubacujući jednu po jednu stvar. Sad mi iznad glave vise obešene pinjate, a na zidu je hologram jezera Garda u blizini Sirmiona, sa jedrilicama, lebdelicama i kupačima koji se zabavljaju.
<BR>&nbsp;&nbsp;&nbsp;&nbsp;&nbsp;"Pusti da bol iziđe napolje, Bobe", kaže Sigfrid blago. "Pusti da sav iziđe."
<BR>&nbsp;&nbsp;&nbsp;&nbsp;&nbsp;"A šta misliš da drugo radim?" Prevrćem se na leđa na dušeku od pene, zurim u tavanicu. "Ja bih mogao da zaboravim na bol i krivicu, Sigfride, kad bi i ona mogla. Ali za nju to još traje. Ona je tamo gore, zarobljena u vremenu."
<BR>&nbsp;&nbsp;&nbsp;&nbsp;&nbsp;"Nastavi, Bobe", hrabri me on.
<BR>&nbsp;&nbsp;&nbsp;&nbsp;&nbsp;"To i radim. U svakoj sekundi vremena u njenoj glavi je još ona sekunda - sekunda u kojoj sam odbacio njen život da bih spasao svoj. Ja ću da živim i ostariću i umreću pre nego što za nju prođe ta sekunda, Sigfride."
<BR>&nbsp;&nbsp;&nbsp;&nbsp;&nbsp;"Samo nastavi, Bobe. Reci sve do kraja."
<BR>&nbsp;&nbsp;&nbsp;&nbsp;&nbsp;"Ona misli da sam je izdao i ona to misli u ovom času! Ja ne mogu s tom mišlju da živim."
<BR>&nbsp;&nbsp;&nbsp;&nbsp;&nbsp;Nastupa vrlo, vrlo duga tišina i naposletku Sigfrid kaže:
<BR>&nbsp;&nbsp;&nbsp;&nbsp;&nbsp;"Ti živiš, ti to znaš."
<BR>&nbsp;&nbsp;&nbsp;&nbsp;&nbsp;"Molim?" Dušom sam bio odlutao na daljinu od hiljadu svetlosnih godina.
<BR>&nbsp;&nbsp;&nbsp;&nbsp;&nbsp;"Ti živiš s tom mišlju, Bobe."
<BR>&nbsp;&nbsp;&nbsp;&nbsp;&nbsp;"Zar se to zove život?" rugam se ja, uspravljam se i brišem nos jednom od onih njegovih milion papirnih maramica.
<BR>&nbsp;&nbsp;&nbsp;&nbsp;&nbsp;"Vrlo brzo reaguješ na sve što ti kažem, Bobe", kaže Sigfrid, "i zbog toga ponekad pomislim da reaguješ kao da zadaješ protivudarac. Eskiviraš rečima ono što ja kažem. Dozvoli da ti jednom ja zadam pravi udarac, Bobe. Neka ti ovo bude zauvek jasno, ti živiš."
<BR>&nbsp;&nbsp;&nbsp;&nbsp;&nbsp;"... Pa, pretpostavljam da je tako." To je sasvim tačno; samo nije baš neka velika nagrada.
<BR>&nbsp;&nbsp;&nbsp;&nbsp;&nbsp;Još jedna duga pauza, a onda Sigfrid kaže:
<BR>&nbsp;&nbsp;&nbsp;&nbsp;&nbsp;"Bobe, ti znaš da sam ja mehanička sprava. Ti takođe znaš da je moj zadatak da se bavim ljudskim osećanjima. Ja ne mogu da osećam osećanja. Ali mogu da ih prikažem pomoću modela, mogu da ih analiziram, mogu da ih procenjujem. To mogu da učinim za tebe. To mogu da učinim čak i za samoga sebe. U stanju sam da konstruišem model u okviru koga mogu da procenim koliko vredi pojedino osećanje. Krivica? To je mučna stvar; ali baš zato što je mučna, ona je modifikator ponašanja. Ona može da utiče na tebe da izbegavaš postupke koji stvaraju osećanje krivice, a to je značajno kako za tebe tako i za čitavo društvo. Ali ne možeš da ga iskoristiš ako ga ne osećaš."
<BR>&nbsp;&nbsp;&nbsp;&nbsp;&nbsp;"Ja ga i te kako osećam! Isuse Hriste, Sigfride, ti bar znaš da ga osećam!"
<BR>&nbsp;&nbsp;&nbsp;&nbsp;&nbsp;"Ja znam", kaže on, "da ti sada dopuštaš sebi da ga osećaš. Sada je izišlo na čistinu, gde možeš da mu dozvoliš da radi za tvoje dobro, ne da bude zakopano unutra, gde može samo da ti naškodi. Radi toga sam ja napravljen, Bobe. Da izvučem tvoja osećanja na površinu tamo gde možeš da ih iskoristiš."
<BR>&nbsp;&nbsp;&nbsp;&nbsp;&nbsp;"Čak i rđava osećanja? Krivicu, strah, bol, zavist?"
<BR>&nbsp;&nbsp;&nbsp;&nbsp;&nbsp;"Krivicu. Strah. Bol. Zavist. Pokretače postupaka. Modifikatore ponašanja. Osobine koje ja, Bobe, nemam, izuzev u hepatetičnom smislu, kada sačinjavam model i preuzimam na sebe da ih proučim."
<BR>&nbsp;&nbsp;&nbsp;&nbsp;&nbsp;Ponovo nastupa pauza. Imam neki čudan osećaj u vezi s njom. Sigfrid obično pravi pauze bilo da meni da vremena da dopustim da se u meni nešto slegne, ili da sebi omogući da izračuna neki složen lanac argumenata u vezi sa mnom. Ovog puta, čini mi se, nije reč ni o jednom ni o drugom. On razmišlja, ali ne o meni. I najzad kaže: "E sad mogu da ti odgovorim na tvoje pitanje, Bobe."
<BR>&nbsp;&nbsp;&nbsp;&nbsp;&nbsp;"Na moje pitanje? Koje pitanje?"
<BR>&nbsp;&nbsp;&nbsp;&nbsp;&nbsp;"Ti si me pitao, 'Zar se ovo zove život?' I sad ti odgovaram: Da. To je upravo ono što ja zovem život. I prema onome koliko sam u stanju da prosudim, ja ti na njemu veoma zavidim."
</P></TD></TR></TABLE>
</CENTER>
</BODY>
</HTML>
