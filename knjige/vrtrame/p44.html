<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Kada je Nikol otvorila oči, Ričard je sedeo pored nje na krevetu. U ruci je držao šolju sa kafom. "Kazala si nam da te probudimo u sedam", reče on.
<BR>&nbsp;&nbsp;&nbsp;&nbsp;&nbsp;Sela je u postelji i preuzela kafu. "Hvala ti, dragi", uzvrati Nikol. "Ali zbog čega nisi pustio Linka..."
<BR>&nbsp;&nbsp;&nbsp;&nbsp;&nbsp;"Odlučio sam da ti sam donesem kafu... Ponovo su stigle vesti iz Središnje ravnice. Želeo sam da ih razmotrimo zajedno, iako znam da ne voliš da se baviš mudrovanjem rano izjutra."
<BR>&nbsp;&nbsp;&nbsp;&nbsp;&nbsp;Nikol uze dug, spor gutljaj kafe. Osmehnula se svom suprugu. "Kakve su vesti?" upita ona.
<BR>&nbsp;&nbsp;&nbsp;&nbsp;&nbsp;"Sinoć su se dogodila još dva incidenta sa nogonjama. To čini ukupno dvanaest samo ove nedelje. Prema izveštajima, naše odbrambene snage uništile su trojicu koji su 'zlostavljali' naše inženjersko osoblje."
<BR>&nbsp;&nbsp;&nbsp;&nbsp;&nbsp;"Jesu li nogonje pokušale da uzvrate napad?"
<BR>&nbsp;&nbsp;&nbsp;&nbsp;&nbsp;"Ne. Nisu. Na prvi zvuk otvorene vatre pojurili su ka rupi u drugom modulu... Većina je pobegla, baš kao i prekjuče."
<BR>&nbsp;&nbsp;&nbsp;&nbsp;&nbsp;"I ti još misliš da su oni samo obični posmatrači, poput pauka-biota u Rami I i II?"
<BR>&nbsp;&nbsp;&nbsp;&nbsp;&nbsp;Ričard klimnu. "A ti možeš da zamisliš kakvu vrstu predstave drugi stiču o nama... Pucamo na nenaoružana stvorenja bez ikakvog povoda... reagujemo na neprijateljski način na nešto što je očigledan pokušaj uspostavljanja kontakta.
<BR>&nbsp;&nbsp;&nbsp;&nbsp;&nbsp;"Ni meni se to ne dopada", odvrati Nikol blago. "Ali šta možemo da uradimo? Senat je izričito ovlastio istraživački tim da se brani."
<BR>&nbsp;&nbsp;&nbsp;&nbsp;&nbsp;Taman se Ričard spremao da joj odgovori, kada je opazio Bendžija koji je stajao u dovratku. Mladić se široko osmehivao. "Smem li da uđem, majko?" upita on.
<BR>&nbsp;&nbsp;&nbsp;&nbsp;&nbsp;"Naravno, dragi", uzvrati Nikol. Raširila je ruke. "Dođi i daj mi jedan veliki rođendanski zagrljaj."
<BR>&nbsp;&nbsp;&nbsp;&nbsp;&nbsp;"Srećan rođendan, Bendži", reče Ričard dečaku koji se, iako krupniji od većine ljudi, uspuzao kao dete na krevet i zagrlio majku.
<BR>&nbsp;&nbsp;&nbsp;&nbsp;&nbsp;"Hvala, čika Ričarde."
<BR>&nbsp;&nbsp;&nbsp;&nbsp;&nbsp;"Idemo li danas na izlet u Šervudsku šumu?" upita Bendži polako.
<BR>&nbsp;&nbsp;&nbsp;&nbsp;&nbsp;"Da, svakako", odgovori mu majka. "A onda ćemo večeras da priredimo veliku zabavu."
<BR>&nbsp;&nbsp;&nbsp;&nbsp;&nbsp;"Uraaa!" uzviknu Bendži.
<BR>&nbsp;&nbsp;&nbsp;&nbsp;&nbsp;Bila je subota. Patrik i Eli ostali su duže u krevetu jer nisu išli u školu. Link je posluživao doručak Ričardu, Nikol i Bendžiju, dok su odrasli posmatrali jutarnje vesti na televiziji. Prikazan je kratak filmski izveštaj o najnovijem "sukobu sa nogonjama" blizu drugog modula, kao i komentari oba kandidata za guvernera.
<BR>&nbsp;&nbsp;&nbsp;&nbsp;&nbsp;"Kao što sam već nedeljama ponavljao", obraćao se Jan Makmilan novinaru, "moramo dramatično da ubrzamo odbrambene pripreme. Konačno smo počeli da brže obezbeđujemo oružje za naše trupe, ali neophodno je da se smelije angažujemo u ovoj areni."
<BR>&nbsp;&nbsp;&nbsp;&nbsp;&nbsp;Vesti su se završile intervjuom sa upravnicom meteorološke kontrole. Žena je objasnila da je nedavno suvo i vetrovito vreme prouzrokovano "pogreškama modelovanja" u njihovom kompjuterskom podsticanju. "Tokom čitave nedelje", rekla je, "bezuspešno smo nastojali da stvorimo kišu. Sada, naravno, za vreme vikenda, programirali smo sunčano vreme... Ali obećavamo da ćemo imati kišu sledeće nedelje."
<BR>&nbsp;&nbsp;&nbsp;&nbsp;&nbsp;"Nemaju oni blagu predstavu šta rade", progunđa Ričard, isključivši televizor. "Preopteretili su sistem i izazvali haos."
<BR>&nbsp;&nbsp;&nbsp;&nbsp;&nbsp;"Šta je to ha...os, čika Ričarde?" upita Bendži.
<BR>&nbsp;&nbsp;&nbsp;&nbsp;&nbsp;Ričard je za trenutak oklevao. "Pretpostavljam da je najjednostavnija definicija ako kažemo da je to odsustvo reda. Ali u matematici ta reč ima još preciznije značenje. Koristi se da opiše pogrešne reakcije na manja narušavanja reda." Ričard se nasmeja. "Oprosti, Bendži. Ponekad govorim tim naučničkim tandaramandara jezikom."
<BR>&nbsp;&nbsp;&nbsp;&nbsp;&nbsp;Bendži se osmehnu. "Sviđa mi se kada razgovaraš sa mnom kao da sam normalan", reče on obazrivo. "A pone...kad po...nešto i ra...zumem."
<BR>&nbsp;&nbsp;&nbsp;&nbsp;&nbsp;Nikol je delovala zamišljeno dok je Linkoln raspremao sto. Kada je Bendži izišao iz sobe da opere zube, ona se naže prema suprugu. "Jesi li razgovarao sa Keti?" upita ona. "Juče po podne i sinoć nije odgovarala na telefon."
<BR>&nbsp;&nbsp;&nbsp;&nbsp;&nbsp;Ričard zavrte glavom.
<BR>&nbsp;&nbsp;&nbsp;&nbsp;&nbsp;"Bendži će biti skrhan ako se ona ne pojavi na njegovoj zabavi... Poslaću Patrika da je pronađe danas."
<BR>&nbsp;&nbsp;&nbsp;&nbsp;&nbsp;Ričard ustade sa stolice i obiđe oko stola. Pružio je ruku i uzeo Nikolinu. "A šta je sa vama, gospođo Vejkfild? Ima li malo mesta za odmor i razonodu u vašem prenatrpanom programu? Najposle, vikend je."
<BR>&nbsp;&nbsp;&nbsp;&nbsp;&nbsp;"Svratiću do bolnice da pomognem u obučavanju dve nove patronažne sestre. Potom ćemo Eli i ja ostati ovde sa Bendžijem do deset sati. Na putu nazad skoknuću do sudnice - nisam ni pogledala pripremljene izveštaje za slučajeve koji me očekuju u ponedeljak. Imam kratak sastanak sa Kendžijem u dva i trideset i predavanje iz patologije u tri... Trebalo bi da se vratim kući do četiri i trideset."
<BR>&nbsp;&nbsp;&nbsp;&nbsp;&nbsp;"Što će ti dati taman dovoljno vremena da organizuješ zabavu za Bendžija. Draga, stvarno, morala bi malo da usporiš. Ti ipak nisi biot."
<BR>&nbsp;&nbsp;&nbsp;&nbsp;&nbsp;Nikol poljubi muža. "Ti nekome to da kažeš. Nisi li ti onaj koji neprekidno radi dvadeset ili trideset sati kada zagrize u neki uzbudljiv projekt?" Zastala je za trenutak, a lice joj poprimi ozbiljan izgled. "Sve je to veoma važno, dragi... Osećam da smo do guše zapali u ovu kašu od kolonije i da moja aktivnost odista nešto znači ovde."
<BR>&nbsp;&nbsp;&nbsp;&nbsp;&nbsp;"Nema sumnje u to, Nikol. Izvesno je da tvoj rad ostavlja nekog traga. Ali ti nikada nemaš vremena za sebe."
<BR>&nbsp;&nbsp;&nbsp;&nbsp;&nbsp;"To je luksuzna stvar", reče Nikol, otvarajući vrata Patrikove sobe. "Kojoj ću se posvetiti u poznim godinama."
<BR>
<BR>&nbsp;&nbsp;&nbsp;&nbsp;&nbsp;Kada su izišli iz šume na široku livadu, zečevi i veverice razbežaše se sa njihovog puta. Na suprotnoj strani proplanka, mirno pasući nasred oaze visokog ljubičastog cveća, stajao je jedan jelen mužjak. Okrenuo je glavu sa novim rogovima prema Nikol, Eli i Bendžiju kada mu se oni približiše, a onda je zaprašio put šume.
<BR>&nbsp;&nbsp;&nbsp;&nbsp;&nbsp;Nikol pogleda na mapu. "Ovde negde trebalo bi da ima izletničkih tabli, odmah pored livade."
<BR>&nbsp;&nbsp;&nbsp;&nbsp;&nbsp;Bendži je klečao povrh grupe žutog cveća osutog pčelama. "Mee...ed", reče on sa osmehom. "Pčele prave mee...ed u košnicama."
<BR>&nbsp;&nbsp;&nbsp;&nbsp;&nbsp;Posle nekoliko minuta pronašli su stolove i rasprostrli stolnjake po njima. Link je spakovao sendviče - Bendži je obožavao maslac od kikirikija i pihtije - kao i sveže pomorandže i grejpfrut sa voćnjaka u San Miguelu. Dok su ručali, jedna druga porodica raspakivala se na drugom kraju proplanka. Bendži im mahnu.
<BR>&nbsp;&nbsp;&nbsp;&nbsp;&nbsp;"Oni lju...di ne znaju da mi je rođen...dan", reče on.
<BR>&nbsp;&nbsp;&nbsp;&nbsp;&nbsp;"Ali mi znamo", uzvrati Eli, podižući čašu sa limunadom u znak zdravice. "Čestitam ti, brate."
<BR>&nbsp;&nbsp;&nbsp;&nbsp;&nbsp;Nešto pre nego što su završili jelo, jedan mali oblak pređe iznad njihovih glava i jarke boje livade za trenutak zgasnuše. "To je krajnje neobičan taman oblak", Nikol se obrati Eli. Nekoliko sekundi kasnije oblaka nestade i trava i cveće se ponovo okupaše u jarkoj sunčevoj svetlosti.
<BR>&nbsp;&nbsp;&nbsp;&nbsp;&nbsp;"Hoćeš li sada puding?" upita Nikol Bendžija. "Ili ćeš da sačekaš?"
<BR>&nbsp;&nbsp;&nbsp;&nbsp;&nbsp;"Hajde prvo da igramo bezbol", uzvrati Bendži. Uzeo je opremu za bezbol iz izletničke torbe i dodao loptu Eli. "Hajdemo", ponovi on, potrčavši preko livade.
<BR>&nbsp;&nbsp;&nbsp;&nbsp;&nbsp;Dok je dvoje njene dece bacalo loptu tamo-amo, Nikol je raščišćavala ostatke od ručka. Taman je htela da se pridruži Eli i Bendžiju, kada je začula alarm na svom ručnom radiju. Pritisnula je dugme prijemnika i ekran digitalnog časovnika ustupi mesto televizijskoj slici. Nikol pojača zvuk da bi čula šta je Kendži Vatanabe imao da kaže.
<BR>&nbsp;&nbsp;&nbsp;&nbsp;&nbsp;"Žao mi je što te uznemiravam, Nikol", reče Kendži, "ali imamo hitan slučaj. Primili smo tužbu zbog silovanja i porodica hoće smesta da podigne optužnicu. Posredi je osetljiv slučaj, u tvojoj nadležnosti, pa mislim da bi trebalo odmah da se pozabaviš time... Ne želim da ti kažem ništa više na ovoj liniji."
<BR>&nbsp;&nbsp;&nbsp;&nbsp;&nbsp;"Dolazim za pola sata", odgovori Nikol.
<BR>&nbsp;&nbsp;&nbsp;&nbsp;&nbsp;U početku je Bendži bio utučen što izlet mora da se skrati. Eli je, međutim, ubedila majku da nema razloga da ona i Bendži ne ostanu u šumi još nekoliko sati. Pre nego što je otišla sa livade, Nikol dodade Eli mapu Šervudske šume. U tom času još jedan, veći oblak pređe preko veštačkog sunca Novog Edena.
<BR>
<BR>&nbsp;&nbsp;&nbsp;&nbsp;&nbsp;U Ketinom stanu nije bilo nikog. Patrik je na trenutak bio u nedoumici. Gde da je traži? Nijedna od njenih prijateljica sa univerziteta nije živela u Vegasu, tako da stvarno nije znao odakle da počne.
<BR>&nbsp;&nbsp;&nbsp;&nbsp;&nbsp;Pozvao je Maksa Paketa iz javne telefonske govornice. Maks mu je dao imena, adrese i telefonske brojeve tri osobe koje je poznavao u Vegasu. "Nijedan od tih ljudi nije od one vrste koju bi poželeo da pozoveš kući na večeru sa tvojim roditeljima, ako shvataš šta hoću da kažem", reče Maks smejući se, "ali svi su dobroćudni i verovatno će ti pomoći da pronađeš sestru."
<BR>&nbsp;&nbsp;&nbsp;&nbsp;&nbsp;Jedino ime koje je Patrik prepoznao bila je Samanta Porter, čiji se stan nalazio svega nekoliko stotina metara od telefonske govornice. Iako je već bilo rano popodne, Samanta je još na sebi imala spavaćicu kada je konačno otvorila vrata. "Pomislila sam da si to ti kada sam pogledala na monitor", reče ona sa seksi osmehom na usnama. "Ti si Patrik O'Tul, zar ne?"
<BR>&nbsp;&nbsp;&nbsp;&nbsp;&nbsp;Patrik klimnu, a onda sa jakim osećanjem nelagodnosti stade da se prebacuje s noge na nogu. Dugo je ćutao. "Gospođice Porter", reče on najzad, "imam problem..."
<BR>&nbsp;&nbsp;&nbsp;&nbsp;&nbsp;"Suviše si mlad da bi imao problem", prekide ga Samanta. Onda se nasmeja od srca. "Zašto ne uđeš da porazgovaramo o tome?"
<BR>&nbsp;&nbsp;&nbsp;&nbsp;&nbsp;Patrik pocrvene. "Ne, gospođice", reče on, "nije to ta vrsta problema... Naprosto, ne mogu da pronađem svoju sestru, Keti, pa sam pomislio da biste vi mogli da mi pomognete."
<BR>&nbsp;&nbsp;&nbsp;&nbsp;&nbsp;Samanta, koja se već dopola okrenula da uvede Patrika u stan, ponovo se obrnu prema njemu. "I zbog toga si došao da me vidiš?" reče ona. Zavrtela je glavom i ponovo se nasmejala. "Kakvo razočarenje! Mislila sam da si došao da se malo zabavimo. Onda bih svima mogla da kažem, jednom zauvek, da li si ili nisi tuđin."
<BR>&nbsp;&nbsp;&nbsp;&nbsp;&nbsp;Patrik se i dalje vrpoljio na ulazu. Posle nekoliko sekundi Samanta sleže ramenima. "Verujem da Keti najveći deo vremena provodi u palati", reče ona. "Idi u kazino i pitaj za Šeri. Ona će znati gde da nađeš sestru."
<BR>
<BR>&nbsp;&nbsp;&nbsp;&nbsp;&nbsp;"Da, da, gospodine Kobajaši, shvatam. Vakarimasu", govorila je Nikol japanskom džentlmenu u svom uredu. "Mogu da razumem kako se osećate. Možete da budete sigurni da će pravda biti ispunjena."
<BR>&nbsp;&nbsp;&nbsp;&nbsp;&nbsp;Ispratila je čoveka do čekaonice, gde se pridružio svojoj ženi. Oči gospođe Kobajaši još su bile naduvene od plača. Njihova šesnaestogodišnja kćerka Mariko ležala je u bolnici Novog Edena, gde je bila podvrgnuta kompletnom medicinskom pregledu. Bila je gadno izubijana, ali se nije nalazila u kritičnom stanju.
<BR>&nbsp;&nbsp;&nbsp;&nbsp;&nbsp;Nikol nazva dr Tarnera čim je završila razgovor sa Kobajašijevima. "U devojčinoj vagini ima sveže sperme", reče doktor, "i modrica na gotovo svakom kvadratnom centimetru tela. "Emocionalno je svakako skrhana - silovanje je van svake sumnje realna mogućnost."
<BR>&nbsp;&nbsp;&nbsp;&nbsp;&nbsp;Nikol uzdahnu. Mariko Kobajaši je kao nasilnika označila Pedra Martineza, mladog čoveka koji je zajedno sa Eli glumio u školskoj dramskoj predstavi. Da li je to bilo moguće? Nikol otkotrlja stolicu preko poda kancelarije i otvori kompjutersku bazu podataka kolonije.
<BR>
<BR>&nbsp;&nbsp;&nbsp;&nbsp;&nbsp;MARTINEZ, PEDRO ESKOBAR... rođen 26. maja 2228, Managva, Nikaragva... majka neudata, Marija Eskobar, sluškinja, domaćica, često nezaposlena... otac verovatno Ramon Martinez, crni dokerski radnik sa Haitija... šestoro polubraće i sestara, svi mlađi... osuđivan zbog prodaje kokomoa, 2241, 2242... silovanje, 2243... osam meseci u popravnom domu u Managvi... savršen zatvorenik... prebačen u Dom za rehabilitaciju u Meksiko Sitiju, 2244...IE 1.86, SC 52.
<BR>
<BR>&nbsp;&nbsp;&nbsp;&nbsp;&nbsp;Nikol je dva puta pročitala kratak kompjuterski izvod, a zatim je pozvala Pedra u kancelariju. Seo je, kada mu je Nikol to ponudila, i prikovao oči za pod. Jedan biot-Linkoln stajao je u uglu tokom celog razgovora i brižljivo vodio beleške.
<BR>&nbsp;&nbsp;&nbsp;&nbsp;&nbsp;"Pedro", reče Nikol blagim glasom. Nije bilo odgovora. Čak nije ni podigao pogled. "Pedro Martinez", ponovi ona odlučnije, "da li primaš na znanje da si optužen za silovanje Mariko Kobajaši prošle noći?... Sigurna sam da nije nužno da ti objašnjavam kako je to vrlo ozbiljna optužba... Sada ti se pruža prilika da odgovoriš na te optužbe."
<BR>&nbsp;&nbsp;&nbsp;&nbsp;&nbsp;Pedro je i dalje ćutao. "U Novom Edenu", produži Nikol posle kraće pauze, "imamo pravni sistem koji je možda drugačiji od onog koji si iskusio u Nikaragvi. Ovde se kriminalan slučaj ne može prevesti u optužnicu ukoliko jedan sudija, pošto ispita činjenice, ne utvrdi da ima dovoljno razloga za optužnicu. Zbog toga i razgovaram sa tobom."
<BR>&nbsp;&nbsp;&nbsp;&nbsp;&nbsp;Posle podužeg ćutanja mladić promrmlja nešto nerazgovetno, ne dižući uopšte glavu.
<BR>&nbsp;&nbsp;&nbsp;&nbsp;&nbsp;"Molim?" upita Nikol.
<BR>&nbsp;&nbsp;&nbsp;&nbsp;&nbsp;"Ona laže", reče Pedro, mnogo glasnije. "Ne znam zbog čega, ali Mariko laže."
<BR>&nbsp;&nbsp;&nbsp;&nbsp;&nbsp;"Hoćeš li da mi ispričaš svoju verziju događaja?"
<BR>&nbsp;&nbsp;&nbsp;&nbsp;&nbsp;"A kakva vajda od toga? Ionako mi niko neće poverovati."
<BR>&nbsp;&nbsp;&nbsp;&nbsp;&nbsp;"Pedro, saslušaj me... Ako, na temelju prvobitnog ispitivanja, moj sud zaključi da nema dovoljno razloga da se nastavi gonjenje, tvoj slučaj bi mogao biti zaključen... dakako, ozbiljnost ove optužbe nalaže veoma podrobno ispitivanje, što znači da ćeš morati da daš potpunu izjavu i odgovoriš na neka veoma nezgodna pitanja..."
<BR>&nbsp;&nbsp;&nbsp;&nbsp;&nbsp;Pedro Martinez podiže glavu i pogleda Nikol žalostivim očima. "Sudijo Vejkfild", reče on smireno, "Mariko i ja smo se bavili seksom sinoć... ali to je bila njena zamisao... ona je smatrala da bi bilo zabavno ako bismo otišli u šumu..." Mladić zamuče i vrati pogled na pod.
<BR>&nbsp;&nbsp;&nbsp;&nbsp;&nbsp;"Jesi li imao odnos sa Mariko pre toga?" upita ga Nikol posle nekoliko sekundi.
<BR>&nbsp;&nbsp;&nbsp;&nbsp;&nbsp;"Samo jednom - pre otprilike deset dana", uzvrati Pedro.
<BR>&nbsp;&nbsp;&nbsp;&nbsp;&nbsp;"Pedro, da li je vaš ljubavni čin od sinoć... bio izuzetan u fizičkom pogledu?"
<BR>&nbsp;&nbsp;&nbsp;&nbsp;&nbsp;Suze navreše u Pedrove oči i skotrljaše se niz obraze. "Nisam je tukao", reče on plaho. "Nikada je ne bih povredio..."
<BR>&nbsp;&nbsp;&nbsp;&nbsp;&nbsp;Dok su razgovarali, iz daljine se začuo neobičan zvuk, kao pucanje velikog biča, samo što je imao dublji ton.
<BR>&nbsp;&nbsp;&nbsp;&nbsp;&nbsp;"Šta je to bilo?" upita se glasno Nikol.
<BR>&nbsp;&nbsp;&nbsp;&nbsp;&nbsp;"Zvučalo je kao grom", primeti Pedro.
<BR>
<BR>&nbsp;&nbsp;&nbsp;&nbsp;&nbsp;Grom se mogao čuti i u selu Hakone, gde je Patrik sedeo u luksuznom apartmanu Nakamurine palate i razgovarao sa svojom sestrom Keti. Ona je bila odevena u skupu svilenu haljinu za odmor, plave boje.
<BR>&nbsp;&nbsp;&nbsp;&nbsp;&nbsp;Patrik nije obratio pažnju na neobjašnjivu buku. Bio je ljut. "Hoćeš li da mi kažeš da nećeš ni da pokušaš da se pojaviš na Bendžijevoj zabavi večeras? Šta ću da kažem majci?"
<BR>&nbsp;&nbsp;&nbsp;&nbsp;&nbsp;"Reci joj šta te je volja", odvrati Keti. Izvadila je cigaretu iz tabakere i stavila je u usta. "Reci joj da nisi mogao da me pronađeš." Pripalila je cigaretu zlatnim upaljačem i dunula dim u pravcu brata. On je pokušao da ga odagna pokretom ruke.
<BR>&nbsp;&nbsp;&nbsp;&nbsp;&nbsp;"Ma hajde, mali brate", reče Keti, smejući se. "Neće te ubiti."
<BR>&nbsp;&nbsp;&nbsp;&nbsp;&nbsp;"Ne odmah, u svakom slučaju", odgovori on.
<BR>&nbsp;&nbsp;&nbsp;&nbsp;&nbsp;"Slušaj, Patriče", reče Keti, ustajući i šetkajući po apartmanu. "Bendži je idiot, imbecil. Nikada nismo bili naročito bliski. Neće ni primetiti da me nema ukoliko mu neko na to ne skrene pažnju."
<BR>&nbsp;&nbsp;&nbsp;&nbsp;&nbsp;"Varaš se, Keti. On je inteligentniji nego što misliš. Stalno pita za tebe."
<BR>&nbsp;&nbsp;&nbsp;&nbsp;&nbsp;"To je bljuvotina, mali brate", uzvrati Keti. "Govoriš mi to samo da bi kod mene izazvao osećanje krivice... Slušaj, neću doći. Hoću da kažem, možda bih i razmislila kada bi tamo bili samo ti, Bendži i Eli - iako je i ona postala muka duhu od onog svog 'divnog' govora. Ali ti znaš kako to izgleda kada se ja i majka nađemo na istom mestu. Stalno navaljuje na mene kao mutava."
<BR>&nbsp;&nbsp;&nbsp;&nbsp;&nbsp;"Ona je zabrinuta za tebe, Keti."
<BR>&nbsp;&nbsp;&nbsp;&nbsp;&nbsp;Keti se nervozno nasmeja i povuče dug dim završavajući cigaretu. "I te kako, Patrik... Jedino o čemu brine jeste da li ću obrukati porodicu."
<BR>&nbsp;&nbsp;&nbsp;&nbsp;&nbsp;Patrik ustade sa namerom da ode. "Ne moraš odmah da ideš", reče Keti. "Zašto ne ostaneš još malo? Nabaciću malo perja i otići ćemo u kazino... Sećaš li se kako smo se nekada lepo zabavljali?"
<BR>&nbsp;&nbsp;&nbsp;&nbsp;&nbsp;Keti krenu prema spavaćoj sobi. "Uzimaš li drogu?" upita je iznenada Patrik.
<BR>&nbsp;&nbsp;&nbsp;&nbsp;&nbsp;Zastala je i upiljila se u brata. "Ko to želi da sazna?" upita Keti izazivački. "Ti ili madam kosmonaut, doktor, guverner, sudija Nikol d'Žarden Vejkfild?"
<BR>&nbsp;&nbsp;&nbsp;&nbsp;&nbsp;"Ja hoću da znam", reče Patrik smireno.
<BR>&nbsp;&nbsp;&nbsp;&nbsp;&nbsp;Keti pređe preko sobe i položi ruke na Patrikove obraze. "Ja sam tvoja sestra i volim te", reče ona. "Ništa drugo nije važno."
<BR>
<BR>&nbsp;&nbsp;&nbsp;&nbsp;&nbsp;Tmasti oblaci skupili su se iznad malog ustalasanog pobrđa Šervudske šume. Vetar je šibao između drveća, zabacujući unatrag Elinu dugu kosu. Sevnu munja i gotovo u isti mah prolomi se prasak groma.
<BR>&nbsp;&nbsp;&nbsp;&nbsp;&nbsp;Bendži se trže i Eli ga privuče bliže sebi. "Prema mapi", reče ona, "svega smo otprilike kilometar od ruba šume."
<BR>&nbsp;&nbsp;&nbsp;&nbsp;&nbsp;"Koliko je to daleko", upita Bendži.
<BR>&nbsp;&nbsp;&nbsp;&nbsp;&nbsp;"Ako brzo hodamo", povika Eli glasom koji je nadjačavao huk vetra, "mogli bismo da stignemo tamo za desetak minuta." Zgrabila je Bendžija za ruku i povukla ga niz stazu.
<BR>&nbsp;&nbsp;&nbsp;&nbsp;&nbsp;Tren kasnije munja rascepi jedno drvo pored njih i debele grane popadaše stazom. Jedna grana udari Bendžija u leđa i obori ga na zemlju. Telo mu se sručilo na stazu, ali mu je glava sletela na zelene biljke i bršljan u podnožju drveća. Grmljavina ga je potpuno zaglušila.
<BR>&nbsp;&nbsp;&nbsp;&nbsp;&nbsp;Nekoliko sekundi ležao je na tlu šume, pokušavajući da shvati šta mu se dogodilo. Zatim se s mukom uspravi na noge. "Eli" reče on, gledajući prema ležećem obličju sestre na drugoj strani staze. Oči su joj bile sklopljene.
<BR>&nbsp;&nbsp;&nbsp;&nbsp;&nbsp;"Eli!" kriknu Bendži. Napola hodajući, a napola puzeći dođe nekako do nje. Dohvatio ju je za ramena i blago prodrmao. Oči joj se nisu otvarale. Oteklina na čelu, iznad i sa strane desnog oka već je dostigla veličinu krupne pomorandže.
<BR>&nbsp;&nbsp;&nbsp;&nbsp;&nbsp;"Šta da ra...dim?" povika Bendži na sav glas. Nanjušio je vatru i u istom trenutku podigao pogled prema drveću. Video ju je kako skače sa grane na granu, nošena vetrom. Usledila je još jedna munja, još jedan grom. Ispred njega, niz puteljak, u pravcu u kome su on i Eli do malopre išli, Bendži je mogao da vidi kako jedna veća vatra bukti kroz drveće sa obe strane staze. Uhvatila ga je panika.
<BR>&nbsp;&nbsp;&nbsp;&nbsp;&nbsp;Uzeo je sestru u naručje i blago ju je pljusnuo po licu. "Eli", reče on, "molim te, molim te, probudi se." Nije se ni pomakla. Vatra se brzo širila oko njega. Pretila je da ubrzo čitav ovaj deo šume pretvori u pakao.
<BR>&nbsp;&nbsp;&nbsp;&nbsp;&nbsp;Bendži je bio prestravljen. Pokušao je da podigne Eli, ali se spotakao i pao. "Ne, ne, ne", povika on, ponovo ustajući i povijajući se ne bi li podigao Eli na ramena. Dim je postajao sve gušći. Bendži je polako odmicao niz stazu, dalje od vatre, sa Eli na leđima.
<BR>&nbsp;&nbsp;&nbsp;&nbsp;&nbsp;Bio je iznuren kada je stigao do livade. Nežno je položio Eli na jedan od betonskih stolova, a onda je i sam seo na klupu. Požar je besneo potpuno nesputano na severnoj strani proplanka. Šta da uradim? - pomisli on. Pogled mu pade na mapu koja je virila iz džepa Eline košulje. To može da mi pomogne. Izvukao je mapu i zagledao se u nju. U prvi mah nije mogao da razume ništa od onoga što je video, te ga opet obuze panika.
<BR>&nbsp;&nbsp;&nbsp;&nbsp;&nbsp;Opusti se, Bendži, začu kako mu majka govori umirujućim glasom. Malo je teško, ali ti to možeš da uradiš. Mape su veoma važne. One nam govore gde treba da idemo... E, sad, prva stvar uvek je da pravilno okreneš mapu kako bi mogao da pročitaš napise. Shvataš. Tako je. Gornji pravac se najčeće zove sever. Dobro. Ovo je mapa Šervudske šume...
<BR>&nbsp;&nbsp;&nbsp;&nbsp;&nbsp;Bendži obrnu mapu u rukama tako da su sada slova stajala kako treba. Sevanje i grmljavina su se nastavljali. Iznenadna promena pravca vetra ubaci mu dim u pluća i on se zakašlja. Pokušavao je da pročita reči na mapi.
<BR>&nbsp;&nbsp;&nbsp;&nbsp;&nbsp;Ponovo je začuo glas majke. Ako iz prve ne prepoznaš reč, onda idi slovo po slovo i čitaj ih vrlo polako. Zatim pusti da se svi zvuci sliju zajedno sve dok ne sačine reč koju razumeš.
<BR>&nbsp;&nbsp;&nbsp;&nbsp;&nbsp;Bendži osmotri Eli koja je ležala na stolu. "Probudi se, oh, molim te, probudi se, Eli", reče on. "Potrebna mi je tvoja pomoć." I dalje se nije micala.
<BR>&nbsp;&nbsp;&nbsp;&nbsp;&nbsp;Nagnuo se nad mapu i napeo se iz petnih žila da usredsredi pažnju. Glasno je sricao sva slova sa mukotrpnom odlučnošću, iznova i iznova, dok nije ubedio samog sebe da je zelena mrlja na mapi zapravo livada na kojoj je upravo sedeo. Bele linije su staze, reče on sebi. Postoje tri bele linije koje se ulivaju u zelenu mrlju.
<BR>&nbsp;&nbsp;&nbsp;&nbsp;&nbsp;Bendži podiže pogled sa mape, izbroja tri staze koje su vodile sa livade i oseti navalu samopouzdanja. Trenutak kasnije, međutim, jak nalet vetra poneo je žar preko proplanka i zapalio drveće na južnoj strani. Bendži se prenu iz razmišljanja. Moram da krenem, reče on, ponovo podižući Eli na leđa.
<BR>&nbsp;&nbsp;&nbsp;&nbsp;&nbsp;Sada je znao da je glavni požar besneo u severnom području mape, prema selu Hakoneu. Bendži ponovo baci pogled na papir u rukama. To znači da moram da ostanem na beloj liniji u donjem delu, prođe mu kroz glavu.
<BR>&nbsp;&nbsp;&nbsp;&nbsp;&nbsp;Mladić pohita stazom baš kad mu je još jedno drvo buknulo iznad glave. Sestra mu je visila preko ramena, a spasonosna mapa počivala u desnoj ruci. Bendži je zastajkivao svakih deset metara da pogleda u mapu, stalno proveravajući da li se kreće u dobrom pravcu. Kada je prispeo do glavne raskrsnice puteljaka, Bendži obazrivo spusti Eli na tlo i stade prstom da prati bele linije na mapi. Minut posle toga on se široko osmehnu, ponovo naprti sestru i uputi se stazom koja je vodila u selo Pozitano. Munja još jednom blesnu, zagrme, a onda se na Šervudsku šumu obruši pljusak kao iz kabla.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
