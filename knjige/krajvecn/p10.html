<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. U KLOPCI
<P>&nbsp;&nbsp;&nbsp;&nbsp;&nbsp;Najednom je sve izgledalo neizbežno. Najsurovija dramatska ironija. Ušao je u Vreme poslednji put, povukao Findža za nos poslednji put, poneo krčag na vodu poslednji put. I baš onda je trebalo da bude uhvaćen.
<BR>&nbsp;&nbsp;&nbsp;&nbsp;&nbsp;Da li se to Findž nasmejao?
<BR>&nbsp;&nbsp;&nbsp;&nbsp;&nbsp;Ko bi ga drugi pratio dovde, vrebao u potaji, čekao u narednoj sobi i grohotom se nasmejao?
<BR>&nbsp;&nbsp;&nbsp;&nbsp;&nbsp;Onda sve je bilo izgubljeno, zar ne? I upravo zato što je tog mučnog trenutka bio siguran da je sve izgubljeno, nije mu se dogodilo da ponovo potrči niti da pokuša još jednom da utekne u Večnost. Suočio bi se sa Findžom.
<BR>&nbsp;&nbsp;&nbsp;&nbsp;&nbsp;Ubio bi ga, ako bi to bilo neophodno.
<BR>&nbsp;&nbsp;&nbsp;&nbsp;&nbsp;Harlan krenu ka vratima iza kojih je dopro smeh, krenu ka njima mekim, odlučnim korakom ubice sa predumišljajem. Isključio je signal za automatsko otvaranje vrata i gurnuo ih rukom. Dva inča. Tri. Pokretala su se bez ikakvog šuma.
<BR>&nbsp;&nbsp;&nbsp;&nbsp;&nbsp;Čovek u susednoj prostoriji stajao je okrenut leđima. Prilika je izgledala odveć visoka da bi to bio Findž i ta činjenica prostruja Harlanovom uskomešanom svešću, zadržavši ga da ne pođe dalje.
<BR>&nbsp;&nbsp;&nbsp;&nbsp;&nbsp;A onda, kao da je ukočenost koja je okamenila oba čoveka polako počela da popušta; onaj drugi stade da se okreće, inč po inč.
<BR>&nbsp;&nbsp;&nbsp;&nbsp;&nbsp;Ali Harlan nije sačekao da napravi pun polukrug. Profil nepoznatog još se nije sasvim ocrtao, kada se Harlan, obuzdavajući iznenadni izliv užasa poslednjim delićem moralne snage, naglo povuče sa vrata. Bešumno ih je zatvorio njihov mehanizam, a ne on.
<BR>&nbsp;&nbsp;&nbsp;&nbsp;&nbsp;Harlan obeznanjeno ustuknu. Disanje mu se pretvorilo u žestoku borbu sa atmosferom, u gutanje i izbacivanje vazduha, dok mu je srce mahnito tuklo kao da se upiralo iz petnih žila da pobegne iz tela.
<BR>&nbsp;&nbsp;&nbsp;&nbsp;&nbsp;Findž, Tvisel, pa ni čitavo Veće ne bi bili u stanju da ga u tolikoj meri unezvere. To što ga je prestravilo nije to bio strah od nečeg fizičkog. Pre je to bila nagonska mučnina zbog prirode događaja koji mu se zbio.
<BR>&nbsp;&nbsp;&nbsp;&nbsp;&nbsp;Sakupio je u hrpu mnoštvo mikrofilmskih knjiga i nekako mu je pošlo za rukom, posle dva bezuspešna pokušaja, da ponovo uspostavi vrata Večnosti. Mehaničkim pokretima nogu zakoračio je kroz njih. Nekako je uspeo da stigne do 575. stoleća, a zatim i do svog prebivališta. Već oprobano i provereno, njegovo zvanje Tehničara ponovo ga je spasilo. Nekoliko Večnih koje je sreo, automatski su se okrenuli u stranu, gledajući negde preko njegove glave.
<BR>&nbsp;&nbsp;&nbsp;&nbsp;&nbsp;Bila je to srećna okolnost, pošto je on osećao da nije u stanju da odagna sa lica samrtnu grimasu koja mu se uvrežila, niti da povrati malo rumenila. Ali oni ga nisu pogledali i Harlan je bio zahvalan Vremenu, Večnosti ili ma kojoj drugoj suđaji koja je prela nit sudbine za to.
<BR>&nbsp;&nbsp;&nbsp;&nbsp;&nbsp;Nije sasvim prepoznao drugog čoveka u Noisinoj kući po njegovom izgledu, pa ipak sa užasnom izvesnošću znao je o kojoj je osobi reč.
<BR>&nbsp;&nbsp;&nbsp;&nbsp;&nbsp;Po prvi put kada je Harlan začuo šum u kući, on, Harlan, glasno se smejao, a šum koji je prekinuo njegov smeh potekao je od pada nekog teškog predmeta u susednoj prostoriji. Sledeći put, neko se nasmejao u susednoj prostoriji, a on, Harlan, ispustio je ranac sa mikrofilmskim knjigama. Prvi put, on, Harlan, okrenuo se i spazio vrata kako se zatvaraju. Drugi put, on, Harlan, zatvorio je vrata kada je neznanac počeo da se okreće.
<BR>&nbsp;&nbsp;&nbsp;&nbsp;&nbsp;Sreo je samoga sebe!
<BR>&nbsp;&nbsp;&nbsp;&nbsp;&nbsp;U isto Vreme i gotovo na istom mestu on i njegovo prethodno ja, starije nekoliko fizio-dana, umalo se nisu našli licem u lice. Pogrešno je podesio kontrole, izabravši trenutak u Vremenu koji je već ranije iskoristio, i tako je on, Harlan, video samoga sebe, Harlana.
<BR>&nbsp;&nbsp;&nbsp;&nbsp;&nbsp;Danima posle toga obavljao je svoje poslove sa senkom užasa na licu. Proklinjao je sebe zbog kukavičluka, ali to mu nije pomoglo.
<BR>&nbsp;&nbsp;&nbsp;&nbsp;&nbsp;Zapravo, od tog trenutka stvari su krenule loše. Mogao je upraviti svoju ljutnju na Velikog Delitelja. Ključni trenutak bio je onaj čas kada je podesio kontrole vrata za ulazak u 482. stoleće po poslednji put, pri čemu mu se nekako negde potkrala neka glupa greška. Od tada je sve pošlo nizbrdo, nizbrdo.
<BR>&nbsp;&nbsp;&nbsp;&nbsp;&nbsp;Promena Stvarnosti u 482. veku zbila se u toku tog razdoblja potištenosti i samo ga pojačala. U protekle dve nedelje uzeo je tri predložene Promene Stvarnosti, koje su sadržale manje nedostatke, opredelio se za jednu među njima, ali nikako nije mogao da se da na posao.
<BR>&nbsp;&nbsp;&nbsp;&nbsp;&nbsp;Izabrao je Promenu Stvarnosti 2 456-2 781, V-5, iz više razloga. Od sve tri ona se nalazila najdalje u budućnosti. Pogreška je bila sićušna, ali je bila značajna u pogledu ljudskih života. Bio je, dakle, potreban samo brzi put u 2 456. stoleće da bi se utvrdila priroda Noisinog parnjaka u novoj Stvarnosti, uz pomoć male ucene.
<BR>&nbsp;&nbsp;&nbsp;&nbsp;&nbsp;Ali izneverila ga je obeshrabrenost nedavnog iskustva. Više mu nije izgledalo tako jednostavno da se diskretno posluži pretnjom razobličenja. A i kada otkrije prirodu Noisinog parnjaka, šta onda? Da je vrati na mesto nadničarke, krojačice, radnice ili šta već bude? Svakako, ali šta u tom slučaju uraditi sa samim pranjakom? Sa mužem koga bi ova mogla imati? Sa porodicom? Sa decom?
<BR>&nbsp;&nbsp;&nbsp;&nbsp;&nbsp;O ovome ranije uopšte nije razmišljao. Izbegavao je da se opterećuje time. "O tom potom ..."
<BR>&nbsp;&nbsp;&nbsp;&nbsp;&nbsp;Ali sada mu ništa drugo nije padalo na pamet.
<BR>&nbsp;&nbsp;&nbsp;&nbsp;&nbsp;Potuljeno je ležao u svojoj sobi, mrzeći samoga sebe, kada ga je Tvisel pozvao umornim glasom koji je zvučao ispitivački i pomalo začuđeno.
<BR>&nbsp;&nbsp;&nbsp;&nbsp;&nbsp;"Harlane, da nisi bolestan? Kuper mi reče da nisi održao nekoliko časova sa njim."
<BR>&nbsp;&nbsp;&nbsp;&nbsp;&nbsp;Harlan se svim silama trudio da mu se nevolja u kojoj se nalazio ne vidi na licu. "Ne, Računare Tvisel. Malo sam umoran."
<BR>&nbsp;&nbsp;&nbsp;&nbsp;&nbsp;"U redu, to se uvažava, momče." A onda mu se, kao i uvek, osmeh približio onoj tački kada samo što nije nestao. "Jesi li čuo da je 482. stoleće promenjeno?"
<BR>&nbsp;&nbsp;&nbsp;&nbsp;&nbsp;"Jesam", reče Harlan kratko.
<BR>&nbsp;&nbsp;&nbsp;&nbsp;&nbsp;"Findž me je pozvao", reče Tvisel, "i zamolio me da ti kažem da je Promena u potpunosti uspela."
<BR>&nbsp;&nbsp;&nbsp;&nbsp;&nbsp;Harlan slegnu ramenima, a zatim se seti da ga Tvisel pomno posmatra sa komunikacionog ekrana. Osetio se nelagodno i reče: "Da, Računaru?"
<BR>&nbsp;&nbsp;&nbsp;&nbsp;&nbsp;"Ništa", reče Tvisel; možda je posredi bilo breme godina koje mu je pritiskalo pleća, ali glas mu je zazvučao neobično tužno. "Učinilo mi se da da si nešto hteo da kažeš."
<BR>&nbsp;&nbsp;&nbsp;&nbsp;&nbsp;"Ne", reče Harlan. "Ne želim ništa da kažem."
<BR>&nbsp;&nbsp;&nbsp;&nbsp;&nbsp;"Dobro, onda ćemo se videti sutra u Računarskoj Sali, momče. Imam mnogo toga da ti kažem."
<BR>&nbsp;&nbsp;&nbsp;&nbsp;&nbsp;"Da, gospodine", reče Harlan. Nastavio je još minutima da zuri u ekran pošto se on zatamnio.
<BR>&nbsp;&nbsp;&nbsp;&nbsp;&nbsp;Ovo je gotovo zvučalo kao pretnja. Findž je pozvao Tvisela je li? Šta li je rekao što Tvisel nije pomenuo?
<BR>&nbsp;&nbsp;&nbsp;&nbsp;&nbsp;Ali upravo mu je jedna takva spoljna pretnja i bila potrebna. Boriti se sa klonulošću duha bilo je kao stajati na živom pesku i udarati po njemu štapom. Ali boriti se protiv Findža bilo je nešto sasvim drugo. Harlan se setio oružja koje mu je stajalo na raspolaganju i po prvi put posle mnogo dana povratio mu se delić samopouzdanja.
<BR>&nbsp;&nbsp;&nbsp;&nbsp;&nbsp;Izgledalo je kao da su se jedna vrata zatvorila, a druga otvorila. Harlan je postao u podjednakoj meri grozničavo aktivan, kao što je prethodno bio katatoničan. Otisnuo se do 2 456. stoleća i potčinio sociologa Voja svojoj volji.
<BR>&nbsp;&nbsp;&nbsp;&nbsp;&nbsp;Učinio je to besprekorno. Dobio je podatke koji su mu bili potrebni.
<BR>&nbsp;&nbsp;&nbsp;&nbsp;&nbsp;I više od toga. Znatno više.
<BR>&nbsp;&nbsp;&nbsp;&nbsp;&nbsp;Odvažnost se isplatila, naizgled. U njegovom radnom Vremenu postojala je izreka koja je glasila: "Čvrsto stegni koprivu i ona će postati prut kojim ćeš tući svoje neprijatelje."
<BR>&nbsp;&nbsp;&nbsp;&nbsp;&nbsp;Ukratko rečeno, Nois nije imala parnjaka u novoj Stvarnosti. Uopšte, nikakvog parnjaka. Mogla je zauzeti svoj položaj u novom društvu na najneprikriveniji i najprikladniji mogući način, baš kao što je mogla i ostati u Večnosti. Nije bilo razloga da mu se ne odobri veza, osim zbog krajnje teorijske činjenice da je prekršio zakon - ali on je vrlo dobro znao kako da pobije taj argument.
<BR>&nbsp;&nbsp;&nbsp;&nbsp;&nbsp;I tako je pohitao u budućnost da saopšti Nois veliku novost, da se opije neslućenim uspehom pošto je proveo nekoliko užasnih dana u ubeđenju da je sve propalo.
<BR>&nbsp;&nbsp;&nbsp;&nbsp;&nbsp;U tom trenutku kapsula se zaustavila.
<BR>&nbsp;&nbsp;&nbsp;&nbsp;&nbsp;Nije usporila kretanje; naprosto se zaustavila. Da se njeno kretanje odvijalo u bilo kojoj od tri dimenzije prostora, ovako naglo zaustavljanje razmrskalo bi kapsulu, pretvorivši njen metal u masu usijanog železa, a Harlana u gomilu slomljenih kostiju i vlažno, zgnječeno meso.
<BR>&nbsp;&nbsp;&nbsp;&nbsp;&nbsp;Ovako, međutim, samo mu se mučnina udvostručila i prožeo ga je unutrašnji bol.
<BR>&nbsp;&nbsp;&nbsp;&nbsp;&nbsp;Kada je ponovo mogao da vidi, doteturao se do temporometra i mutnim pogledom zabuljio se u njega. Uređaj je pokazivao 100.000. vek.
<BR>&nbsp;&nbsp;&nbsp;&nbsp;&nbsp;To ga je malo ispunilo zebnjom. Broj je bio odveć okrugao.
<BR>&nbsp;&nbsp;&nbsp;&nbsp;&nbsp;Grozničavo se okrenuo prema kontrolnoj tabli. Šta se dogodilo?
<BR>&nbsp;&nbsp;&nbsp;&nbsp;&nbsp;Ponovo je osetio zebnju, pošto je ovde sve bilo kako treba. Ništa nije pomerilo upravljačku polugu. Postojano je stajala na sektoru za vožnju u budućnost. Nije bilo nikakvog kratkog spoja. Svi pokazateljski brojčanici nalazili su se na crnom pojasu bezbednosti. Nije došlo do nestanka energije. Tanušne igle koje su označavale neprestani utrošak mega-megakulona energije bešumno su govorile da se snaga troši uobičajenom stopom.
<BR>&nbsp;&nbsp;&nbsp;&nbsp;&nbsp;Šta je, u tom slučaju, zaustavilo kapsulu?
<BR>&nbsp;&nbsp;&nbsp;&nbsp;&nbsp;Polako i uz primetnu nevoljnost, Harlan je dodirnuo upravljačku polugu, obavio ruku oko nje. Gurnuo ju je prema neutralnom položaju, i igla na meraču energije pade na nulu.
<BR>&nbsp;&nbsp;&nbsp;&nbsp;&nbsp;Pokrenuo je upravljačku polugu, unazad, u suprotnom pravcu. Igla na meraču energije ponovo je poskočila i ovoga puta temporometar poče da klizi nadole, duž linije stoleća.
<BR>&nbsp;&nbsp;&nbsp;&nbsp;&nbsp;Nadole... nadole... 99.983... 99.972... 99.959...
<BR>&nbsp;&nbsp;&nbsp;&nbsp;&nbsp;Harlan još jednom pomeri polugu. Ovoga puta nagore. Lagano. Sasvim lagano.
<BR>&nbsp;&nbsp;&nbsp;&nbsp;&nbsp;Vekovi su počeli da se nižu: 99.985... 99.993... 99.997 ... 99.998... 99.999... 100.000...
<BR>&nbsp;&nbsp;&nbsp;&nbsp;&nbsp;Tras! Ni korak iza 100.111 veka. Energija Nove Sol bešumno je trošena u nepojmljivim količinama bez ikakvog rezultata.
<BR>&nbsp;&nbsp;&nbsp;&nbsp;&nbsp;Ponovo se vratio nadole, sada nešto dalje. Zaurlao je nagore. Tras!
<BR>&nbsp;&nbsp;&nbsp;&nbsp;&nbsp;Zubi su mu bili stisnuti, usne uvučene, dah hrapav. Osećao se kao uhapšenik koji se krvavo baca o rešetke zatvora.
<BR>&nbsp;&nbsp;&nbsp;&nbsp;&nbsp;Kada se najzad zaustavio, posle desetak novih uzaludnih pokušaja, kapsula je nepomično stajala na 100.000. stoleću. Tu i ni makac dalje.
<BR>&nbsp;&nbsp;&nbsp;&nbsp;&nbsp;Promeniće kapsule! (Ali nije bilo mnogo nade u ovoj pomisli.)
<BR>&nbsp;&nbsp;&nbsp;&nbsp;&nbsp;U pustoj tišini 100.000. veka Endru Harlan izišao je iz jedne kapsule i nasumice izabrao novi kapsulski tunel.
<BR>&nbsp;&nbsp;&nbsp;&nbsp;&nbsp;Minut kasnije, držeći upravljačku polugu u šaci, zurio je u brojčanik sa cifrom 100.000, shvativši da mu ni ovde nema prolaza.
<BR>&nbsp;&nbsp;&nbsp;&nbsp;&nbsp;Obuzeo ga je bes! Sada! U ovaj čas! Kada su okolnosti tako neočekivano počele da idu njemu u prilog - zar je sad morala da se dogodi ova nesreća? Prokletstvo trenutka kada je pogrešno podesio kontrolne uređaje za ulazak u 482. vek još ga je pratilo.
<BR>&nbsp;&nbsp;&nbsp;&nbsp;&nbsp;Mahnito je cimnuo polugu nadole, čvrsto je pritisnuo na maksimum i tu je zadržao. Bar je u jednom smeru sada bio slobodan, slobodan da učini ono što mu se ushte. Uz Nois odsečenu iza barijere i izvan njegovog domašaja, šta su mu još mogli učiniti? Čega se još imao bojati?
<BR>&nbsp;&nbsp;&nbsp;&nbsp;&nbsp;Odvezao se do 575. stoleća i iskočio iz kapsule, uz nehajno prenebregavanje onoga što ga je okruživalo, što nikada ranije nije iskusio. Uputio se prema biblioteci Odeljka, ne obraćajući se nikome niti primećujući bilo koga. Uzeo je ono što je hteo, ne osvrnuvši se da vidi da li ga neko posmatra. Šta mu je to značilo?
<BR>&nbsp;&nbsp;&nbsp;&nbsp;&nbsp;A onda natrag u kapsulu i ponovo nadole. Znao je tačno šta mu valja činiti. Bacio je u prolazu pogled na veliki časovnik, koji je merio standardno fizio-Vreme, brojeći dane i razdvajajući tri potpuno jednaka radna vremena fizio-dana. Findž je sada u svom privatnom prebivalištu i utoliko bolje.
<BR>&nbsp;&nbsp;&nbsp;&nbsp;&nbsp;Harlan se osećao kao da ima visoku temperaturu kada je stigao u 482. stoleće. Usta su mu bila suva i pamučasta. Prsa su ga bolela. Ali osećao je teško obličje oružja pod košuljom i čvrsto ga je laktom držao uz bok; jedino je ova senzacija bila važna.
<BR>&nbsp;&nbsp;&nbsp;&nbsp;&nbsp;Pomoćnik Računar Hob Findž podiže pogled prema Harlanu i iznenađenost u njegovim očima polako ustupi mesto zabrinutosti.
<BR>&nbsp;&nbsp;&nbsp;&nbsp;&nbsp;Harlan ga je kraće vreme motrio u tišini, čekajući da zabrinutost naraste i da se pretvori u strah. Lagano je kružio, prolazeći između Findža i komunikacionog ekrana.
<BR>&nbsp;&nbsp;&nbsp;&nbsp;&nbsp;Findž je bio delimično razodeven, nag do pojasa. Gotovo da nije imao malja na prsima, a grudi su mu bile zadihane i gotovo ženske. Zdepast stomak prelazio mu je preko opasača.
<BR>&nbsp;&nbsp;&nbsp;&nbsp;&nbsp;Izgleda neugledno, pomisli zadovoljno Harlan, neugledno i neukusno. Utoliko bolje.
<BR>&nbsp;&nbsp;&nbsp;&nbsp;&nbsp;Zavukao je desnu ruku u košulju i čvrsto je stegao oko drške oružja.
<BR>&nbsp;&nbsp;&nbsp;&nbsp;&nbsp;Harlan reče: "Niko me nije video, Findže, tako da ne moraš gledati prema vratima. Niko neće doći. Moraš shvatiti, Findže, da imaš posla sa Tehničarem. Znaš li ta to znači?"
<BR>&nbsp;&nbsp;&nbsp;&nbsp;&nbsp;Glas mu je zvučao promuklo. Ljutio se što se u Findžovim očima nije video strah, već samo zabrinutost. Računar je čak dohvatio košulju i bez reči počeo da je oblači.
<BR>&nbsp;&nbsp;&nbsp;&nbsp;&nbsp;Harlan nastavi: "Znaš li pogodnosti koje uživa Tehničar, Finže? Nikada to nisi bio, tako da ne možeš da ih ceniš. Ovaj položaj pretpostavlja da niko ne motri kuda ideš ili šta radiš. Svi skreću pogled u stranu i upinju se iz petnih žila da te ne primete, tako da im to na kraju i polazi za rukom. Ja mogu, na primer, otići do biblioteke Odeljka, Findže, i sam se poslužiti bilo čime zanimljivim; za to vreme, bibliotekar će biti sav zadubljen u dokumentaciju i ništa pod milim bogom neće videti. Isto tako, mogu da idem prebivališnim hodnicima 482. stoleća i svi prolaznici sklanjaće mi se sa puta, zaklinjući se kasnije da nisu videli nikoga. To je potpuno automatska reakcija. Kao što vidiš, u prilici sam da učinim šta mi se ushte, mogu da idem kuda zaželim. Mogu da odem u privatni apartman Pomoćnika Računara Odeljka i da ga uperenim oružjem nateram da mi kaže istinu bez bojazni da će me neko sprečiti u tome.
<BR>&nbsp;&nbsp;&nbsp;&nbsp;&nbsp;Findž progovori po prvi put: "Šta to držiš u ruci?"
<BR>&nbsp;&nbsp;&nbsp;&nbsp;&nbsp;"Oružje" reče Harlan i izvadi ga iz košulje. "Prepoznaješ li ga?" Cev se blago presijavala i završavala glatkim metalnim ispupčenjem.
<BR>&nbsp;&nbsp;&nbsp;&nbsp;&nbsp;"Ako me ubiješ...", poče Findž.
<BR>&nbsp;&nbsp;&nbsp;&nbsp;&nbsp;"Neću te ubiti", reče Harlan. "Prilikom našeg poslednjeg susreta ti si imao blaster. Ovo nije blaster. Posredi je izum iz jedne od prošlih Stvarnosti 575. stoleća. Možda ti nije poznat. Odstranjen je iz Stvarnosti. Odveć je neprijatan. Može da ubije, ali pri manjoj energiji aktivira centar za bol u nervnom sistemu i paralizuje. Zove se, ili se zvao, neuronski bič. U ispravnom je stanju i dobro je napunjen. Isprobao sam ga na prstu." Od podiže ruku sa ukočenim malim prstom. "Bilo je veoma neprijatno."
<BR>&nbsp;&nbsp;&nbsp;&nbsp;&nbsp;Findž se sav uzmuvao. "Šta je sve ovo, za ime Vremena?"
<BR>&nbsp;&nbsp;&nbsp;&nbsp;&nbsp;"Postoji nekakva blokada preko kapsulskog kanala kod 100.000. stoleća. Želim da se ona ukloni."
<BR>&nbsp;&nbsp;&nbsp;&nbsp;&nbsp;"Blokada preko tunela?"
<BR>&nbsp;&nbsp;&nbsp;&nbsp;&nbsp;"Ne trudi se da izgledaš iznenađen. Juče si razgovarao sa Tviselom. Danas je tamo blokada. Hoću da znam šta si kazao Tviselu. Hoću da znam šta je učinjeno i šta će biti učinjeno. Do Vremena, Računare, ako mi ne budeš kazao, upotrebiću ovaj bič. Samo me stavi na probu, ako sumnjaš."
<BR>&nbsp;&nbsp;&nbsp;&nbsp;&nbsp;"Slušaj ti...", Findž poče pomalo da zamuckuje i pojaviše se prvi znaci straha, kao i svojevrsna očajnička slutnja.
<BR>&nbsp;&nbsp;&nbsp;&nbsp;&nbsp;"...ako baš želiš istinu, evo ti je. Znamo za tebe i Nois."
<BR>&nbsp;&nbsp;&nbsp;&nbsp;&nbsp;Harlanove oči zatreptaše. "Šta je sa mnom i sa Nois?"
<BR>&nbsp;&nbsp;&nbsp;&nbsp;&nbsp;Findž reče: "Zar si mislio da ćeš proći neprimećeno?" Računar nije skidao pogled sa neuronskog biča i čelo je počelo da mu se orošava. "Do Vremena, zar si se stvarno nadao da nećemo motriti na tebe pošto si ispoljio onakva osećanja posle razdoblja Posmatranja, posle onoga šta si radio za vreme razdoblja posmatranja? Zaslužio bih da budem ražalovan kao Računar da sam to propustio. Znamo da si doveo Nois u Večnost. Znali smo to od početka. Hteo si istinu. To ti je istina."
<BR>&nbsp;&nbsp;&nbsp;&nbsp;&nbsp;U tom trenutku Harlan je počeo da prezire vlastitu glupost. "Znali ste?"
<BR>&nbsp;&nbsp;&nbsp;&nbsp;&nbsp;"Jesmo. Znali smo da si je odveo u Skrivena Stoleća. Znali smo svaki put kada si ušao u 482. stoleće da bi je snabdeo raznim stvarčicama; pravio si se lud, sasvim zaboravivši na Zakletvu koju si dao kao Večni."
<BR>&nbsp;&nbsp;&nbsp;&nbsp;&nbsp;"Zašto me onda niste zaustavili?" Harlan je kušao sam talog vlastitog poniženja.
<BR>&nbsp;&nbsp;&nbsp;&nbsp;&nbsp;"Želiš li i dalje istinu?" Findžove oči sevnuše; izgledalo je da mu hrabrost raste istom merom kojom je Harlan tonuo u osujećenost.
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Onda ti moram reći da te ja od samog početka nisam smatrao pravim Večnim. Površan Posmatrač, možda, i Tehničar koji otaljava posao. Ali ne Večni. Kada sam te doveo ovamo na ovaj poslednji posao, bilo je to da bih otvorio oči Tviselu, koji te ceni iz nekih nepoznatih razloga. Nisam ispitivao samo društvo ličnosti devojke, Nois. Ispitivao sam i tebe, i ti si pao na tom ispitu, baš kao što sam i očekivao. A sada spusti to oružje, taj bič, ili šta je već, i gubi se odavde."
<BR>&nbsp;&nbsp;&nbsp;&nbsp;&nbsp;"A onda si došao u moje vlastito prebivalište", reče Harlan zadihano, upirući se iz petnih žila da zadrži dostojanstvo, ali osećao je da mu ono izmiče kao da su mu um i duh ukočeni i neosetljivi poput malog prsta na levoj ruci koji je ošinuo bičem, "da bi me podbo da uradim ono što sam učinio."
<BR>&nbsp;&nbsp;&nbsp;&nbsp;&nbsp;"Tako je, svakako. Ako baš hoćeš tačno da znaš, ja sam te namamio. Kazao sam ti suštu istinu, da ćeš moći da zadržiš Nois samo u tada postojećoj stvarnosti. Izabrao si da delaš ne kao Večni, već kao cmizdravi balavac. To sam i očekivao."
<BR>&nbsp;&nbsp;&nbsp;&nbsp;&nbsp;"Učinio bih to sada ponovo", reče Harlan osorno, "a pošto je sve poznato, i sam vidiš da nemam šta da izgubim." Uperio je bič prema Findžovom debelom struku i izgovorio kroz stisnute usne i stegnute zube: "Šta se dogodilo sa Nois?"
<BR>&nbsp;&nbsp;&nbsp;&nbsp;&nbsp;"Nemam pojma."
<BR>&nbsp;&nbsp;&nbsp;&nbsp;&nbsp;"Ne pravi se lud. Šta se dogodilo sa Nois?"
<BR>&nbsp;&nbsp;&nbsp;&nbsp;&nbsp;"Kažem ti, ne znam."
<BR>&nbsp;&nbsp;&nbsp;&nbsp;&nbsp;Harlanova pesnica steže se oko biča; glas mu je bio nizak. "Najpre nogu. To će te dobro zaboleti."
<BR>&nbsp;&nbsp;&nbsp;&nbsp;&nbsp;"Za ime Vremena, slušaj! Čekaj!"
<BR>&nbsp;&nbsp;&nbsp;&nbsp;&nbsp;"U redu, šta joj se dogodilo?"
<BR>&nbsp;&nbsp;&nbsp;&nbsp;&nbsp;"Ne, čuj. Do ovog časa posredi je samo prekršaj discipline. Stvarnost nije bila uplivisana. Proverio sam to. Gubljenje čina je sve što te čeka. Ako me ubiješ, međutim, ili raniš u nameri da me ubiješ, biće to napad na pretpostavljenog. Za to sledi smrtna kazna."
<BR>&nbsp;&nbsp;&nbsp;&nbsp;&nbsp;Harlan se osmehnuo ništavnosti pretnje. U svetlosti onoga što se već dogodilo smrt će ponuditi izlaz iz škripca koji u pogledu konačnosti i jednostavnosti nije imao premca.
<BR>&nbsp;&nbsp;&nbsp;&nbsp;&nbsp;Findž je očigledno pogrešno protumačio pobudu smeška. On žurno reče: "Nemoj misliti da u Večnosti nema smrtne kazne zato što nikada nisi čuo o njoj. Mi znamo za nju; mi Računari. Štaviše, pogubljenja su već izvođena, takođe. Sve je jednostavno. U svakoj Stvarnosti postoji mnoštvo fatalnih nesrećnih slučajeva u kojima tela ostaju neidentifikovana. Rakete eksplodiraju usred leta, putnički avioni padaju u okean ili se pretvaraju u prah o planinske grebene. Ubijeni se može staviti u neko od tih prevoznih sredstava nekoliko minuta ili sekundi pre kraha. Da li je ovako nešto dostojno tebe?"
<BR>&nbsp;&nbsp;&nbsp;&nbsp;&nbsp;Harlan se promeškolji i reče: "Ako pokušavaš da se izbaviš ne vredi ti. I čuj me dobro: ne bojim se kazne. Šta više, čvrsto nameravam da dobijem Nois. Želim je sada. Ona ne postoji u trenutnoj Stvarnosti. Nema parnjaka. Ništa se ne protivi tome da uspostavimo formalnu vezu."
<BR>&nbsp;&nbsp;&nbsp;&nbsp;&nbsp;"Protiv pravila je da Tehničar..."
<BR>&nbsp;&nbsp;&nbsp;&nbsp;&nbsp;"Pustimo da to odluči Svevremensko Veće", reče Harlan; oholost mu se konačno probi do površine. "Nimalo se ne bojim nepovoljne odluke, baš kao ni toga da te ubijem. Ja nisam običan Tehničar."
<BR>&nbsp;&nbsp;&nbsp;&nbsp;&nbsp;"Hoćeš da kažeš, zato što si Tviselov Tehničar?" Na Findžovom okruglom, oznojanom licu pojavio se čudan pogled koji je mogao da predstavlja mržnju, trijumf ili i jedno i drugo.
<BR>&nbsp;&nbsp;&nbsp;&nbsp;&nbsp;Harlan reče: "Iz razloga koji su znatno važniji od toga. A sada...
<BR>&nbsp;&nbsp;&nbsp;&nbsp;&nbsp;Sa tmurnom odlučnošću, stavio je prst na aktivator oružja.
<BR>&nbsp;&nbsp;&nbsp;&nbsp;&nbsp;Findž kriknu: "Onda idi u Veće. Svevremensko Veće; oni znaju. Ako si tako značajan..." On završi, izgubivši dah.
<BR>&nbsp;&nbsp;&nbsp;&nbsp;&nbsp;Nekoliko trenutaka Harlanov prst neodlučno se kolebao. "Šta?"
<BR>&nbsp;&nbsp;&nbsp;&nbsp;&nbsp;"Zar misliš da bih preduzeo jednostranu akciju u ovakvom slučaju? Izvestio sam Veće o celom incidentu, priključivši to Promeni Stvarnosti. Evo! Evo duplikata."
<BR>&nbsp;&nbsp;&nbsp;&nbsp;&nbsp;"Stani, ne mrdaj!"
<BR>&nbsp;&nbsp;&nbsp;&nbsp;&nbsp;Ali Findž je prenebregao naređenje. Munjevito, kao da ga goni sam đavo, u jednom skoku našao se kod arhive. Prstima jedne ruke odabrao je kodiranu kombinaciju dokumenta koji je želeo, dok ga je prstima druge gurnuo u prorez. Srebrni jezik trake iskliznuo je iz stola; raspored tačaka na njoj mogao se razabrati i golim okom.
<BR>&nbsp;&nbsp;&nbsp;&nbsp;&nbsp;"Želiš li u zvučnom obliku?", upita Findž, i ne čekajući odgovor stavi je u zvučni transformator.
<BR>&nbsp;&nbsp;&nbsp;&nbsp;&nbsp;Harlan je sleđeno slušao. Bilo je kristalno jasno. Findž je podneo potpuni izveštaj. Detaljno je opisao svaki Harlanov pokret u tunelima kapsula. Nije propustio ništa čega se Harlan sećao do trenutka pravljenja izveštaja.
<BR>&nbsp;&nbsp;&nbsp;&nbsp;&nbsp;Findž povika kada se izveštaj okončao: "Hajde, idi sada u Veće. Ja nisam postavio blokadu u Vremenu. Ne bih to umeo da uradim. Ali nemoj misliti da oni nisu u toku stvari. Kazao si da sam ja juče razgovarao sa Tviselom. U pravu si. Ali nisam ja njega zvao; on je pozvao mene. No, samo idi; pitaj Tvisela! Reci im kako si važan Tehničar. A ako hoćeš da me prethodno ubiješ, učini to i do Vremena sa tobom!"
<BR>&nbsp;&nbsp;&nbsp;&nbsp;&nbsp;Harlan je jasno razabrao iskreno likovanje u Računarevom glasu. Tog trenutka se dovoljno osećao pobednikom da poveruje kako bi ga čak i neuronski bič doveo do tanjeg kraja batine.
<BR>&nbsp;&nbsp;&nbsp;&nbsp;&nbsp;Zašto? Da li je Harlanov slom odista bio tako drag njegovom srcu? Da li je ljubomora koju je osećao zbog Nois stvarno predstavljala tako sveprožimajuću strast?
<BR>&nbsp;&nbsp;&nbsp;&nbsp;&nbsp;Harlan jedva da je uobličio ova pitanja u vlastitom umu, kada mu se najednom cela stvar, Findž i sve ostalo, učini krajnje beznačajnim.
<BR>&nbsp;&nbsp;&nbsp;&nbsp;&nbsp;Stavio je u džep oružje, brzo je šmugnuo kroz vrata i uputio se ka najbližem kapsulskom tunelu.
<BR>&nbsp;&nbsp;&nbsp;&nbsp;&nbsp;Znači da je iza svega stajalo Veće ili Tvisel. Nije se bojao ni prvog ni drugog, baš kao ni oboje uzetih zajedno.
<BR>&nbsp;&nbsp;&nbsp;&nbsp;&nbsp;Sa svakim prošlim danom poslednjeg neverovatnog meseca on je postajao sve ubeđeniji u vlastitu neophodnost. Veće, čak i samo Svevremensko Veće, neće imati drugog izbora do da trampi jednu devojku za postojanje cele Večnosti.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
