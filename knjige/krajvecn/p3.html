<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. PITOMAC
<P>&nbsp;&nbsp;&nbsp;&nbsp;&nbsp;Harlan je proveo više nedelja u 575. veku pre no što se upoznao sa Brinslijem Šeridanom Kuperom. Imao je vremena da se prilagodi novoj sredini i antiseptičnosti stakla i porcelana. Naučio je da nosi obeležje Tehničara uz sasvim skroman zazor i da se obuzdava od nepromišljenih koraka tako što bi oznaku čina krio prema nekom zidu ili je zaklanjao nekakvim predmetom koji bi nosio.
<BR>&nbsp;&nbsp;&nbsp;&nbsp;&nbsp;Ovakvi potezi izazivali bi prezrivi osmeh kod ljudi koji bi se najednom ohladili, kao da su podozrevali pokušaj zadobijanja njihovog prijateljstva pod lažnim izgovorom.
<BR>&nbsp;&nbsp;&nbsp;&nbsp;&nbsp;Viši Računar Tvisel donosio mu je probleme svakoga dana. Harlan bi ih proučavao i pisao analize u skicama koje bi zatim četiri puta bile prerađivane, ali je završnu verziju ipak nevoljno predavao.
<BR>&nbsp;&nbsp;&nbsp;&nbsp;&nbsp;Tvisel bi ih ocenio, klimnuo i rekao: "Dobro, dobro." Onda bi starim, plavim očima brzo prešao preko Harlana, a osmeh bi mu se malo suzio kada bi kazao: "Proveriću ovu pretpostavku na Kompjutapleksu."
<BR>&nbsp;&nbsp;&nbsp;&nbsp;&nbsp;Uvek je analize nazivao pretpostavkama. Nikada ništa nije rekao Harlanu o ishodu provere na Kompjutapleksu, a ni Harlan se nije odvažio da upita. Pomalo ga je obeznađivala činjenica što mu nikada nije bilo naloženo da neku od svojih analiza sprovede u delo. Da li to znači da ga kompjutapleks nije ni proveravao, da je izabrao pogrešnu tačku za uvođenje Promene Stvarnosti, da nije bio dovoljno vičan za uočavanje Minimuma neophodne Promene u označenom sektoru? (Tek poprilično kasnije postao je dovoljno spretan da glatko prevali preko jezika skraćenicu M.N.P.)
<BR>&nbsp;&nbsp;&nbsp;&nbsp;&nbsp;Jednoga dana Tvisel je ušao kod njega sa nekom smušenom spodobom koja se nije usuđivala da podigne pogled prema Harlanovim očima.
<BR>&nbsp;&nbsp;&nbsp;&nbsp;&nbsp;Tvisel reče: "Tehničare Harlan, ovo je Pitomac B. Š. Kuper."
<BR>&nbsp;&nbsp;&nbsp;&nbsp;&nbsp;Harlan automatski reče: "Zdravo." Odmerio je čovekov izgled i nije baš bio očaran. Momak je bio oniži, neodređeno smeđih očiju, malo preglomaznih ušiju i izgriženih noktiju.
<BR>&nbsp;&nbsp;&nbsp;&nbsp;&nbsp;Tvisel reče: "Ovo je mladić koga ćeš podučavati u Primitivnoj istoriji."
<BR>&nbsp;&nbsp;&nbsp;&nbsp;&nbsp;"Tako mi vremena!", reče Harlan, naprasno probuđenog zanimanja. "Zdravo! Umalo da zaboravim."
<BR>&nbsp;&nbsp;&nbsp;&nbsp;&nbsp;"Napravi raspored časova sa njim onako kako ti bude odgovaralo, Harlane", reče Tvisel. "Ako budeš mogao da odvojiš po dva popodneva nedeljno, mislim da bi to bilo dobro. Obučavaj ga vlastitom metodom. Prepustiću to tebi. Ako ti budu bile potrebne mikrofilmske knjige ili stara dokumenta, samo mi reci; ako postoje u Večnosti, ili bilo kom dostupnom delu Vremena, pribavićemo ih. Šta kažeš, momče?"
<BR>&nbsp;&nbsp;&nbsp;&nbsp;&nbsp;Ponovo je izvukao zapaljenu cigaretu ni od kuda (kao što je uvek izgledalo) i vazduh se ispunio dimom. Harlan se nakašlja; na osnovu krivljenja Pitomčevih usta bilo je jasno da bi i on učinio isto samo kada bi imao tri čiste.
<BR>&nbsp;&nbsp;&nbsp;&nbsp;&nbsp;Kada je Tvisel izišao, Harlan reče: "Hajde, sedi." Oklevao je za trenutak, a onda odlučno dodao: "Sinko. Sedi, sinko. Moja kancelarija nije velika, ali stoji ti na raspolaganju kad god smo zajedno."
<BR>&nbsp;&nbsp;&nbsp;&nbsp;&nbsp;Harlan je prosto goreo od nestrpljenja. Ovaj projekat bio je njegov! Cela Primitivna istorija pripadala je samo njemu.
<BR>&nbsp;&nbsp;&nbsp;&nbsp;&nbsp;Pitomac podiže pogled (stvarno po prvi put) i reče nesigurno: "Vi ste Tehničar."
<BR>&nbsp;&nbsp;&nbsp;&nbsp;&nbsp;Harlanovo oduševljenje i zagrejanost namah su dobrim delom splasnuli. "Pa šta s tim?"
<BR>&nbsp;&nbsp;&nbsp;&nbsp;&nbsp;"Ništa", reče Pitomac. "Samo sam..."
<BR>&nbsp;&nbsp;&nbsp;&nbsp;&nbsp;"Čuo si kada me je Računar Tvisel oslovio kao Tehničara, zar ne?"
<BR>&nbsp;&nbsp;&nbsp;&nbsp;&nbsp;"Jesam, gospodine."
<BR>&nbsp;&nbsp;&nbsp;&nbsp;&nbsp;"Zar misliš da mu se to zapleo jezik? Zar je to tako nešto rđavo?
<BR>&nbsp;&nbsp;&nbsp;&nbsp;&nbsp;"Nije, gospodine."
<BR>&nbsp;&nbsp;&nbsp;&nbsp;&nbsp;"Šta je to sa tvojim narečjem?" obrecnu se Harlan grubo, ali se istog časa postide zbog toga.
<BR>&nbsp;&nbsp;&nbsp;&nbsp;&nbsp;Kupera obli rumenilo. "Nisam baš najvičniji u standardnom međuvremenskom."
<BR>&nbsp;&nbsp;&nbsp;&nbsp;&nbsp;"Zbog čega? Koliko si dugo pitomac?"
<BR>&nbsp;&nbsp;&nbsp;&nbsp;&nbsp;"Manje od jedne godine, gospodine."
<BR>&nbsp;&nbsp;&nbsp;&nbsp;&nbsp;"Jedne godine? Koliko ti je godina, za ime Vremena?"
<BR>&nbsp;&nbsp;&nbsp;&nbsp;&nbsp;"Imam dvadeset četiri fizio-godine, gospodine."
<BR>&nbsp;&nbsp;&nbsp;&nbsp;&nbsp;Harlan se zablenu u mladića. "Pokušavaš li ti to da mi kažeš da su te uzeli u Večnost sa dvadeset tri godine?"
<BR>&nbsp;&nbsp;&nbsp;&nbsp;&nbsp;"Tako je, gospodine."
<BR>&nbsp;&nbsp;&nbsp;&nbsp;&nbsp;Harlan sede i poče da trlja šake. Pa to je nemoguće. U Večnost se ulazilo sa petnaest ili šesnaest godina. Ali šta je sad ovo? Da to možda Tvisel nije izmislio neki novi test za njega.
<BR>&nbsp;&nbsp;&nbsp;&nbsp;&nbsp;"Sedi", reče mu on. "Hajde da počnemo. Puno ime i prezime, rodno Vreme."
<BR>&nbsp;&nbsp;&nbsp;&nbsp;&nbsp;Pitomac promuca: "Brinsli Šeridan Kuper iz 78. stoleća, gospodine."
<BR>&nbsp;&nbsp;&nbsp;&nbsp;&nbsp;Harlan se gotovo raznežio. To je blizu. Samo sedamnaest vekova pre njegovog rodnog doba. Bezmalo su vremenski susedi.
<BR>&nbsp;&nbsp;&nbsp;&nbsp;&nbsp;"Da li te zanima Primitivna istorija?" upita.
<BR>&nbsp;&nbsp;&nbsp;&nbsp;&nbsp;"Računar Tvisel mi je naložio da je učim. Ne znam mnogo o njoj."
<BR>&nbsp;&nbsp;&nbsp;&nbsp;&nbsp;"Šta još učiš?"
<BR>&nbsp;&nbsp;&nbsp;&nbsp;&nbsp;"Matematiku. Vremenski inženjering. Tek stičem osnovna znanja. U 78. stoleću vršio sam opravke brzog-vaka."
<BR>&nbsp;&nbsp;&nbsp;&nbsp;&nbsp;Nije bilo svrhe raspitivati se o prirodi brzog-vaka. To je mogao biti usisivač za prašinu, računska mašina, molerski raspršivač. Bilo šta. Harlana nije posebno zanimalo.
<BR>&nbsp;&nbsp;&nbsp;&nbsp;&nbsp;"Znaš li ma šta o istoriji?" upita. "O bilo kojoj istoriji?"
<BR>&nbsp;&nbsp;&nbsp;&nbsp;&nbsp;"Izučavao sam evropsku istoriju."
<BR>&nbsp;&nbsp;&nbsp;&nbsp;&nbsp;"Tvoja posebna politička jedinica, pretpostavljam."
<BR>&nbsp;&nbsp;&nbsp;&nbsp;&nbsp;"Rođen sam u Evropi. Da. Naravno, poglavito nas uče modernoj istoriji. Posle revolucije '54. godine; hoću da kažem 7554. godine."
<BR>&nbsp;&nbsp;&nbsp;&nbsp;&nbsp;"U redu. Prvo što treba da uradiš jeste da to zaboraviš. Istorija koju oni pokušavaju da predaju Vremenarima menja se sa svakom Promenom Stvarnosti. Samo njima to još nije jasno. U svakoj Stvarnosti istorija koja postoji u isti mah je i jedina. Upravo se u tom pogledu razlikuje Primitivna istorija. U tome je njena lepota. Ma šta bilo ko od nas učinio, ona će uvek ostati onakva kakva jeste. Kolumbo i Vašington, Musolini i Herford, svi oni postoje."
<BR>&nbsp;&nbsp;&nbsp;&nbsp;&nbsp;Kuper se jedva primetno osmehnu. Prevukao je malim prstom preko gornje usne i Harlan je tada prvi put uočio čekinjasti trag koji je ukazivao da Pitomac ima nameru da neguje brkove.
<BR>&nbsp;&nbsp;&nbsp;&nbsp;&nbsp;Kuper reče: "Ne mogu da se... naviknem, sve vreme od kad sam ovde."
<BR>&nbsp;&nbsp;&nbsp;&nbsp;&nbsp;"Da se navikneš, na šta?"
<BR>&nbsp;&nbsp;&nbsp;&nbsp;&nbsp;"Pa to, da sam pet stotina vekova od svog rodnog doba."
<BR>&nbsp;&nbsp;&nbsp;&nbsp;&nbsp;"Pa i sa mnom je isti slučaj. Ja sam iz 95. stoleća."
<BR>&nbsp;&nbsp;&nbsp;&nbsp;&nbsp;"To je nešto drugo. Vi ste stariji od mene, ali sam u jednom drugom smislu ja stariji od vas sedamnaest vekova. Mogao bih da vam budem pra-pra-pra-pra i tako dalje pradeda."
<BR>&nbsp;&nbsp;&nbsp;&nbsp;&nbsp;"Pa šta s tim? Pretpostavimo i da jesi?"
<BR>&nbsp;&nbsp;&nbsp;&nbsp;&nbsp;"Ovaj, treba se navići na to." U Pitomčevom glasu pojavio se tračak nečeg buntovnog.
<BR>&nbsp;&nbsp;&nbsp;&nbsp;&nbsp;"Svima je potrebno izvesno vreme za to", reče Harlan grubo i poče da priča o Primitivnima. Posle tri časa, on se duboko zaglibio u objašnjavanje razloga postojanja stoleća pre prvog veka.
<BR>&nbsp;&nbsp;&nbsp;&nbsp;&nbsp;("Ali zar 1. stoleće nije prvo?" pitao je Kuper žalosno.)
<BR>&nbsp;&nbsp;&nbsp;&nbsp;&nbsp;Harlan je završio time što je pitomcu dao jednu knjigu, ne baš najbolju, ali koja je mogla poslužiti za početak. "Dobićeš bolje štivo kada malo budemo odmakli", reče.
<BR>&nbsp;&nbsp;&nbsp;&nbsp;&nbsp;Krajem nedelje Kuperovi brkovi postali su uočljiv taman čestar, koji ga je činio deset godina starijim i naglašavao mu nisko čelo. Sve u svemu, zaključio je Harlan, brkovi baš neće biti neko poboljšanje.
<BR>&nbsp;&nbsp;&nbsp;&nbsp;&nbsp;Kuper reče: "Završio sam vašu knjigu."
<BR>&nbsp;&nbsp;&nbsp;&nbsp;&nbsp;"Šta misliš o njoj?"
<BR>&nbsp;&nbsp;&nbsp;&nbsp;&nbsp;"Na izvestan način..." Usledila je duga pauza, a onda je Kuper ponovo počeo. "Delovi poznijeg Primitivnog Vremena pomalo liče na 78. stoleće. Nagnali su me da se u mislima vratim domu, znate. Sanjario sam o ženi."
<BR>&nbsp;&nbsp;&nbsp;&nbsp;&nbsp;Harlan prasnu: "O tvojoj ženi?"
<BR>&nbsp;&nbsp;&nbsp;&nbsp;&nbsp;"Bio sam oženjen pre no što sam došao ovamo."
<BR>&nbsp;&nbsp;&nbsp;&nbsp;&nbsp;"Tako mu vremena! Da li su ti i ženu doveli?"
<BR>&nbsp;&nbsp;&nbsp;&nbsp;&nbsp;Kuper odmahnu glavom. "Ne znam čak ni da li je promenjena u proteklih godinu dana. Ako je to slučaj, onda mi ona zapravo više nije žena."
<BR>&nbsp;&nbsp;&nbsp;&nbsp;&nbsp;Harlan se pribrao. Svakako, ako je Pitomcu bilo dvadeset tri godine kada je prebačen u Večnost, sasvim je moguće da je bio oženjen. Jedan presedan proisticao je iz drugog.
<BR>&nbsp;&nbsp;&nbsp;&nbsp;&nbsp;Šta se ovde događa? Kada se ispravke jednom unesu u pravila, biće to dugačak korak ka tački gde će sve početi da se obrušava u bezobličan haos. Večnost je bila odveć tanano uravnotežena i sazdana da bi podnela izmene.
<BR>&nbsp;&nbsp;&nbsp;&nbsp;&nbsp;U Harlanovim narednim rečima osetila se oporost koja je možda izazvana ozlojeđenošću zbog ugrožavanja Večnosti: "Nadam se da ne nameravaš da se vratiš u 78. stoleće da to proveriš."
<BR>&nbsp;&nbsp;&nbsp;&nbsp;&nbsp;Pitomac podiže glavu, a pogled mu je bio čvrst i postojan. "Ne."
<BR>&nbsp;&nbsp;&nbsp;&nbsp;&nbsp;Harlan se nelagodno promeškolji. "Dobro. Ti nemaš porodice. Nemaš nikoga. Ti si Večni, i izbriši iz sećanja one koje si poznavao u vremenu."
<BR>&nbsp;&nbsp;&nbsp;&nbsp;&nbsp;Kuperove usne se istanjiše i naredne reči izgovori sa jakim naglaskom. "Govorite kao Tehničar."
<BR>&nbsp;&nbsp;&nbsp;&nbsp;&nbsp;Harlanove pesnice se stisnuše duž strana stola. On reče hrapavim glasom: "Šta hoćeš da kažeš? Ja sam Tehničar i izvodim promene? Branim ih i zahtevam da ih prihvatiš? Slušaj me dobro, mališa: nisi ovde ni godinu dana; još čestito ne umeš da govoriš međuvremenski; svi vi imate pogrešne predstave o Vremenu i Stvarnosti, a uobražavate da sve znate o Tehničarima i da imate pravo da ih opalite po zubima."
<BR>&nbsp;&nbsp;&nbsp;&nbsp;&nbsp;"Žao mi je", reče Kuper brzo. "Nisam imao nameru da vas uvredim."
<BR>&nbsp;&nbsp;&nbsp;&nbsp;&nbsp;"Ne, ne, ko bi uvredio jednog Tehničara? Ti samo slušaš ono što ostali govore, zar ne? Oni kažu: 'Hladan kao Tehničarevo srce', je l' tako kažu? Kažu: 'Tehničar samo zevne i milijardu ljudi je promenjeno.' Možda još nešto slično. Šta imate na to da odgovorite, gospodine Kuper? Da li biste se osećali pametnijim ako biste im se pridružili? Tako biste postali veliki čovek? Veliki točak u žrvnju Večnosti?"
<BR>&nbsp;&nbsp;&nbsp;&nbsp;&nbsp;"Kažem da mi je žao."
<BR>&nbsp;&nbsp;&nbsp;&nbsp;&nbsp;"U redu. Želim samo da znaš da sam Tehničar manje od mesec dana i da još nisam lično izveo nijednu Promenu Stvarnosti. Nastavimo sad sa poslom."
<BR>&nbsp;&nbsp;&nbsp;&nbsp;&nbsp;Viši Računar Tvisel pozvao je narednog dana Endrua Harlana u svoju kancelariju.
<BR>&nbsp;&nbsp;&nbsp;&nbsp;&nbsp;"Kako bi bilo da kreneš u jedan M.N.P., momče", upita ga.
<BR>&nbsp;&nbsp;&nbsp;&nbsp;&nbsp;Ponuda je baš dobro došla. Harlan je čitavog jutra žalio zbog kukavičkog poricanja ličnog sudelovanja u tehničarskom radu; zbog onog detinjastog uzvika: "Nisam učinio ništa loše, ne prekorevajte me."
<BR>&nbsp;&nbsp;&nbsp;&nbsp;&nbsp;Time je samo priznavao da u poslu tehničara postoji nešto rđavo i da je on nedužan samo zbog toga što je sasvim kratko u ovoj igri, da bi već postao zločinac.
<BR>&nbsp;&nbsp;&nbsp;&nbsp;&nbsp;Radosno je dočekao priliku da najzad raščisti sa tim izvinjenjem. Biće to gotovo pokajanje. Moći će da kaže Kuperu: Da, zbog nečega što sam ja učinio mnogi milioni pojedinaca sada su druge osobe, ali to je bilo neophodno, i ja sam ponosan što sam bio vinovnik Promene.
<BR>&nbsp;&nbsp;&nbsp;&nbsp;&nbsp;I tako, Harlan reče veselo: "Spreman sam, gospodine."
<BR>&nbsp;&nbsp;&nbsp;&nbsp;&nbsp;"Dobro. Dobro. Biće ti milo da znaš, momče", (povukao je dim i vrh cigarete se zažario) "da su se sve tvoje analize potvrdile kao veoma tačne."
<BR>&nbsp;&nbsp;&nbsp;&nbsp;&nbsp;"Hvala, gospodine." (Sada su bile analize, pomisli Harlan, a ne više pretpostavke.)
<BR>&nbsp;&nbsp;&nbsp;&nbsp;&nbsp;"Nadaren si, momče. Dokazao si to. Čekaju nas velike stvari. Možemo početi sa ovom: 223. stoleće. Tvoja izjava da će jedno zaglavljeno kvačilo na kolima dovesti do neophodnog račvanja bez neželjenih uzgrednih posledica besprekorno je tačna. Hoćeš li da ga zaglaviš?"
<BR>&nbsp;&nbsp;&nbsp;&nbsp;&nbsp;"Hoću, gospodine."
<BR>&nbsp;&nbsp;&nbsp;&nbsp;&nbsp;Bio je to pravi Harlanov debi u tehničarskom zvanju. Posle toga on je bio nešto više, a ne samo čovek sa ružičasto-crvenom značkom. Rukovao je Stvarnošću. Malo je pročeprkao po jednom mehanizmu u toku nekoliko brzih minuta uzetih iz 223. stoleća, što je za posledicu imalo da jedan mladić ne stigne na predavanje iz mehanike kome je nameravao da prisustvuje. Propustio je, shodno tome, priliku da se uputi u tajne solarnog inženjeringa i pronalazak jednog savršeno jednostavnog uređaja bio je odložen za ključnih deset godina. Krajnji ishod ovoga bilo je uklanjanje iz Stvarnosti jednog strašnog rata u 224. stoleću.
<BR>&nbsp;&nbsp;&nbsp;&nbsp;&nbsp;Zar to nije bilo dobro? Šta mari ako su se menjale ličnosti? Nove ličnosti nisu bile ništa manje ljudske od ostalih i podjednako su zavređivale da žive. Ako su neki životi i skraćeni, znatno više ih je produženo i učinjeno srećnijim. Jedno veliko književno ostvarenje, spomenik Čovekovom intelektu i osećajnosti, nije, doduše, napisano u novoj Stvarnosti, ali nekoliko primeraka je sačuvano u bibliotekama Večnosti, zar ne? Zauzvrat su nova stvaralačka dela ugledala svetlost dana.
<BR>&nbsp;&nbsp;&nbsp;&nbsp;&nbsp;Pa ipak, naredne noći Harlan je probdeo mučne besane časove, a kada je konačno iznuren zaspao, dogodilo mu se nešto što se nije zbilo već godinama.
<BR>&nbsp;&nbsp;&nbsp;&nbsp;&nbsp;Sanjao je majku.
<BR>&nbsp;&nbsp;&nbsp;&nbsp;&nbsp;Bez obzira na svu traljavost ovakvog početka, jedna fizio-godina bila je dovoljna da Harlan postane poznat širom Večnosti kao 'Tviselov Tehničar'; zajedljiviji glasovi nazivali su ga još 'Čudo od deteta' i 'Nepogrešivi'.
<BR>&nbsp;&nbsp;&nbsp;&nbsp;&nbsp;Njegova veza sa Kuperom postala je gotovo prijatna. Nikada se nisu sasvim zbližili. (Da je Kuper čak i smogao snage da načini prvi korak u ovom pravcu, Harlan ne bi umeo da mu uzvrati.) No, bez obzira na to, oni su zajedno uspešno radili, Kuperovo zanimanje za primitivnu istoriju dostiglo je onu tačku kada umalo nije nadmašilo Harlanovo.
<BR>&nbsp;&nbsp;&nbsp;&nbsp;&nbsp;Jednoga dana Harlan reče Kuperu: "Čuj, Kupere, da li bi mogao da dođeš sutra, umesto danas. Trebalo je tokom ove nedelje da skoknem negde oko 3000. stoleća da proverim jedno posmatranje, a čovek koga želim da vidim slobodan je ovog popodneva?"
<BR>&nbsp;&nbsp;&nbsp;&nbsp;&nbsp;Kuperove oči požudno se zacakliše: "Da li bih i ja mogao s vama?"
<BR>&nbsp;&nbsp;&nbsp;&nbsp;&nbsp;"Želiš li to?"
<BR>&nbsp;&nbsp;&nbsp;&nbsp;&nbsp;"Svakako. Nikada nisam bio u kapsuli, osim kada su me doveli ovamo iz 78. stoleća, ali ja tada nisam znao šta se događa."
<BR>&nbsp;&nbsp;&nbsp;&nbsp;&nbsp;Harlan je imao običaj da koristi kapsulu u Tunelu C, koji je, po nepisanom pravilu, celom svojom neizmernom dužinom kroz vekove bio rezervisan za Tehničare. Kuper nije ispoljio nikakvu uzdržanost dok ga je on vodio tamo. Bez oklevanja je zakoračio u kapsulu i seo na zakrivljeni pervaz koji ju je potpuno okruživao.
<BR>&nbsp;&nbsp;&nbsp;&nbsp;&nbsp;Kada je Harlan, međutim, aktivirao polje i usmerio kapsulu na kretanje uz Vreme, Kuperovo lice poprimilo je gotovo komičan izraz iznenađenja.
<BR>&nbsp;&nbsp;&nbsp;&nbsp;&nbsp;"Ništa ne osećam", reče. "Da se možda nešto nije pokvarilo?"
<BR>&nbsp;&nbsp;&nbsp;&nbsp;&nbsp;"Ništa se nije pokvarilo. Ništa ne osećaš zato što se zapravo i ne krećeš. Otisnut si duž vremenskog prostiranja kapsule. U stvari" - Harlan je govorio poučnim glasom - "u ovom trenutku ti i ja nismo materija, bez obzira što tako izgleda. Stotinu ljudi može da koristi istu kapsulu, krećući se (ako se to tako može nazvati) različitim brzinama u oba smera Vremena pri čemu prolaze jedni kroz druge. Zakoni normalnog svemira nisu više na snazi u tunelima kapsula."
<BR>&nbsp;&nbsp;&nbsp;&nbsp;&nbsp;Kuperova usta se pomalo iskriviše i Harlan pomisli sa osećanjem nelagodnosti: mališa pohađa predavanja iz vremenskog inženjeringa i sigurno je u ovo bolje upućen od mene. Zašto ne začepim gubicu i ne prestanem da pravim budalu od sebe?
<BR>&nbsp;&nbsp;&nbsp;&nbsp;&nbsp;Utonuo je u tišinu i turobno pogledao Kupera. Mladićevi brkovi potpuno su izrasli tokom proteklih meseci. Stajali su povijeni, uokvirujući mu usta na način koji su Večni prozvali 'Malansonov okvir', zato što je na jedinoj fotografiji za koju se znalo da je autentična slika izumitelja Vremenskog polja (koja je uz to bila slaba i neoštra) on imao upravo takve brkove. Zbog toga je stekla izvesnu popularnost među Večnima, premda je tek mali broj njih pokazivao prikladno uvažavanje prema njoj.
<BR>&nbsp;&nbsp;&nbsp;&nbsp;&nbsp;Kuperove oči bile su upravljene na pokretne brojeve koji su označavali prolazak stoleća u odnosu na njih same. On reče: "Koja je najdalja tačka dokle ide kapsula?"
<BR>&nbsp;&nbsp;&nbsp;&nbsp;&nbsp;Harlan slegnu ramenima. "Nema kraja Večnosti. Tunel se pruža zauvek."
<BR>&nbsp;&nbsp;&nbsp;&nbsp;&nbsp;"Dokle si ti najdalje stigao?"
<BR>&nbsp;&nbsp;&nbsp;&nbsp;&nbsp;"Ovo sada biće najdalje. Doktor Tvisel je putovao čak do 50000. stoleća."
<BR>&nbsp;&nbsp;&nbsp;&nbsp;&nbsp;"Tako mi Vremena!", prošaputa Kuper.
<BR>&nbsp;&nbsp;&nbsp;&nbsp;&nbsp;"Ali ni to nije ništa. Neki Večni su otišli čak iza 150000. veka."
<BR>&nbsp;&nbsp;&nbsp;&nbsp;&nbsp;"Kako je tamo?"
<BR>&nbsp;&nbsp;&nbsp;&nbsp;&nbsp;"Nikako", reče Harlan mrzovoljno. "Obilje života, ali nema ljudi. Čovek je nestao."
<BR>&nbsp;&nbsp;&nbsp;&nbsp;&nbsp;"Izumro? Iščezao?"
<BR>&nbsp;&nbsp;&nbsp;&nbsp;&nbsp;"Mislim da to niko tačno ne zna."
<BR>&nbsp;&nbsp;&nbsp;&nbsp;&nbsp;"Može li se nešto preduzeti da se to promeni?"
<BR>&nbsp;&nbsp;&nbsp;&nbsp;&nbsp;"Pa, vidiš, posle 70.000. stoleća...", poče Harlan, a onda naglo prekide. "Oh, do Vremena s tim. Promenimo temu."
<BR>&nbsp;&nbsp;&nbsp;&nbsp;&nbsp;Ako je postojala ijedna stvar u vezi sa kojom su Večni bili gotovo sujeverni, onda su to bila 'Skrivena Stoleća', vreme između 70.000. i 150.000. veka. Ta tema se sasvim retko pominjala. Samo zahvaljujući svojoj bliskoj povezanosti sa Tviselom, Harlan je nešto malo znao o toj eri. Tabuu je doprinosila i činjenica da Večni nisu mogli da uđu u Vreme nigde tokom svih tih hiljada stoleća. Vrata između Večnosti i Vremena bila su neprolazna. Zbog čega? Niko to nije znao.
<BR>&nbsp;&nbsp;&nbsp;&nbsp;&nbsp;Na osnovu nekih Tviselovih slučajnih opaski, Harlan je razabrao da su preduzeti pokušaji da se izvrši Promena Stvarnosti u stolećima koja su neposredno prethodila 70.000. veku, ali bez odgovarajućeg posmatranja posle te granice malo se šta moglo učiniti.
<BR>&nbsp;&nbsp;&nbsp;&nbsp;&nbsp;Tvisel se jednom nasmejao i rekao: "Probićemo se tamo jednog dana. U međuvremenu, sasvim nam je dovoljno i ovih 70.000 vekova da vodimo računa o njima."
<BR>&nbsp;&nbsp;&nbsp;&nbsp;&nbsp;Nije zvučalo sasvim ubedljivo.
<BR>&nbsp;&nbsp;&nbsp;&nbsp;&nbsp;"Šta se događa sa Večnošću posle 150.000. stoleća?" upita Kuper.
<BR>&nbsp;&nbsp;&nbsp;&nbsp;&nbsp;Harlan uzdahnu. Tema, očigledno neće biti promenjena. "Ništa", reče. "Odeljci postoje, ali nema ni traga Večnima posle 70.000. veka. Odeljci se pružaju dalje milionima stoleća sve dok sav život ne nestane, dok Sunce ne postane nova, i dalje. Nema kraja u Večnosti. Ona se zato i zove tako."
<BR>&nbsp;&nbsp;&nbsp;&nbsp;&nbsp;"Sunce, dakle, postaje nova?"
<BR>&nbsp;&nbsp;&nbsp;&nbsp;&nbsp;"Razume se. Večnost ne bi mogla postojati kada se to ne bi dogodilo. Nova Sol predstavlja naš izvor energije. Znaš li koliko je energije potrebno da bi se uspostavilo Vremensko polje? Malansonovo prvo polje pružalo se s kraja na kraj dve sekunde i bilo je taman toliko da sadrži glavu šibice, ali da bi se ono obrazovalo bila je potrebna čitava dnevna proizvodnja nuklearne energetske centrale. Proteklo je čitavih sto godina dok se nije stvorilo kao vlat kose tanko Vremensko polje, koje se pružalo dovoljno daleko u budućnost da se pripoji na energetsko zračenje nove, što je omogućilo da se sazda novo polje u koje je mogao da stane čovek."
<BR>&nbsp;&nbsp;&nbsp;&nbsp;&nbsp;Kuper uzdahnu. "Bilo bi znatno bolje da su me umesto u jednačine i mehaniku polja upućivali u ove zanimljive stvari. Da sam živeo u Malansonovo vreme..."
<BR>&nbsp;&nbsp;&nbsp;&nbsp;&nbsp;"Ništa ne bi naučio. On je živeo u 24. stoleću, ali je Večnost počela tek u 27. veku. Pronaći polje nije isto što i konstruisati Večnost, shvataš? Ostatak 24. veka nije naslućivao značaj Malansonovog izuma."
<BR>&nbsp;&nbsp;&nbsp;&nbsp;&nbsp;"On je znači bio ispred svog vremena?"
<BR>&nbsp;&nbsp;&nbsp;&nbsp;&nbsp;"Po svoj prilici. On ne samo što je izmislio Vremensko polje, već je i opisao osnovne odnose koji omogućuju postojanje Večnosti i predviđaju gotovo sve njene vidove, s izuzetkom Promene Stvarnosti. No, i tu je bio sasvim blizu... ali čini mi se da stižemo, Kupere. Posle tebe."
<BR>&nbsp;&nbsp;&nbsp;&nbsp;&nbsp;Iziđoše iz kapsule.
<BR>
<BR>&nbsp;&nbsp;&nbsp;&nbsp;&nbsp;Harlan nikada ranije nije video da se Viši računar Laban Tvisel naljutio. Ljudi su oduvek govorili da je on nesposoban za bilo kakvo osećanje, da predstavlja bezdušnu okamenjenost Večnosti i to do te mere da je čak zaboravio tačan broj veka iz koga vodi poreklo. Takođe se govorkalo da mu je u nekom ranijem dobu srce atrofiralo, i da mu je umesto njega ugrađen mini kompjuter, sličan modelu koji je uvek nosio u džepu od pantalona.
<BR>&nbsp;&nbsp;&nbsp;&nbsp;&nbsp;Tvisel ništa nije preduzeo da opovrgne ova ogovaranja. U stvari, smatralo se da i on sam veruje u njih.
<BR>&nbsp;&nbsp;&nbsp;&nbsp;&nbsp;Pre no što je Harlan ustuknuo pred talasom ljutnje koji ga je zapljusnuo, imao je taman toliko vremena da se začudi zbog činjenice da je Tvisel uopšte sposoban za tako nešto. Harlan se upitao da li bi se Tvisel u nekom staloženijem naknadnom trenutku rasrdio, shvativši da ga je njegovo mini-kompjutersko srce izdalo, prepustivši svoju malenkost sačinjenu od mišića i zalistaka pogubnom dejstvu osećanja.
<BR>&nbsp;&nbsp;&nbsp;&nbsp;&nbsp;Tvisel reče svojim starim glasom koji je delimično zvučao škriputavo: "Sto mu Vremena, momče, jesi li ti na čelu Svevremenskog Veća? Izdaješ li ti ovde naređenja? Ko od nas dvojice određuje šta treba da se radi? Da li ti organizuješ putovanja kapsulama u ovom Odeljku? Treba li možda svi da tražimo od tebe dozvolu?"
<BR>&nbsp;&nbsp;&nbsp;&nbsp;&nbsp;Prekidao je sam sebe povremenim uzvicima: "Odgovori mi!" Posle čega je nastavljao da doliva bujicu pitanja u uskipeli kotlić.
<BR>&nbsp;&nbsp;&nbsp;&nbsp;&nbsp;Konačno reče: "Ako još jednom prekoračiš svoja ovlašćenja na ovaj način, premestiću te u odeljenje za opravku tunela i tamo ćeš ostati poprilično. Shvataš li me?"
<BR>&nbsp;&nbsp;&nbsp;&nbsp;&nbsp;Bled i očigledno zbunjen, Harlan prozbori: "Nije mi rečeno da Pitomca Kupera ne smem da povedem u kapsulu."
<BR>&nbsp;&nbsp;&nbsp;&nbsp;&nbsp;Objašnjenje nije delovalo umirujuće. "Koje je izvinjenje dvostruko negativno, momče? Nikada ti nije rečeno da ga napiješ. Nije ti rečeno da ga ošišaš do glave. Nije ti rečeno da ga ne probodeš oštrom Tavovom krivuljom. Za ime Vremena, momče, šta ti je rečeno da radiš sa njim?"
<BR>&nbsp;&nbsp;&nbsp;&nbsp;&nbsp;"Rečeno mi je da ga podučavam u Primitivnoj istoriji."
<BR>&nbsp;&nbsp;&nbsp;&nbsp;&nbsp;"Pa onda radi to! Nemoj da činiš ništa više sem toga."
<BR>&nbsp;&nbsp;&nbsp;&nbsp;&nbsp;Tvisel odbaci cigaretu i divljački je zgazi nogom kao da je to lice nekog doživotnog neprijatelja.
<BR>&nbsp;&nbsp;&nbsp;&nbsp;&nbsp;"Želeo bih da istaknem, Računare", reče Harlan, "da mnogi vekovi u sadašnjoj Stvarnosti prilično liče na neka posebna razdoblja Primitivne istorije, u jednom ili više pogleda. Hotimice sam ga izveo iz ovih Vremena, naravno po brižljivo pripremljenom prostorno-vremenskom planu, na svojevrsno studijsko putovanje."
<BR>&nbsp;&nbsp;&nbsp;&nbsp;&nbsp;"Šta? Slušaj, tikvane, zar ti baš nikada ne nađeš za shodno da zatražiš moju dozvolu? Nema govora o takvom nečem. Samo ga uči Primitivnoj istoriji. Nikakva studijska putovanja. Nikakvi laboratorijski eksperimenti, ništa. Sledeći put ćeš promeniti Stvarnost samo da bi mu pokazao kako to izgleda."
<BR>&nbsp;&nbsp;&nbsp;&nbsp;&nbsp;Harlan prevuče suvim jezikom preko suvih usana, promrmlja nešto u znak saglasnosti i najzad dobi dozvolu da se udalji.
<BR>&nbsp;&nbsp;&nbsp;&nbsp;&nbsp;Bile su potrebne nedelje da mu se zaleče povređena osećanja.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
