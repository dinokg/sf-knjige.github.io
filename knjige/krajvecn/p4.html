<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. RAČUNAR
<P>&nbsp;&nbsp;&nbsp;&nbsp;&nbsp;Harlan je dve godine proveo u svojstvu Tehničara pre no što je ponovo došao u 482. stoleće, prvi put posle odlaska sa Tviselom. Nije ga mogao prepoznati.
<BR>&nbsp;&nbsp;&nbsp;&nbsp;&nbsp;Ali nije se ono promenilo, već on.
<BR>&nbsp;&nbsp;&nbsp;&nbsp;&nbsp;Dve godine tehničarskog staža značilo je mnogo stvari. S jedne strane, postao je znatno samopouzdaniji. Nije više morao da uči novi jezik, da se privikava na novi stil odevanja i novi način života sa svakim novi projektom posmatranja. S druge strane, došlo je do njegovog izvesnog izdvajanja. Gotovo je sasvim prenebregavao drugarstvo koje je ujedinjavalo sve ostale Stručnjake u Večnosti.
<BR>&nbsp;&nbsp;&nbsp;&nbsp;&nbsp;Ali ponajviše je u njemu poraslo osećanje moći zbog zvanja Tehničara. Držao je sudbinu miliona na vrhu prsta, a ako je zbog toga morao biti usamljen, mogao je biti i ponosan.
<BR>&nbsp;&nbsp;&nbsp;&nbsp;&nbsp;Hladno je gledao u čoveka iz Odeljenja za veze koji je sedeo za stolom, na ulazu u 482. vek i najavio se odsečnim slogovima: "Endru Harlan, Tehničar, javlja se Računaru Findžu za privremeni zadatak u 482. stoleću." Nije se obazreo na hitar pogled sredovečnog čoveka, koji mu je stajao nasuprot.
<BR>&nbsp;&nbsp;&nbsp;&nbsp;&nbsp;Neki ljudi su to nazivali 'tehničarski pogled': brzo, nevoljno, kradomično pogledanje na ružičasto-crvenu epoletu Tehničara, posle čega je sledio proračunat pokušaj da se oči više ne uprave u tom smeru.
<BR>&nbsp;&nbsp;&nbsp;&nbsp;&nbsp;Harlan baci pogled na čovekove epolete. Nije posredi bilo žuto znamenje Računara, zeleno Projektanta Života, plavo Sociologa, niti belo Posmatrača. Uopšte nije bila reč o jednobojnom znaku Stručnjaka. Na beloj osnovi stajala je plava pruga. Čovek je bio iz Odeljenja za veze, pododeljka Održavanja i nije spadao u red Stručnjaka.
<BR>&nbsp;&nbsp;&nbsp;&nbsp;&nbsp;Čak je i on upućivao 'tehničarski pogled'.
<BR>&nbsp;&nbsp;&nbsp;&nbsp;&nbsp;Harlan reče pomalo tužno: "No, šta je?"
<BR>&nbsp;&nbsp;&nbsp;&nbsp;&nbsp;Komunikator brzo uzvrati: "Zovem Računara Findža, gospodine."
<BR>&nbsp;&nbsp;&nbsp;&nbsp;&nbsp;Harlan se sećao 482. stoleća kao solidnog i masivnog, ali sada je izgledalo gotovo jadno.
<BR>&nbsp;&nbsp;&nbsp;&nbsp;&nbsp;Harlan se navikao na staklo i porcelan 575. veka, na njegov fetiš čistoće. Privikao se na svet beline i jasnoće, mestimično prošaran svetlim pastelima.
<BR>&nbsp;&nbsp;&nbsp;&nbsp;&nbsp;Gotovo su odvratno delovali teški, melemni vrtlozi 482. stoleća, njegove kaljave boje, područja premazanog metala.
<BR>&nbsp;&nbsp;&nbsp;&nbsp;&nbsp;Čak je i Findž delovao drugačije, nekako manji nego u prirodnoj veličini. Dve godine ranije, Posmatraču Harlanu svaka Findžova kretnja činila se zlokobnom i moćnom.
<BR>&nbsp;&nbsp;&nbsp;&nbsp;&nbsp;Sada, sa visokih i nedostupnih vrhova tehničarskog zvanja, Računar je izgledao patetičan i izgubljen. Harlan ga je ugledao kako prebira po svežnjevima folija i priprema se da podigne pogled sa izrazom nekoga ko počinje da smatra da je pustio posetioca da ga čeka taman onoliko vremena koliko je ovaj zaslužio.
<BR>&nbsp;&nbsp;&nbsp;&nbsp;&nbsp;Findž je poticao iz jednog energetskog veka oko 600. stoleća. Tvisel mu je skrenuo pažnju na to, i time su mnoge stvari bile objašnjene. Findžovi nastupi zlovoljnosti lako su mogli predstavljati ishod prirodne nesigurnosti jednog teškog čoveka, naviknutog na postojanost polja sila i nesrećnog što mora da se petlja sa nezgrapnom materijom. Njegov hod kao na vrhovima prstiju (Harlan se dobro sećao Findžovog mačjeg nastupanja; često mu se događalo da podigne pogled sa stola i ugleda Findža kako zuri u njega, ne čuvši uopšte da mu se ovaj približio) nije više bio lukav i prepreden, već pre zaplašen i nevoljan nastup nekoga ko živi u stalnom, premda nesvesnom, strahu da će se pod slomiti pod njegovom težinom.
<BR>&nbsp;&nbsp;&nbsp;&nbsp;&nbsp;Harlan pomisli sa blagom popustljivošću: čovek se veoma slabo prilagodio Odeljku. Novi zadatak je verovatno jedina stvar koja mu može pomoći.
<BR>&nbsp;&nbsp;&nbsp;&nbsp;&nbsp;Findž reče: "Zdravo, Tehničare Harlan."
<BR>&nbsp;&nbsp;&nbsp;&nbsp;&nbsp;"Zdravo, Računare", uzvrati Harlan.
<BR>&nbsp;&nbsp;&nbsp;&nbsp;&nbsp;"Izgleda da je proteklo dve godine od kako...", poče Findž.
<BR>&nbsp;&nbsp;&nbsp;&nbsp;&nbsp;"Dve fizio-godine", ispravi ga Harlan.
<BR>&nbsp;&nbsp;&nbsp;&nbsp;&nbsp;Findž ga pogleda iznenađeno. "Dve fizio-godine, svakako."
<BR>&nbsp;&nbsp;&nbsp;&nbsp;&nbsp;U Večnosti Vreme nije postojalo u obliku u kome je poimano u spoljnom svetu, ali ljudska tela su starila i to je predstavljalo neizbežnu meru Vremena čak i u uslovima odsustva značajnih fizičkih pojava. Vreme je proticalo u fiziološkom smislu, tako da je za jednu fizio-godinu unutar Večnosti čovek ostario tačno onoliko koliko bi se to dogodilo u običnoj godini Vremena.
<BR>&nbsp;&nbsp;&nbsp;&nbsp;&nbsp;Pa ipak, čak je i najpedantniji Večni samo sasvim retko pomišljao na ovu razliku. Bilo je sasvim uobičajeno reći: 'Vidimo se sutra', ili: 'Nedostajali ste mi juče', ili: 'Videćemo se naredne nedelje', kao da je to sutra, juče i naredne nedelje postojalo i u nekom drugom, a ne samo u fiziološkom smislu. Nagoni ljudi bili su uspokojeni na taj način što su delatnosti Večnih ustrojene prema arbitrarnom danu od dvadeset četiri "fizio-časa", sa svečanim uvažavanjem pojmova dana i noći, danas i sutra.
<BR>&nbsp;&nbsp;&nbsp;&nbsp;&nbsp;Findž reče: "Za vreme dve fizio-godine od kada si otišao, 482. stoleće postepeno je obuhvatala kriza. I to prilično neobična. Delikatna. Gotovo bez presedana. Kao nikada ranije, u ovom času su nam potrebna precizna posmatranja."
<BR>&nbsp;&nbsp;&nbsp;&nbsp;&nbsp;"Želite li da ja izvršim posmatranja?"
<BR>&nbsp;&nbsp;&nbsp;&nbsp;&nbsp;"Da. U izvesnom smislu, zahtevati da jedan Tehničar obavi posao Posmatrača predstavlja samo traćenje nadarenosti, ali tvoja prethodna posmatranja bila su, u pogledu jasnoće i sticanja uvida, savršena. To nam je ponovo potrebno. Uputiću te sada u neke pojedinosti..."
<BR>&nbsp;&nbsp;&nbsp;&nbsp;&nbsp;Ali nije bilo suđeno da Harlan odmah sazna o kakvim je pojedinostima reč. Findž je taman zaustio, ali u istom času vrata su se otvorila i Harlan ga više uopšte nije čuo. Zabuljio se u osobu koja je ušla.
<BR>&nbsp;&nbsp;&nbsp;&nbsp;&nbsp;Nije tačno da Harlan nikada ranije nije video devojku u Večnosti. Nikad je bila odveć jaka reč. Retko, to da, ali ne nikada.
<BR>&nbsp;&nbsp;&nbsp;&nbsp;&nbsp;Međutim, ovakva devojka! I to u Večnosti!
<BR>&nbsp;&nbsp;&nbsp;&nbsp;&nbsp;Harlan je video mnogo žena prilikom prolaska kroz Vreme, ali u Vremenu one su mu predstavljale samo objekte, poput zidova i bridova, kolica i stolica, kučića i mačića. Bile su činjenice koje je valjalo posmatrati.
<BR>&nbsp;&nbsp;&nbsp;&nbsp;&nbsp;Ali u Večnosti devojka je predstavljala nešto sasvim drugo I to kakva devojka.
<BR>&nbsp;&nbsp;&nbsp;&nbsp;&nbsp;Na sebi je imala odeću u stilu viših klasa iz 482. stoleća što je značilo providnu bluzu uz ne mnogo drugih stvari iznad struka, i tanke pantalone do kolena, ispod. Ove poslednje, premda nisu bile odveć prozračne, ipak su delikatno isticale bujne obline.
<BR>&nbsp;&nbsp;&nbsp;&nbsp;&nbsp;Kosa joj je bila sjajno-tamna i dosezala je do ramena; usne su joj bile tako našminkane, da je donja izgledala znatno naglašenija u odnosu na gornju, što je stvaralo utisak prekomernog pućenja. Kapci i ušne školjke bili su obojeni bledo ružičastom bojom, dok je ostatak njenog mladog (gotovo bebastog lica izgledao napadno mlečno beo. Biserna ogrlica spuštala se s prevoja ramena, klateći se čas na jednu, a čas na drugu stranu dražesnih grudi, ka kojima je mamila pogled.
<BR>&nbsp;&nbsp;&nbsp;&nbsp;&nbsp;Sela je za jedan pisaći sto u uglu Findžove kancelarije, podigavši samo jednom trepavice da sklizne brzim pogledom preko Harlanovog lica.
<BR>&nbsp;&nbsp;&nbsp;&nbsp;&nbsp;Kada je Harlan ponovo postao svestan Findžovog glasa, Računar je rekao: "Dobićeš sve to u službenom izveštaju, a u međuvremenu stara kancelarija i apartman stoje ti na raspolaganju."
<BR>&nbsp;&nbsp;&nbsp;&nbsp;&nbsp;Harlan se obreo izvan Findžove kancelarije, uopšte se ne sećajući kako je izašao. Verovatno je jednostavno prošao kroz vrata.
<BR>&nbsp;&nbsp;&nbsp;&nbsp;&nbsp;Osećanje koje je najlakše mogao da razabere u sebi bila je ljutnja. Do Vremena, Findžu se ovo ne sme dozvoliti. Pa to je rđavo po moral. Time se sve izvrće ruglu...
<BR>&nbsp;&nbsp;&nbsp;&nbsp;&nbsp;Zastao je, stisnuo pesnice i olabavio vilice. Baš da vidimo! Bat koraka oštro mu je zazvučao u ušima kada je odlučno krenuo prema čoveku iz Odeljenja za veze, koji je i dalje sedeo za stolom.
<BR>&nbsp;&nbsp;&nbsp;&nbsp;&nbsp;Komunikator podiže pogled, izbegavši da ga ukrsti sa Harlanovim, a onda oprezno reče: "Da, gospodine?"
<BR>&nbsp;&nbsp;&nbsp;&nbsp;&nbsp;Harlan reče: "Neka žena sedi za stolom u kancelariji Računara Findža. Je li ona nova ovde?"
<BR>&nbsp;&nbsp;&nbsp;&nbsp;&nbsp;Mislio je da upita to kao uzgred. Nameravao je da postavi usputno, ravnodušno pitanje. Ono je, međutim, zazvučalo kao dva neusklađena cimbala.
<BR>&nbsp;&nbsp;&nbsp;&nbsp;&nbsp;Pa ipak, Komunikatora je oblilo rumenilo. U pogledu mu se pojavio izraz koji sve muškarce čini istomišljenicima. Njime je obuhvatio čak i Tehničara, priključivši ga kao starog drugara. Komunikator reče: "Mislite na ono mače? Op'la! Nije li građena kao nužnik u polju sile, ha?"
<BR>&nbsp;&nbsp;&nbsp;&nbsp;&nbsp;Harlan malo zamuca: "Odgovori na moje pitanje!"
<BR>&nbsp;&nbsp;&nbsp;&nbsp;&nbsp;Komunikator se zabulji i njegovo oduševljenje splasnu. On reče: "Nova je. Ona je Vremenar."
<BR>&nbsp;&nbsp;&nbsp;&nbsp;&nbsp;"Kakav je njen posao?"
<BR>&nbsp;&nbsp;&nbsp;&nbsp;&nbsp;Na Komunikatorovom licu razvukao se spori smešak i on pogleda Harlana ispod oka: "Postavljena je kao šefova sekretarica. Zove se Nois Lambent."
<BR>&nbsp;&nbsp;&nbsp;&nbsp;&nbsp;"U redu." Harlan se okrenu na peti i udalji.
<BR>&nbsp;&nbsp;&nbsp;&nbsp;&nbsp;Prvo posmatračko putovanje u 482. stoleće usledilo je narednog dana, ali je trajalo samo trideset minuta. Očigledno je posredi bio orijentacioni put, sračunat da ga uvede u stvar. Drugog dana ušao je jedan i po čas, a trećega uopšte nije.
<BR>&nbsp;&nbsp;&nbsp;&nbsp;&nbsp;Provodio je vreme pročitavajući svoje prvobitne izveštaje, ponovo se upućujući u svoje vlastito znanje, privikavajući se na jezički sistem tog doba i opet se prilagođavajući lokalnim običajima.
<BR>&nbsp;&nbsp;&nbsp;&nbsp;&nbsp;Jedna Promena Stvarnosti već je izvedena u 482. stoleću, ali je bila sasvim mala. Neka politička klika naprosto je odstranjena iz postojanja, ali u društvu kao da nije bilo drugih preinačenja.
<BR>&nbsp;&nbsp;&nbsp;&nbsp;&nbsp;Čineći to sasvim nesvesno, počeo je da prebira po starim izveštajima, tražeći neko obaveštenje o aristokratiji. Jamačno je izvršio i takva posmatranja.
<BR>&nbsp;&nbsp;&nbsp;&nbsp;&nbsp;Bilo je tako, ali ona su izgledala bezlična, kao sa udaljenosti. Podaci su se odnosili na aristokratiju kao klasu, a ne na pojedince.
<BR>&nbsp;&nbsp;&nbsp;&nbsp;&nbsp;Razume se, prostorno-vremenski planovi nikada mu nisu tražili, niti dopuštali da iznutra posmatra aristokratiju. Pravi razlozi ovoga stajali su izvan vidokruga jednog Posmatrača. Osetivši sada radoznalost prema tome, rasrdio se na samoga sebe.
<BR>&nbsp;&nbsp;&nbsp;&nbsp;&nbsp;Tokom ta tri dana, četiri puta je opazio devojku Nois Lambent. Prvom prilikom bio je svestan samo njene odeće i ukrasa. Sada je uočio da je visoka oko metar i sedamdeset, odnosno za pola glave niža od njega, ali njena vitkost, uz uspravno i dražesno držanje, stvarala je utisak visokog stasa. Bila je starija nego što je prvobitno izgledala, možda već blizu tridesete, a svakako preko dvadeset pete.
<BR>&nbsp;&nbsp;&nbsp;&nbsp;&nbsp;Držala se tiho i povučeno, osmehnuvši mu se jednom kada su se mimoišli u hodniku. Brzo je oborila pogled. Harlan se povukao u stranu da je ne bi dodirnuo, a onda produžio, sa osećanjem ljutnje. Krajem trećeg dana počeo je da podozreva da mu dužnost Večnog dopušta samo jedan smer delanja. Nema sumnje da je njen položaj njoj samoj bio udoban. Nema sumnje da je Findž postupao prema slovu zakona. Pa ipak, Findžova indiskretnost u ovoj stvari, njegova nebrižnost, jamačno je stajala u oprečnosti sa duhom zakona, i nešto se s tim u vezi moralo preduzeti.
<BR>&nbsp;&nbsp;&nbsp;&nbsp;&nbsp;A onda je Harlanu palo na um da, uostalom, u čitavoj Večnosti nema čoveka koji mu se manje dopada od Findža. Olakšavajuće okolnosti koje je pronašao za tog čoveka samo nekoliko dana ranije namah su iščezle.
<BR>&nbsp;&nbsp;&nbsp;&nbsp;&nbsp;Ujutro četvrtog dana Harlan je zatražio i dobio dopuštenje da se privatno vidi sa Findžom. Ušao je odlučnim korakom u Računarevu kancelariju i, na vlastito iznenađenje, odmah prešao na stvar. "Računare Findž, predlažem da se gospođica Lambent vrati u Vreme."
<BR>&nbsp;&nbsp;&nbsp;&nbsp;&nbsp;Findžove oči se suziše. Pokazao je glavom prema jednoj stolici, postavio ukrštene ruke ispod mekog, okruglog podbratka i iscerio prednje zube. "No, sedi. Sedi. Nalaziš da je gospođica Lambent nestručna? Nepodobna?"
<BR>&nbsp;&nbsp;&nbsp;&nbsp;&nbsp;"Ne mogu da kažem ništa u pogledu nestručnosti i nepodobnosti, Računare. To zavisi od zaduženja koja joj se daju, a ja joj nisam dao nijedno. Ali vama je sigurno jasno da ona ima rđav uticaj na moral Odeljka."
<BR>&nbsp;&nbsp;&nbsp;&nbsp;&nbsp;Findž ga pogleda odsutno, kao da je njegov računarski um prosuđivao apstraknosti koje su bile nedostupne običnom Večnom. "Na koji način ona narušava moral, Tehničare?"
<BR>&nbsp;&nbsp;&nbsp;&nbsp;&nbsp;"Nema potrebe da to pitate", reče Harlan, dok mu se ljutnja pojačavala. "Njena odeća je egzibicionistička. Njena..."
<BR>&nbsp;&nbsp;&nbsp;&nbsp;&nbsp;"Čekaj, čekaj! Stani malo, Harlane. Ti si bio Posmatrač u ovom dobu. Znaš da ono što devojka oblači predstavlja uobičajen stil odevanja za 482. stoleće."
<BR>&nbsp;&nbsp;&nbsp;&nbsp;&nbsp;"U njenoj rodnoj sredini, u njenom kulturnom miljeu, ne bi imao šta da primetim, premda bih ipak rekao da joj je odeća preterana čak i za 482. vek. Dopustićete mi da to prosudim. Ovde u Večnosti osoba poput nje svakako je neprilična."
<BR>&nbsp;&nbsp;&nbsp;&nbsp;&nbsp;Findž lagano klimnu. Izgledalo je da se dobro zabavlja.
<BR>&nbsp;&nbsp;&nbsp;&nbsp;&nbsp;Harlan se ukoči.
<BR>&nbsp;&nbsp;&nbsp;&nbsp;&nbsp;Findž reče: "Ona je ovde iz osobitog razloga. Obavlja jednu suštinsku funkciju. To je samo privremeno. Pokušaj da se u međuvremenu navikneš na nju."
<BR>&nbsp;&nbsp;&nbsp;&nbsp;&nbsp;Harlanove vilice zadrhtaše. Uložio je protset i bio odbijen. Do đavola sa obzirima! Reći će ono što mu je na umu. "Mogu zamisliti šta je 'suštinska funkcija' jedne žene. Ne može se dopustiti da je držite tako javno."
<BR>&nbsp;&nbsp;&nbsp;&nbsp;&nbsp;Okrenuo se, prigušujući bes u sebi, i krenuo prema vratima. Findžov glas ga zaustavi.
<BR>&nbsp;&nbsp;&nbsp;&nbsp;&nbsp;"Tehničare", reče Findž, "tvoja povezanost sa Tviselom mogla je da ti stvori pogrešnu predstavu o vlastitoj važnosti. Promeni stav!...U međuvremenu, reci mi, Tehničare, da li si ikada imao - (oklevao je za trenutak, kao da traži pravu reč) - devojku?"
<BR>&nbsp;&nbsp;&nbsp;&nbsp;&nbsp;Stojeći i dalje okrenut leđima, Harlan je naveo citat glasom koji je odavao pomnu i uvredljivu preciznost: "U interesu izbegavanja emocionalnih zapetljavina sa Vremenom, Večni ne sme da se ženi. U interesu izbegavanja emocionalnih zapetlajvina sa porodicom, Večni ne sme da ima decu."
<BR>&nbsp;&nbsp;&nbsp;&nbsp;&nbsp;Računar reče zbunjeno: "Nisam te pitao o braku i deci."
<BR>&nbsp;&nbsp;&nbsp;&nbsp;&nbsp;Harlan nastavi da citira: "Privremena veza sa Vremenarima dopuštena je tek posle molbe upućene Ministarstvu Svevremenskog Veća za planiranje, kojom se traži odgovarajući Životni projekat dotičnog Vremenara. Veze se posle toga mogu uspostaviti jedino u saglasnosti sa zahtevima posebnog prostorno-vremenskog plana."
<BR>&nbsp;&nbsp;&nbsp;&nbsp;&nbsp;"Sasvim tako. Da li si ikada podneo molbu za privremenu vezu, Tehničare?"
<BR>&nbsp;&nbsp;&nbsp;&nbsp;&nbsp;"Nisam, Računare."
<BR>&nbsp;&nbsp;&nbsp;&nbsp;&nbsp;"Imaš li nameru?"
<BR>&nbsp;&nbsp;&nbsp;&nbsp;&nbsp;"Nemam, Računare."
<BR>&nbsp;&nbsp;&nbsp;&nbsp;&nbsp;"Možda bi trebalo. To bi ti sigurno proširilo vidike. Manje bi se usredsređivao na pojedinosti ženske odeće i bio bi manje uzbuđen zbog njenih ličnih odnosa sa drugim Večnim."
<BR>&nbsp;&nbsp;&nbsp;&nbsp;&nbsp;Harlan iziđe besan i bez reči.
<BR>&nbsp;&nbsp;&nbsp;&nbsp;&nbsp;Otkrio je da je praktično nemoguće preduzimati gotovo svakodnevna putovanja u 482. stoleće (najduže neprekidno razdoblje iznosilo je nešto ispod dva časa).
<BR>&nbsp;&nbsp;&nbsp;&nbsp;&nbsp;Bio je uznemiren i znao je zašto. Findž! Findž i njegov grub savet vezan za odnose sa Vremenarima.
<BR>&nbsp;&nbsp;&nbsp;&nbsp;&nbsp;Ovakve veze su postojale. Svi su to znali. Večnost je oduvek bila svesna neophodnisti kompromisa sa ljudskim apetitima (za Harlana je u ovoj rečenici uvek postojalo nešto odvratno), ali ograničenje proisteklo iz izbora naložnica učinilo je da taj kompromis bude sve drugo samo ne labav, sve drugo samo ne liberalan. A od onih kojima je sreća bila naklonjena da ostvare takav odnos, očekivalo se da u najvećoj meri budu diskretni, znatno više nego što to nalažu opšta uljudnost i uviđavnost prema većini.
<BR>&nbsp;&nbsp;&nbsp;&nbsp;&nbsp;Među nižim klasama Večnih, osobito među pripadnicima odseka za Održavanje, oduvek su se pronosile glasine (u isti mah pune nade i ozlojeđenosti) o ženama dovedenim na više ili manje stalnoj osnovi u očigledne svrhe. Glasine su stalno ukazivale na Računare i Projektante Života kao na grupe koje iz toga izvlače najveću korist. Samo su i jedino oni bili u stanju da odluče koje su se žene mogle izdvojiti iz Vremena po cenu opasnosti od značajnih Promena Stvarnosti.
<BR>&nbsp;&nbsp;&nbsp;&nbsp;&nbsp;Manje senzacionalne (a stoga i manje privlačne za zle jezike) bile su priče o radnicima-Vremenarima koje je svaki Odeljak privremeno zapošljavao (kada bi to dopustila prostorno-vremenska analiza) da obavljaju grube poslove kuvanja, čišćenja i dirinčenja.
<BR>&nbsp;&nbsp;&nbsp;&nbsp;&nbsp;Ali Vremenar, i to kakav Vremenar, zaposlen kao 'sekretarica', moglo je da znači samo da se Findž otvoreno izruguje idealima koji su omogućili postojanje Večnosti.
<BR>&nbsp;&nbsp;&nbsp;&nbsp;&nbsp;Bez obzira na to što su takvo životno ustrojstvo praktični ljudi Večnosti poštovali samo reda radi, nije bilo spora da je idealan Večni posvećen čovek koji živi za misiju koju treba da izvrši, za poboljšanje Stvarnosti i povećanje sveukupne ljudske sreće. Harlanu se dopadala pomisao da Večnost liči na manastire iz Primitivnih vremena.
<BR>&nbsp;&nbsp;&nbsp;&nbsp;&nbsp;Sanjao je te noći da razgovara sa Tviselom o ovoj stvari, da Tvisel, idealni Večni, deli njegovu užasnutost. Sanjao je o slomljenom i ražalovanom Findžu. Sanjao je samog sebe sa žutom računarskom epoletom, kako zavodi nov režim u 482. stoleće, velikodušno naređujući Findžovo premeštanje na nov položaj u sektor za Održavanje. Tvisel je sedeo uz njega, osmehujući se s divljenjem, dok je on pripremao novi organizacioni plan, čist, uredan i skladan, a zatim zamolio Nois Lambent da raspodeli kopije.
<BR>&nbsp;&nbsp;&nbsp;&nbsp;&nbsp;Ali Nois Lambent je bila naga, i Harlan se probudio, uzdrhtao i postiđen.
<BR>&nbsp;&nbsp;&nbsp;&nbsp;&nbsp;Sreo se u hodniku jednog dana sa devojkom i povukao se u stranu, oborenog pogleda da je propusti da prođe.
<BR>&nbsp;&nbsp;&nbsp;&nbsp;&nbsp;Ali ona je zastala i zagledala se u njega tako da je bio prinuđen da podigne glavu i susretne se sa njenim pogledom. Sva je kiptela od životnosti i Harlan je postao svestan njenog tananog mirisa.
<BR>&nbsp;&nbsp;&nbsp;&nbsp;&nbsp;Devojka reče: "Vi ste Tehničar Harlan, zar ne?"
<BR>&nbsp;&nbsp;&nbsp;&nbsp;&nbsp;Osetio je nagon da se obrecne na nju i da jednostavno prođe, ali je onda shvatio da, na kraju krajeva, sve ovo nije bila njena krivica. Osim toga, ako bi sada prošao pored nje, morao bi da je dodirne.
<BR>&nbsp;&nbsp;&nbsp;&nbsp;&nbsp;I tako, samo je kratko klimnuo: "Jesam."
<BR>&nbsp;&nbsp;&nbsp;&nbsp;&nbsp;"Čula sam da ste izvrstan stručnjak za naše Vreme."
<BR>&nbsp;&nbsp;&nbsp;&nbsp;&nbsp;"Bio sam u njemu."
<BR>&nbsp;&nbsp;&nbsp;&nbsp;&nbsp;"Volela bih da jednom pričamo o tome."
<BR>&nbsp;&nbsp;&nbsp;&nbsp;&nbsp;"Zauzet sam. Neću imati vremena."
<BR>&nbsp;&nbsp;&nbsp;&nbsp;&nbsp;"Ali gospodine Harlan, sigurna sam da možete naći malo vremena."
<BR>&nbsp;&nbsp;&nbsp;&nbsp;&nbsp;Osmehnula mu se.
<BR>&nbsp;&nbsp;&nbsp;&nbsp;&nbsp;Harlan prozbori očajničkim šapatom: "Hoćete li proći, molim vas. Ili se sklonite u stranu da ja prođem. Molim vas!"
<BR>&nbsp;&nbsp;&nbsp;&nbsp;&nbsp;Devojka krenu, lagano njišući bokovima, od čega su mu obrazi zbunjeno buknuli vatrom.
<BR>&nbsp;&nbsp;&nbsp;&nbsp;&nbsp;Bio je ljut na nju što ga je zbunila, ljut na sebe što se zbunio, i nadasve ljut, iz nekog neodređenog razloga, na Findža.
<BR>&nbsp;&nbsp;&nbsp;&nbsp;&nbsp;Findž ga je pozvao krajem druge nedelje. Na njegovom stolu stajao je svežanj perforisanih kartica čiji su obim i složenost odmah stavili do znanja Harlanu da ga očekuje nešto znatno veće od polučasovnog izleta u vreme.
<BR>&nbsp;&nbsp;&nbsp;&nbsp;&nbsp;Findž reče: "Sedi, Harlane, i baci pogled na ovu stvarčicu. Ali ne okom. Radije mašinom."
<BR>&nbsp;&nbsp;&nbsp;&nbsp;&nbsp;Harlan podiže ravnodušne veđe i pažljivo umetnu svežanj u otvor skenera na Findžovom stolu. Tabak je polako prolazio kroz unutrašnjost mašine, pri čemu je ustrojstvo perforacija bilo prevođeno u reči koje su se pojavljivale na oblačno-belom pravougaoniku koji je predstavljao vizuelni dodatak.
<BR>&nbsp;&nbsp;&nbsp;&nbsp;&nbsp;Negde otprilike na polovini, Harlan munjevito ispruži ruku i isključi skener. Tako je snažno otrgnuo karticu da se njena otporna celuloidna struktura pocepala.
<BR>&nbsp;&nbsp;&nbsp;&nbsp;&nbsp;Findž mirno reče: "Imam i drugi primerak."
<BR>&nbsp;&nbsp;&nbsp;&nbsp;&nbsp;Ali Harlan je držao istrgnut deo između palca i kažiprsta kao da može da eksplodira. "Računare Findž, ovde je neka greška. Od mene se svakako ne očekuje da koristim dom one žene kao bazu tokom gotovo jednonedeljnog boravka u Vremenu."
<BR>&nbsp;&nbsp;&nbsp;&nbsp;&nbsp;Računar nabra usta. "Zašto da ne, ako su prostorno-vremenski zahtevi takvi. Ukoliko postoji neki lični problem između tebe i gospođice Lam..."
<BR>&nbsp;&nbsp;&nbsp;&nbsp;&nbsp;"Ne postoji nikakav lični problem," prekide ga Harlan vatreno.
<BR>&nbsp;&nbsp;&nbsp;&nbsp;&nbsp;"Nešto svakako postoji. U ovakvim okolnostima, dopustiću sebi da objasnim neke vidove posmatračkog problema. Razume se, ovo bi trebalo shvatiti kao presedan."
<BR>&nbsp;&nbsp;&nbsp;&nbsp;&nbsp;Harlan je nepomično sedeo. Razmišljao je ozbiljno i brzo. Običan profesionalni ponos nagnao bi Harlana da prezre objašnjenja. Posmatrač, ili, šta više, Tehničar, obavljao je svoj posao bez pitanja. Isto tako, jedan Računar, obično ne bi ni pomislio da ponudi objašnjenje.
<BR>&nbsp;&nbsp;&nbsp;&nbsp;&nbsp;Ovde je, međutim, po sredi bilo nešto neobično. Harlan se žalio u vezi sa devojkom, takozvanom sekretaricom. Findž se bojao da bi ta žalba mogla stići do nekog višeg mesta. ('Krivica odleprša ako je čovek ne predupredi', pomisli Harlan sa tmurnim zadovoljstvom, pokušavši da se seti gde je pročitao to rečenicu.)
<BR>&nbsp;&nbsp;&nbsp;&nbsp;&nbsp;Findžova strategija bila je, dakle, očigledna. Postavljajući Harlana u ženin dom, dobiće priliku da pribegne protivoptužbama ako stvar uzme ozbiljnijeg maha. Harlanova vrednost kao svedoka protiv njega bila bi time osujećena.
<BR>&nbsp;&nbsp;&nbsp;&nbsp;&nbsp;Findž reče: "Kao što ti je poznato, razni vekovi su upućeni u postojanje Večnosti. Oni znaju da mi nadgledamo međuvremensku trgovinu. Smatraju da je to naša glavna funkcija, što je dobro. Takođe su neodređeno svesni da mi postojimo i zato da bismo sprečili katastrofu uništenja čovečanstva. To je pre sujeverje nego išta drugo, ali je manje ili više na mestu i takođe nije rđavo. Obezbeđujemo pokolenja predstavom o masovnom očinskom starateljstvu i ulivamo im izvesno osećanje sigurnosti. Sve ti je to jasno, zar ne?"
<BR>&nbsp;&nbsp;&nbsp;&nbsp;&nbsp;Harlan pomisli: smatra li me ovaj još za Pitomca?
<BR>&nbsp;&nbsp;&nbsp;&nbsp;&nbsp;Ali ipak je kratko klimnuo.
<BR>&nbsp;&nbsp;&nbsp;&nbsp;&nbsp;Findž nastavi: "Postoje, međutim, izvesne stvari koje oni ne smeju saznati. Razume se, na prvo mesto dolazi način na koji mi menjamo Stvarnost, kada se to pokaže neophodnim. Nesigurnost do koje bi dovela svest o ovome bila bi pogubna. Stoga je neophodno da uvek odstranjujemo Stvarnost i činioce koji bi ukazali na našu pravu delatnost, i mi sa time nikada nismo imali neprilike.
<BR>&nbsp;&nbsp;&nbsp;&nbsp;&nbsp;Međutim, postoje i druga neželjena verovanja o Večnosti, koja s vremena na vreme iskrsnu u nekom stoleću. Obično, opasna verovanja su ona koja se posebno koncentrišu u vladajućim klasama datog doba; klasama koje imaju najviše veza sa nama i koje, u isto vreme, u najvećoj meri utiču na formiranje onoga što se naziva javnim mnenjem."
<BR>&nbsp;&nbsp;&nbsp;&nbsp;&nbsp;Findž zastade, kao da je očekivao da će Harlan uputiti neku primedbu ili postaviti neko pitanje. Ali Harlan je ostao nem.
<BR>&nbsp;&nbsp;&nbsp;&nbsp;&nbsp;Findž produži: "Još od Promene Stvarnosti u razdoblju 436-486. stoleća, Serijski Broj F-2, koja se odigrala pre otprilike godinu dana... odnosno fizio-godinu... javili su se izvesni nagoveštaji da se u Stvarnosti javljaju takva neželjena verovanja. Ja sam došao do nekih zaključaka o prirodi tih verovanja i izložio sam ih Svevremenskom Veću. Veće nije voljno da ih prihvati, s obzirom da oni zavise od ostvarenja jednog preinačenja u proračunskom ustrojstvu izuzetno male verovatnosti.
<BR>&nbsp;&nbsp;&nbsp;&nbsp;&nbsp;"Pre no što se nešto preduzme prema mojim preporukama, oni nalažu potvrđenje putem neposrednog posmatranja. U pitanju je krajnje delikatan posao, i zato sam pozvao tebe, odnosno zato je Računar Tvisel dozvolio da budeš pozvan. Druga stvar koju sam učinio bilo je da izdvojim jednog člana sadašnje aristokratije, koji smatra da bi bilo uzbudljivo i napeto raditi u Večnosti. Postavio sam je u ovu kancelariju i držao pod pomnim nadzorom da bih video da li odgovara svrsi..." Harlan pomisli: Pomno posmatranje! Nego kako!
<BR>&nbsp;&nbsp;&nbsp;&nbsp;&nbsp;Njegova ljutnja ponovo se upravila na Findža umesto na devojku.
<BR>&nbsp;&nbsp;&nbsp;&nbsp;&nbsp;Findž je i dalje govorio. "Prema svim merilima, ona se pokazala pogodnom. Sada ćemo je vratiti u njeno Vreme. Koristeći njenu kuću kao bazu, moći ćeš da izučavaš društveni život kruga kome ona pripada. Sada shvataš razlog zbog koga je devojka ovde i zašto hoću da budeš u njenom domu."
<BR>&nbsp;&nbsp;&nbsp;&nbsp;&nbsp;Harlan reče na gotovo otvoreno ironičan način: "Sasvim dobro shvatam, nemajte brige."
<BR>&nbsp;&nbsp;&nbsp;&nbsp;&nbsp;"Onda ćeš prihvatiti ovu misiju."
<BR>&nbsp;&nbsp;&nbsp;&nbsp;&nbsp;Harlan iziđe, osećajući kako mu nešto plamti u grudima. Findž ga neće nadmudriti. Neće napraviti budalu od njega.
<BR>&nbsp;&nbsp;&nbsp;&nbsp;&nbsp;Bio je to jamačno onaj plamen, odlučnost da pokaže Findžu ko je mudriji, što ga je, pri pomisli na predstojeći izlet u 482. vek, nagnao da iskusi nestrpljivu žudnju, gotovo ustreptalost.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
