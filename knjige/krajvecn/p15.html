<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. TRAGANJE KROZ PRIMITIVNA VREMENA
<P>&nbsp;&nbsp;&nbsp;&nbsp;&nbsp;Tvisel je tresao Harlana za ramena. Starčev glas žurno je dozivao njegovo ime.
<BR>&nbsp;&nbsp;&nbsp;&nbsp;&nbsp;"Harlane! Harlane! Za ime Vremena, čoveče!"
<BR>&nbsp;&nbsp;&nbsp;&nbsp;&nbsp;Harlan je polako dolazio k sebi. "Šta da radimo?"
<BR>&nbsp;&nbsp;&nbsp;&nbsp;&nbsp;"Svakako ne ovo. Ne treba očajavati. Slušaj me dobro: zaboravi na tvoje tehničarsko viđenje Večnosti i sagledaj je očima jednog Računara. Ovo gledište je znatno savršenije. Kada preinačiš nešto u Vremenu i dovedeš do Promene Stvarnosti, ta Promena može uslediti trenutno. Zašto je tako?"
<BR>&nbsp;&nbsp;&nbsp;&nbsp;&nbsp;Harlan reče drhtavim glasom: "Zato što preinačenje neizostavno dovodi do Promene?"
<BR>&nbsp;&nbsp;&nbsp;&nbsp;&nbsp;"Da li? Zar nije moguće vratiti se i opozvati preinačenje?
<BR>&nbsp;&nbsp;&nbsp;&nbsp;&nbsp;"Pretpostavljam da jeste. Doduše, ja to nikada nisam učinio. Niti iko drugi za koga sam čuo."
<BR>&nbsp;&nbsp;&nbsp;&nbsp;&nbsp;"Razume se. Kako nema namere da se opozove preinačenje, ono se sprovodi po planu. Ali ovde je u pitanju nešto drugo. Nenameravano preinačenje. Poslao si Kupera u pogrešno stoleće, a sada sam ja čvrsto odlučio da opozovem to preinačenje i da vratim Kupera natrag."
<BR>&nbsp;&nbsp;&nbsp;&nbsp;&nbsp;"Za ime Vremena, kako?"
<BR>&nbsp;&nbsp;&nbsp;&nbsp;&nbsp;"Još nisam siguran, ali mora postojati način. Kada ne bi bilo načina, preinačenje bi bilo neopozivo; Promena bi usledila istog trenutka. Ali Promene nije bilo. I dalje se nalazimo u Stvarnosti Malansonovih 'Memoara'. To znači da je preinačenje opozivo i da će se opozvati."
<BR>&nbsp;&nbsp;&nbsp;&nbsp;&nbsp;"Šta?" Harlanov košmar poče da se širi i kovitla, postajući sve tamniji i obuhvatniji.
<BR>&nbsp;&nbsp;&nbsp;&nbsp;&nbsp;"Mora da postoji neki način da se krug ponovo spoji u Vremenu, a naša sposobnost da pronađemo taj način jamčano predstavlja veoma visoku verovatnoću. Sve dok naša Stvarnost postoji, možemo biti sigurni da širenje spada u domen visoke verovatnoće. Ako u nekom trenutku ti ili ja donesemo pogrešnu odluku, ako verovatnoća zatvaranja kruga padne ispod neke ključne veličine, Večnost će nestati. Shvataš li?"
<BR>&nbsp;&nbsp;&nbsp;&nbsp;&nbsp;Harlan nije bio sasvim uveren u to. Čak se nije ni ozbiljnije napregao da shvati. Lagano se podigao na noge i oteturao do jedne stolice.
<BR>&nbsp;&nbsp;&nbsp;&nbsp;&nbsp;"Mislite da možemo vratiti Kupera..."
<BR>&nbsp;&nbsp;&nbsp;&nbsp;&nbsp;"Da, a zatim ga poslati na pravo mesto. Treba ga uhvatiti u času kada izlazi iz kapsule, a sve što mu se može dogoditi to je da stigne na svoje tačno odreditše u 24. vek nekoliko fizio-časova stariji; u najgorem slučaju fizio-dana. Naravno, i to će biti preinačenje, ali zanemarljivo. Stvarnost će uzdrhtati, momče, ali se neće raspasti."
<BR>&nbsp;&nbsp;&nbsp;&nbsp;&nbsp;"Ali kako da ga se dočepamo?"
<BR>&nbsp;&nbsp;&nbsp;&nbsp;&nbsp;"Znamo da postoji način, inače Večnost ne bi postojala ovog trenutka. Upravo zbog tog načina si mi toliko potreban, zato sam se toliko upirao da te ponovo pridobijem na moju stranu. Ti si stručnjak za Primitivna vremena. Reci mi."
<BR>&nbsp;&nbsp;&nbsp;&nbsp;&nbsp;"Ne mogu", progunđa Harlan.
<BR>&nbsp;&nbsp;&nbsp;&nbsp;&nbsp;"Možeš", navaljivao je Tvisel.
<BR>&nbsp;&nbsp;&nbsp;&nbsp;&nbsp;Najednom više nije bilo ni traga oronulosti ili umoru u strčevom glasu. Oči su mu iskričile sjajem borbe i mahao je cigaretom kao kopljem. Čak je i Harlanu, čija su čula bila omamljena tugom, čovek izgledao kao neko ko uživa, stvarno uživa, sada kada je ponovo stupio u boj.
<BR>&nbsp;&nbsp;&nbsp;&nbsp;&nbsp;"Možemo rekonstruisati događaj", reče Tvisel. "Evo kontrole potiska. Ti stojiš pored nje i čekaš na signal. On usledi. Uključuješ kontakt i istog časa povlačiš energetsku polugu nadole. Ali koliko nadole?"
<BR>&nbsp;&nbsp;&nbsp;&nbsp;&nbsp;"Ne znam, kazao sam vam. Ne znam."
<BR>&nbsp;&nbsp;&nbsp;&nbsp;&nbsp;"Ti ne znaš, ali znaju tvoji mišići. Stani tamo i ponovo se lati kontrolnih uređaja. Priberi se. Uhvati ih. Čekaš na signal. Mrziš me. Mrziš Veće. Mrziš Večnost. Srce ti žudi za Nois. Vrati se u taj trenutak. Oseti ono što si onda osećao. Sada ću ponovo staviti hronometar u pokret. Daću ti jedan minut, momče, da prizoveš u sećanju osećanja i da ih ponovo nagnaš u talamus. Kada se približi nulti čas, neka ti desna ruka pokrene kontrole kao što je i prethodno učinila. A onda, odmakni ruke od poluge. Ne vraćaj je nazad. Jesi li spreman?
<BR>&nbsp;&nbsp;&nbsp;&nbsp;&nbsp;"Nisam siguran da ću moći."
<BR>&nbsp;&nbsp;&nbsp;&nbsp;&nbsp;"Nisi siguran... sto mu Vremena, nemaš drugi izbor. Postoji li još neki način na koji ponovo možeš doći do devojke?"
<BR>&nbsp;&nbsp;&nbsp;&nbsp;&nbsp;Nije bilo drugog načina. Harlan s naporom priđe kontrolnim uređajima i u istom času opet ga preplaviše osećanja. Nije morao da ih priziva. Ponavljanje fizičkih kretnji vratilo ih je u stvarnost. Crvena igla na časovniku poče da se kreće.
<BR>&nbsp;&nbsp;&nbsp;&nbsp;&nbsp;On otupelo pomisli: - Poslednji minut života?
<BR>&nbsp;&nbsp;&nbsp;&nbsp;&nbsp;Minus trideset sekundi.
<BR>&nbsp;&nbsp;&nbsp;&nbsp;&nbsp;Na um mu iznenada pade: - Neće boleti. To nije smrt.
<BR>&nbsp;&nbsp;&nbsp;&nbsp;&nbsp;Pokušao je da misli samo na Nois. Minus petnaest sekundi.
<BR>&nbsp;&nbsp;&nbsp;&nbsp;&nbsp;Nois.
<BR>&nbsp;&nbsp;&nbsp;&nbsp;&nbsp;Harlanova leva ruka okrenu kontaktni prekidač nadole.
<BR>&nbsp;&nbsp;&nbsp;&nbsp;&nbsp;Minus dvanaest sekundi.
<BR>&nbsp;&nbsp;&nbsp;&nbsp;&nbsp;Kontakt.
<BR>&nbsp;&nbsp;&nbsp;&nbsp;&nbsp;Desna ruka mu se pomeri.
<BR>&nbsp;&nbsp;&nbsp;&nbsp;&nbsp;Minus pet sekundi.
<BR>&nbsp;&nbsp;&nbsp;&nbsp;&nbsp;Nois.
<BR>&nbsp;&nbsp;&nbsp;&nbsp;&nbsp;Desna ruka mu se po... NULA... krenu ponovo, sva u grču.
<BR>&nbsp;&nbsp;&nbsp;&nbsp;&nbsp;On odskoči ustranu, sav zadihan.
<BR>&nbsp;&nbsp;&nbsp;&nbsp;&nbsp;Tvisel se približi i baci pogled na brojčanik. "Dvadeseto stoleće", reče on. "Devetnaest - tri - osam, tačnije govoreći."
<BR>&nbsp;&nbsp;&nbsp;&nbsp;&nbsp;Harlan promuca zagušenim glasom: "Ne znam. Pokušao sam da osetim isto što i pre, ali sada je bilo drugačije. Znao sam šta radim i u tome je bila razlika."
<BR>&nbsp;&nbsp;&nbsp;&nbsp;&nbsp;Tvisel reče: "Znam, znam. Možda je sve ovo pogrešno. To je samo približno određenje." Zastao je za trenutak, računajući nešto na pamet; zatim je dopola izvukao džepni računar iz futrole, ali ga je odmah vratio ne posluživši se njime. "Do Vremena sa decimalnim mestima. Recimo da verovatnoća iznosi 0,9 da si ga poslao u drugu četvrtinu dvadesetog stoleća. Negde između 19,25 i 19,50. Je li tako?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Jedno je očigledno. On je bistar momak, inteligentan, domišljat, zar ti se ne čini?"
<BR>&nbsp;&nbsp;&nbsp;&nbsp;&nbsp;"Pa, on je Malanson."
<BR>&nbsp;&nbsp;&nbsp;&nbsp;&nbsp;"Tačno. Pitao se da li će se ovo rđavo okončati. Jedna od njegovih poslednjih rečenica bila je: 'Šta ako ne stignem na pravo mesto?' Sećaš se?"
<BR>&nbsp;&nbsp;&nbsp;&nbsp;&nbsp;"Pa?" Harlan nije imao pojma kuda ovo vodi.
<BR>&nbsp;&nbsp;&nbsp;&nbsp;&nbsp;"On je, dakle, mentalno pripravljen da se nađe na pogrešnom mestu u Vremenu. Nešto će učiniti. Pokušaće da se domogne nas. Pokušaće da ostavi tragove za nas. Sećaš se, jedan deo svog života on je bio Večni. To je veoma važno." Tvisel ispusti kolut dima, provuče prst kroz njega i sačeka da se obmota i raspline. "Svestan je mogućnsoti komuniciranja kroz Vreme. Malo je verovatno da će se pomiriti sa mišlju da je izolovan u Vremenu. Znaće da mi tragamo za njim."
<BR>&nbsp;&nbsp;&nbsp;&nbsp;&nbsp;Harlan reče: "Bez kapsula i bez postojanja Večnosti u 20. stoleću, kako bi mogao da stupi u vezu sa nama?"
<BR>&nbsp;&nbsp;&nbsp;&nbsp;&nbsp;"Sa tobom, Tehničare, sa tobom. Koristi jedninu. Ti si naš stručnjak za Primitivna vremena. Ti si podučavao Kupera o Primitivnoj eri. Samo se od tebe može očekivati da budeš u stanju da pronađeš njegove tragove."
<BR>&nbsp;&nbsp;&nbsp;&nbsp;&nbsp;"Kakve tragove, Računaru?"
<BR>&nbsp;&nbsp;&nbsp;&nbsp;&nbsp;Tviselovo lukavo, staro lice podiže se prema Harlanu, dok su mu se bore izvijale. "Namera je bila da se Kuper ostavi u Primitivnom dobu. On nije zaštićen poljem fizio-vremena koje bi ga obavijalo. Čitav njegov život utkan je u zdanje Vremena i tako će ostati dok ti i ja ne opozovemo preinačenje. Isto je tako utkan u zdanje Vremena svaki artefakat, znak ili poruka koje je on mogao ostaviti za nas. Sigurno postoje posebni izvori koje si ti koristio u proučavanju 20. stoleća. Dokumenta, arhive, filmovi, artefakta, referencijalne knjige. Mislim na originalne izvore, koji potiču iz samog Vremena."
<BR>&nbsp;&nbsp;&nbsp;&nbsp;&nbsp;"Postoje."
<BR>&nbsp;&nbsp;&nbsp;&nbsp;&nbsp;"I on ih je proučavao sa tobom?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Ima li neka posebna referenca kojoj si naročito poklanjao pažnju, takva za koju je on znao da spada u tvoje omiljene stvari, tako da bi ti odmah prepoznao u njoj nešto što se odnosi na njega?"
<BR>&nbsp;&nbsp;&nbsp;&nbsp;&nbsp;"Jasno mi je na šta ciljate, naravno", reče Harlan. Za trenutak se udubio u misli.
<BR>&nbsp;&nbsp;&nbsp;&nbsp;&nbsp;"Dakle?", upita Tvisel pomalo nestrpljivo.
<BR>&nbsp;&nbsp;&nbsp;&nbsp;&nbsp;Harlan reče: "Moji novinski časopisi, gotovo sigurno. Novinski časopisi predstavljali su tipičan fenomen ranog 20. veka. Ja imam gotovo sve primerke jednoga od njih u rasponu od samog početka 20. stoleća, pa sve do duboko u 22. vek."
<BR>&nbsp;&nbsp;&nbsp;&nbsp;&nbsp;"Dobro. Šta misliš, postoji li neki način na koji bi Kuper mogao iskoristiti taj tvoj novinski časopis da nam posredstvom njega dostavi poruku? Upamti, on će znati da ćeš ti čitati tu periodičnu štampu, da si dobro upoznat sa njom, da je držiš u malom prstu."
<BR>&nbsp;&nbsp;&nbsp;&nbsp;&nbsp;"Ne znam", Harlan odmahnu glavnom. "Časopis je stvarao veštački stil. Bio je pre selektivan nego svaštarski i prilično nepredvidljiv. Bilo bi teško, pa čak i nemoguće računati na to da će tamo biti objavljeno nešto što biste želeli da se objavi. Kuper nije mogao tek tako da stvori vest i da bude siguran da će se ona pojaviti. Čak i kada bi mu pošlo za rukom da postane član redakcije, što je krajnje neverovatno, ništa mu ne bi jemčilo da će baš ono što je napisao neizmenjeno proći uredničke redakture. Ne verujem, Računaru."
<BR>&nbsp;&nbsp;&nbsp;&nbsp;&nbsp;Tvisel reče: "Za ime Vremena, razmisli. Usredsredi se na taj novinski časopis. Zamisli da si u 20. veku i da si na Kuperovom mestu, uz njegovo obrazovanje i vaspitanje. Ti si podučavao momka, Harlane. Ti si oblikovao njegov način mišljenja. Šta bi, dakle, on učinio? Kako bi ubacio nešto u časopis, nešto što bi tačno odrazilo ono što on želi?"
<BR>&nbsp;&nbsp;&nbsp;&nbsp;&nbsp;Harlanove oči se raširiše. "Reklamni oglas!"
<BR>&nbsp;&nbsp;&nbsp;&nbsp;&nbsp;"Šta?
<BR>&nbsp;&nbsp;&nbsp;&nbsp;&nbsp;"Reklamni oglas. Plaćena vest koja se morala štampati tačno onako kako je naručena. Kuper i ja smo povremeno raspravljali o tome"
<BR>&nbsp;&nbsp;&nbsp;&nbsp;&nbsp;"Ah, da. Te stvari imaju i u l86. stoleću", reče Tvisel.
<BR>&nbsp;&nbsp;&nbsp;&nbsp;&nbsp;"To se razlikuje od 20. veka. Tada je reklamno oglašavanje bilo na vrhuncu. Kulturni milje..."
<BR>&nbsp;&nbsp;&nbsp;&nbsp;&nbsp;"Dobro, taj reklamni oglas", prekide ga Tvisel žurno, "kakav bi mogao da bude?"
<BR>&nbsp;&nbsp;&nbsp;&nbsp;&nbsp;"Voleo bih da znam."
<BR>&nbsp;&nbsp;&nbsp;&nbsp;&nbsp;Tvisel se zagledao u zažareni kraj svoje cigarete, kao da tamo traži nadahnuće. "On ne može ništa da kaže neposredno. Ne može da kaže: 'Ovde Kuper iz 78. stoleća, nasukan u 20. veku, zovem Večnost...'"
<BR>&nbsp;&nbsp;&nbsp;&nbsp;&nbsp;"Zašto to mislite?"
<BR>&nbsp;&nbsp;&nbsp;&nbsp;&nbsp;"Nemoguće! Dati obaveštenje u 20. stoleću, za koje znamo da ga tadašnji žitelji ne bi dali, bilo bi isto tako pogubno po Malansonov krug kao i neki pogrešan potez s naše strane. Kako mi još postojimo ovde, on sigurno nije uradio ništa slično tokom celog svog života u sadašnjoj Stvarnosti Primitivnih vremena."
<BR>&nbsp;&nbsp;&nbsp;&nbsp;&nbsp;"Osim toga", reče Harlan, odustajući od razmišljanja o kružnom zaključivanju koje je Tviselu zadavalo tako malo glavobolje, "sasvim je neverovatno da će novinski časopis pristati da objavi nešto što mu izgleda ludo ili što ne može da razume. Posumnjao bi na neku obmanu ili nekakvu ilegalnu rabotu i nipošto ne bi želeo da bude upetljan u to. Kuper, dakle, nije mogao koristiti standardni međuvremenski za poruku."
<BR>&nbsp;&nbsp;&nbsp;&nbsp;&nbsp;"To će morati da bude nešto tananao", reče Tvisel. "Sigurno će pribeći nekom posrednom načinu. Moraće da sastavi takav reklamni oglas koji će izgledati savršeno normalan ljudima iz Primitivnog doba. Savršeno normalan! Ali to treba da bude i očigledno za nas, jednom kada budemo znali za čim tragamo. Veoma očigledno. Očigledno na prvi pogled, kako bi se razabralo među nebrojenim običnim stvarima. Šta misliš, Harlane, koliko bi veliki mogao da bude taj oglas? Da li su oni bili skupi?"
<BR>&nbsp;&nbsp;&nbsp;&nbsp;&nbsp;"Prilično skupi, ako se ne varam."
<BR>&nbsp;&nbsp;&nbsp;&nbsp;&nbsp;"A Kuper će tek morati da prikupi novac. Osim toga, kako ne bi privukao neželjenu pažnju, ta suma neće smeti da bude velika. Šta misliš, Harlane, koliki bi mogao da bude oglas?"
<BR>&nbsp;&nbsp;&nbsp;&nbsp;&nbsp;Harlan raširi ruke. "Pola stupca."
<BR>&nbsp;&nbsp;&nbsp;&nbsp;&nbsp;"Stubac?
<BR>&nbsp;&nbsp;&nbsp;&nbsp;&nbsp;"Bili su to štampani časopisi, znate. Na hartiji sa tekstovima koji su slagani u stupce."
<BR>&nbsp;&nbsp;&nbsp;&nbsp;&nbsp;"Ah, da, izgleda da ja uvek povezujem ono što je pisano sa filmom... Dobro, sada imamo još jedno približnije određenje. Moramo tragati za polustubačnim reklamnim oglasom koji će, praktično na prvi pogled, staviti do znanja da čovek koji stoji iza njega potiče iz nekog drugog veka (negde iz budućnosti, svakako), ali i koji predstavlja tako normalan oglas da nijedan čovek iz 20. stoleća neće u njemu videti ništa sumnjivo."
<BR>&nbsp;&nbsp;&nbsp;&nbsp;&nbsp;Harlan reče: "Šta ako ga ne nađemo?"
<BR>&nbsp;&nbsp;&nbsp;&nbsp;&nbsp;"Naći ćeš ga. Večnost postoji, zar ne? Sve dok je to slučaj, nalazimo se na pravom tragu. Reci mi, možeš li se setiti nekog takvog reklamnog oglasa u tvom radu sa Kuperom? Bilo šta što ti se makar i na trenutak učinilo čudno, neobično, neprilično, pomalo pogrešno?"
<BR>&nbsp;&nbsp;&nbsp;&nbsp;&nbsp;"Ne"
<BR>&nbsp;&nbsp;&nbsp;&nbsp;&nbsp;"Ne moraš mi odgovoriti tako brzo. Razmisli dobro pet minuta"
<BR>&nbsp;&nbsp;&nbsp;&nbsp;&nbsp;"Nema svrhe. U vreme kada sam sa Kuperom proučavao novinske časopise, on nije bio u 20. stoleću."
<BR>&nbsp;&nbsp;&nbsp;&nbsp;&nbsp;"Molim te, momče. Mućni malo glavom. Slanje Kupera u 20. vek dovelo je do preinačenja. Ali nema Promene; to nije, dakle, neopozivo preinačenje. Međutim, ipak su se javile neke promene sa malim "p", ili mikropromene, kako se obično nazivaju u proračunavanjima. U trenutku kada je Kuper bio poslat u 20. stoleće, reklamni oglas pojavio se u odgovarajućem broju tog časopisa. Tvoja sopstvena Stvarnost se mikropromenila, u smislu da sada možeš videti stranicu sa reklamnim oglasom, a ne bez njega, kao što je to bio slučaj u prethodnoj Stvarnosti. Shvataš li?"
<BR>&nbsp;&nbsp;&nbsp;&nbsp;&nbsp;Harlana je gotovo u istoj meri zapanjila lakoća kojom je Tvisel krčio sebi put kroz džunglu temporalne logike, kao i smi 'paradoksi' Vremena. On odmahnu glavom: "Ne sećam se ničeg sličnog"
<BR>&nbsp;&nbsp;&nbsp;&nbsp;&nbsp;"Dobro, gde onda držiš komplete tih periodničnih izdanja?"
<BR>&nbsp;&nbsp;&nbsp;&nbsp;&nbsp;"Imao sam naročitu biblioteku postavljenu na Drugom Nivou, koristeći Kuperovo prvenstvo."
<BR>&nbsp;&nbsp;&nbsp;&nbsp;&nbsp;"Vrlo dobro", reče Tvisel. "Hajdemo tamo. Smesta!"
<BR>&nbsp;&nbsp;&nbsp;&nbsp;&nbsp;Harlan je gledao Tvisela kako radoznalo posmatra stare, povezane komplete u biblioteci, a zatim ih vadi jednog po jendog. Bili su tako stari da je krhka hartija morala biti čuvana posebnim metodama i pucketali su pod Tviselovim nedovoljno blagim rukovanjem. Harlan se trgnuo. U nekom zgodnijem času on bi naredio Tviselu da se udalji od knjiga, bez obzira na to što je ovaj Viši Računar.
<BR>&nbsp;&nbsp;&nbsp;&nbsp;&nbsp;Starac je prelistavao pucketave stranice i bešumno izgovarao arhaične reči. "Ovo je, dakle, taj engleski o kome lingvisti uvek pričaju, zar ne?" upita on, uprevši prstom na jednu stranicu.
<BR>&nbsp;&nbsp;&nbsp;&nbsp;&nbsp;"Da, engleski", promrmlja Harlan.
<BR>&nbsp;&nbsp;&nbsp;&nbsp;&nbsp;Tvisel vrati komplet na policu. "Teško i nezgrapno."
<BR>&nbsp;&nbsp;&nbsp;&nbsp;&nbsp;Harlan slegnu ramenima. Velika većina stoleća Večnosti predstavljala je vizuelne ere. Međutim, štampa i hartija nisu bile sasvim nepoznate.
<BR>&nbsp;&nbsp;&nbsp;&nbsp;&nbsp;On reče: "Knjige ne zahtevaju investiranja u tehnologiju, kao što je to slučaj sa filmom."
<BR>&nbsp;&nbsp;&nbsp;&nbsp;&nbsp;Tvisel prevuče rukom preko čela. "Tako je. Nego, da počnemo?
<BR>&nbsp;&nbsp;&nbsp;&nbsp;&nbsp;On izvadi nov komplet sa police, nasumce ga otvori na jednom mestu i pažljivo se zagleda u stranicu.
<BR>&nbsp;&nbsp;&nbsp;&nbsp;&nbsp;Harlan pomisli. Smatra li ovaj čovek da će tek tako nabasati na pravo rešenje?
<BR>&nbsp;&nbsp;&nbsp;&nbsp;&nbsp;Pomisao je bila na mestu, jer Tvisel, sretvši se sa Harlanovim iznenađenim pogledom, pocrvene i odloži knjigu.
<BR>&nbsp;&nbsp;&nbsp;&nbsp;&nbsp;Harlan uze prvi komplet iz 19,25 centiveka i poče od početka da lista stranice. Pokretali su mu se samo desna ruka i oči. Ostatak tela bio je nepomičan i obuzet pažnjom.
<BR>&nbsp;&nbsp;&nbsp;&nbsp;&nbsp;U razmacima koji su mu se činili dugi potput eona, Harlan je ustajao, gunđajući, i posezao za novim kompletom. U takvim prilikama popio bi kafu, pojeo sendvič ili se malo odmorio.
<BR>&nbsp;&nbsp;&nbsp;&nbsp;&nbsp;Harlan reče sumorno: "Nema potreba da budete ovde."
<BR>&nbsp;&nbsp;&nbsp;&nbsp;&nbsp;Tvisel reče: "Smetam ti?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Onda ću ostati", promrmlja Tvisel. Povremeno bi prilazio policama sa knjigama, bespomoćno posmatrajući bočne strane korica. Iskrice sa njegovih besnih cigareta oprljivale su mu vrhove prstiju, ali on se nije obazirao na to.
<BR>&nbsp;&nbsp;&nbsp;&nbsp;&nbsp;Jedan fizio-dan se okončao.
<BR>&nbsp;&nbsp;&nbsp;&nbsp;&nbsp;San je bio slab i proređen. Ujutro, između dva kompleta, Tvisel je zastao pred poslednjim gutljajem kafe i rekao: "Pitam se zašto se nisam odrekao zvanja Računara posle onoga sa... znaš"
<BR>&nbsp;&nbsp;&nbsp;&nbsp;&nbsp;Harlan klimnu.
<BR>&nbsp;&nbsp;&nbsp;&nbsp;&nbsp;"Hteo sam to", nastavi starac. "Hteo sam to. Fizio-mesecima očajnički sam se nadao da mi se nikakva Promena neće isprečiti. Postao sam preterano osetljiv zbog toga. Počeo sam se pitati da li su Promene uopšte na mestu. Čudno kako su osećanja kadra da te prevare.
<BR>&nbsp;&nbsp;&nbsp;&nbsp;&nbsp;Ti poznaješ Primitivnu istoriju, Harlane. Znaš kakva je ona bila. Njena Stvarnost slepo je tekla linijom najveće verovatnoće. Ako je ta najveća verovatnoća nalagala neku boleštinu svetske rasprostranjenosti, deset stoleća ropske ekonomije, krah tehnologije ili čak... da vidimo šta je stvarno rđavo... čak atomski rat, ako je tada uopšte bio moguć, onda se to, sto mu Vremena, i događalo. Ništa ga nije moglo sprečiti.
<BR>&nbsp;&nbsp;&nbsp;&nbsp;&nbsp;Ali tamo gde postoji Večnost, takve stvari se sprečavaju. Posle 28. stoleća, ovako nešto više se ne događa. Blago Vreme, podigli smo našu Stvarnost do nivoa blagostanja koji je daleko iznad i najsmelijih snova Primitivnih vremena; do nivoa koji bi, bez upliva Večnosti, odista predstavljao veoma nisku verovatnoću."
<BR>&nbsp;&nbsp;&nbsp;&nbsp;&nbsp;Harlan postiđeno pomisli: - Šta on to pokušava? Da me natera da prilježnije prionem na posao? Pa, već dajem sve od sebe.
<BR>&nbsp;&nbsp;&nbsp;&nbsp;&nbsp;Tvisel reč: "Ako sada propustimo priliku, Večnost će nestati, verovatno tokom celog fizio-vremena. A onda, u jednoj ogromnoj Promeni, sva Stvarnost će se pretvoriti u najveću verovatnoću koja, siguran sam u to, vodi ka atomskom ratu i kraju čoveka."
<BR>&nbsp;&nbsp;&nbsp;&nbsp;&nbsp;Harlan reče: "Biće bolje da pređem na sledeći komplet."
<BR>
<BR>&nbsp;&nbsp;&nbsp;&nbsp;&nbsp;Prilikom sledeće pauze Tvisel reče bespomoćno: "Ovde ima užasno mnogo posla. Postoji li neki brži način?"
<BR>&nbsp;&nbsp;&nbsp;&nbsp;&nbsp;Harlan reče: "Ako ga znate, kažite ga. Kako se meni čini, moramo posebno pregledati svaku stranicu. I dobro osmotriti svaki njen deo. Kako bih to izvodio brže?"
<BR>&nbsp;&nbsp;&nbsp;&nbsp;&nbsp;Metodično, on okrenu stranicu.
<BR>&nbsp;&nbsp;&nbsp;&nbsp;&nbsp;"Napisi već počinju da mi igraju pred očima, što znači da je vreme za spavanje."
<BR>&nbsp;&nbsp;&nbsp;&nbsp;&nbsp;Okončao se drugi fizio-dan.
<BR>&nbsp;&nbsp;&nbsp;&nbsp;&nbsp;U 10,22 časova, po standardnom fizio-vremenu, trećeg fizio-dana istraživanja, Harlan se zagleda u jednu stranicu sa bezglasnim čuđenjem i reče: "Evo ga!"
<BR>&nbsp;&nbsp;&nbsp;&nbsp;&nbsp;Značenje iskaza nije doprlo do Tviselove svesti. On upita: "Šta?"
<BR>&nbsp;&nbsp;&nbsp;&nbsp;&nbsp;Harlan podiže pogled i lice mu se izvi u grimasu zapanjenosti. "Znate, uopšte nisam verovao. Sto mu Vremena, uopšte nisam stvarno verovao dok ste vi pravili sve one kombinacije sa novinskim časopisima i reklamnim oglasima."
<BR>&nbsp;&nbsp;&nbsp;&nbsp;&nbsp;Tvisel je najzad shvatio šta se dogodilo: "Pronašao si!"
<BR>&nbsp;&nbsp;&nbsp;&nbsp;&nbsp;On posegnu za kompletom koji je Harlan držao, hotevši da ga zgrabi drhtavim prstima.
<BR>&nbsp;&nbsp;&nbsp;&nbsp;&nbsp;Harlan ga trže izvan starčevog dohvata i zatvori ga sa treskom. "Samo trentuak. Nećete ga naći čak i ako vam pokažem stranicu."
<BR>&nbsp;&nbsp;&nbsp;&nbsp;&nbsp;"Šta to radiš?" vrisnu Tvisel. "Izgubio si ga."
<BR>&nbsp;&nbsp;&nbsp;&nbsp;&nbsp;"Nisam ga izgubio. Znam gde se nalazi. Ali najpre..."
<BR>&nbsp;&nbsp;&nbsp;&nbsp;&nbsp;"Šta najpre?"
<BR>&nbsp;&nbsp;&nbsp;&nbsp;&nbsp;Harlan reče: "Postoji jedna stvar, Računaru Tvisel. Kažete da mogu da imam Nois. Dovedite mi je, onda. Dajte da je vidim."
<BR>&nbsp;&nbsp;&nbsp;&nbsp;&nbsp;Tvisel se upilji u Harlana, dok mu je retka, seda kosa stajala u neredu. "Šališ se?"
<BR>&nbsp;&nbsp;&nbsp;&nbsp;&nbsp;"Ne", reče Harlan oštro, "ne šalim se. Uveravali ste me da ćete srediti stvari... Da li se vi šalite? Nois i ja bićemo zajedno. Obećali ste to."
<BR>&nbsp;&nbsp;&nbsp;&nbsp;&nbsp;"Jesam. To je dogovoreno."
<BR>&nbsp;&nbsp;&nbsp;&nbsp;&nbsp;"Onda je dovedite živu, zdravu i u dobrom stanju."
<BR>&nbsp;&nbsp;&nbsp;&nbsp;&nbsp;"Ali ne razumem te. Pa, ja je ne držim. Niko je ne drži. Ona je i dalje u dalekoj budućnosti, tamo gde je Findž izvestio da se nalazi. Niko joj ništa nije učinio. Sto mu Vremena, kazao sam ti da je bezbedna."
<BR>&nbsp;&nbsp;&nbsp;&nbsp;&nbsp;Harlan je gledao starca, dok je napetost rasla u njemu. Onda reče prigušeno: "Pravite igru reči. U redu, ona se nalazi u dalekoj budućnosti, ali šta ja imam od toga? Skinite barijeru s 100.000, stoleća..."
<BR>&nbsp;&nbsp;&nbsp;&nbsp;&nbsp;"Da skinem, šta?"
<BR>&nbsp;&nbsp;&nbsp;&nbsp;&nbsp;"Barijeru! Kapsula ne može da je prođe."
<BR>&nbsp;&nbsp;&nbsp;&nbsp;&nbsp;"Nikada to nisi pomenuo ranije", reče Tvisel žustro.
<BR>&nbsp;&nbsp;&nbsp;&nbsp;&nbsp;"Nisam?" upita Harlan, vidno iznenađen. Zar nije? Često je razmišljao o tome. Zar nikada nije prozborio ni reč o barijeri? Nije mogao dobro da se seti. Ali onda je odlučio da ne popušta.
<BR>&nbsp;&nbsp;&nbsp;&nbsp;&nbsp;On reče: "U redu. Kažem vam sada. Skinite je."
<BR>&nbsp;&nbsp;&nbsp;&nbsp;&nbsp;"Ali tako nešto je nemoguće. Barijera protiv kapsule? Vremenska barijera?"
<BR>&nbsp;&nbsp;&nbsp;&nbsp;&nbsp;"Hoćete da kažete da je vi niste postavili?"
<BR>&nbsp;&nbsp;&nbsp;&nbsp;&nbsp;"Nismo. Do Vremena, kunem se."
<BR>&nbsp;&nbsp;&nbsp;&nbsp;&nbsp;"Onda... onda..." Harlan je osetio kako mu krv nestaje iz lica. "Onda je to Veće učinilo. Saznali su o svemu i preduzeli su korake nezavisno od vas i... i tako mi svih Vremena i Stvarnosti, mogu da se slikaju sa svojim oglasom, sa Kuperom, s Malansonom i sa Večnošću. Neće imati ništa od svega toga. Baš ništa"
<BR>&nbsp;&nbsp;&nbsp;&nbsp;&nbsp;"Čekaj. Čekaj." Tvisel očajnički povuče Harlana za lakat. "Saberi se, momče. Razmisli malo, razmisli. Veće nije postavilo nikakvu barijeru."
<BR>&nbsp;&nbsp;&nbsp;&nbsp;&nbsp;"Ali ona je tamo."
<BR>&nbsp;&nbsp;&nbsp;&nbsp;&nbsp;"Oni nisu mogli da postave takvu barijeru. Niko to nije mogao. To je teorijski nemoguće."
<BR>&nbsp;&nbsp;&nbsp;&nbsp;&nbsp;"Ali vi ne znate sve. Ona je tamo."
<BR>&nbsp;&nbsp;&nbsp;&nbsp;&nbsp;"Znam više od bilo kog drugog u Veću i tako nešto nije moguće"
<BR>&nbsp;&nbsp;&nbsp;&nbsp;&nbsp;"Ali barijera je tamo."
<BR>&nbsp;&nbsp;&nbsp;&nbsp;&nbsp;"Ako je stvarno tamo..."
<BR>&nbsp;&nbsp;&nbsp;&nbsp;&nbsp;I Harlan je u dovoljnoj meri postao svestan svoje okoline da bi shvatio da se u Tviselovim očima pojavio prisenak poniznog straha; straha koji nije postojao ni onog časa kada je starac doznao o Kuperovom slanju na pogrešno mesto i o predstojećem svršetku Večnosti.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
