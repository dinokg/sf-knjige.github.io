<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. PROJEKTANT ŽIVOTA
<P>&nbsp;&nbsp;&nbsp;&nbsp;&nbsp;Prošlo je mesec dana fizio-vremena od te noći u 482. stoleću, kada su mu mnoge stvari postale jasne. Sada se nalazio, ukoliko bi se računalo običnim vremenom, gotovo dve hiljade vekova u budućnosti Nois Lambent i nastojao je da mešavinom podmićivanja i laskanja dokuči šta ju je očekivalo u jednoj novoj Stvarnosti.
<BR>&nbsp;&nbsp;&nbsp;&nbsp;&nbsp;Bilo je to gore od neetičnosti, ali on više nije mario. U toku fizio-meseca koji je upravo prošao on je u sopstvenim očima postao zločinac. Nije bilo načina da se ova činjenica zataška. Neće biti ništa veći zločinac ako svom saldu doda jedan novi zločin, a time je mogao mnogo da dobije.
<BR>&nbsp;&nbsp;&nbsp;&nbsp;&nbsp;U sklopu svog prestupničkog manevrisanja (nije preduzeo nikakav napor da izabere neki blaži izraz), sada se obreo pred barijerom u 2456. veku. Ulazak u Vreme bio je znatno složeniji od pukog prolaza između Večnosti i tunela kapsule. Da bi se ušlo u Vreme bilo je potrebno veoma pažljivo podesiti koordinate koje fiksiraju željeno područje na površini Zemlje, kao i izabrati željeni trenutak Vremena u okviru stoleća. No, uprkos unutrašnjoj napetosti, Harlan je rukovao kontrolnim uređajima lakim i brzim samopouzdanjem čoveka koji ima mnogo iskustva i nadarenosti.
<BR>&nbsp;&nbsp;&nbsp;&nbsp;&nbsp;Harlan se obreo u strojarnici koju je najpre video na ekranu u Večnosti. U ovom fizio-trenutku sociolog Voj bezbedno sedi pred video-ekranom, posmatrajući Tehničarev zahvat koji treba da usledi.
<BR>&nbsp;&nbsp;&nbsp;&nbsp;&nbsp;Harlan se nije žurio. Prostorija će ostati prazna narednih sto pedeset šest minuta. Sigurnosti radi, prostorno-vremenski plan dopuštao mu je samo sto deset minuta, ostavljajući preostalih četrdeset šest kao uobičajenu četrdeset postotnu "marginu." Margina je postojala za slučaj nužde, ali od Tehničara se nije očekivalo da se osloni na nju. Onaj ko bi ulazio u marginu ne bi dugo ostajao Stručnjak.
<BR>&nbsp;&nbsp;&nbsp;&nbsp;&nbsp;Harlan je, međutim, imao nameru da iskoristi samo dva od raspoloživih sto deset minuta. Noseći na ručnom zglobu generator polja, koji ga je okruživao aurom fizio-vremena (tako reći, isparenjem Večnosti), štiteći ga od svih uticaja Promene Stvarnosti, napravio je jedan korak prema zidu, podigao mali kontejner sa mesta na kome je stajao na jednoj polici i prebacio ga na brižljivo odabranu tačku na donjoj polici.
<BR>&nbsp;&nbsp;&nbsp;&nbsp;&nbsp;Uradivši to, ponovo je ušao u Večnost na način koji mu je izgledao isto tako prozaičan kao i prolazak kroz neka obična vrata. Da ga je posmatrao neki Vremenar, učinilo bi mu se da je Harlan jednostavno iščezao.
<BR>&nbsp;&nbsp;&nbsp;&nbsp;&nbsp;Mali kontejner stajao je tamo gde ga je on postavio. Njegova uloga u istoriji sveta nije bila neposredna. Mnogo časova kasnije, jedna ruka će posegnuti za njim na starom mestu ali ga neće naći. Proteći će još pola časa pre no što on bude otkriven, ali u međuvremenu jedno polje sile je oslabilo i jedan čovek je izgubio pribranost. Jedna odluka koja ne bi bila doneta u prethodnoj Stvarnosti, sada je donesena u ljutnji. Jedan sastanak se nije odigrao; jedan čovek koji bi umro živeo je godinu dana duže, pod drugim okolnostima; jedan drugi, koji bi živeo, umro je nešto ranije.
<BR>&nbsp;&nbsp;&nbsp;&nbsp;&nbsp;Talasanje je nastavilo da se širi, dostigavši svoju najvišu tačku 2481. stoleća, koje se nalazilo dvadeset pet vekova posle zahvata. Snaga Promene Stvarnosti posle toga je opadala. Teoretičari su isticali da nigde u beskrajnoj budućnosti ta promena neće postati ravna nuli, ali pedeset stoleća posle zahvata ona se više nije mogla otkriti ni najtananijim računanjima, a to je bila praktična granica.
<BR>&nbsp;&nbsp;&nbsp;&nbsp;&nbsp;Razume se, nijedno ljudsko biće u Vremenu nije moglo posedovati svest o odvijanju Promena Stvarnosti. Um se preinačavao isto kao i materija, a samo su Večni bili u stanju da stoje postrani od svega toga i da vide Promene.
<BR>&nbsp;&nbsp;&nbsp;&nbsp;&nbsp;Sociolog Voj netremice je posmatrao plavičast prizor iz 2481. veka, gde je do pre nekoliko trenutaka vladala živost prometne svemirske luke. Jedva da je podigao pogled kada je Harlan ušao. Jedva da je promrmljao nešto što je moglo predstavljati pozdrav.
<BR>&nbsp;&nbsp;&nbsp;&nbsp;&nbsp;Promena je odista izbrisala svemirsku luku. Njenog sjaja je nestalo; zgrade koje su sada tamo stajale, nisu više bile velike tvorevine kao pre. Jedan kosmički brod bio je prepušten rđi. Nisu se videli ljudi. Nije bilo nikakvog pokreta.
<BR>&nbsp;&nbsp;&nbsp;&nbsp;&nbsp;Harlan je dopustio sebi mali osmeh, koji je zatitrao na čas, a onda nestao. Sa M.Ž.O. je sve bilo u redu. Maksimalno Željeni Odgovor. I zbio se odmah. Promena se nije nužno odigravala u samom trenutku Tehničarevog zahvata. Ako su proračuni koji su stajali iza zahvata bili aljkavi, mogli su proći časovi ili dani pre no što bi se Promena stvarno dogodila (računajući, naravno, po fizio-vremenu). Tek kada bi svi stepeni slobode iščezli, mogla je uslediti Promena. Dok je postojao i najmanji matematički izgled za alternativni tok razvoja, nije bilo ni pomena o Promeni.
<BR>&nbsp;&nbsp;&nbsp;&nbsp;&nbsp;Harlan se dičio time što, kada on proračuna neki M.N.P. i kada lično izvede dotični zahvat, stepeni slobode odmah nestaju i Promena se trenutno odigrava.
<BR>&nbsp;&nbsp;&nbsp;&nbsp;&nbsp;Voj reče tiho: "Bilo je veoma lepo."
<BR>&nbsp;&nbsp;&nbsp;&nbsp;&nbsp;Rečenica je uvredila Harlanove uši i kao da je okrnjila lepotu njegove predstave. "Ne bih zažalio", reče on, "da sam svemirsko putovanje sasvim izbrisao iz Stvarnosti."
<BR>&nbsp;&nbsp;&nbsp;&nbsp;&nbsp;"Ne?", upita Voj.
<BR>&nbsp;&nbsp;&nbsp;&nbsp;&nbsp;"Od kakve je ono koristi? Nikada ne traje više od milenijuma ili dva. Ljudi se umore. Vraćaju se kući i kolonije polako izumiru. A onda, posle četiri ili pet milenijuma, odnosno posle četrdeset ili pedeset, ponovo okušaju sreću i još jednom pretrpe neuspeh. To je samo traćenje ljudskog oštroumlja i napora."
<BR>&nbsp;&nbsp;&nbsp;&nbsp;&nbsp;Voj reče suvo: "Vi ste filozof."
<BR>&nbsp;&nbsp;&nbsp;&nbsp;&nbsp;Harlana obli rumenilo. On pomisli: kakve ima svrhe pričati bilo kome od njih? Naglo je promenio temu i kazao ljutito: "Šta je sa Projektantom Života?"
<BR>&nbsp;&nbsp;&nbsp;&nbsp;&nbsp;"Šta, šta je sa njim?"
<BR>&nbsp;&nbsp;&nbsp;&nbsp;&nbsp;"Hoćete li da vidite kako stoje stvari? Trebalo bi da je do sada nešto uradio."
<BR>&nbsp;&nbsp;&nbsp;&nbsp;&nbsp;Sociolog pređe pogledom neodobravanja preko njegovog lica, kao da kaže: baš ste nestrpljivi, a? Zatim reče glasno: "Pođimo i uverimo se."
<BR>&nbsp;&nbsp;&nbsp;&nbsp;&nbsp;Na pločici na vratima kancelarije bilo je napisano Neron Faruk; ime je privuklo Harlanovo oko i um zbog izvesne sličnosti sa dvojcom vladara na Sredozemlju u toku Primitivnih vremena. (Nedeljni razgovori sa Kuperom doveli su njegovo zanimanje za Primitivnu istoriju do nivoa grozničavosti.)
<BR>&nbsp;&nbsp;&nbsp;&nbsp;&nbsp;Čovek, međutim, nije ličio ni na jednog vladara, kako ih se Harlan sećao. Bio je mršav gotovo kao leš, dok mu je koža bila zategnuta preko orlovskog nosa. Prsti su mu bili dugi, a zglobovi čvornovati. Milujući svoj mali sumator, ličio je na Smrt koja premerava dušu na terazijama.
<BR>&nbsp;&nbsp;&nbsp;&nbsp;&nbsp;Harlan je požudno gledao prema sumatoru. Bilo je to srce i krv Projektovanja Života, koža i kosti, žile, mišići i sve ostalo. Opskrbite ga podacima neke lične istorije, kao i jednačinama Promene Stvarnosti; učinite to, i on će se kikotati sa bestidnim veseljem neodređeno dugo vremena, od jednog minuta do jednog dana, a zatim će izbaciti moguće alternativne živote date osobe (u novoj Stvarnosti), pri čemu će svaki imati jasno označenu vrednost verovatnoće.
<BR>&nbsp;&nbsp;&nbsp;&nbsp;&nbsp;Sociolog Voj predstavio je Harlana. Faruk je bacio neprikriveno ozlovoljen pogled na Tehničarevu epoletu, klimnuo i sačekao razvoj događaja.
<BR>&nbsp;&nbsp;&nbsp;&nbsp;&nbsp;Harlan upita: "Da li je već gotov Projekat Života mlade dame?"
<BR>&nbsp;&nbsp;&nbsp;&nbsp;&nbsp;"Nije. Obavestiću vas kada bude gotov." Faruk je spadao u one Večne koji su prezirali Tehničare, ne prezajući pritom ni od otvorene neuljudnosti.
<BR>&nbsp;&nbsp;&nbsp;&nbsp;&nbsp;Voj reče: "Polako Projektante Života."
<BR>&nbsp;&nbsp;&nbsp;&nbsp;&nbsp;Farukove obrve bile su toliko svetle da se gotovo nisu videle. To je povećavalo sličnost njegovog lica sa lobanjom. Zakolutao je očima u onome što je trebalo da predstavlja očne duplje, a zatim reče: "Jesu li uništeni svemirski brodovi?"
<BR>&nbsp;&nbsp;&nbsp;&nbsp;&nbsp;Voj klimnu glavom: "Skraćeni za stoleće."
<BR>&nbsp;&nbsp;&nbsp;&nbsp;&nbsp;Farukove usne blago se iskriviše i uobličiše jednu reč.
<BR>&nbsp;&nbsp;&nbsp;&nbsp;&nbsp;Harlan prekrsti ruke i poče da posmatra Projektanta Života koji je skrenuo pogled u konačnom porazu.
<BR>&nbsp;&nbsp;&nbsp;&nbsp;&nbsp;Harlan pomisli: on zna da je ovo i njegova krivica.
<BR>&nbsp;&nbsp;&nbsp;&nbsp;&nbsp;Faruk se obrati Voju: "Čuj, dok si još ovde, šta, do Vremena, da uradimo sa zahtevima za serum protiv raka? Mi nismo jedino stoleće sa tim serumom. Zašto nama stižu sve molbe?"
<BR>&nbsp;&nbsp;&nbsp;&nbsp;&nbsp;"Svi drugi vekovi su isto tako zatrpani molbama. Znaš to dobro."
<BR>&nbsp;&nbsp;&nbsp;&nbsp;&nbsp;"Onda treba sasvim da prestanu sa slanjem molbi."
<BR>&nbsp;&nbsp;&nbsp;&nbsp;&nbsp;"Kako da ih nagovorimo na to?"
<BR>&nbsp;&nbsp;&nbsp;&nbsp;&nbsp;"Lako. Neka Svevremensko Veće prestane da ih prima."
<BR>&nbsp;&nbsp;&nbsp;&nbsp;&nbsp;"Ali ja nemam uticaja u Svevremenskom Veću."
<BR>&nbsp;&nbsp;&nbsp;&nbsp;&nbsp;"Zato imaš uticaja na Starog."
<BR>&nbsp;&nbsp;&nbsp;&nbsp;&nbsp;Harlan je slušao razgovor samo jednim uhom, bez pravog zanimanja. On mu je bar služio da skrene misli na nevažne stvari što dalje od kikotavog sumatora. Znao je da je 'Stari', u stvari, Računar koji upravlja Odeljkom.
<BR>&nbsp;&nbsp;&nbsp;&nbsp;&nbsp;"Govorio sam sa Starim", reče Sociolog, "a on je govorio s Većem."
<BR>&nbsp;&nbsp;&nbsp;&nbsp;&nbsp;"Nije nego! On je to samo prosledio kroz rutinski postupak. Za to se valja boriti. U pitanju je osnovna politika."
<BR>&nbsp;&nbsp;&nbsp;&nbsp;&nbsp;"Svevremensko Veće nije baš najraspoloženije ovih dana da razmatra promene u osnovnoj politici. Znaš kakve se glasine pronose."
<BR>&nbsp;&nbsp;&nbsp;&nbsp;&nbsp;"Svakako. Trenutno rade na nečem velikom. Kad god hoće nešto da izvrdaju, uvek počne da se šuška da Veće priprema neku veliku stvar."
<BR>&nbsp;&nbsp;&nbsp;&nbsp;&nbsp;(Da je Harlan mogao da smogne snage, tog časa bi se sigurno nasmejao.)
<BR>&nbsp;&nbsp;&nbsp;&nbsp;&nbsp;Faruk je razmišljao nekoliko trenutaka, a zatim prasnu: "Većini ljudi nije jasno da serum protiv raka nije isto što i sadnice ili motori polja. Znam da svaka mladica omorike mora da bude nadgledana zbog nepovoljnog uticaja na Stvarnost, ali kada je reč o serumu protiv raka uvek je po sredi ljudski život, a to je stotinu puta složenije.
<BR>&nbsp;&nbsp;&nbsp;&nbsp;&nbsp;Shvataš! Pomisli koliko ljudi godišnje umire od raka u svakom stoleću koje nema serume protiv raka, ove ili one vrste. Jasno ti je koliko pacijenata želi da umre. I tako, vlade Vremenara u svakom stoleću neprestano prosleđuju molbe do Večnosti sa sledećim sadržajem: 'Molimo vas, lepo vas molimo, pošaljite nam sedamdeset pet hiljada ampula seruma za kritično obolele ljude koji su od apsolutno vitalne važnosti za kulture; u prilogu videti biografske podatke.'"
<BR>&nbsp;&nbsp;&nbsp;&nbsp;&nbsp;Voj brzo klimnu: "Znam. Znam."
<BR>&nbsp;&nbsp;&nbsp;&nbsp;&nbsp;Ali Faruk nije odustajao od svoje ogorčenosti. "I tako, pročitaš biografske podatke i stvarno uvidiš da je svaki čovek heroj. Svaki od tih pojedinaca predstavlja nenadoknadiv gubitak za svoj svet. A onda malo proradiš sve to. I vidiš šta bi se dogodilo sa Stvarnošću ukoliko bi svaki čovek živeo, ili, do sto mu Vremena, ako bi živele različite kombinacije ljudi.
<BR>&nbsp;&nbsp;&nbsp;&nbsp;&nbsp;Prošlog meseca obradio sam pet stotina sedamdeset slučajeva raka. Ispostavilo se da samo sedamnaest, ponavljam ti sedamnaest Projekata Života ne dovodi do neželjenih Promena Stvarnosti. Pomisli samo, nije bio ni jedan jedini slučaj moguće željene Promene Stvarnosti, ali Veće nalaže da samo neutralni slučajevi dobiju serum. Humanost, znaš. I tako, ovog meseca će samo sedamnaest pojedinaca biti izlečeno u odabranim zemljama.
<BR>&nbsp;&nbsp;&nbsp;&nbsp;&nbsp;I šta se potom događa? Da li su stoleća srećna? Ni govora. Izlečimo jednog čoveka, a deset iz iste zemlje i istog Vremena ne. Svi onda kažu: zašto baš tog jednog? Možda su ljudi koje izostavljamo boljih karakternih osobina, možda su oni omiljeni filantropi rumenih obraza, dok onaj jedan koga smo izlečili, možda šutira svoju staru majku po celoj četvrti kad god napravi predah u prebijanju dece. Oni ne znaju ništa o promenama Stvarnosti i mi im to ne možemo reći.
<BR>&nbsp;&nbsp;&nbsp;&nbsp;&nbsp;Samo ćemo sebi natovariti nevolje na vrat, Voje, dok Svevremensko Veće ne odluči da razmotri sve molbe i odobri samo one čiji je ishod poželjna Promena Stvarnosti. To je sve. Ili će od njihovog izlečenja čovečanstvo imati neke koristi, ili je stvar otpisana. Pusti to što će neko reći: 'Pa, to ne može da naudi.'"
<BR>&nbsp;&nbsp;&nbsp;&nbsp;&nbsp;Na sociologovom licu stajao je izraz blagog bola dok je slušao; konačno, on reče: "A ako bi ti bolovao od raka..."
<BR>&nbsp;&nbsp;&nbsp;&nbsp;&nbsp;"Glupa ti je primedba, Voje. Da li na tome temeljimo odluke? U tom slučaju ne bi bilo Promena Stvarnosti. To uvek staje glave nekog ubogog siromaha, zar ne? Zamisli da si ti taj siromah, ha!
<BR>&nbsp;&nbsp;&nbsp;&nbsp;&nbsp;I još nešto. Seti se samo da je uvek kada izvršimo Promenu Stvarnosti sve teže pronaći narednu koja bi bila dobra. Svake fizio-godine povećavaju se izgledi da će nasumice izvršena Promena ispasti lošija. To znači da ćemo srazmerno lečiti sve manje ljudi. Konačno ćemo doći do toga da lečimo samo jednog čoveka godišnje, ubrajajući tu i neutralne slučajeve. Upamti to."
<BR>&nbsp;&nbsp;&nbsp;&nbsp;&nbsp;Harlan je sasvim izgubio interesovanje. Ovakvo spopadanje bilo je sastavni deo posla. Psiholozi i sociolozi, u svojim retkim introvertnim izučavanjima Večnosti, nazivali su to identifikacija. Ljudi su se poistovećivali sa stolećem sa kojim su bili profesionalno vezani. Nedoumice veka odveć često su postajale i njihove vlastite nedoumice.
<BR>&nbsp;&nbsp;&nbsp;&nbsp;&nbsp;Večnost se borila protiv đavola identifikacije što je bolje umela. Niko nije mogao da radi u Odeljku koji bi bio bliži od dva stoleća njegovom rodnom veku, što je trebalo da osujeti poistovećenje. Prilikom izbora prednosti su davane stolećima čije su se kulture značajno razlikovale od matičnih kultura Večnih. (Harlanu na um padoše Findž i 482. vek.) Štaviše, odredišna mesta bi se pomerala čim reakcije nekog pojedinca počnu da izazivaju podozrenje. (Harlan ne bi dao ni zrno pišljivog boba iz 50. stoleća za Farukove izglede da ostane na istom odredištu duže od najviše još jedne fizio-godine.)
<BR>&nbsp;&nbsp;&nbsp;&nbsp;&nbsp;Pa ipak, ljudi su se poistovećivali iz prostodušne žudnje za domom u Vremenu (Želja za Vremenom; svima je bila poznata). Iz nekog razloga, ovo je posebno dolazilo do izražaja u vekovima sa svemirskim putovanjem. To je bilo nešto što je trebalo ispitati i što bi bilo ispitano da nije hronične nevoljnosti Večnosti da preduzme introspekciju.
<BR>&nbsp;&nbsp;&nbsp;&nbsp;&nbsp;Pre samo mesec dana Harlan bi prezreo Faruka kao bučnog sentimentalistu, razdražljivog klipana koji je olakšavao bol zbog činjenice da je u novoj Stvarnosti elektro-gravitistika gubila na zamahu na taj način što je hulio one iz drugih stoleća koji su želeli serum protiv raka.
<BR>&nbsp;&nbsp;&nbsp;&nbsp;&nbsp;Mogao je čak i podneti izveštaj o njemu. To mu je dužnost nalagala. U čovekove reakcije očigledno se više nije moglo imati poverenja.
<BR>&nbsp;&nbsp;&nbsp;&nbsp;&nbsp;Ali sada više nije bio kadar za tako nešto. Čak se u njemu javila i neka naklonost prema čoveku. Njegov vlastiti zločin bio je nesravnjivo veći.
<BR>&nbsp;&nbsp;&nbsp;&nbsp;&nbsp;Kako je lako bilo skrenuti tok misli ponovo prema Nois!
<BR>&nbsp;&nbsp;&nbsp;&nbsp;&nbsp;Konačno je utonuo u san one noći; uveliko je bio dan kada se probudio, a svetlost je prosijavala kroz prozračne zidove, što je u njemu stvorilo utisak da se probudio na oblaku u maglovitom jutarnjem nebu.
<BR>&nbsp;&nbsp;&nbsp;&nbsp;&nbsp;Nois se osmehivala pored njega. "Blagi bože, nije te lako probuditi."
<BR>&nbsp;&nbsp;&nbsp;&nbsp;&nbsp;Harlanova prva refleksna kretnja bila je posezanje za posteljnim rubljem, ali nije bilo ni traga od njega. A onda mu se sećanje vratilo i on se šuplje upiljio u nju, dok mu je lice oblilo rumenilo. Kako bi trebalo da se oseća zbog toga?
<BR>&nbsp;&nbsp;&nbsp;&nbsp;&nbsp;Ali onda mu nešto drugo sinu u glavi i on se naglo uspravi u sedeći položaj. "Nije valjda već prošlo jedan? Za ime Vremena!"
<BR>&nbsp;&nbsp;&nbsp;&nbsp;&nbsp;"Tek je jedanaest. Imaš vremena da na miru doručkuješ."
<BR>&nbsp;&nbsp;&nbsp;&nbsp;&nbsp;"Hvala", promrmlja on.
<BR>&nbsp;&nbsp;&nbsp;&nbsp;&nbsp;"Slavine na tušu su podešene i odeća ti je spremna."
<BR>&nbsp;&nbsp;&nbsp;&nbsp;&nbsp;Šta je mogao da kaže? "Hvala", promrmlja još jednom.
<BR>&nbsp;&nbsp;&nbsp;&nbsp;&nbsp;Izbegavao je da je pogleda u oči za vreme obeda. Sedela je naspram njega, ali nije jela, sa bradom uvaljenom u jedan dlan, gusto začešljanom kosom na jednu stranu i preterano dugačkim trepavicama.
<BR>&nbsp;&nbsp;&nbsp;&nbsp;&nbsp;Pratila je svaki pokret koji je napravio, dok je on držao oborene oči, nastojeći da iskusi gorki stid koji je znao da treba da oseti.
<BR>&nbsp;&nbsp;&nbsp;&nbsp;&nbsp;Ona reče: "Kuda ideš u jedan?"
<BR>&nbsp;&nbsp;&nbsp;&nbsp;&nbsp;"Na aerobal", pomrlja on. "Imam kartu."
<BR>&nbsp;&nbsp;&nbsp;&nbsp;&nbsp;"Danas je utakmica odluke. Propustila sam celu sezonu one mesece, sećaš se. Ko će pobediti, Endru?"
<BR>&nbsp;&nbsp;&nbsp;&nbsp;&nbsp;Osetio se neobično slabim pri pomenu svog imena. Odrečno je odmahnuo glavom.
<BR>&nbsp;&nbsp;&nbsp;&nbsp;&nbsp;"Ali sigurna sam da znaš. Nadgledao si celo to razdoblje, zar ne?"
<BR>&nbsp;&nbsp;&nbsp;&nbsp;&nbsp;Pravo govoreći, trebalo je da ponovi bezbojan i hladan negativan odgovor, ali umesto toga slabašno je počeo da objašnjava: "Prostor i Vreme koje valja pokriti veoma su veliki. Ne mogu da znam i takve sitnice kao što su rezultati utakmica."
<BR>&nbsp;&nbsp;&nbsp;&nbsp;&nbsp;"Oh, nije to po sredi, nego ti ne želiš da mi kažeš."
<BR>&nbsp;&nbsp;&nbsp;&nbsp;&nbsp;Harlan nije ništa rekao na to. Zabio je naročiti nožić u malu, sočnu voćku i podigao je prema usnama.
<BR>&nbsp;&nbsp;&nbsp;&nbsp;&nbsp;Trenutak kasnije, Nois reče: "Da li si video šta se događa ovde u susedstvu pre no što si došao?"
<BR>&nbsp;&nbsp;&nbsp;&nbsp;&nbsp;"Ne u pojedinostima, N...nois." (Na silu je procedio njeno ume kroz usne.)
<BR>&nbsp;&nbsp;&nbsp;&nbsp;&nbsp;Devojka reče tiho: "Zar nas nisi video? Zar neprestano nisi znao da..."
<BR>&nbsp;&nbsp;&nbsp;&nbsp;&nbsp;Harlan zamuca: "Ne, ne, ne mogu da vidim samoga sebe. Ja nisam u Stvar... ja nisam ovde dok ne dođem. Ne mogu ti objasniti." Bio je dvostruko uzrujan. Prvo, što ona uopšte razgovara o tome. Drugo, što umalo nije uleteo u stupicu i kazao 'Stvarnost', najzabranjeniju od svih reči u ophođenju sa Vremenarima.
<BR>&nbsp;&nbsp;&nbsp;&nbsp;&nbsp;Ona podiže obrve i oči joj se zaokrugliše i postadoše malo začuđene. "Stidiš li se?"
<BR>&nbsp;&nbsp;&nbsp;&nbsp;&nbsp;"Ono što smo uradili nije bilo na mestu."
<BR>&nbsp;&nbsp;&nbsp;&nbsp;&nbsp;"Zašto?" U 482. stoleću njeno pitanje zvučalo je savršeno bezazleno. "Zar to Večnima nije dopušteno?" Gotovo da je postojao prizvuk nečeg šaljivog u njenom pitanju, kao da ga je upitala da li je Večnima dopušteno da jedu.
<BR>&nbsp;&nbsp;&nbsp;&nbsp;&nbsp;"Izbegavaj tu reč", reče Harlan. "Uzgred, dozvoljeno nam je, na izvestan način."
<BR>&nbsp;&nbsp;&nbsp;&nbsp;&nbsp;"Pa, onda, ne moraš ništa da im kažeš. Ja im neću reći."
<BR>&nbsp;&nbsp;&nbsp;&nbsp;&nbsp;Obišla je sto i sela mu u krilo, odgurnuvši mali poslužavnik sa puta blagim i gipkim pokretom boka.
<BR>&nbsp;&nbsp;&nbsp;&nbsp;&nbsp;Za trenutak je ustuknuo, podigavši ruke u gest koji je mogao značiti nameru da je odgurne od sebe. Ali nije uspeo.
<BR>&nbsp;&nbsp;&nbsp;&nbsp;&nbsp;Ona se nagnu i poljubi ga u usta; ništa više nije izgledalo sramotno. Ništa, što se ticalo Nios i njega.
<BR>&nbsp;&nbsp;&nbsp;&nbsp;&nbsp;Nije bio siguran kada je prvi put počeo da radi nešto što, u etičkom smislu, jedan Posmatrač nije imao prava da čini. Možda kada se dao u razmišljanje o prirodi problema koji se odnosio na sadašnju Stvarnost, kao i o Promeni Stvarnosti koja je bila planirana.
<BR>&nbsp;&nbsp;&nbsp;&nbsp;&nbsp;Večnost nisu zanimali ektogeneza, matrijarhat ili osipanje morala u stoleću. Sve se to nije razlikovalo od stanja u prethodnoj Stvarnosti, i Svevremensko Veće je to tada posmatralo sa ravnodušnošću. Findž je rekao da je posredi nešto veoma tanano.
<BR>&nbsp;&nbsp;&nbsp;&nbsp;&nbsp;Promena je onda trebalo da bude veoma tanana i da obuhvati grupu koju je on posmatrao. Sve je izgledalo tako očigledno.
<BR>&nbsp;&nbsp;&nbsp;&nbsp;&nbsp;Ona bi obuhvatila aristokratiju, imućne, više klase, baštinike sistema.
<BR>&nbsp;&nbsp;&nbsp;&nbsp;&nbsp;Ono što ga je zabrinjavalo bila je činjenica da bi time gotovo sigurno bila obuhvaćena i Nois.
<BR>&nbsp;&nbsp;&nbsp;&nbsp;&nbsp;Tokom preostala tri dana, koja je iziskivala njegova karta zapao je u tmuran oblak koji je čak prituljivao radost u društvu Nois.
<BR>&nbsp;&nbsp;&nbsp;&nbsp;&nbsp;Ona mu reče: "Šta se događa? Izgledaš sasvim drugačije nego u Več... nego na onom mestu. Uopšte nisi imao tako kruto držanje. Kao da si postao zabrinut. Je li to zbog toga što moraš da se vratiš?"
<BR>&nbsp;&nbsp;&nbsp;&nbsp;&nbsp;Harlan reče: "Delimično."
<BR>&nbsp;&nbsp;&nbsp;&nbsp;&nbsp;"Moraš li?"
<BR>&nbsp;&nbsp;&nbsp;&nbsp;&nbsp;"Moram."
<BR>&nbsp;&nbsp;&nbsp;&nbsp;&nbsp;"Zar će se neko uzbuditi ako malo zakasniš?"
<BR>&nbsp;&nbsp;&nbsp;&nbsp;&nbsp;Harlan se gotovo osmehnuo na ovo. "Ne bi im se dopalo da zakasnim", reče, ali zbog toga ništa manje čežnjivo nije pomislio na dvodnevnu marginu koju mu je dopuštao plan.
<BR>&nbsp;&nbsp;&nbsp;&nbsp;&nbsp;Podesio je upravljački mehanizam muzičkog instrumenta koji je stvarao blage i složene tonove iz vlastite utrobe, nasumice prebirući po notama i akordima; nasumičnost je odnostila prevagu u korist prijatnih kombinacija posredstvom zamršenih matematičkih formula. Muzika je na taj način u istoj meri bila neponovljiva kao što je i snežna pahulja i u njoj više nije mogla izostati lepota.
<BR>&nbsp;&nbsp;&nbsp;&nbsp;&nbsp;Kroz hipnozu zvuka Harlan je netremice gledao Nois, dok su mu se misli prisno svijale oko nje. Šta bi ona bila u novoj podeli uloga? Prodavačica ribe, radnica u fabrici, majka šestoro debele, ružne, bolesne dece? Ma šta da postane, neće se sećati Harlana. On neće biti deo njenog života u novoj Stvarnosti. I ma šta ona tada bila, više neće biti Nois.
<BR>&nbsp;&nbsp;&nbsp;&nbsp;&nbsp;On nije naprosto voleo samo devojku. (Čudno, po prvi put je u mislima upotrebio reč "voleti" a čak nije ni zastao da preispita tu neobičnost i da joj se začudi.) Voleo je kompleks činilaca: njen izbor odeće, njen hod, njen način govora, njene trikove u izražavanju. Četvrt stoleća života i iskustva u jedno datoj Stvarnosti bilo je utrošeno da bi se to proizvelo. Ona nije bila njegova Nois u prethodnoj Stvarnosti od pre jedne fizio-godine. Ona neće biti njegova Nois u narednoj Stvarnosti.
<BR>&nbsp;&nbsp;&nbsp;&nbsp;&nbsp;Ta druga Nois možda bi mogla biti bolja u izvesnim pogledima, ali on je sasvim pouzdano znao jednu stvar. Želeo je ovu Nois ovde, baš tu koju vidi u ovom trenutku, ovu iz sadašnje Stvarnosti. Ako je ona i imala mana, on je i njih želeo.
<BR>&nbsp;&nbsp;&nbsp;&nbsp;&nbsp;Šta da radi?
<BR>&nbsp;&nbsp;&nbsp;&nbsp;&nbsp;Nekoliko stvari palo mu je na pamet, ali su sve do jedne bile ilegalne. Jedna od njih sugerisala mu je da nauči prirodu Promene i da jamačno utvrdi kakve će ona posledice imati po Nois. Na kraju krajeva, nije bilo sigurno da...
<BR>&nbsp;&nbsp;&nbsp;&nbsp;&nbsp;Mukla tišina trgla je Harlana iz sanjarenja. Ponovo se obreo u kancelariji Projektanta Života. Sociolog Voj posmatrao ga je krajičkom oka. Farukova mrtvačka glava bila je nagnuta ka njemu.
<BR>&nbsp;&nbsp;&nbsp;&nbsp;&nbsp;Tišina je bila napeta.
<BR>&nbsp;&nbsp;&nbsp;&nbsp;&nbsp;Bio je potreban samo trenutak da mu sine objašnjenje. Samo trenutak. Sumator je prestao sa svojim unutrašnjim kikotanjem.
<BR>&nbsp;&nbsp;&nbsp;&nbsp;&nbsp;Harlan poskoči. "Imate li odgovor, Projektantu Života?"
<BR>&nbsp;&nbsp;&nbsp;&nbsp;&nbsp;Faruk spusti pogled na kartice koje je držao u ruci. "Imam Svakako. Baš neobično."
<BR>&nbsp;&nbsp;&nbsp;&nbsp;&nbsp;"Mogu li da pogledam?" Harlan ispruži ruku. Primetno je podrhtavala.
<BR>&nbsp;&nbsp;&nbsp;&nbsp;&nbsp;"Nema ništa da se vidi. U tome je i neobičnost."
<BR>&nbsp;&nbsp;&nbsp;&nbsp;&nbsp;"Kako to mislite, ništa?" Harlan se upilji u Faruka očima koje najednom počeše da ga peku, sve dok se tamo gde je Faruk stajao nije pojavila samo jedna visoka, tanka mrlja.
<BR>&nbsp;&nbsp;&nbsp;&nbsp;&nbsp;Prozaičan glas Projektanta Života zazvučao je tanko. "Dama ne postoji u novoj Stvarnosti. Ali nije došlo do pomeranja ličnosti. Ona je naprosto odstranjena i to je sve. Nestala. Proverio sam alternative sve do verovatnoće od 0,0001. Nigde je nema. U stvari" - on podiže ruku i protrlja obraz dugačkim, mršavim prstima - "uz kombinaciju činilaca koje ste mi dali uopšte mi nije jasno kako se ona uklapa u staru Stvarnost."
<BR>&nbsp;&nbsp;&nbsp;&nbsp;&nbsp;Harlan ga gotovo nije čuo. "Ali... ali Promena je bila tako mala."
<BR>&nbsp;&nbsp;&nbsp;&nbsp;&nbsp;"Znam. Čudna kombinacija činilaca. Evo, hoćete li da pogledate kartice?"
<BR>&nbsp;&nbsp;&nbsp;&nbsp;&nbsp;Harlan ih neosetljivo steže među šakama. Nois nestala? Nois ne postoji? Kako je to moguće?
<BR>&nbsp;&nbsp;&nbsp;&nbsp;&nbsp;Osetio je ruku na ramenu i Vojev glas mu zabruja u uhu.
<BR>&nbsp;&nbsp;&nbsp;&nbsp;&nbsp;"Da vam nije pozlilo, Tehničaru?" Ruka se odmah povukla, kao da je već zažalio zbog ovog neobazrivog kontakta sa telom Tehničara.
<BR>&nbsp;&nbsp;&nbsp;&nbsp;&nbsp;Harlan proguta knedlu i s naporom pribra izraz lica. "Sasvim mi je dobro. Da li biste me odveli do kapsule?"
<BR>&nbsp;&nbsp;&nbsp;&nbsp;&nbsp;Ne sme ispoljiti osećanja. Mora da se ponaša kao da je ovo upravo i očekivao, kao da je posredi puko akademsko istraživanje. Mora prikriti činjenicu da ga je nepostojanje Nois u novoj Stvarnosti gotovo fizički preplavio plimom čistog oduševljenja, neizdržive radosti.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
