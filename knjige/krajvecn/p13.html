<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. IZA GRANICE PROŠLOSTI
<P>&nbsp;&nbsp;&nbsp;&nbsp;&nbsp;Brinsli Kuper uđe u prostoriju. Uzbuđenje je oblilo njegov malo lice rumenilom i učinilo ga gotovo mladalačkim, bez obzira na velike Malansonove brkove koji su mu uokviravali gornju usnu.
<BR>&nbsp;&nbsp;&nbsp;&nbsp;&nbsp;(Harlan ga je mogao videti kroz prozor i jasno čuti preko lokalne radio veze. On gorko pomisli: - Malansonovi brkovi! Pa naravno!
<BR>&nbsp;&nbsp;&nbsp;&nbsp;&nbsp;Kuper krenu prema Tviselu. "Sve do sada nisu hteli da me puste unutra, Računaru."
<BR>&nbsp;&nbsp;&nbsp;&nbsp;&nbsp;"Sasvim na mestu", uzvrati Tvisel. "Postupaju prema dobijenim uputstvima."
<BR>&nbsp;&nbsp;&nbsp;&nbsp;&nbsp;"Došlo je vreme, zar ne? Izići ću napolje?"
<BR>&nbsp;&nbsp;&nbsp;&nbsp;&nbsp;"Gotovo je kucnuo čas."
<BR>&nbsp;&nbsp;&nbsp;&nbsp;&nbsp;"Ali vratiću se? Ponovo ću videti Večnost"? Uprkos tome što je Kuper zauzeo odlučno držanje, u glasu mu se ipak osećao prizvuk nesigurnosti.
<BR>&nbsp;&nbsp;&nbsp;&nbsp;&nbsp;(U kontrolnoj sobi Harlan poče žestoko da udara stisnutim šakama po ojačanom staklu prozora, pokušavajući da se nekako probije napolje i da vikne: "Prekinite! Prihvatite moje uslove, ili ću..." Ali kakve je to svrhe imalo?)
<BR>&nbsp;&nbsp;&nbsp;&nbsp;&nbsp;Kuper se osvrnu po prostoriji, naizgled nesvestan da se Tvisel uzdržao od odgovora na njegovo pitanje. Pogled mu pade na prozor kontrolne sobe i on ugleda Harlana.
<BR>&nbsp;&nbsp;&nbsp;&nbsp;&nbsp;Kuper uzbuđeno mahnu rukom. "Tehničare Harlan! Iziđite napolje. Želim da se rukujem sa vama pre no što odem."
<BR>&nbsp;&nbsp;&nbsp;&nbsp;&nbsp;Tvisel se umeša. "Ne sada, momče, ne sada. On je za kontrolnim uređajima."
<BR>&nbsp;&nbsp;&nbsp;&nbsp;&nbsp;Kuper reče: "Oh? Znate, ne izgleda mi baš sasvim u redu."
<BR>&nbsp;&nbsp;&nbsp;&nbsp;&nbsp;Tvisel reče - "Kazao sam mu o pravoj prirodi projekta. Bojim se da bi to svakoga izbacilo iz koloseka."
<BR>&nbsp;&nbsp;&nbsp;&nbsp;&nbsp;Kuper reče: "Tako mi Vremena, u pravu ste! Ja već nedeljam znam o tome, ali još se nisam privikao." U njegovom smehu pojavilo se nešto što je bilo samo korak do histeričnosti. "Nikako da mi uđe u glavu da je ovo predstava u kojoj sam ja glavni glumac. Ja... pomalo se bojim."
<BR>&nbsp;&nbsp;&nbsp;&nbsp;&nbsp;"Ne mogu ti ništa prebaciti zbog toga."
<BR>&nbsp;&nbsp;&nbsp;&nbsp;&nbsp;"U pitanju je, uglavnom, moj stomak, znate. Mislim da je to najuznemireniji deo mene."
<BR>&nbsp;&nbsp;&nbsp;&nbsp;&nbsp;Tvisel reče: "To je sasvim prirodno, ali već će proći. U međuvremenu, određeno je vreme tvog polaska po standardnom međuvremenskom, a ima još poprilično stvari u koje treba da budeš upućen. Na primer, još nisi imao prilike da vidiš kapsulu koju ćeš koristiti."
<BR>&nbsp;&nbsp;&nbsp;&nbsp;&nbsp;Tokom naredna dva časa Harlan je čuo svaku reč koju su izgovorili, bez obzira na to da li ih je video ili ne. Tvisel je pričao Kuperu na čudno napet način i Harlan je znao uzrok tome. Kuper je upravo primao one podatke koje će pomenuti u Malansonovim 'Memoarima'.
<BR>&nbsp;&nbsp;&nbsp;&nbsp;&nbsp;(Pun krug. Pun krug. A Harlan nema nikakvog načina da prekine taj krug jednim poslednjim, izazovnim, samsonovskim rušenjem hrama. U krug, u krug, vrti se krug. U krug, u krug se vrti.)
<BR>&nbsp;&nbsp;&nbsp;&nbsp;&nbsp;"Obične kapsule", čuo je Tvisela kako objašnjava, "i guraju se i vuku, ako možemo da upotrebimo ove izraze u slučaju međuvremenskih sila. Prilikom putovanja iz stoleća 'X' u stoleće 'Y' u okviru Večnosti, uvek postoje početna tačka sa energetskim nabojem i završna tačka sa energetskim nabojem.
<BR>&nbsp;&nbsp;&nbsp;&nbsp;&nbsp;Ovde, međutim, imamo kapsulu čija je samo početna, ali ne i odredišna tačka sa energetskim nabojem. Ona se, dakle, može samo gurati, ali ne i vući. Iz tog razloga, mora koristiti energiju koja je za nekoliko redova veličine snažnija od one koju koriste obične kapsule. U tu svrhu, celom dužinom puteva kapsule moraju se postaviti naročite jedinice za prenos energije, koje treba da obezbeđuju dovoljnu koncentraciju pogonske snage iz Nove Sol."
<BR>&nbsp;&nbsp;&nbsp;&nbsp;&nbsp;"Ova specijalna kapsula, njeni kontrolni uređaji i dobavljanje energije predstavljaju složeno ustrojstvo. Fizio-decenijama smo pročešljavali prošle Stvarnosti, tragajući za naročitim uređajima i naročitim tehnikama. Trinaesta Stvarnost 222. stoleća bila je ključna. U njoj je usavršen Vremenski presor, bez koga ova kapsula ne bi mogla da bude napravljena. Trinaesta Stvarnost 222. Stoleća."
<BR>&nbsp;&nbsp;&nbsp;&nbsp;&nbsp;Izgovorio je to veoma jasno i razgovetno.
<BR>&nbsp;&nbsp;&nbsp;&nbsp;&nbsp;(Harlan pomisli: - Upamti ovo Kuperu! Upamti trinaestu Stvarnost 222. stoleća, kako bi mogao da je pomeneš u Malansonovim 'Memoarima', kako bi, zatim, Večni znali gde da je traže, kako bi, potom, mogli da ti kažu šta da upamtiš, kako bi ti, opet, to mogao da pomeneš... U krug, u krug, vrti se krug...)
<BR>&nbsp;&nbsp;&nbsp;&nbsp;&nbsp;Tvisel reče: "Kapsula još nije testirana iza granice prošlosti, naravno, ali ona je bila na mnogobrojnim putovanjima unutar Večnosti. Uvereni smo da neće biti nikakvih rđavih posledica."
<BR>&nbsp;&nbsp;&nbsp;&nbsp;&nbsp;"Pa, njih i ne može biti, zar ne?", reče Kuper. "Mislim, ja sam stigao tamo, pošto bez toga Malansonu ne bi pošlo za rukom da sazda polje, a on je uspeo u tome."
<BR>&nbsp;&nbsp;&nbsp;&nbsp;&nbsp;Tvisel reče: "Tačno. Stiće ćeš na jedno zaštićeno i izdvojeno mesto u retko naseljenom jugozapadnom području Sjedinjenih Ameličkih Država..."
<BR>&nbsp;&nbsp;&nbsp;&nbsp;&nbsp;"Američkih", ispravi ga Kuper.
<BR>&nbsp;&nbsp;&nbsp;&nbsp;&nbsp;"Američkih, dobro. Biće to 24. stoleće; ili, da ga odredim do drugog decimala, 23,l7. vek. Pretpostavljam da to možemo nazvati i 2317. godinom, ako želimo. Kao što vidiš, kapsula je velika, zapravo znatno veća nego što ti je potrebno. Upravo se snabdeva hranom, vodom i sredstvima za zaštitu i odbranu. Dobićeš podrobna uputstva koja će, razume se, biti pojmljiva samo tebi. Moram ti još jednom naglasiti da će ti prvi zadatak biti da se obezbediš da te neko od tamošnjih žitelja ne otkrije dok ne budeš spreman za njih. Imaćeš energetske kopače pomoću kojih ćeš se moći dobro zakopati u planinu i napraviti skrovište. Moraćeš brzo da ukloniš sadržinu kapsule. Ona će biti tako skladištena da ti to olakša."
<BR>&nbsp;&nbsp;&nbsp;&nbsp;&nbsp;(Harlan pomisli: - Ponovi! Ponovi! Sve mu je to sigurno već rečeno, ali valja ponoviti ono što će ući u 'Memoare'. U krug, krug...)
<BR>&nbsp;&nbsp;&nbsp;&nbsp;&nbsp;Tvisel reče: "Moraćeš sve da istovariš za petnaest minuta. Posle toga, kapsula će se automatski vrtiti na polaznu tačku, noseći sve alatke koje su odveć savršene za to stoleće. Daćemo ti njihov spisak. Kada se kapsula vrati, bićeš prepušten samome sebi"
<BR>&nbsp;&nbsp;&nbsp;&nbsp;&nbsp;Kuper reče: "Zar kapsula mora da se vrati tako brzo?"
<BR>&nbsp;&nbsp;&nbsp;&nbsp;&nbsp;Tvisel reče: "Brzi povratak povećava verovatnoću uspeha."
<BR>&nbsp;&nbsp;&nbsp;&nbsp;&nbsp;(Harlan pomisli: - Kapsula se mora vratiti posle petnaest minuta zato što se vratila posle petnaest minuta. U krug, u...)
<BR>&nbsp;&nbsp;&nbsp;&nbsp;&nbsp;Tvisel žurno nastavi: "Ne možemo pokušati da krivotvorimo njihovo sredstvo razmene ili bilo koju hartiju od vrednosti. Dobićeš zlato u obliku malih grumenova. Objasnićeš njegovo poreklo prema podrobnim uputstvima koja su ti data. Imaćeš lokalnu odeću koju ćeš nositi, ili bar takvu odeću koja može proći kao lokalna."
<BR>&nbsp;&nbsp;&nbsp;&nbsp;&nbsp;"U redu", reče Kuper.
<BR>&nbsp;&nbsp;&nbsp;&nbsp;&nbsp;"A sad, upamti. Kreći se polako. Neka potraje nedeljama, ako treba. Moraš se duhovno saživeti sa tom erom. Uputstva Tehničara Harlana predstavljaju dobru osnovu, ali ona nisu dovoljna. Imaćeš bežični prijemnik napravljen na načelima korišćenim u 24. stoleću, koji će ti omogućiti da budeš u toku lokalnih zbivanja i, što je još važnije, da naučiš tačan izgovor i naglasak jezika tog vremena. Uradi to temeljito. Siguran sam da je Harlanovo poznavanje engleskog jezika izvrsno, ali ništa ne može zameniti lokalni izgovor naučen na licu mesta."
<BR>&nbsp;&nbsp;&nbsp;&nbsp;&nbsp;Kuper reče: "Šta ako ne stignem na pravo mesto? Mislim, ne u 23,l7. vek?"
<BR>&nbsp;&nbsp;&nbsp;&nbsp;&nbsp;"Naravno, i o tome moraš voditi dobro računa. Ali sve će biti u redu. Biće u redu"
<BR>&nbsp;&nbsp;&nbsp;&nbsp;&nbsp;(Harlan pomisli: - Biće u redu zato što je bilo u redu. U krug...
<BR>&nbsp;&nbsp;&nbsp;&nbsp;&nbsp;Izgleda da Kuper nije izgledao odveć ubeđen, pošto Tvisel dodade: "Brižljivo je određena tačnost žižne tačke. Imao sam nameru da ti objasnim metod koji smo koristili i mislim da je sada prilika za to. Osim toga, time ću omogućiti Harlanu da bolje razume kontrolne uređaje."
<BR>&nbsp;&nbsp;&nbsp;&nbsp;&nbsp;(Harlan se iznenada odvoji od prozora i upravi pogled prema kontrolnim uređajima. Jedan delić zastora očajanja poče da se diže. Šta ako...)
<BR>&nbsp;&nbsp;&nbsp;&nbsp;&nbsp;Tvisel je i dalje upućivao Kupera brižnim i prenaglašeno preciznim tonom učitelja; jednim delom svog uma Harlan je još slušao ovo predavanje.
<BR>&nbsp;&nbsp;&nbsp;&nbsp;&nbsp;Tvisel reče: "Očigledno je bio ozbiljan problem odrediti koliko je duboko poslat jedan predmet u Primitivnu eru, posle primene datog energetskog potiska. Najneposredniji metod bio bi poslati čoveka u prošlost ovom kapsulom, koristeći pri tom precizno graduirane nivoe potiska. Da bi se to učinilo, međutim, moralo se računati sa izvesnim protokom vremena u svakom slučaju, dok bi čovek određivao stoleće do drugog decimala na osnovu astronomskih osmatranja ili putem dobijanja odgovarajućih podatka radio-vezom. To bi bilo sporo, a i opasno, pošto bi čoveka mogli otkriti lokalni žitelji, što bi verovatno imalo katastrofalne posledice po naš projekat.
<BR>&nbsp;&nbsp;&nbsp;&nbsp;&nbsp;Šta smo preduzeli umesto toga? Poslali smo u prošlost poznatu masu radioaktivnog izotopa, niobiuma 94, koji se raspada emisijom beta-čestica do stabilnog izotopa, molibdena 94. Poluvreme ovog procesa raspadanja iznosi bezmalo tačno pet stotina vekova. Prvobitna snaga zračenja mase je poznata. Ova snaga opada sa vremenom u saglasnosti sa jednostavnom relacijom iz proste kinetike, što dopušta da se meri visokom preciznošću.
<BR>&nbsp;&nbsp;&nbsp;&nbsp;&nbsp;Kada kapsula stigne na odredište u Primitivna vremena, dolazi do zakopavanja ampule sa izotopom u planinu i kapsula se vraća u Večnost. U trenutku fizio-vremena kada se ampula zakopa, ona se simultano pojavljuje u svim budućim Vremenima, postajući progresivno starija. Na mestu zakopavanja u 575. stoleću (u stvarnom Vremenu, a ne u Večnosti) neko od Tehničara otkriva ampulu po zračenju i donosi je ovamo.
<BR>&nbsp;&nbsp;&nbsp;&nbsp;&nbsp;Na osnovu merenja snage njenog zračenja ustanovljava se vreme koje je ona provela u planini, što omogućuje određenje do dva decimalna mesta stoleća do koga je kapsula putovala. Desetine ampula je tako vraćeno u prošlost različitim nivoima potiska, na osnovu čega je utvrđena kalibraciona krivulja. Valjanost ove krivulje ispitana je pomoću krivulja ampula koje nisu poslate do Primitivnih vremena, već samo do ranih stoleća Večnosti, gde je mogao da se ostvari i neposredan uvid u stanje stvari.
<BR>&nbsp;&nbsp;&nbsp;&nbsp;&nbsp;Razume se, bilo je i neuspeha. Prvih nekoliko ampula bilo je izgubljeno sve dok nismo shvatili da moramo uzeti u obzir i ne odveć velike geološke promene između pozne Primitivne ere i 575. veka. Zatim, tri sledeće ampule nikada se nisu pojavile u 575. stoleću. Sva je prilika da nešto nije bilo u redu sa mehanizmom za smeštanje, tako da su one bile zakopane odveć duboko u planinu da bi kasnije mogle biti otkrivene. Prekinuli smo sa eksperimentima kada je nivo zračenja postao tako visok da smo se pobojali da bi neki žitelj Primitivnog doba mogao nabasati na kapsulu i zapitati se kakav se to radioaktivni artefakt nalazi na tom području. Ali do tada smo već sasvim dovoljno saznali za sve vrste potreba i postali sigurni da možemo poslati čoveka u bilo koji željeni stoti deo nekog stoleća iz Primitivnih vremena.
<BR>&nbsp;&nbsp;&nbsp;&nbsp;&nbsp;Jasno ti je sve ovo, Kupere, zar ne?"
<BR>&nbsp;&nbsp;&nbsp;&nbsp;&nbsp;Kuper reče: "Savršeno, Računaru Tvisel. Već sam video kalibracionu krivulju, ali onda mi nije bila jasna njena svrha. Sada je potpuno razumem."
<BR>&nbsp;&nbsp;&nbsp;&nbsp;&nbsp;Harlanovo zanimanje odjenom se umnogostručilo. On baci pogled na merni luk koji je obeležavao stoleća. Blistavi luk bio je napravljen od porculana na metalu, a fine linije delile su ga na vekove, deicivekove i centivekove. Kroz linije urezane u porculan slabašno je prosijavao srebrnast metal, čineći ih uočljivijim. Brojke su bile isto tako fino urađene; pognuvši se malo, Harlan je mogao razabrati stoleća od l7. do 27. Iglica je stajala na podeoku 23,l7 stoleća.
<BR>&nbsp;&nbsp;&nbsp;&nbsp;&nbsp;Već je imao prilike da vidi slične merače vremena i gotovo automatski je posegao za polugom kojom se kontrolisao potisak. Ali ona nije htela da se pomeri sa fiksiranog položaja. Iglica je ostala nepomična.
<BR>&nbsp;&nbsp;&nbsp;&nbsp;&nbsp;Gotovo je poskočio kada mu se Tviselov glas najednom obratio.
<BR>&nbsp;&nbsp;&nbsp;&nbsp;&nbsp;"Tehničare Harlan!"
<BR>&nbsp;&nbsp;&nbsp;&nbsp;&nbsp;On uzviknu: "Da, Računaru", a onda se seti da ga spolja ne mogu čuti. Prišao je prozoru i klimnuo glavom.
<BR>&nbsp;&nbsp;&nbsp;&nbsp;&nbsp;Gotovo kao da se uključio u Harlanov tok misli, Tvisel reče: "Merač vremena podešen je za potisak do 23,l7. stoleća. Nisu potrebna nikakva dodatna podešavanja. Tvoj jedini zadatak jeste da uključiš dovod energije u odgovarajućem trenutku fizio-vremena. Desno od merača nalazi se hronometar. Klimni glavom ako ga vidiš."
<BR>&nbsp;&nbsp;&nbsp;&nbsp;&nbsp;Harlan klimnu.
<BR>&nbsp;&nbsp;&nbsp;&nbsp;&nbsp;"On će doći do nule odbrojavanjem unazad. Kada bude minus petnaest sekundi, spoj kontaktne tačke. To je jednostavno, shvataš li?"
<BR>&nbsp;&nbsp;&nbsp;&nbsp;&nbsp;Harlan ponovo potvrdno mahnu glavom.
<BR>&nbsp;&nbsp;&nbsp;&nbsp;&nbsp;Tvisel nastavi: "Sinhronizovanost nije odveć važna. Možeš da daš kontakt u minus četrnaest, minus trinaest, ili čak minus pet sekundi, ali, molim te, uloži sve napore da to učiniš pre minus deset sekunde, radi svake bezbednosti. Kada jednom budeš uključio kontakt, sinhronizovani prenosnik sile učiniće ostalo: postaraće se da završni energetski potisak usledi tačno u nultom trenutku. Jasno?"
<BR>&nbsp;&nbsp;&nbsp;&nbsp;&nbsp;Harlan još jednom klimnu. Shvatio je i više nego što je Tvisel kazao. Ako on ne bude spojio kontaktne tačke do minus deset, to će biti učinjeno spolja.
<BR>&nbsp;&nbsp;&nbsp;&nbsp;&nbsp;Harlan sumorno posmisli: - Neće biti potrebe za spoljnjom intervencijom.
<BR>&nbsp;&nbsp;&nbsp;&nbsp;&nbsp;Tvisel reče: "Preostalo nam je još trideset fizio-minuta. Kuper i ja ćemo otići da proverimo zalihe."
<BR>&nbsp;&nbsp;&nbsp;&nbsp;&nbsp;Oni iziđoše. Vrata se zatvoriše za njima i Harlan ostade sam sa kontrolom potiska, meračem vremena, koji se već lagano kretao unazad ka nuli, i čvrstom odlučnošću da učini ono što je moralo biti učinjeno.
<BR>&nbsp;&nbsp;&nbsp;&nbsp;&nbsp;Harlan se okrenu od prozora. Zavukao je ruku u džep i dopola izvukao neuronski bič koji je još imao uz sebe. Sve ovo vreme nije se odvajao od njega. Ruka mu malo zadrhta.
<BR>&nbsp;&nbsp;&nbsp;&nbsp;&nbsp;U svesti mu sinu jedna ranija pomisao: - samsonovsko rušenje hrama.
<BR>&nbsp;&nbsp;&nbsp;&nbsp;&nbsp;Negde na rubu pameti on se zapita sa osećanjem odvratnosti: - Koliko je Večnih ikada čulo za Samsona? Koliko njih zna kako je on umro?
<BR>&nbsp;&nbsp;&nbsp;&nbsp;&nbsp;Preostalo je još samo dvadeset pet minuta. Nije bio siguran koliko će operacija potrajati. Nije čak bio ni siguran da li će uopšte moći da se izvede.
<BR>&nbsp;&nbsp;&nbsp;&nbsp;&nbsp;Ali kakav je izbor imao? Vlažni prsti mu gotovo ispustiše oružje pre no što je uspeo da oslobodi dršku.
<BR>&nbsp;&nbsp;&nbsp;&nbsp;&nbsp;Radio je brzo i sav se uneo u posao. Od svih vidova onoga što je naumio, mogućnost njegovog sopstvenog prelaska u stanje nepostojanja najmanje mu je zaokupljala um i uopšte ga nije onespokojavala.
<BR>&nbsp;&nbsp;&nbsp;&nbsp;&nbsp;U minus jedan minut Harlan je stao uz kontrolne uređaje.
<BR>&nbsp;&nbsp;&nbsp;&nbsp;&nbsp;On otupelo pomisli: - Poslednji minut života?
<BR>&nbsp;&nbsp;&nbsp;&nbsp;&nbsp;Ništa drugo nije video u sobi osim pomeranja unazad crvene iglice koja je obeležavala prolaženje sekundi.
<BR>&nbsp;&nbsp;&nbsp;&nbsp;&nbsp;Minus trideset sekundi.
<BR>&nbsp;&nbsp;&nbsp;&nbsp;&nbsp;Na um mu iznenada pade: - Neće boleti. To nije smrt.
<BR>&nbsp;&nbsp;&nbsp;&nbsp;&nbsp;Pokušao je da misli samo na Nois.
<BR>&nbsp;&nbsp;&nbsp;&nbsp;&nbsp;Minus petnaest sekundi.
<BR>&nbsp;&nbsp;&nbsp;&nbsp;&nbsp;Nois.
<BR>&nbsp;&nbsp;&nbsp;&nbsp;&nbsp;Harlanova leva ruka okrenu prekidač ka kontaku. Samo polako
<BR>&nbsp;&nbsp;&nbsp;&nbsp;&nbsp;Minus dvanaest sekundi.
<BR>&nbsp;&nbsp;&nbsp;&nbsp;&nbsp;Kontakt.
<BR>&nbsp;&nbsp;&nbsp;&nbsp;&nbsp;Stvar sada preuzima prenosnik sile. Potisak će uslediti u nultom času. Harlan je imao vremena samo za još jednu, poslednju operaciju. Samsonsko rušenje!
<BR>&nbsp;&nbsp;&nbsp;&nbsp;&nbsp;Desna ruka mu se pomeri. Nije pogledao prema svojoj desnoj ruci.
<BR>&nbsp;&nbsp;&nbsp;&nbsp;&nbsp;Minus pet sekundi.
<BR>&nbsp;&nbsp;&nbsp;&nbsp;&nbsp;Nois.
<BR>&nbsp;&nbsp;&nbsp;&nbsp;&nbsp;Desna ruka mu se po... NULA... krenu ponovo, sva u grču. Uopšte je nije pogledao.
<BR>&nbsp;&nbsp;&nbsp;&nbsp;&nbsp;Je li ovo nepostojanje?
<BR>&nbsp;&nbsp;&nbsp;&nbsp;&nbsp;Ne još. Ovo još nije nepostojanje.
<BR>&nbsp;&nbsp;&nbsp;&nbsp;&nbsp;Harlan pogleda kroz prozor. Nije se micao. Vreme je proticalo, ali on je bio nesvestan njegovog protoka.
<BR>&nbsp;&nbsp;&nbsp;&nbsp;&nbsp;Prostorija je bila prazna. Tamo gde je stajala džinovska zatvorena kapsula sada nije bilo ničega. Metalni blokovi koji su služili kao njena osnova zjapili su prazno, uznoseći svoju ogromnu snagu spram vazduha.
<BR>&nbsp;&nbsp;&nbsp;&nbsp;&nbsp;Tvisel, neobično mali i patuljast u prostoriji koja je postala iščekujuća pećina, predstavljao je, dok je nervozno stupao napred, jedinu stvar koja se kretala.
<BR>&nbsp;&nbsp;&nbsp;&nbsp;&nbsp;Harlan ga je za trenutak pratio pogledom, a zatim odustade.
<BR>&nbsp;&nbsp;&nbsp;&nbsp;&nbsp;Istog trena, bez ikakvog zvuka ili pokreta, kapsula se obrela na mestu sa koga je krenula. Njen prelazak iz prošlog vremena u vreme sadašnje teško da je poremetio i jedan jedini molekul vazduha.
<BR>&nbsp;&nbsp;&nbsp;&nbsp;&nbsp;Ogromnost kapsule zaklanjala je Tvisela Harlanovom pogledu, ali ovaj onda iziđe iza nje i uđe u Tehničarevo vidno polje. Gotovo je trčao.
<BR>&nbsp;&nbsp;&nbsp;&nbsp;&nbsp;Pokret ruke bio je dovoljan da se aktivira mehanizam koji je otvarao vrata kontrolne sobe. On pohrli unutra, uzvikujući s bezmalo lirskim uzbuđenjem. "Gotovo je. Gotovo je. Zatvorili smo krug." Nije imao daha da nastavi.
<BR>&nbsp;&nbsp;&nbsp;&nbsp;&nbsp;Harlan ništa nije odgovorio.
<BR>&nbsp;&nbsp;&nbsp;&nbsp;&nbsp;Tvisel pogleda kroz prozor, oslonivši ruke o staklo. Harlan opazi na njima staračke pege i vide da blago podrhtavaju. Izgledalo je kao da mu um više nema sposobnosti niti snage da razluči važno od beznačajnog, već se krajnje nasumično usredsređivao na pojedine stvari.
<BR>&nbsp;&nbsp;&nbsp;&nbsp;&nbsp;Sa osećanjem umora on pomisli: - Šta to sada mari? Šta uopšte sada mari?
<BR>&nbsp;&nbsp;&nbsp;&nbsp;&nbsp;Tvisel reče (Harlan ga je jedva čuo): "Reći ću ti sada da sam bio znatno zabrinutiji nego što sam se usuđivao da priznam. Senor je jednom prilikom kazao da je cela ova stvar nemoguća. Tvrdio je da se nešto mora dogoditi što će je osujetiti... Šta je?"
<BR>&nbsp;&nbsp;&nbsp;&nbsp;&nbsp;Okrenuo se na Harlanov neobičan grohot.
<BR>&nbsp;&nbsp;&nbsp;&nbsp;&nbsp;Harlan odmahnu glavom, praveći se da se zagrcnuo. "Ništa."
<BR>&nbsp;&nbsp;&nbsp;&nbsp;&nbsp;Tvisel se zadovolji odgovorom i ponovo se okrenu prema prozoru. Bilo je nejasno da li se obraća Harlanu ili govori u vazduh. Činilo se da se brižnost, koja se u njemu taložila godinama, najzad izliva u reči.
<BR>&nbsp;&nbsp;&nbsp;&nbsp;&nbsp;"Senor je bio sumnjičav", reče on. "Razmišljali smo i raspravljali sa njim o svemu. Koristili smo se matematikom i pozivali se na rezultate pokolenja istraživača koji su nam prethodili u fizio-vremnu Večnosti. On je sve to stavio na stranu i izložio svoje slučaj, navodeći paradoks čoveka koji sreće samoga sebe. Čuo si ga kako priča o tome. To mu je omiljena tema.
<BR>&nbsp;&nbsp;&nbsp;&nbsp;&nbsp;Mi znamo vlastitu budućnost, kazao je Senor. Ja, Tvisel, znam, na primer, da ću doživeti, bez obzira na činjenicu što sam već prilično star, da Kuper pređe granicu prošlosti. Znam i druge pojedinosti vlastite budućnosti, stvari koje ću činiti.
<BR>&nbsp;&nbsp;&nbsp;&nbsp;&nbsp;Nemoguće, uzvratio bi on. Stvarnost se mora menjati da bi korigovala tvoje znanje, čak i po cenu da to znači da se krug nikada neće zatovoriti i da Večnost nikada neće biti uspostavljena.
<BR>&nbsp;&nbsp;&nbsp;&nbsp;&nbsp;Zbog čega je to tvrdio, ne znam. Možda je iskreno verovao u to, možda je za njega to bila intelektualna igra, možda je jedino želeo da šokira nas ostale jednim nepopularnim gledištem. U svakom slučaju, projekat je nastavio da se odvija i neka mesta iz 'Memoara' su se ostvarila. Našli smo Kupera, na primer, u stoleću i Stvarnosti o kojima je bilo reči u Malansonovoj priči. Senorova teza bila je samim tim oborena, ali on za to nije mario. Ubrzo se zainteresovao za nešto drugo.
<BR>&nbsp;&nbsp;&nbsp;&nbsp;&nbsp;Pa ipak, pa ipak", on se blago nasmeja uz primetnu crtu pometenosti i pusti da mu cigareta neopaženo dogori gotovo do samih prstiju, "znaš, nikada mi nije bilo sasvim lako pri duši. Nešto se moglo dogoditi. Stvarnost u kojoj je bila uspostavljena Večnost mogla se promeniti na neki način, kako bi predupredila ono što je Senor nazivao paradoks. U toj novoj Stvarnosti Večnost naprosto ne bi postojala. Ponekad, u tami razdoblja predviđenog za spavanje, kada mi san nije dolazio na oči, gotovo da sam samoga sebe uspevao da ubedim da je odista tako... ali sada je sve gotovo i ja uviđam da sam bio senilna budala."
<BR>&nbsp;&nbsp;&nbsp;&nbsp;&nbsp;Harlan progovori prigušenim glasom: "Računar Senor bio je pravu."
<BR>&nbsp;&nbsp;&nbsp;&nbsp;&nbsp;Tvisel se uzvrpolji. "Šta?"
<BR>&nbsp;&nbsp;&nbsp;&nbsp;&nbsp;"Projekat je pretrpeo neuspeh." Harlanov um izlazio je iz senke (zašto, i u šta, nije bio siguran). "Krug nije potpun."
<BR>&nbsp;&nbsp;&nbsp;&nbsp;&nbsp;"O čemu to pričaš?" Tviselove stare ruke iznenađujuće snažno uhvatiše Harlana za ramena. "Bolestan si, momče."
<BR>&nbsp;&nbsp;&nbsp;&nbsp;&nbsp;"Nisam bolestan. Sit sam svega. Vas. Samoga sebe. Nisam bolestan. Merač. Pogledajte sami."
<BR>&nbsp;&nbsp;&nbsp;&nbsp;&nbsp;"Merač?" Igla na meraču stajala je na 27. stoleću, sasvim na desnom kraju brojčanika. "Šta se dogodilo?" Radost je iščezla s njegovog lica, a na njeno mesto uvrežio se užas.
<BR>&nbsp;&nbsp;&nbsp;&nbsp;&nbsp;Harlan postade oporiji: "Istopio sam mehanizam za blokiranje i oslobodio kontrolne uređaje potiska."
<BR>&nbsp;&nbsp;&nbsp;&nbsp;&nbsp;"Kako si mogao..."
<BR>&nbsp;&nbsp;&nbsp;&nbsp;&nbsp;"Imao sam neuronski bič. Provalio sam ga i iskoristio njegov mikro-energetski izvor u jednom blesku, kao let-lampu. Evo šta je preostalo." On ćušnu nogom malu gomilu delića metala u jednom uglu.
<BR>&nbsp;&nbsp;&nbsp;&nbsp;&nbsp;Tvisel je nije pogledao. "Dvadeset sedmo stoleće? Hoćeš da kažeš da je Kuper u 27. stoleću..."
<BR>&nbsp;&nbsp;&nbsp;&nbsp;&nbsp;"Ne znam gde je on", reče Harlan tupim glasom. "Pomerio sam polugu pogona nadole, znatno dublje u prošlost od 24. veka. Ne znam gde. Nisam gledao. Zatim sam je vratio. I dalje nisam gledao."
<BR>&nbsp;&nbsp;&nbsp;&nbsp;&nbsp;Tvisel se upilji u njega, beskrvnog lica, neprirodno žute boje, sa donjom usnom koja je podrhtavala.
<BR>&nbsp;&nbsp;&nbsp;&nbsp;&nbsp;"Ne znam gde je on sada", reče Harlan. "Izgubljen je negde u Privitivnim vremenima. Krug je prekinut. Pomislio sam da će sve biti okončano kada sam preduzeo taj korak. U nultom času. Smešno. Izgleda da ćemo morati da čekamo. Doći će trenutak u fizio-vremenu kada će Kuper shvatiti da se nalazi u pogrešnom stoleću i kada će učiniti nešto protivno 'Memoarima', kada će..." On zastade, a zatim prasnu u žestok, škripav smeh. "Zar to nije svejedno? Stvar je odložena dok Kuper konačno ne prekine krug. Ne postoji način da ga sprečimo. Minuti, časovi, dani. Zar nije svejedno. Kada odlaganje istekne, više neće biti Večnosti. Čujete li me? Biće to svršetak Večnosti."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
