<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Za konzula Rajha u San Francisku, frajhera Huga Rajsa, prvi posao upravo ovog dana bio je neočekivan i žalostan. Kada je stigao u svoju kancelariju nađe jednog posetioca kako već čeka, krupnog sredovečnog čoveka sa teškim vilicama, rošave kože i smrknutog neodobravajućeg pogleda od koga su mu se spajale crne, zamršene obrve. Čovek se diže i pozdravi partijski, promrmljavši istovremeno 'hajl'.
<BR>&nbsp;&nbsp;&nbsp;&nbsp;&nbsp;Rajs reče: "Hajl." Jeknu u sebi, ali zadrža poslovan zvanični osmeh. "Her Krojc fon Mere. Iznenađen sam. Zar nećete ući?"
<BR>&nbsp;&nbsp;&nbsp;&nbsp;&nbsp;Otključa svoju unutrašnju kancelariju, pitajući se gde mu je vicekonzul, i ko je pustio šefa Službe bezbednosti da uđe. U svakom slučaju, čovek je bio tu. Ništa se nije moglo učiniti.
<BR>&nbsp;&nbsp;&nbsp;&nbsp;&nbsp;Idući za njim, sa rukama u džepovima svog tamnog vunenog kaputa, Krojc fon Mere reče: "Slušajte, frajhere. Otkrili smo ovog abverovca. Tog Rudolfa Vegenera. Pojavio se u jednom starom punktu Abvera koji držimo pod prismotrom." Krojc fon Mere se zacereka, pokazujući ogromne zlatne zube. "I pratili smo ga nazad do hotela."
<BR>&nbsp;&nbsp;&nbsp;&nbsp;&nbsp;"Fino", reče Rajs, primetivši da mu je pošta na stolu. Znači, Pferdehuf je bio tu negde. Bez sumnje je ostavio kancelariju zaključanu da šef SB ne bi njuškao za svoj groš.
<BR>&nbsp;&nbsp;&nbsp;&nbsp;&nbsp;"Ovo je važno", reče Krojc fon Mere. "Obavestio sam Kaltenbrunera. Najbitnije. Verovatno će vam se sada javiti Berlin svakog trenutka. Osim ako oni Unratfressers <EM>Govnožderi; prim. prev.</EM> tamo u zemlji sve ne zabrljaju." Sede na konzulov sto, izvadi smotuljak ispresavijanog papira iz džepa od kaputa, te ga brižljivo razmota dok su mu se usne micale. "Lažno ime je Bejns. Predstavlja se kao švedski industrijalac ili trgovački putnik ili nešto u vezi sa proizvodnjom. Primio telefonski poziv jutros u osam i deset od japanskog funkcionera u vezi sa sastankom u Japovoj kancelariji u deset i dvadeset. Sada nastojimo da otkrijemo odakle je bio poziv. Verovatno će mu ući u trag za još jedno pola sata. Javiće mi ovde."
<BR>&nbsp;&nbsp;&nbsp;&nbsp;&nbsp;"Shvatam", reče Rajs.
<BR>&nbsp;&nbsp;&nbsp;&nbsp;&nbsp;"Sada možemo da pokupimo tog tipa", nastavi Krojc fon Mere. "Ako ga uhvatimo, naravno da ćemo ga vratiti u Rajh sledećim Lufthanzinim avionom. Međutim, Japovi ili Sakramento će možda protestovati i pokušati da blokiraju stvar. Protestovaće kod vas, ukoliko budu protestovali. U stvari, mogu izvršiti ogroman pritisak. A doteraće na aerodrom kamion onih Tokokinih grubijana."
<BR>&nbsp;&nbsp;&nbsp;&nbsp;&nbsp;"Ne možete ih sprečiti da saznaju?"
<BR>&nbsp;&nbsp;&nbsp;&nbsp;&nbsp;"I suviše je kasno. On se već uputio na taj sastanak. Možda ćemo morati da ga pokupimo baš tamo, na licu mesta. Utrčimo, zgrabimo ga, istrčimo."
<BR>&nbsp;&nbsp;&nbsp;&nbsp;&nbsp;"To mi se ne dopada", reče Rajs. "Šta ako se sastaje sa nekim strašno visokim japovskim funkcionerima? Možda je lični Carev predstavnik upravo sada u San Francisku. Čuo sam da se nešto govorka pre neki dan..."
<BR>&nbsp;&nbsp;&nbsp;&nbsp;&nbsp;Krojc fon Mere ga prekide. "To ne mari. On je nemački državljanin. Potpada pod zakon Rajha."
<BR>&nbsp;&nbsp;&nbsp;&nbsp;&nbsp;A mi znamo šta je zakon Rajha, mislio je Rajs.
<BR>&nbsp;&nbsp;&nbsp;&nbsp;&nbsp;"Ja imam spremno odeljenje komandosa," nastavi Krojc fon Mere. "Petoricu dobrih ljudi." Zacereka se. "Izgledaju kao violinisti. Lepa asketska lica. Duševna. Nešto kao studenti teologije. Oni će ući. Japovi će misliti da su gudački kvartet..."
<BR>&nbsp;&nbsp;&nbsp;&nbsp;&nbsp;"Kvintet", reče Rajs.
<BR>&nbsp;&nbsp;&nbsp;&nbsp;&nbsp;"Da. Doći će do samih vrata - obučeni su baš kako treba."
<BR>&nbsp;&nbsp;&nbsp;&nbsp;&nbsp;Odmeravao je konzula. "Dosta slično vama."
<BR>&nbsp;&nbsp;&nbsp;&nbsp;&nbsp;Hvala, pomisli Rajs.
<BR>&nbsp;&nbsp;&nbsp;&nbsp;&nbsp;"Na očigled svima. U sred bela dana. Priđu tom Vegeneru. Okupe se oko njega. Kao da konferišu. Važna poruka." Brundao je dalje Krojc fon Mere, dok konzul poče da otvara svoju poštu. "Bez nasilja. Samo: her Vegener. Pođite sa nama, molim. Shvatate." A između kičmenih pršljenova iglica. Upumpati. Gornje ganglije paralisane.
<BR>&nbsp;&nbsp;&nbsp;&nbsp;&nbsp;Rajs je klimao glavom.
<BR>&nbsp;&nbsp;&nbsp;&nbsp;&nbsp;"Slušate li?"
<BR>&nbsp;&nbsp;&nbsp;&nbsp;&nbsp;"Ganz bestimmt." <EM>Savim sigurno; prim. prev.</EM>
<BR>&nbsp;&nbsp;&nbsp;&nbsp;&nbsp;"Zatim napolje. Do kola. Natrag u moju kancelariju. Japovi dignu veliku galamu. Ali učtivi do kraja." Krojc fon Mere se svali sa stola da pantomimom izvede kako se Japanci klanjaju. "Jako prostački što ste nas prevarili, her Kroje fon Mere. Međutim, do viđenja, her Vegener..."
<BR>&nbsp;&nbsp;&nbsp;&nbsp;&nbsp;"Bejns", reče Rajs. "Zar ne koristi svoje lažno ime?"
<BR>&nbsp;&nbsp;&nbsp;&nbsp;&nbsp;"Bejns. Baš nam je žao što idete. Idućeg puta ćemo možda mnogo više razgovarati." Telefon na Rajsovom stolu zazvoni, i Krojc fon Mere prestade sa ludiranjem. "Možda je za mene." Pođe da uzme slušalicu, ali Rajs pride telefonu i uze je sam.
<BR>&nbsp;&nbsp;&nbsp;&nbsp;&nbsp;"Rajs ovde."
<BR>&nbsp;&nbsp;&nbsp;&nbsp;&nbsp;Jedan nepoznat glas reče: "Konzule, ovde Ausland Fernsprechamt <EM>Telefonska stanica za inostranstvo; prim. prev.</EM> u Novoj Škotskoj. Imate transatlantski telefonski poziv iz Berlina, hitan."
<BR>&nbsp;&nbsp;&nbsp;&nbsp;&nbsp;"U redu", reče Rajs.
<BR>&nbsp;&nbsp;&nbsp;&nbsp;&nbsp;"Samo trenutak, konzule." Slabe smetnje, pucketanje. Zatim drugi glas, telefonistkinja. "Kanzlei." <EM>Kancelarija; prim. prev.</EM>
<BR>&nbsp;&nbsp;&nbsp;&nbsp;&nbsp;"Da, ovde Ausland Fernsprechamt u Novoj Škotskoj. Poziv za Rajhsa Konzula H. Rajsa San Francisko; imam konzula na liniji."
<BR>&nbsp;&nbsp;&nbsp;&nbsp;&nbsp;"Sačekajte." Duga pauza, za to vreme Rajs nastavi, jednom rukom, da prebira po pošti. Krojc fon Mere je nemarno posmatrao. "Her konzul, izvinjavam se što vam oduzimam vreme." Muški glas. U Rajsovim venama krv stade istog trenutka. Bariton, kultivisan, uglađen glas poznat Rajsu. "Ovde doktor Gebels."
<BR>&nbsp;&nbsp;&nbsp;&nbsp;&nbsp;"Da, kancelaru." Preko puta Rajsa, Krojc fon Mere se polako nasmeši. Opuštena vilica prestade da visi.
<BR>&nbsp;&nbsp;&nbsp;&nbsp;&nbsp;"General Hajdrih me je baš sad zamolio da vas pozovem. Ima jedan agent Abvera tamo u San Francisku. Zove se Rudolf Vegener. Treba u potpunosti da sarađujete sa policijom u pogledu njega. Nema vremena da vam se daju detalji. Jednostavno im stavite svoju kancelariju na raspolaganje. Ich danke Ihnen sehr dabei." <EM>Uz to Vam veoma zahvaljujem; prim. prev.</EM>
<BR>&nbsp;&nbsp;&nbsp;&nbsp;&nbsp;"Razumem, her kancelare", reče Rajs.
<BR>&nbsp;&nbsp;&nbsp;&nbsp;&nbsp;"Do videnja, konzule." Rajhskancelar spusti slušalicu.
<BR>&nbsp;&nbsp;&nbsp;&nbsp;&nbsp;Krojc fon Mere je napregnuto posmatrao dok je Rajs spuštao slušalicu. "Jesam li bio u pravu?"
<BR>&nbsp;&nbsp;&nbsp;&nbsp;&nbsp;Rajs sleže ramenima. "Nema spora."
<BR>&nbsp;&nbsp;&nbsp;&nbsp;&nbsp;"Ispišite ovlašćenje za nas da tog Vegenera prinudno vratimo u Nemačku."
<BR>&nbsp;&nbsp;&nbsp;&nbsp;&nbsp;Uzevši pero, Rajs ispisa ovlašćenje, potpisa, dodade ga šefu SB.
<BR>&nbsp;&nbsp;&nbsp;&nbsp;&nbsp;"Hvala", reče Krojc fon Mere. "Sada, kada vas japovske vlasti pozovu i požale se..."
<BR>&nbsp;&nbsp;&nbsp;&nbsp;&nbsp;"Ako pozovu."
<BR>&nbsp;&nbsp;&nbsp;&nbsp;&nbsp;Krojc fon Mere ga pogleda. "Pozvaće. Biće ovde petnaest minuta pošto mi pokupimo tog Vegenera." Više nije imao svoj šaljivi, klovnovski manir.
<BR>&nbsp;&nbsp;&nbsp;&nbsp;&nbsp;"Bez gudačkog kvinteta", reče Rajs.
<BR>&nbsp;&nbsp;&nbsp;&nbsp;&nbsp;Krojc fon Mere ne odgovori. "Imaćemo ga negde do podne, zato budite spremni. Možete reći Japovima da je homoseksualac ili falsifikator, ili nešto slično. Da ga u zemlji traže zbog nekog krupnog zločina. Znate da oni ne priznaju devedeset pet od sto nacional-socijalističkog zakona."
<BR>&nbsp;&nbsp;&nbsp;&nbsp;&nbsp;"Znam to", reče Rajs. "Znam šta da radim." Osećao se razdražen i prevaren. Prešao me, reče sam sebi. Kao i obično. Stupio u kontakt sa Kancelarijom. Kopilad.
<BR>&nbsp;&nbsp;&nbsp;&nbsp;&nbsp;Ruke su mu drhtale. Poziv od doktora Gebelsa; je li to od toga? Strahopoštovanje pred moćnikom? Ili je to mržnja, osećanje da si opkoljen... do đavola i ta policija, pomisli. Sve su jači. Već su uhvatili i Gebelsa da radi za njih; oni upravljaju Rajhom.
<BR>&nbsp;&nbsp;&nbsp;&nbsp;&nbsp;Ali šta ja mogu da učinim? Šta iko može da učini?
<BR>&nbsp;&nbsp;&nbsp;&nbsp;&nbsp;Mislio je rezignirano, bolje sarađuj. Nije vreme stati ovom čoveku sa pogrešne strane; verovatno može da dobije što god hoće u zemlji, a to bi moglo uključiti i otpuštanje svakoga ko mu je neprijatelj.
<BR>&nbsp;&nbsp;&nbsp;&nbsp;&nbsp;"Vidim", glasno reče, "da niste preuveličali značaj ove stvari, her Policajfirer. Očigledno da bezbednost same Nemačke zavisi od vašeg brzog otkrivanja ovog špijuna ili izdajnika ili već šta je." U sebi se zgrči od reči koje je izabrao.
<BR>&nbsp;&nbsp;&nbsp;&nbsp;&nbsp;Međutim, Krojc fon Mere je izgledao zadovoljan. "Hvala, konzule."
<BR>&nbsp;&nbsp;&nbsp;&nbsp;&nbsp;"Možda ste nas sve spasli."
<BR>&nbsp;&nbsp;&nbsp;&nbsp;&nbsp;Krojc fon Mere mračno reče: "Pa, još ga nismo uhvatili. Sačekajmo to. Želeo bih da me najzad pozovu."
<BR>&nbsp;&nbsp;&nbsp;&nbsp;&nbsp;"Ja ću se postarati za Japance", reče Rajs. "Imam prilično iskustvo, kao što znate. Njihove žalbe..."
<BR>&nbsp;&nbsp;&nbsp;&nbsp;&nbsp;"Ne trabunjajte", prekide ga Krojc fon Mere. "Moram da mislim." Očigledno ga je poziv iz Kancelarije uznemirio; sada se i on osećao pod pritiskom.
<BR>&nbsp;&nbsp;&nbsp;&nbsp;&nbsp;Taj tip se eventualno izvuče, i to će te koštati mesta, mislio je konzul Hugo Rajs. Mog mesta, tvog mesta - obojica bismo mogli da se nađemo na ulici u svakom trenutku. Ti nisi ništa sigurniji od mene.
<BR>&nbsp;&nbsp;&nbsp;&nbsp;&nbsp;U stvari, možda bi vredelo videti kako bi malo ošljarenja tu i tamo moglo da te zaglibi u tvojim aktivnostima, her policajfireru. Nešto negativno što se nikada ne bi moglo utvrditi. Na primer, kada Japanci uđu ovamo da se žale, mogao bih da izvedem tako da nagovestim kojim Lufthanzinim avionom tip treba da bude odvučen... ili bez toga, da ih podbodem da se još malo više razbesne, recimo, samo lakim prezrivim osmehom - kojim kažem da oni zabavljaju Rajh, da on ne uzima ozbiljno male žute ljude. Lako ih je žacnuti. I ako se dovoljno naljute, mogli bi to da prenesu Gebelsu.
<BR>&nbsp;&nbsp;&nbsp;&nbsp;&nbsp;Ima svakakvih mogućnosti. SB zaista ne može da izvuče tog tipa iz P.A.D. bez moje aktivne saradnje. Samo ako mogu da pogodim tačno u živac...
<BR>&nbsp;&nbsp;&nbsp;&nbsp;&nbsp;Mrzim ljude koji uspevaju preko mene, reče sam sebi frajher Rajs. To ne trpim u božju mater. Toliko se iznerviram zbog toga da ne mogu da spavam, a kada ne mogu da spavam ne mogu da radim svoj posao. Zato dugujem ja Nemačkoj da ispravim taj problem. Mnogo bih se udobnije osećao noću, a i danju, ako je do toga, kad bi ovaj sitni bavarski razbojnik bio u zemlji i pisao izveštaje u nekoj bednoj sreskoj policijskoj stanici.
<BR>&nbsp;&nbsp;&nbsp;&nbsp;&nbsp;Muka je u tome što nema vremena. Dok ja pokušavam da odlučim kako da...
<BR>&nbsp;&nbsp;&nbsp;&nbsp;&nbsp;Telefon zazvoni.
<BR>&nbsp;&nbsp;&nbsp;&nbsp;&nbsp;Ovog puta Krojc fon Mere posegnu za slušalicom, i konzul Rajs mu ne stade na put. "Halo", reče Krojc fon Mere u slušalicu. Trenutak tišine dok je slušao.
<BR>&nbsp;&nbsp;&nbsp;&nbsp;&nbsp;Već? pomisli Rajs.
<BR>&nbsp;&nbsp;&nbsp;&nbsp;&nbsp;Ali je šef SB pružao slušalicu. "Za vas."
<BR>&nbsp;&nbsp;&nbsp;&nbsp;&nbsp;Potajno odahnuvši od olakšanja, Rajs uze slušalicu. "Neki učitelj", reče Krojc fon Mere. "Želi da zna da li mu možete dati postere Austrije za razred."
<BR>
<BR>&nbsp;&nbsp;&nbsp;&nbsp;&nbsp;Negde pre jedanaest časova pre podne, Robert Čildan zatvori radnju i uputi se, pešice, u kancelariju gospodina Pola Kasure.
<BR>&nbsp;&nbsp;&nbsp;&nbsp;&nbsp;Srećom, Pol nije bio zauzet. Uglađeno pozdravi Čildana i ponudi mu čaj.
<BR>&nbsp;&nbsp;&nbsp;&nbsp;&nbsp;"Neću vas dugo gnjaviti", reče Čildan pošto su obojica počeli da pijuckaju čaj. Mada mala, Polova kancelarija bila je moderna i jednostavno nameštena. Na zidu jedna jedina izvanredna grafika: Mokeijev Tigar, remek-delo s kraja trinaestog veka.
<BR>&nbsp;&nbsp;&nbsp;&nbsp;&nbsp;"Uvek mi je drago da vas vidim, Roberte", reče Pol, tonom, koji možda - pomisli Čildan - ima prizvuk ohole uzdržanosti.
<BR>&nbsp;&nbsp;&nbsp;&nbsp;&nbsp;Ili je to možda bila njegova uobrazilja. Čildan oprezno pogleda preko svoje šolje. Čovek je svakako izgledao prijateljski. A ipak - Čildan je osećao promenu.
<BR>&nbsp;&nbsp;&nbsp;&nbsp;&nbsp;"Vaša žena je", reče Čildan, "bila razočarana mojim grubim poklonom. Možda sam je uvredio. Međutim, kod nečeg novog i neisprobanog, kao što sam objasnio kad sam vam ga dao, ne može se napraviti prava ili konačna procena - bar to ne može da učini neko ko je u samom biznisu. Svakako ste vi i Beti u boljem položaju da prosuđujete nego ja."
<BR>&nbsp;&nbsp;&nbsp;&nbsp;&nbsp;Pol reče: "Nije ona bila razočarana, Roberte. Nisam joj dao nakit." Iz stola izvadi malu belu knjigu. "Nije izašao iz ove kancelarije."
<BR>&nbsp;&nbsp;&nbsp;&nbsp;&nbsp;Zna, pomisli Čildan. Pametan čovek. Čak joj nije ni rekao. Šta je, tu je. Sada se nadajmo da se neće razbesneti na mene. Da mi tresne neku optužbu da sam pokušao da mu zavedem ženu.
<BR>&nbsp;&nbsp;&nbsp;&nbsp;&nbsp;Mogao bi me uništiti, reče Čildan u sebi. Pažljivo je nastavio da srkuće čaj, sa spokojnim licem.
<BR>&nbsp;&nbsp;&nbsp;&nbsp;&nbsp;"Oh?" blago reče. "Zanimljivo."
<BR>&nbsp;&nbsp;&nbsp;&nbsp;&nbsp;Pol otvori kutijicu, izvadi broš i poče da ga zagleda. Držao ga je prema svetlosti, okretao ga i obrtao.
<BR>&nbsp;&nbsp;&nbsp;&nbsp;&nbsp;"Bio sam slobodan da ovo pokažem jednom broju poslovnih poznanika," reče Pol, "ljudima koji dele moj ukus za američke predmete od istorijskog značaja i za predmete od opšte umetničke, estetske vrednosti." Posmatrao je Roberta Čildana. "Niko od njih, naravno, nije nikada video nešto ovakvo. Kao što ste rekli, do sada nije poznat ovakav savremeni rad. Mislim, takođe, da ste rekli da ste vi jedini predstavnik."
<BR>&nbsp;&nbsp;&nbsp;&nbsp;&nbsp;"Da, tako je", reče Čildan.
<BR>&nbsp;&nbsp;&nbsp;&nbsp;&nbsp;"Želite da čujete njihovu reakciju?" Čildan se pokloni.
<BR>&nbsp;&nbsp;&nbsp;&nbsp;&nbsp;"Te osobe su se", reče Pol, "smejale."
<BR>&nbsp;&nbsp;&nbsp;&nbsp;&nbsp;Čildan je ćutao.
<BR>&nbsp;&nbsp;&nbsp;&nbsp;&nbsp;"Pa i ja sam se smejao pokrivajući se šakom, da vi ne vidite", reče Pol, "pre neki dan kada ste se pojavili i pokazali mi tu stvar. Naravno, da bih vam sačuvao sang-froid, <EM>Hladnokrvnost, sabranost (franc.); prim. prev.</EM> ja sam sakrio da me to zabavlja; kao što se bez sumnje sećate, na izgled sam ostao manje-više ravnodušan."
<BR>&nbsp;&nbsp;&nbsp;&nbsp;&nbsp;Čildan klimnu glavom.
<BR>&nbsp;&nbsp;&nbsp;&nbsp;&nbsp;Proučavajući broš, Pol nastavi. "Lako se može shvatiti takva reakcija. Tu je komad metala koji je istopljen dok nije izgubio oblik. Ne predstavlja ništa. Niti ima bilo kakav smišljen dizajn. Prosto je bezobličan. Čovek bi mogao reći, to je sam sadržaj, lišen forme."
<BR>&nbsp;&nbsp;&nbsp;&nbsp;&nbsp;Čildan klimnu glavom.
<BR>&nbsp;&nbsp;&nbsp;&nbsp;&nbsp;"Ipak", reče Pol. "Posmatram ga već nekoliko dana, i ni iz kakvog logičnog razloga osećam izvesnu emocionalna sklonost. Zašto je to tako? Mogu da pitam. Ja čak ni sada ne projektujem u tu grumuljicu svoju psihu, kao u nemačkim psihološkim testovima. I dalje ne vidim nikakve oblike niti forme. Ali to nekako ima u sebi Tao. Vidite?" Pozva Čildana pokretom ruke. "Uravnoteženo je. Sile u ovom komadu su stabilizovane. U mirovanju. Da se tako kaže, ovaj predmet se pomirio sa vasionom. Odvojio se od nje, i otuda je uspeo da stigne do homeostaze."
<BR>&nbsp;&nbsp;&nbsp;&nbsp;&nbsp;Čildan je klimao glavom, razgledao komad. Ali Pol nije obraćao pažnju na njega.
<BR>&nbsp;&nbsp;&nbsp;&nbsp;&nbsp;"Nema vabi", reče Pol, niti bi mogao da ga ima. Ali..." Noktom dotače broš. "Roberte, ovaj predmet ima vu.
<BR>&nbsp;&nbsp;&nbsp;&nbsp;&nbsp;"Verujem da ste u pravu," reče Čildan, pokušavajući da se seti šta je vu; to nije bila japanska reč - bila je kineska. Mudrost, zaključi on. Ili razumevanje. U svakom slučaju, bilo je veoma dobro.
<BR>&nbsp;&nbsp;&nbsp;&nbsp;&nbsp;"Ruke majstora", reče Pol, "imale su vu, i omogućile su da se to vu prelije u ovaj komad. On sam verovatno jedino zna da ovaj komad zadovoljava. Potpun je, Roberte. Razmišljanjem o njemu, sami postižemo više vua. Doživljavamo spokojstvo koje je povezano ne sa umetnošću, već sa svetošću. Sećam se jednog ćivota u Hirošimi u kome se mogla videti gnjat nekog srednjovekovnog sveca. Međutim, ovo je izradila ljudska ruka, a ono je bila relikvija. Ovo je živo u sadašnjosti, dok je ono samo ostalo. Ovakvim razmišljanjem, kojim sam se nadugačko bavio od kada ste poslednji put bili ovde, došao sam do vrednosti koju ovo ima nasuprot istorijata. Duboko sam dirnut, kao što vidite."
<BR>&nbsp;&nbsp;&nbsp;&nbsp;&nbsp;"Da," reče Čildan.
<BR>&nbsp;&nbsp;&nbsp;&nbsp;&nbsp;"Nemati istorijat, a ni umetničke, estetske vrednosti, pa ipak nositi u sebi neku eteričnu vrednost - to je čudo. Upravo zato što je ovo jadna, mala, naizgled bezvredna gromuljica; to, Roberte, doprinosi njenom posedovanju vua. Jer činjenica je da se vu obično nalazi na najneuglednijim mestima, kao u onom hrišćanskom aforizmu, 'u kamenovima koje je graditelj odbacio'. Čovek doživljava svest o vuu u takvim otpacima kao što su stari štap ili zarđala konzerva od piva kraj puta. Međutim, u tim slučajevima vu se nalazi u posmatraču. To je religiozni doživljaj. Ovde je jedan majstor stavio vu u predmet, umesto da samo posvedoči vu koji se tu nalazi." On diže pogled. "Da li jasno govorim?"
<BR>&nbsp;&nbsp;&nbsp;&nbsp;&nbsp;"Da", reče Čildan.
<BR>&nbsp;&nbsp;&nbsp;&nbsp;&nbsp;"Drugim rečima, ovim se ukazuje na čitav jedan nov svet. To se ne zove ni umetnost, jer nema forme, a nije ni religija. Šta je to? Neprestano sam razmišljao o tom brošu, i ipak ne mogu da ga dokučim. Očigledno nam nedostaje reč za predmet kao što je ovaj. Zato ste vi u pravu, Roberte. Ovo je autentično nova stvar na licu zemljinom."
<BR>&nbsp;&nbsp;&nbsp;&nbsp;&nbsp;Autentična, mislio je Čildan. Da, svakako jeste. To sam uhvatio. Ali što se tiče ostalog...
<BR>&nbsp;&nbsp;&nbsp;&nbsp;&nbsp;"Pošto sam promislio u tom cilju", nastavi Pol, "opet sam pozvao ovamo one iste poslovne poznanike. Uzeo sam na sebe, kao što sam baš sada učinio sa vama, da stavim ozbiljan prigovor, lišen takta. Ovaj predmet nosi u sebi moć koja primorava na napuštanje prikladnosti, toliko je velika neophodnost predavanja same spoznaje. Tražio sam od tih ličnosti da slušaju."
<BR>&nbsp;&nbsp;&nbsp;&nbsp;&nbsp;Čildan je znao da za Japanca kao što je Pol nametanje svojih ideja drugim osobama predstavlja gotovo neverovatnu situaciju.
<BR>&nbsp;&nbsp;&nbsp;&nbsp;&nbsp;"Rezultat je", reče Pol, "bio žestok. Bili su u stanju pod takvom prinudom da usvoje moje stanovište; videli su ono što sam ocrtao. Znači, vredelo je. Pošto sam to učinio, odahnuo sam. Ništa više, Roberte. Iscrpljen sam." Položi broš nazad u kutiju. "Moja obaveza je prestala. Stvar je obavljena." Gurnu kutijicu prema Čildanu.
<BR>&nbsp;&nbsp;&nbsp;&nbsp;&nbsp;"Gospodine, vaš je", reče Čildan, osećajući zabrinutost; situacija se nije uklapala ni u jedan model koji je ikada doživeo. Japanac na uglednom položaju koji do neba hvali poklon koji mu je dat - pa ga onda vrati. Čildan oseti kako mu se tresu kolena. Nije imao pojma šta da učini; stajao je čupkajući rukav, pocrvenevši.
<BR>&nbsp;&nbsp;&nbsp;&nbsp;&nbsp;Hladno, gotovo grubo, Pol reče: "Roberte, morate pogledati stvarnosti u oči sa više hrabrosti."
<BR>&nbsp;&nbsp;&nbsp;&nbsp;&nbsp;Pobledevši ustade, licem prema njemu. "Pazite. Zadatak je vaš. Vi ste jedini predstavnik za ovaj komad i ostale od te vrste. Vi ste i profesionalac. Povucite se u izolaciju jedno vreme. Razmišljajte, eventualno konsultujte Knjigu promena. Onda proučite ono što vam stoji u izlozima, vaše reklame vaš sistem trgovanja."
<BR>&nbsp;&nbsp;&nbsp;&nbsp;&nbsp;Čildan je blenuo u njega.
<BR>&nbsp;&nbsp;&nbsp;&nbsp;&nbsp;"Videćete šta treba da činite," reče Pol. "Šta morate da preduzmete da od ovih stvari napravite modni krik."
<BR>&nbsp;&nbsp;&nbsp;&nbsp;&nbsp;Čildan je bio zabezeknut. Čovek mi kaže da sam dužan da preuzmem moralnu obavezu za Edfrankov nakit! Suludo neurotično japansko gledište: ništa manje nego duhovni i poslovni odnos broj jedan sa nakitom koji prolazi u očima Pola Kasure.
<BR>&nbsp;&nbsp;&nbsp;&nbsp;&nbsp;A najgore od svega je bilo to što Pol svakako govori sa autoritetom, upravo iz samog središta japanske kulture i tradicije.
<BR>&nbsp;&nbsp;&nbsp;&nbsp;&nbsp;Obaveza, gorko pomisli. Mogla bi da mu se nakači do kraja života, kad je jednom natovari. Sve do groba. Pol se - na svoje sopstveno zadovoljstvo u svakom slučaju otresao svoje obaveze. Ali Čildanova; ta obaveza je, na žalost, imala obeležje beskrajnog.
<BR>&nbsp;&nbsp;&nbsp;&nbsp;&nbsp;S uma su sišli, reče Čildan sam sebi. Primer: neće pomoći povređenom čoveku da se podigne sa dna, zbog obaveze koju to nameće. Kako se to naziva? Rekao bih da je to tipično; šta bi i očekivao od rase koja kada joj se kaže da napravi kopiju britanskog razarača uspe čak da iskopira i zakrpe na kotlu kao i...
<BR>&nbsp;&nbsp;&nbsp;&nbsp;&nbsp;Pol ga je napeto posmatrao. Srećom, zahvaljujući dugoj navici, Čildan je automatski potiskivao svaki znak istinskih osećanja. Imao je učtiv, trezven izraz osobe koja se postavlja prema situaciji. Osećao ju je tamo s druge strane, masku. Ovo je strašno, zaključi Čildan. Katastrofa. Bolje da je pomislio da pokušavam da mu zavedem ženu.
<BR>&nbsp;&nbsp;&nbsp;&nbsp;&nbsp;Beti. Sada više nije bilo šanse da ona vidi nakit, da se ostvari njegov prvobitni plan. Vu ne ide sa seksualnošću; vu je, kao što reče Pol, svečan i svet, kao relikvija.
<BR>&nbsp;&nbsp;&nbsp;&nbsp;&nbsp;"Dao sam svakoj od tih ličnosti po jednu vašu kartu", reče Pol.
<BR>&nbsp;&nbsp;&nbsp;&nbsp;&nbsp;"Molim?" reče Čildan, obuzet mislima.
<BR>&nbsp;&nbsp;&nbsp;&nbsp;&nbsp;"Vaše podsetnice. Da bi mogli da dođu u radnju i razgledaju i druge primerke"
<BR>&nbsp;&nbsp;&nbsp;&nbsp;&nbsp;"Razumem", reče Čildan.
<BR>&nbsp;&nbsp;&nbsp;&nbsp;&nbsp;"Još jedna stvar," reče Pol. "Jedna od tih osoba želi da o svemu tome razgovara sa vama u svojoj kući. Zapisao sam njegovo ime i adresu." Pol pruži Čildanu presavijenu cedulju. "Želi da čuju i njegovi poslovni prijatelji." Pol dodade: "On je uvoznik. Uvozi i izvozi na veliko. Naročito u Južnu Ameriku. Radio-aparate, foto-aparate, doglede, magnetofone, takve stvari."
<BR>&nbsp;&nbsp;&nbsp;&nbsp;&nbsp;Čildan spusti pogled na cedulju.
<BR>&nbsp;&nbsp;&nbsp;&nbsp;&nbsp;"On, naravno, trguje ogromnim količinama," reče Pol. "Možda desetinama hiljada komada od svakog artikla. Njegova kompanija upravlja raznim preduzećima koja proizvode za njega uz niske poslovne troškove i sva su na Orijentu gde ima jeftinije radne snage."
<BR>&nbsp;&nbsp;&nbsp;&nbsp;&nbsp;"Zašto je on..." započe Čildan.
<BR>&nbsp;&nbsp;&nbsp;&nbsp;&nbsp;Pol reče: "Komadi kao što je ovaj..." Opet nakratko uze broš. Zatvorivši poklopac, vrati kutiju Čildanu. "...mogu se masovno proizvoditi. Bilo od metala bilo od plastike. Po kalupu. U svakoj količini koja se želi."
<BR>&nbsp;&nbsp;&nbsp;&nbsp;&nbsp;Posle nekog vremena, Čildan reče: "A vu? Da li će to ostati u primercima?"
<BR>&nbsp;&nbsp;&nbsp;&nbsp;&nbsp;Pol ne reče ništa.
<BR>&nbsp;&nbsp;&nbsp;&nbsp;&nbsp;"Vi mi savetujete da se vidim s njim?" reče Čildan.
<BR>&nbsp;&nbsp;&nbsp;&nbsp;&nbsp;"Da", reče Pol.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Amajlije", reče Pol. Čildan je blenuo.
<BR>&nbsp;&nbsp;&nbsp;&nbsp;&nbsp;"Amajlije za sreću. Da se nose. Da ih nosi relativno siromašan svet. Amuleti koji bi se prodavali po celoj Latinskoj Americi i Orijentu. Najveći deo masa još veruje u magiju, znate. Čini. Čarobne napitke. Kažu mi da je to veliki biznis." Polovo lice bilo je bezizrazno, glas nije imao tona.
<BR>&nbsp;&nbsp;&nbsp;&nbsp;&nbsp;"Izgleda," reče polako Čildan, "kao da bi tu palo dosta para."
<BR>&nbsp;&nbsp;&nbsp;&nbsp;&nbsp;Pol klimnu glavom.
<BR>&nbsp;&nbsp;&nbsp;&nbsp;&nbsp;"Je li to bila vaša ideja?"
<BR>&nbsp;&nbsp;&nbsp;&nbsp;&nbsp;"Ne", odgovori Pol. Zatim zaćuta.
<BR>&nbsp;&nbsp;&nbsp;&nbsp;&nbsp;Tvog poslodavca, mislio je Čildan. Pokazao si nakit tvom pretpostavljenom, koji poznaje tog uvoznika. Tvoj pretpostavljeni - ili neka uticajna osoba iznad tebe, neko ko ima vlast nad tobom, neko bogat i veliki - stupio je u vezu sa tim uvoznikom.
<BR>&nbsp;&nbsp;&nbsp;&nbsp;&nbsp;Zato mi ga vraćaš, shvati Čildan. Ti ne želiš ništa od toga. Ali znaš ono što ja znam: da ću otići na ovu adresu i videti se sa tim čovekom. Moram. Nemam izbora. Daću nacrte pod zakup ili ću ih prodati na bazi procenta; neka pogodba će se sklopiti između mene i te strane.
<BR>&nbsp;&nbsp;&nbsp;&nbsp;&nbsp;Izvukao sam ti se iz šaka. Potpuno. Pokazao si loš ukus kad si preduzeo da me zaustaviš ili se raspravljaš sa mnom.
<BR>&nbsp;&nbsp;&nbsp;&nbsp;&nbsp;"Ima jedna šansa za vas," reče Pol, "da se strašnono obogatite." I dalje je stoički gledao ispred sebe.
<BR>&nbsp;&nbsp;&nbsp;&nbsp;&nbsp;"Ideja mi se čini bizarna," reče Čildan. "Praviti amajlije od ovakvih umetničkih predmeta; ne mogu to da zamislim."
<BR>&nbsp;&nbsp;&nbsp;&nbsp;&nbsp;"Zato što to ne spada u vaš prirodan posao. Vi ste odani ukusu ezoteričnog. I ja sam isti. A i te osobe koje će uskoro doći u vašu radnju, te koje sam spomenuo."
<BR>&nbsp;&nbsp;&nbsp;&nbsp;&nbsp;Čildan reče: "Šta biste vi učinili na mom mestu?"
<BR>&nbsp;&nbsp;&nbsp;&nbsp;&nbsp;"Ne potcenjujte mogućnost koju predlaže cenjeni uvoznik. On je jedna prepredena persona. Vi i ja - mi nismo svesni koliko mnogo ima neobrazovanih. Oni iz identičnih predmeta izrađenih po kalupu mogu da izvuku radost koja bi nama bila uskraćena. Mi moramo pretpostaviti da imamo jedan jedini predmet od neke vrste, ili bar nešto retko, što poseduje veoma mali broj ljudi. I, naravno, nešto istinski autentično. Ne maketu ili kopiju." I dalje je gledao negde iza Čildana, u prazan prostor. "Ne nešto izliveno u desetinama hiljada primeraka."
<BR>&nbsp;&nbsp;&nbsp;&nbsp;&nbsp;Da nije on nabasao na tačnu predstavu, pitao se Čildan, da su izvesni istorijski predmeti u radnjama kao što je moja (a da i ne govorimo o mnogim predmetima iz njegove lične kolekcije) imitacije? On kao da nešto nabacuje. Kao sa prizvukom ironije kaže mi nešto sasvim drugačije od onog što izgleda da jeste. Dvosmislenost, kad se čovek spotakne u proročanstvu... osobina orijentalnog uma, kao što kažu.
<BR>&nbsp;&nbsp;&nbsp;&nbsp;&nbsp;Čildan se premišljao, on u stvari kaže: koji si ti, Roberte? Onaj koga proročanstvo naziva 'inferiornim čovekom', ili onaj drugi kome su namenjeni svi dobri saveti? Moraš odlučiti, ovde. Možeš da stupiš na jedan ili drugi put, ali ne na oba. Sada ti je trenutak da biraš.
<BR>&nbsp;&nbsp;&nbsp;&nbsp;&nbsp;A kojim će putem krenuti nadmoćni čovek? Zapita sam sebe Robert Čildan. Bar prema mišljenju Pola Kasure. Jer ovo što imamo ovde pred sobom nije nikakva hiljadama godina sakupljana božanski nadahnuta mudrost; to je samo mišljenje jednog smrtnika - jednog mladog japanskog biznismena.
<BR>&nbsp;&nbsp;&nbsp;&nbsp;&nbsp;Pa ipak, ima tu neke srži. Vu, što bi Pol rekao. Vu ove situacije je u ovome: bez obzira na to što mi lično ne volimo, sumnje nema da nas stvarnost vodi u pravcu uvoznika. Loše je po ono što smo nameravali; moramo se prilagoditi, kao što kaže proročanstvo.
<BR>&nbsp;&nbsp;&nbsp;&nbsp;&nbsp;I, na kraju krajeva, u mojoj radnji se još mogu prodavati originali. Poznavaocima, kao što su, recimo, Polovi prijatelji.
<BR>&nbsp;&nbsp;&nbsp;&nbsp;&nbsp;"Borite se sa sobom", primeti Pol. "Nema sumnje da u ovakvoj situaciji čovek više voli da bude sam." Uputio se ka vratima kancelarije.
<BR>&nbsp;&nbsp;&nbsp;&nbsp;&nbsp;"Već sam odlučio."
<BR>&nbsp;&nbsp;&nbsp;&nbsp;&nbsp;Polove oči zasveilucaše.
<BR>&nbsp;&nbsp;&nbsp;&nbsp;&nbsp;Klanjajući se, Čildan reče: "Poslušaću vaš savet. Sada ću da odem da posetim uvoznika." Podiže presavijenu hartiju. Začudo, Pol nije izgledao zadovoljan; samo nešto progunđa i vrati se svom stolu. Oni zadržavaju svoje emocije do kraja, pomisli Čildan.
<BR>&nbsp;&nbsp;&nbsp;&nbsp;&nbsp;"Mnogo hvala za poslovnu pomoć", reče Čildan spremajući se da ode. "Jednog dana ću, ako bude moguće, uzvratiti. Zapamtiću."
<BR>&nbsp;&nbsp;&nbsp;&nbsp;&nbsp;Ali mladi Japanac i dalje nije pokazivao nikakvu reakciju. Više je nego tačno, pomisli Čildan, ono što smo govorili: oni su nedokučivi.
<BR>&nbsp;&nbsp;&nbsp;&nbsp;&nbsp;Dok ga je pratio do vrata, Pol je izgledao duboko zamišljen. Odjednom iz njega izlete: "Američki majstori su ovaj komad napravili sve samim ručnim radom, je li tako? Njihov lični rad?"
<BR>&nbsp;&nbsp;&nbsp;&nbsp;&nbsp;"Da, od početnog nacrta do konačnog glačanja."
<BR>&nbsp;&nbsp;&nbsp;&nbsp;&nbsp;"Gospodine! Da li će se ti majstori složiti? Rekao bih da su sanjali nešto drugo za svoje delo."
<BR>&nbsp;&nbsp;&nbsp;&nbsp;&nbsp;"Smeo bih da tvrdim da bi se mogli ubediti", reče Čildam, problem je, njemu, izgledao sitan.
<BR>&nbsp;&nbsp;&nbsp;&nbsp;&nbsp;"Da", reče Pol. "Pretpostavljam."
<BR>&nbsp;&nbsp;&nbsp;&nbsp;&nbsp;Nešto u njegovom tonu natera Roberta Čildana da se odjednom trgne. Neki nejasan i čudnovat akcenat. Onda mu sinu. Bez ikakvog kolebanja razluči dvosmislenost - sada je video.
<BR>&nbsp;&nbsp;&nbsp;&nbsp;&nbsp;Naravno. Čitava stvar je surovo odbacivanje američkih napora, tu pred njegovim očima. Cinizam, ali bože oprosti, progutao sam udicu, konac i teg za potapanje. Naveo me da se složim, korak po korak, doveo me finim putem do ovog zaključka: proizvodi američkih ruku nisu ni za šta drugo već za to da posluže kao modeli za tričave amajlije.
<BR>&nbsp;&nbsp;&nbsp;&nbsp;&nbsp;Tako vladaju Japanci, ne grubo već sa prefinjenošću, pronicljivošću, beskrajnom oštroumnošću.
<BR>&nbsp;&nbsp;&nbsp;&nbsp;&nbsp;Hriste! Mi smo varvari u poređenju s njima, shvati Čildan. Mi nismo ništa više nego glupaci prema ovakvom nemilosrdnom rezonovanju. Pol nije kazao - nije mi rekao da je naša umetnost bezvredna; naveo me je da ja to kažem umesto njega. I, što je najveća ironija, bilo mu je žao što sam to rekao. Nejak, civilizovan uglađen gest žaljenja kada je čuo istinu od mene.
<BR>&nbsp;&nbsp;&nbsp;&nbsp;&nbsp;Skršio me je, gotovo glasno reče Čildan - srećom, međutim, uspe da zadrži misao u glavi; kao i pre, čuvao je to u svom unutarnjem svetu, izdvojeno i potajno, za samog sebe. Ponizio je mene i moju rasu. A ja sam bespomoćan. Nema osvete za ovo; poraženi smo, i naši porazi su kao ovaj, toliko istančani, toliko fini, da smo jedva u stanju da ih primetimo. U stvari, moramo da napravimo zarez u našoj evoluciji da bismo znali da se to ikada dogodilo.
<BR>&nbsp;&nbsp;&nbsp;&nbsp;&nbsp;Kakav bi se veći dokaz mogao pružiti o japanskoj sposobnosti da vladaju? Dođe mu da se nasmeje, možda sa zahvalnošću. Da, pomisli, to je to, kao kad čovek čuje dobar vic. Moram da ga se setim, da ga naknadno sladim, čak i ispričam. Ali kome? Problem, jeste. I suviše je lično za pričanje.
<BR>&nbsp;&nbsp;&nbsp;&nbsp;&nbsp;U uglu Polove kancelarije korpa za otpatke. U nju! Reče sebi Robert Čildan, u korpu s ovom grumuljicom, s ovim nakitom koji ima vu.
<BR>&nbsp;&nbsp;&nbsp;&nbsp;&nbsp;Da li bih mogao to da učinim? Da ga odbacim? Okončam situaciju na Polove oči?
<BR>&nbsp;&nbsp;&nbsp;&nbsp;&nbsp;Ne možeš čak ni da ga hitneš, otkri stiskajući komad. Ne smeš - kad pomisliš da ćeš se opet pogledati u oči sa svojim japanskim drugarom.
<BR>&nbsp;&nbsp;&nbsp;&nbsp;&nbsp;Prokleti bili, ne mogu da se oslobodim od njihovog uticaja, ne mogu da popustim impulsu. Sva spontanost uništena... Pol ga je pažljivo posmatrao, nije mu bilo potrebno ništa da kaže; dovoljno je i samo prisustvo čoveka. Uhvatio mi je savest u mrežu, provukao nevidljivo uže od ove gromuljice u mojim šakama uz ruku, sve do duše.
<BR>&nbsp;&nbsp;&nbsp;&nbsp;&nbsp;Valjda već i suviše dugo živim u njihovoj blizini. Sada je prekasno da bežim, da se vratim među belce i u život belih.
<BR>&nbsp;&nbsp;&nbsp;&nbsp;&nbsp;Robert Čildan reče, "Pole..." glas mu je, primeti, promukao u mučnom nastojanju da se izmigolji; bez kontrole, bez modulacije.
<BR>&nbsp;&nbsp;&nbsp;&nbsp;&nbsp;"Da, Roberte."
<BR>&nbsp;&nbsp;&nbsp;&nbsp;&nbsp;"Pole, ja... sam... ponižen." Soba se okretala oko njega.
<BR>&nbsp;&nbsp;&nbsp;&nbsp;&nbsp;"Zašto, Roberte?" ton zabrinutosti, ali na odstojanju.
<BR>&nbsp;&nbsp;&nbsp;&nbsp;&nbsp;"Pole. Trenutak samo." Opipavao je komad nakita, koji se već lepio od znoja. "Ja - ponosan sam na ovaj rad. Ne dolaze u obzir nikakve jeftine amajlije. Odbijam."
<BR>&nbsp;&nbsp;&nbsp;&nbsp;&nbsp;I opet nije mogao da pročita reakciju mladog Japanca, samo pažljivo uho, samo svest.
<BR>&nbsp;&nbsp;&nbsp;&nbsp;&nbsp;"Hvala vam, ipak", reče Robert Čildan. Pol se pokloni.
<BR>&nbsp;&nbsp;&nbsp;&nbsp;&nbsp;Robert Čildan se pokloni.
<BR>&nbsp;&nbsp;&nbsp;&nbsp;&nbsp;"Ljudi koji su ovo napravili", reče Čildan, "su ponosni američki umetnici. Zato nas predlaganje bezvrednih amajlija vređa, i ja molim za izvinjenje."
<BR>&nbsp;&nbsp;&nbsp;&nbsp;&nbsp;Neverovatno dugo ćutanje.
<BR>&nbsp;&nbsp;&nbsp;&nbsp;&nbsp;Pol ga je posmatrao. Jedna obrva mu se lako podiže, na tankim usnama trzaj. Osmeh!
<BR>&nbsp;&nbsp;&nbsp;&nbsp;&nbsp;"Zahtevam", reče Čildan. To je bilo sve, dalje nije mogao. Sada je samo čekao.
<BR>&nbsp;&nbsp;&nbsp;&nbsp;&nbsp;Ništa se ne desi.
<BR>&nbsp;&nbsp;&nbsp;&nbsp;&nbsp;Molim te, mislio je. Pomozi mi.
<BR>&nbsp;&nbsp;&nbsp;&nbsp;&nbsp;Pol reče: "Oprostite mi zbog arogantnog nametanja." Ispruži ruku.
<BR>&nbsp;&nbsp;&nbsp;&nbsp;&nbsp;"U redu", reče Robert Čildan. Rukovaše se.
<BR>&nbsp;&nbsp;&nbsp;&nbsp;&nbsp;U Čildanovom srcu se sleže spokojstvo. Preživeo sam i izvukao se, znao je. Skroz. Milošću božjom; postojala je u pravom trenutku za mene. Drugi put - bilo bi drugačije. Da li bih ikada smeo opet da se usudim, da izazivam sreću? Verovatno ne.
<BR>&nbsp;&nbsp;&nbsp;&nbsp;&nbsp;Osetio je melanholiju. Kratak trenutak, kao da sam se podigao na površinu, i video stvari bez opterećenja.
<BR>&nbsp;&nbsp;&nbsp;&nbsp;&nbsp;Život je kratak, mislio je. Umetnost, ili nešto što nije život, je dugo, proteže se bez kraja, kao betonska traka. Ravna, bela, neuglačana prolaženjem uzduž ili popreko. Stojim ovde. Ali više ne. Uzevši kutijicu, odloži komad Edfrankovog nakita u džep od kaputa.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
