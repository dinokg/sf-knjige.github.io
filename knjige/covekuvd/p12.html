<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Gospodin Remzi reče: "Gospodine Tagomi, ovo je gospodin Jatabe." Povuče se u ugao kancelarije, a napred istupi vitak stariji gospodin.
<BR>&nbsp;&nbsp;&nbsp;&nbsp;&nbsp;Pružajući ruku, gospodin Tagomi reče: "Drago mi je da se upoznam sa vama, gospodine." Lagašna, krhka stara ruka skliznu u njegovu; on je protrese bez stiskanja i odmah pusti. Ništa nije slomljeno, nadam se, pomisli. Ispitivao je crte starog gospodina i to ga zadovolji. Takav strog, sređen, duh. Nezamagljen duh. Svakako jasan nastavak svih stabilnih starih tradicija. Najbolje što je staro moglo da predstavlja... i onda otkri da stoji licem u lice sa generalom Tedekijem, bivšim načelnikom Generalštaba Imperije.
<BR>&nbsp;&nbsp;&nbsp;&nbsp;&nbsp;Gospodin Tagomi se duboko pokloni.
<BR>&nbsp;&nbsp;&nbsp;&nbsp;&nbsp;"Generale", reče.
<BR>&nbsp;&nbsp;&nbsp;&nbsp;&nbsp;"Gde je treća strana?" zapita General Tedeki.
<BR>&nbsp;&nbsp;&nbsp;&nbsp;&nbsp;"Sad će, samo što nije stigao", reče gospodin Tagomi. "Lično sam ga obavestio na sobu u hotelu." U glavi mu je bila pometnja, povuče se nekoliko koraka sve tako klanjajući se, jedva u stanju da ponovo zauzme uspravan stav.
<BR>&nbsp;&nbsp;&nbsp;&nbsp;&nbsp;General sede. Gospodin Remzi, koji bez sumnje nije znao ko je starac, primače stolicu, ali bez naročitog poštovanja. Gospodin Tagomi oklevajući sede na stolicu preko puta.
<BR>&nbsp;&nbsp;&nbsp;&nbsp;&nbsp;"Besposličimo", reče general. "Za žaljenje, ali neizbežno."
<BR>&nbsp;&nbsp;&nbsp;&nbsp;&nbsp;"Tačno", reče gospodin Tagomi.
<BR>&nbsp;&nbsp;&nbsp;&nbsp;&nbsp;Prođe deset minuta. Nijedan od dvojice ljudi ne progovori.
<BR>&nbsp;&nbsp;&nbsp;&nbsp;&nbsp;"Izvinite me, gospodine", reče najzad gospodin Remzi vrpoljeći se. "Ja ću da odem, osim ako nisam potreban."
<BR>&nbsp;&nbsp;&nbsp;&nbsp;&nbsp;Gospodin Tagomi klimnu glavom, i gospodin Remzi se udalji.
<BR>&nbsp;&nbsp;&nbsp;&nbsp;&nbsp;"Čaj?" zapita Gospodin Tagomi.
<BR>&nbsp;&nbsp;&nbsp;&nbsp;&nbsp;"Ne, gospodine."
<BR>&nbsp;&nbsp;&nbsp;&nbsp;&nbsp;"Gospodine", reče gospodin Tagomi, "priznajem da se plašim. Osećam nešto strašno u ovom susretu."
<BR>&nbsp;&nbsp;&nbsp;&nbsp;&nbsp;General naže glavu.
<BR>&nbsp;&nbsp;&nbsp;&nbsp;&nbsp;"Gospodin Bejns, sa kojim sam se upoznao", reče gospodin Tagomi, "i primio ga u svojoj kući, izjavljuje da je Šveđanin. Ipak, kada čovek pažljivo osmotri, dolazi do ubeđenja da je on u stvari Nemac na nekom krupnom položaju. Ja to kažem zato što..."
<BR>&nbsp;&nbsp;&nbsp;&nbsp;&nbsp;"Molim vas nastavite."
<BR>&nbsp;&nbsp;&nbsp;&nbsp;&nbsp;"Hvala. Generale. Na osnovu njegove uznemirenosti u vezi sa ovim sastankom ja zaključujem da postoji veza sa političkim prevratima u Rajhu." Gospodin Tagomi ne spomenu još jednu činjenicu: da je svestan da general nije uspeo da se pojavi u očekivano vreme.
<BR>&nbsp;&nbsp;&nbsp;&nbsp;&nbsp;General reče: "Gospodine, vi sada pecate. Ne informišete." Njegove sive oči zasjaše očinski. Bez zlobe.
<BR>&nbsp;&nbsp;&nbsp;&nbsp;&nbsp;Gospodin Tagomi prihvati prekor. "Gospodine, da li je moje prisustvo ovom sastanku samo formalnost da se zbune nacistička njuškala?"
<BR>&nbsp;&nbsp;&nbsp;&nbsp;&nbsp;"Prirodno", reče general, "stalo nam je da održimo izvesnu sliku. Gospodin Bejns je predstavnik Tor-Am Industrije iz Stokholma, čisto poslovan čovek. A ja sam Sinđiro Jatabe."
<BR>&nbsp;&nbsp;&nbsp;&nbsp;&nbsp;Gospodin Tagomi pomisli: a ja sam Tagomi. To jeste tako.
<BR>&nbsp;&nbsp;&nbsp;&nbsp;&nbsp;"Nema sumnje, nacisti su motrili na kretanje gospodina Bejnsa", reče general. Položio je ruke na kolena, sedeći pravo kao strela... kao da, pomisli gospodin Tagomi, njuši miris kuvane govedine iz daljine. "Ali da bi razbili tu sliku, moraju da pribegnu zakonskim merama. U tome je prava svrha; ne da se zavaraju, već da se u slučaju otkrivanja zahtevaju formalnosti. Vidite, na primer, da bi se dočepali gospodina Bejnsa, oni moraju da učine nešto više nego da ga samo ubiju... što bi mogli da učine kada bi on morao da putuje kao - pa, da putuje bez tog verbalnog kišobrana."
<BR>&nbsp;&nbsp;&nbsp;&nbsp;&nbsp;"Razumem", reče gospodin Tagomi. Izgleda kao neka igra, zaključi on. Ali znaju oni nacistički mentalitet. Zato valjda vredi.
<BR>&nbsp;&nbsp;&nbsp;&nbsp;&nbsp;Interfon na stolu zazuja. Glas gospodina Remzija: "Gospodine, gospodin Bejns je došao. Da ga pošaljem unutra?"
<BR>&nbsp;&nbsp;&nbsp;&nbsp;&nbsp;"Da!" viknu gospodin Tagomi.
<BR>&nbsp;&nbsp;&nbsp;&nbsp;&nbsp;Vrata se otvoriše i pojavi se gospodin Bejns, doteran, u savršeno ispeglanom i majstorski skrojenom odelu, sabranih crta lica.
<BR>&nbsp;&nbsp;&nbsp;&nbsp;&nbsp;General Tedeki se diže da bi stao naspram njega. Diže se i gospodin Tagomi. Sva trojica se pokloniše.
<BR>&nbsp;&nbsp;&nbsp;&nbsp;&nbsp;"Gospodine", reče gospodin Bejns generalu, "ja sam kapetan R. Vegener, iz Pomorske kontra-obaveštajne službe Rajha. Kao što se zna, ja ne predstavljam nikoga osim sebe lično i izvesnih privatnih ličnosti koje nećemo imenovati; nikakva odeljenja niti biroe vlade Rajha."
<BR>&nbsp;&nbsp;&nbsp;&nbsp;&nbsp;General reče: "Her Vegener, shvatam da vi ni na koji način zvanično ne predstavljate bilo koji deo vlade Rajha. Ja sam ovde kao nezvanična privatna stranka za koju se po njenom bivšem položaju u Imperijalnoj armiji može reći da ima pristupa krugovima u Tokiju koji žele da čuju što god vi imate da kažete."
<BR>&nbsp;&nbsp;&nbsp;&nbsp;&nbsp;Jeza od razgovora, pomisli gospodin Tagomi. Ali nije neprijatan. Ima nešto gotovo muzički u tome. Osvežavajuće olakšanje, u stvari.
<BR>&nbsp;&nbsp;&nbsp;&nbsp;&nbsp;Sedoše.
<BR>&nbsp;&nbsp;&nbsp;&nbsp;&nbsp;"Bez uvoda", reče gospodin Bejns, "želeo bih da obavestim vas i one kojima imate pristupa da u Rajhu postoji, u poodmaklom stadijumu, jedan plan koji se zove Lowenzahn. Maslačak."
<BR>&nbsp;&nbsp;&nbsp;&nbsp;&nbsp;"Da", reče general, klimajući glavom kao da je već čuo za to; ali, pomisli gopodin Tagomi, kao da mu je jako stalo da gospodin Bejns nastavi.
<BR>&nbsp;&nbsp;&nbsp;&nbsp;&nbsp;"Maslačak se", reče gospodin Bejns, "sastoji od jednog incidenta na granici između Država Stenovitih planina i Sjedinjenih Država."
<BR>&nbsp;&nbsp;&nbsp;&nbsp;&nbsp;General je klimao glavom, osmehujući se.
<BR>&nbsp;&nbsp;&nbsp;&nbsp;&nbsp;"Trupe S.A.D. će biti napadnute i odvratiće prelaženjem granice i angažovanjem regularnih trupa D.S.P. koje su stacionirane u blizini. Trupe S.A.D. imaju detaljne mape vojnih postrojenja armije Srednjeg Zapada. To je prvi korak. Korak broj dva se sastoji od izjave koju daje Nemačka u vezi sa konfliktom. Jedan odred padobranaca Vermahta dobrovoljaca - biće upućen u pomoć S.A.D. Međutim, to je dalja kamuflaža."
<BR>&nbsp;&nbsp;&nbsp;&nbsp;&nbsp;"Da", reče general, slušajući.
<BR>&nbsp;&nbsp;&nbsp;&nbsp;&nbsp;"Osnovna svrha Operacije maslačak", reče gospodin Bejns, "jeste ogroman nuklearni napad na Houm Ajlends, bez ikakvog prethodnog upozorenja." Onda zaćuta.
<BR>&nbsp;&nbsp;&nbsp;&nbsp;&nbsp;"Sa ciljem uništenja kraljevske porodice, domaće odbrambene armije, najvećeg dela Imperijalne mornarice, civilnog stanovništva, industrije, bogatstava", reče General Tedeki. "Ostavljanje prekomorskih poseda da ih apsorbuje Rajh."
<BR>&nbsp;&nbsp;&nbsp;&nbsp;&nbsp;Gospodin Bejns ne reče ništa.
<BR>&nbsp;&nbsp;&nbsp;&nbsp;&nbsp;General upita: "I šta još?"
<BR>&nbsp;&nbsp;&nbsp;&nbsp;&nbsp;Gospodin Bejns kao da je bio u nedoumici.
<BR>&nbsp;&nbsp;&nbsp;&nbsp;&nbsp;"Datum, gospodine", reče general.
<BR>&nbsp;&nbsp;&nbsp;&nbsp;&nbsp;"Sve je promenjeno", reče gospodin Bejns. "Zbog smrti M. Bormana. Bar pretpostavljam. Sada nisam u kontaktu sa Abverom."
<BR>&nbsp;&nbsp;&nbsp;&nbsp;&nbsp;Malo zatim general reče: "Nastavite, her Vegener."
<BR>&nbsp;&nbsp;&nbsp;&nbsp;&nbsp;"Ono što mi preporučujemo jeste da se japanska vlada umeša u unutrašnju situaciju Rajha. Ili bar, ja sam došao ovamo da to preporučim. Izvesne grupe u Rajhu su za Operaciju Maslačak; neke druge nisu. Postojala je nada da bi one koje su protiv mogle da dođu na vlast posle smrti Kancelara Bormana."
<BR>&nbsp;&nbsp;&nbsp;&nbsp;&nbsp;"Ali dok ste vi bili ovde", reče general, "her Borman je umro i politička situacija je donela svoje sopstveno rešenje. Doktor Gebels je sada kancelar Rajha. Prevrat je završen." Zastade. "Kako ta stranka gleda na Operaciju Maslačak?"
<BR>&nbsp;&nbsp;&nbsp;&nbsp;&nbsp;Gospodin Bejns reče: "Doktor Gebels se zalaže za Maslačak."
<BR>&nbsp;&nbsp;&nbsp;&nbsp;&nbsp;Neprimećen, gospodin Tagomi zatvori oči.
<BR>&nbsp;&nbsp;&nbsp;&nbsp;&nbsp;"Ko je protiv?" zapita General Tedeki.
<BR>&nbsp;&nbsp;&nbsp;&nbsp;&nbsp;Gospodin Tagomi začu glas gospodina Bejnsa. "General S.S. Hajdrih."
<BR>&nbsp;&nbsp;&nbsp;&nbsp;&nbsp;"Iznenađen sam", reče General Tedeki. "Sumnjam. Je li ovo legitimno obaveštenje ili samo stanovište koje zastupate vi i vaše kolege?"
<BR>&nbsp;&nbsp;&nbsp;&nbsp;&nbsp;Gospodin Bejns reče: "Administracijom Istoka - to jest oblasti koju sada drži Japan - upravljao bi Forin Ofis, Rozenbergovi ljudi, koji direktno sarađuju sa Kancelarijom. To je pitanje oko koga su se glavešine žestoko raspravljale na mnogim sednicama prošle godine. Imam fotokopije zabeleški. Policija je tražila vlast, ali je bila odbijena. Oni treba da upravljaju kolonizacijom vasione Marsa, Meseca, Venere. To ima da bude njihova oblast. Čim je sređena ta podela vlasti, policija se svom svojom težinom stavila iza vasionskog programa, a protiv Maslačka."
<BR>&nbsp;&nbsp;&nbsp;&nbsp;&nbsp;"Suparništvo", reče General Tedeki. "Jednu grupu protiv druge nahuškava vođa. Tako on nikada ne dolazi u pitanje."
<BR>&nbsp;&nbsp;&nbsp;&nbsp;&nbsp;"Tačno", reče gospodin Bejns. "Zato su me i poslali ovamo, da molim za vašu intervenciju. Još je moguće intervenisati; situacija je još fluidna. Proći će meseci i meseci dok doktor Gebels ne učvrsti svoj položaj. Moraće da slomi policiju, eventualno da pogubi Hajdriha i druge vrhovne lidere S.S. i S.B. Kada to bude učinjeno..."
<BR>&nbsp;&nbsp;&nbsp;&nbsp;&nbsp;"Mi treba da damo podršku Ziherhajtsdinstu?" prekide general Tedeki. "Najzloćudnijem delu nemačkog drušva?"
<BR>&nbsp;&nbsp;&nbsp;&nbsp;&nbsp;Gospodin Bejns odgovori. "To je tačno."
<BR>&nbsp;&nbsp;&nbsp;&nbsp;&nbsp;"Car", reče general Tedeki, "nikada ne bi tolerisao tu politiku. On na elitne korpuse Rajha, gde god se nosi crna uniforma, gleda kao na smrt. Sistem tvrđave - za njega je sve to zlo."
<BR>&nbsp;&nbsp;&nbsp;&nbsp;&nbsp;Zlo, mislio je gospodin Tagomi. Da, jeste. Da li treba da mu pomognemo da dođe do vlasti da bismo sačuvali svoje živote? Je li to paradoks naše situacije na ovoj Zemlji?
<BR>&nbsp;&nbsp;&nbsp;&nbsp;&nbsp;Nisam dorastao ovoj dilemi, reče sam sebi gospodin Tagomi. Taj čovek treba da deluje u takvoj moralnoj dvosmislenosti. Tu nema puta; sve je zbrkano. Sve je haos svetla i tame, senke i materije.
<BR>&nbsp;&nbsp;&nbsp;&nbsp;&nbsp;"Vermaht", reče gospodin Bejns, "vojska, jedino u Rajhu poseduje hidrogensku bombu. Tamo gde su je crnokošuljaši koristili, činili su to samo pod nadzorom Armije. Pod Bormanom. Kancelarija nikada nije dozvolila da bilo kakvo nuklearno naoružanje ode policiji. U Operaciji Maslačak, sve će izvesti Vrhovna komanda Armije."
<BR>&nbsp;&nbsp;&nbsp;&nbsp;&nbsp;"Znam to", reče general Tedeki.
<BR>&nbsp;&nbsp;&nbsp;&nbsp;&nbsp;"Moralna praksa crnokošuljaša po zverstvu prevazilazi ono što radi Vermaht. Ali njihova moć je manja. Treba da razmišljamo samo na osnovu stvarnosti, stvarne moći. Ne na osnovu etičkih intencija."
<BR>&nbsp;&nbsp;&nbsp;&nbsp;&nbsp;"Da, moramo biti realni", glasno reče gospodin Tagomi. I gospodin Bejns i general Tedeki ga pogledaše. General se obrati gospodinu Bejnsu. "Šta vi konkretno predlažete? Da mi uspostavimo kontakt sa S.B. ovde u Pacifičkim državama? Direktno pregovaramo sa - ne znam ko je ovde šef S.B. Zamišljam da je neki odbojan tip."
<BR>&nbsp;&nbsp;&nbsp;&nbsp;&nbsp;"Lokalna S.B. ne zna ništa", reče gospodin Bejns. "Njihov šef ovde, Bruno Krojc fon Mere je starovremenska partijska raga. Ein Altparteigenosse. <EM>Stari partijski drug (nem.); prim. prev.</EM> Imbecil. Niko u Berlmu ne bi ni pomislio da mu šta kaže; on samo obavlja rutinske poslove."
<BR>&nbsp;&nbsp;&nbsp;&nbsp;&nbsp;"Šta onda?" General se ljutio. "Sa konzulom ovde, ili ambasadorom Rajha u Tokiju?"
<BR>&nbsp;&nbsp;&nbsp;&nbsp;&nbsp;Ovaj razgovor neće uspeti, mislio je gospodin Tagomi. Bez obzira na to šta je u pitanju. Ne možemo ulaziti u čudovišnu šizofreničnu kaljugu nacističke ubilačke zavere; naš um se ne može tome prilagoditi.
<BR>&nbsp;&nbsp;&nbsp;&nbsp;&nbsp;"Mora se raditi oprezno", reče gospodin Bejns. "Preko niza posrednika. Preko nekog bliskog Hajdrihu ko je izvan Rajha, u nekoj neutralnoj zemlji. Ili nekog ko putuje između Tokija i Berlina."
<BR>&nbsp;&nbsp;&nbsp;&nbsp;&nbsp;"Imate li nekoga na umu?"
<BR>&nbsp;&nbsp;&nbsp;&nbsp;&nbsp;"Italijanskog ministra spoljnih poslova, grofa Ćana. To je inteligentan, pouzdan, veoma hrabar čovek, potpuno odan međunarodnom sporazumevanju. Međutim, on nema nikakav kontakt sa aparatom S.B. Ali bi mogao da radi preko nekog drugog u Nemačkoj, preko ekonomskih interesa kao što su Krupovi ili preko generala Špajdela ili eventualno čak i preko ličnosti iz Wafen-S.S. Wafen-S.S. je manje fanatična, više uklopljena u glavnu struju nemačkog društva."
<BR>&nbsp;&nbsp;&nbsp;&nbsp;&nbsp;"Vaša ustanova, Abver - bilo bi uzaludno pokušati da se dođe do Hajdriha preko vas."
<BR>&nbsp;&nbsp;&nbsp;&nbsp;&nbsp;"Crnokošuljaši na nas bacaju drvlje i kamenje. Već dvadeset godina pokušavaju da dobiju odobrenje od Partaja da nas potpuno likvidiraju."
<BR>&nbsp;&nbsp;&nbsp;&nbsp;&nbsp;"Zar vama lično ne preti ovde velika opasnost?" reče general Tedeki. "Čujem da su aktivni ovde na Pacifičkoj obali."
<BR>&nbsp;&nbsp;&nbsp;&nbsp;&nbsp;"Aktivni, ali nespretni - čovek iz Forin Ofisa, Rajs je vešt, ali se suprotstavlja S.B." Sleže ramenima.
<BR>&nbsp;&nbsp;&nbsp;&nbsp;&nbsp;General Tedeki reče: "Želeo bih vaše fotokopije. Da ih predam mojoj vladi. Sve materijale koje imate u vezi sa tim razgovorima u Nemačkoj. I..." Onda malo promisli. "Dokaz. Objektivne prirode."
<BR>&nbsp;&nbsp;&nbsp;&nbsp;&nbsp;"Svakako", reče gospodin Bejns. Posegnu unutrašnji džep sakoa i izvuče pljosnatu srebrnu tabakeru. "Videćete da svaka cigareta predstavlja šuplju futrolu za mikrofilm." Dodade tabakeru generalu Tedekiju.
<BR>&nbsp;&nbsp;&nbsp;&nbsp;&nbsp;"A sama tabakera?" reče general razgledajući je. "Izgleda i suviše dragocena da bi se poklonila." Poče da premešta cigarete iz tabakere.
<BR>&nbsp;&nbsp;&nbsp;&nbsp;&nbsp;Smešeći se, gospodin Bejns reče: "I tabakera."
<BR>&nbsp;&nbsp;&nbsp;&nbsp;&nbsp;"Zahvaljujem." Isto tako se smešeći, general odloži tabakeru u džep svog sakoa.
<BR>&nbsp;&nbsp;&nbsp;&nbsp;&nbsp;Na stolu zazuja interfon. Gospodin Tagomi pritisnu dugme.
<BR>&nbsp;&nbsp;&nbsp;&nbsp;&nbsp;Začu se glas gospodina Remzija: "Gospodine, dole u holu je jedna grupa ljudi iz S.B; pokušavaju da zauzmu zgradu. Tajmsovi čuvari se nose sa njima." U daljini, zavijanje sirene, sa ulice ispod prozora gospodina Tagomija. "Dolazi Vojna policija, a i San Francisko Kempeitai."
<BR>&nbsp;&nbsp;&nbsp;&nbsp;&nbsp;"Hvala, gospodine Remzi," reče gospodin Tagomi. "Dobro ste učinili što mirno izveštavate." Gospodin Bejns i General Tedeki su slušali, obojica ukrućeni. "Gospodo," reče im gospodin Tagomi, "bez sumnje ćemo poubijati razbojnike iz S.B. pre nego što stignu na ovaj sprat." Zatim se obrati gospodinu Remziju: "Isključite struju za lifotove."
<BR>&nbsp;&nbsp;&nbsp;&nbsp;&nbsp;"Da, gospodine Tagomi." Gospodin Remzi prekide vezu.
<BR>&nbsp;&nbsp;&nbsp;&nbsp;&nbsp;Gospodin Tagomi reče: "Čekaćemo." Otvori fioku svog stola i izvadi kutiju od tikovine; otključa je i izvuče savršeno očuvan Kolt '44 iz Američkog građanskog rata, model 1860, dragocen kolekcionarski primerak. Izvukavši kutiju sa barutom i municiju, poče da puni revolver. Gospodin Bejns i general Tedeki su posmatrali širom otvorenih očiju.
<BR>&nbsp;&nbsp;&nbsp;&nbsp;&nbsp;"Iz lične kolekcije," objasni gospodin Tagomi. "Mnogo straćenog vremena u taštom uvežbavanju brzog potezanja, i pucanja, u slobodnim časovima. Priznajem da dobro prolazim na takmičenjima sa drugim entuzijastima. Ali do sada nije bio ozbiljno upotrebljen." Držeći ispravno revolver, uperi ga u vrata kancelarije. I tako je sedeo, čekajući.
<BR>
<BR>&nbsp;&nbsp;&nbsp;&nbsp;&nbsp;Za tezgom u njihovoj radionici u suterenu, sedeo je Frenk Frink. Držao je poluzavršenu srebrnu minđušu uz pamučnu glačalicu koja se brzo okretala; komadići fero-oksida su mu prskali po naočarima i crnili nokte i ruke. Minđuša, oblikovana kao spirala puževe kućice, se zagreja od trenja, ali Frink je besno još više pritiskao.
<BR>&nbsp;&nbsp;&nbsp;&nbsp;&nbsp;"Nemoj da je i suviše usijaš", reče Ed Makarti. "'Vataj samo izbočene delove; udubljene možeš sasvim da ostaviš." Frenk Frink zagunđa.
<BR>&nbsp;&nbsp;&nbsp;&nbsp;&nbsp;"Srebro se bolje prodaje ako nije previše usjajeno", reče Ed. "Srebro treba da ima onu patinu."
<BR>&nbsp;&nbsp;&nbsp;&nbsp;&nbsp;Tržište, mislio je Frenk Frink.
<BR>&nbsp;&nbsp;&nbsp;&nbsp;&nbsp;Nisu ništa prodali. Osim komisiona u Američkim umetničkim rukotvorinama, niko nije ništa uzeo, a obišli su sve u svemu pet trgovina na malo.
<BR>&nbsp;&nbsp;&nbsp;&nbsp;&nbsp;Ne pravimo pare, reče Frink sam sebi. Pravimo sve više nakita i samo gomilamo oko sebe.
<BR>&nbsp;&nbsp;&nbsp;&nbsp;&nbsp;Točak zakači pozadinu minđuše na zavrtanj, komad se ote iz Frinkovih ruku i odlete na štitnik za poliranje, onda pade na pod. On isključi motor.
<BR>&nbsp;&nbsp;&nbsp;&nbsp;&nbsp;"Nemoj da pogubiš te parčiće", reče Makarti kod plamenika za zavarivanje.
<BR>&nbsp;&nbsp;&nbsp;&nbsp;&nbsp;"Hriste Bože, pa nije veća od zrna graška. Ne možeš je uhvatiti."
<BR>&nbsp;&nbsp;&nbsp;&nbsp;&nbsp;"Pa, digni je kako god znaš."
<BR>&nbsp;&nbsp;&nbsp;&nbsp;&nbsp;Neka ide sve do đavola, pomisli Frink.
<BR>&nbsp;&nbsp;&nbsp;&nbsp;&nbsp;"U čemu je stvar?" reče Makarti, pošto se on i ne pokrenu da nekako upeca minđušu.
<BR>&nbsp;&nbsp;&nbsp;&nbsp;&nbsp;Frink reče: "Bacamo pare ni za šta."
<BR>&nbsp;&nbsp;&nbsp;&nbsp;&nbsp;"Ne možemo prodati ono što nismo napravili."
<BR>&nbsp;&nbsp;&nbsp;&nbsp;&nbsp;"Ne možemo mi ništa prodati", reče Frink. "Pravili, ne pravili."
<BR>&nbsp;&nbsp;&nbsp;&nbsp;&nbsp;"Pet radnji. Drn-zvrn."
<BR>&nbsp;&nbsp;&nbsp;&nbsp;&nbsp;"Ali kako su krenule stvari", reče Frink. "To je dovoljno da se vidi."
<BR>&nbsp;&nbsp;&nbsp;&nbsp;&nbsp;"Ne pravi budalu od sebe."
<BR>&nbsp;&nbsp;&nbsp;&nbsp;&nbsp;Frink reče: "Ne pravim budalu od sebe."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"To znači da je vreme da počnemo da tražimo tržište za materijal."
<BR>&nbsp;&nbsp;&nbsp;&nbsp;&nbsp;"U redu", reče Makarti, "onda ostavi."
<BR>&nbsp;&nbsp;&nbsp;&nbsp;&nbsp;"Ostavio sam."
<BR>&nbsp;&nbsp;&nbsp;&nbsp;&nbsp;"Ja ću da nastavim sam." Makarti opet zapali plamenik. "Kako ćemo razdeliti stvari?"
<BR>&nbsp;&nbsp;&nbsp;&nbsp;&nbsp;"Ne znam. Ali naći ćemo neki način."
<BR>&nbsp;&nbsp;&nbsp;&nbsp;&nbsp;"Otkupi moj deo", reče Frink.
<BR>&nbsp;&nbsp;&nbsp;&nbsp;&nbsp;"Đavola, neću."
<BR>&nbsp;&nbsp;&nbsp;&nbsp;&nbsp;Frink je računao. "Plati mi šest stotina dolara."
<BR>&nbsp;&nbsp;&nbsp;&nbsp;&nbsp;"Ne, uzmi polovinu od svega. Pola motora?"
<BR>&nbsp;&nbsp;&nbsp;&nbsp;&nbsp;Onda obojica zaćutaše.
<BR>&nbsp;&nbsp;&nbsp;&nbsp;&nbsp;"Još tri radnje", reče Makarti. "Pa ćemo onda razgovarati o tome." Spustivši masku, poče da lemi jedan deo mesingane šipke u narukvicu.
<BR>&nbsp;&nbsp;&nbsp;&nbsp;&nbsp;Frenk Frink siđe sa stola. Nađe minđušu - puževu kućicu - i stavi je u kutiju sa nezavršenim komadima. "Idem napolje da popušim", reče, i ode preko suterena do stepeništa.
<BR>&nbsp;&nbsp;&nbsp;&nbsp;&nbsp;Trenutak kasnije stajao je napolju na trotoaru, sa jednom Tien-lai cigaretom među prstima.
<BR>&nbsp;&nbsp;&nbsp;&nbsp;&nbsp;Svršeno je, reče sam sebi. Nije mi potrebno proročanstvo da mi kaže. Prepoznajem trenutak. Tu smrdi. Poraz.
<BR>&nbsp;&nbsp;&nbsp;&nbsp;&nbsp;A teško je stvarno reći zašto. Možda bismo, teoretski, mogli da nastavimo. Od radnje do radnje, u drugim gradovima. Ali - nešto ne valja. I sav trud i dosetljivost neće to promeniti.
<BR>&nbsp;&nbsp;&nbsp;&nbsp;&nbsp;Želim da znam zašto, pomisli. Ali nikada neću znati.
<BR>&nbsp;&nbsp;&nbsp;&nbsp;&nbsp;Šta je trebalo da radimo? Šta da pravimo umesto ovoga? Išli smo protiv trenutka. Protiv Taoa. Uz vodu, u pogrešnom pravcu. I sada - razlaz. Raspadanje.
<BR>&nbsp;&nbsp;&nbsp;&nbsp;&nbsp;Jin nas ima u rukama. Svetlost nam je okrenula stražnjicu, otišla negde drugde. Možemo samo da savijamo šipke.
<BR>&nbsp;&nbsp;&nbsp;&nbsp;&nbsp;Dok je tako stajao pod nadstrešnicom zgrade, brzo uvlačeći dimove marihuane i tupo posmatrajući saobraćaj kako prolazi, privuče mu se jedan sredovečan belac običnog izgleda.
<BR>&nbsp;&nbsp;&nbsp;&nbsp;&nbsp;"Gospodin Frink? Frenk Frink?"
<BR>&nbsp;&nbsp;&nbsp;&nbsp;&nbsp;"Pogodili ste", reče Frink.
<BR>&nbsp;&nbsp;&nbsp;&nbsp;&nbsp;Čovek izvuče presavijen dokument i predstavi se.
<BR>&nbsp;&nbsp;&nbsp;&nbsp;&nbsp;"Ja radim u Policiji San Franciska. Imam nalog za vaše hapšenje." I već je uhvatio Frinka za ruku; već je bilo gotovo.
<BR>&nbsp;&nbsp;&nbsp;&nbsp;&nbsp;"Zbog čega?" zapita Frink.
<BR>&nbsp;&nbsp;&nbsp;&nbsp;&nbsp;"Obmana. Gospodin Čildan, Američke umetničke rukotvorine." Žaca silom povede Frinka trotoarom; pridruži im se još jedan policajac u civilu, sad su mu bili sa obe strane. Gurali su ga ka jednom parkiranom Tojopetu bez oznake.
<BR>&nbsp;&nbsp;&nbsp;&nbsp;&nbsp;Vreme to zahteva od nas, pomisli Frink kada ga baciše na sedište kola između dvojice policajaca. Vrata se zalupiše; kola, koja je vozio treći pajkan, u uniformi, uleteše u saobraćaj. To su ti dripci kojima moramo da se pokoravamo.
<BR>&nbsp;&nbsp;&nbsp;&nbsp;&nbsp;"Imaš advokata?" zapita ga jedan od žaca.
<BR>&nbsp;&nbsp;&nbsp;&nbsp;&nbsp;"Ne", reče on.
<BR>&nbsp;&nbsp;&nbsp;&nbsp;&nbsp;"Daće ti spisak imena u stanici."
<BR>&nbsp;&nbsp;&nbsp;&nbsp;&nbsp;"Hvala", reče Frink.
<BR>&nbsp;&nbsp;&nbsp;&nbsp;&nbsp;"Šta s' uradio s parama?" zapita ga jedan od njih kasnije dok su parkirali u garaži policijske stanice u Kerni Stritu.
<BR>&nbsp;&nbsp;&nbsp;&nbsp;&nbsp;Frink reče: "Potrošio."
<BR>&nbsp;&nbsp;&nbsp;&nbsp;&nbsp;"Sve?"
<BR>&nbsp;&nbsp;&nbsp;&nbsp;&nbsp;On ne odgovori.
<BR>&nbsp;&nbsp;&nbsp;&nbsp;&nbsp;Jedan od žaca zavrte glavom i nasmeja se.
<BR>&nbsp;&nbsp;&nbsp;&nbsp;&nbsp;Dok su izlazili iz kola, jedan od njih mu reče: "Je li tvoje pravo ime Fink?"
<BR>&nbsp;&nbsp;&nbsp;&nbsp;&nbsp;Frinka obuze užas.
<BR>&nbsp;&nbsp;&nbsp;&nbsp;&nbsp;"Frink", ponovi žaca. "Ti si čiva." Izvuče veliku sivu fasciklu. "Izbeglica iz Evrope."
<BR>&nbsp;&nbsp;&nbsp;&nbsp;&nbsp;"Rođen sam u Njujorku", reče Frenk Frink.
<BR>&nbsp;&nbsp;&nbsp;&nbsp;&nbsp;"Ti si begunac od nacista," reče žaca. "Znaš šta to znači?"
<BR>&nbsp;&nbsp;&nbsp;&nbsp;&nbsp;Frenk Frink se otrže i potrča preko garaže. Trojica žaca zavikaše, i on se na vratima nađe pred policijskim kolima sa uniformisanim policajcima koja mu preprečiše put. Policajci mu se nasmešiše, i jedan od njih, držeći pušku, iskorači i škljocnuvši namače mu lisicu na ruku iznad članka. Trzajući ga za članak, tanak metal mu je zasecao u meso, sve do kosti, žaca ga povede nazad putem kojim je došao.
<BR>&nbsp;&nbsp;&nbsp;&nbsp;&nbsp;"Natrag u Nemačku", reče jedan od žaca posmatrajući ga.
<BR>&nbsp;&nbsp;&nbsp;&nbsp;&nbsp;"Ja sam Amerikanac", reče Frenk Frink.
<BR>&nbsp;&nbsp;&nbsp;&nbsp;&nbsp;"Ti si Jevrejin", reče žaca.
<BR>&nbsp;&nbsp;&nbsp;&nbsp;&nbsp;Dok su ga vodili uza stepenice, jedan od žaca reče. "Hoćemo li ga ovde zavesti?"
<BR>&nbsp;&nbsp;&nbsp;&nbsp;&nbsp;"Ne", reče drugi. "Zadržaćemo ga za nemačkog konzula. Žele da mu sude po nemačkom zakonu."
<BR>&nbsp;&nbsp;&nbsp;&nbsp;&nbsp;Na kraju krajeva, nije bilo nikakvog spiska advokata.
<BR>
<BR>&nbsp;&nbsp;&nbsp;&nbsp;&nbsp;Gospodin Tagomi je ostao dvadeset minuta nepomičan za svojim stolom, držeći revolver uperen u vrata, dok je gospodin Bejns hodao po kancelariji. Pošto je malo porazmislio, stari general je podigao slušalicu i pozvao Japansku ambasadu u San Francisku. Međutim, nije mogao da dobije barona Kelemakulea; ambasador je, reče neki birokrata, izvan grada.
<BR>&nbsp;&nbsp;&nbsp;&nbsp;&nbsp;Sada je General Tedeki pokušavao da dobije transpacifičku vezu sa Tokijom.
<BR>&nbsp;&nbsp;&nbsp;&nbsp;&nbsp;"Konsultovaću se sa Vojnom akademijom", objasni gospodinu Bejnsu. "Oni će se javiti Imperijalnim vojnim snagama koje su ovde blizu stacionirane." Nije izgledao uznemiren.
<BR>&nbsp;&nbsp;&nbsp;&nbsp;&nbsp;Znači, smeniće nas kroz nekoliko sati, reče sam sebi gospodin Tagomi. Možda japanski mornari sa nekog nosača, naoružani mašinkama i minobacačima.
<BR>&nbsp;&nbsp;&nbsp;&nbsp;&nbsp;Delovanje preko zvaničnih kanala je veoma efikasno u smislu konačnog rezultata... ali se na žalost izgubi u vremenu. Dole ispod nas, crnokošuljaški huligani mlate palicama sekretarice i činovnike.
<BR>&nbsp;&nbsp;&nbsp;&nbsp;&nbsp;Međutim, on lično nije mogao nešto više da učini.
<BR>&nbsp;&nbsp;&nbsp;&nbsp;&nbsp;"Pitam se da li bi vredelo pokušati da dobijemo nemačkog konzula", reče gospodin Bejns.
<BR>&nbsp;&nbsp;&nbsp;&nbsp;&nbsp;Gospodin Tagomi zamisli sebe kako poziva gospođicu Efreikian sa njenim magnetofonom, da joj izdiktira hitan protest her H. Rajsu.
<BR>&nbsp;&nbsp;&nbsp;&nbsp;&nbsp;"Mogu da pozovem her Rajsa", reče gospodin Tagomi. "Na drugoj liniji."
<BR>&nbsp;&nbsp;&nbsp;&nbsp;&nbsp;"Molim vas", reče gospodin Bejns.
<BR>&nbsp;&nbsp;&nbsp;&nbsp;&nbsp;I dalje držeći svoj kolekcionarski primerak Kolta '44, gospodin Tagomi pritisnu jedno dugme na svom stolu. Otkri se nezavedena telefonska linija, posebno instalirana za poverljive razgovore.
<BR>&nbsp;&nbsp;&nbsp;&nbsp;&nbsp;On okrenu broj nemačkog konzulata.
<BR>&nbsp;&nbsp;&nbsp;&nbsp;&nbsp;"Dobar dan, ko zove?" Žustar muški funkcionerski glas sa akcentom. Nesumnjivo podređeni.
<BR>&nbsp;&nbsp;&nbsp;&nbsp;&nbsp;Gospodin Tagomi reče: "Njegovu ekselenciju her Rajsa, molim. Hitno. Ovde gospodin Tagomi. Viša Imperijalna trgovinska misija, najviše mesto." Govorio je svojim tvrdim, neću-nikakve-gluposti glasom.
<BR>&nbsp;&nbsp;&nbsp;&nbsp;&nbsp;"Da, gospodine. Trenutak, ako hoćete da sačekate." Zatim, jedan dug trenutak. Nikakav zvuk u slušalici, čak ni škljocanje. On samo stoji tamo pored telefona, zaključi gospodin Tagomi. Izvlači se tipičnom nordijskom podmuklošću.
<BR>&nbsp;&nbsp;&nbsp;&nbsp;&nbsp;Generalu Tedekiju, koji je čekao na drugom telefonu, i gospodinu Bejnsu, koji je koračao po sobi, reče: "Naravno da odlažu sa razgovorom."
<BR>&nbsp;&nbsp;&nbsp;&nbsp;&nbsp;Najzad se opet začu funkcionerov glas. "Izvinjavam se što čekate, gospodine Tagomi."
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Konzul je na razgovoru. Međutim..."
<BR>&nbsp;&nbsp;&nbsp;&nbsp;&nbsp;Gospodin Tagomi spusti slušalicu.
<BR>&nbsp;&nbsp;&nbsp;&nbsp;&nbsp;"Trud uzaludan, u najmanju ruku", reče, osećajući se osujećen. Koga drugog da pozove? Takoka je već obavešten, kao i jedinice Vojne policije dole na obali; ne vredi telefonirati im. Da zove direktno Berlin? Rajh kancelara Gebelsa? Imperijalni vojni aerodrom u Napi, da traži pomoć iz vazduha?
<BR>&nbsp;&nbsp;&nbsp;&nbsp;&nbsp;"Pozvaću šefa S.B, her B. Krojca fon Merea", glasno odluči. "I gorko ću se žaliti. Nadaću dreku i vrisku." Poče da okreće broj zvanično - ublažavajuće - zaveden u telefonski imenik San Franciska kao 'Odeljenje za zaštitu dragocenih pošiljki Terminala Lufthanze'. Dok je telefon zvonio, on dodade: "Udariću u grdnju i histeriju."
<BR>&nbsp;&nbsp;&nbsp;&nbsp;&nbsp;"Dobro odglumite", reče general Tedeki, osmehujući se. Jedan germanski glas reče u uvo gospodinu Tagomiju: "Ko zove?" Glas još-više-od-mene-neću-nikakve-gluposti, pomisli gospodin Tagomi. Ali je nameravao da nastavi. "Požurite", zahtevao je glas.
<BR>&nbsp;&nbsp;&nbsp;&nbsp;&nbsp;Gospodin Tagomi povika. "Naređujem hapšenje i suđenje vašoj bandi koljaša i degenerika koji besomučno divljaju kao plave pobesnele zveri, što se ne može ni opisati! Poznaješ li me, Kerl? <EM>Momče; prim. prev.</EM> Ovde Tagomi, Savetnik Imperijalne vlade. Pet sekundi, ili zanemarujemo zakon i naređujemo da udarna Mornarička jedinica započne masakr sa zapaljivim fosfornim bombama. Sramota za civilizaciju."
<BR>&nbsp;&nbsp;&nbsp;&nbsp;&nbsp;Na drugom kraju je ljigavko iz S.B. zabrinuto frfljao.
<BR>&nbsp;&nbsp;&nbsp;&nbsp;&nbsp;Gospodin Tagomi namignu gospodinu Bejnsu.
<BR>&nbsp;&nbsp;&nbsp;&nbsp;&nbsp;"...mi ne znamo ništa o tome", govorio je ljigavko.
<BR>&nbsp;&nbsp;&nbsp;&nbsp;&nbsp;"Lažove!" dreknu gospodin Tagomi. "Onda nemamo izbora." Zalupi slušalicu. "To je svakako samo priča", reče gospodinu Bejnsu i Generalu Tedekiju. "Ali ne može da škodi, ni u kom slučaju. Uvek postoji mala mogućnost da ima izvesnih nervoznih elemenata čak i u S.B."
<BR>&nbsp;&nbsp;&nbsp;&nbsp;&nbsp;General Tedeki krenu da govori. Ali onda se začu ogromna graja na vratima kancelarije; on prestade. Vrata se naglo otvoriše.
<BR>&nbsp;&nbsp;&nbsp;&nbsp;&nbsp;Pojaviše se dva kršna belca, obojica naoružana pištoljima sa prigušivačima. Primetiše gospodina Bejnsa.
<BR>&nbsp;&nbsp;&nbsp;&nbsp;&nbsp;"Da ist er", <EM>"Eno ga."; prim. prev.</EM> reče jedan. Uputiše se ka gospodinu Bejnsu. Za stolom, gospodin Tagomi uperi svoj starinski kolekcionarski primerak Kolta '44 i pritisnu okidač. Jedan od ljudi iz S.B. pade na pod. Drugi munjevito okrenu svoj revolver sa prigušivačem ka gospodinu Tagomiju i uzvrati vatru. Gospodin Tagomi nije čuo okidanje, video je samo sićušan pramičak dima iz revolvera, pritiskao je oroz Kolta, iznova i iznova.
<BR>&nbsp;&nbsp;&nbsp;&nbsp;&nbsp;Vilica čoveka iz S.B. se rasprsnu. Po vazduhu se razleteše komadići kosti, mesa, krhotine zuba. Pogodak u usta, shvati gospodin Tagomi. Grozno mesto, naročito ako zrno ide nagore. U očima čoveka iz S.B. bez vilice još je tinjao nekakav život. Još me primećuje, mislio je gospodin Tagomi. Onda oči izgubiše sjaj i čovek se preturi, ispustivši revolver uz neljudsko krkljanje.
<BR>&nbsp;&nbsp;&nbsp;&nbsp;&nbsp;"Da ti se smuči", reče gospodin Tagomi.
<BR>&nbsp;&nbsp;&nbsp;&nbsp;&nbsp;Na otvorenim vratima se više nisu pojavljivali ljudi iz S.B. "Moguće da je gotovo", reče general Tedeki posle pauze. Gospodin Tagomi, zabavljen mučnim trominutnim poslom ponovnog punjenja revolvera, zastade da pritisne dugme interfona na stolu. "Dovedite hitnu pomoć", naloži on. "Grozno povređen razbojnik je ovde."
<BR>&nbsp;&nbsp;&nbsp;&nbsp;&nbsp;Nikakav odgovor, samo zujanje.
<BR>&nbsp;&nbsp;&nbsp;&nbsp;&nbsp;Sagnuvši se, gospodin Bejns je pokupio revolvere oba Nemca; dodade jedan generalu, zadržavši drugi za sebe. "Sad ćemo ih pokositi", reče gospodin Tagomi, ponovo sedajući sa svojim Koltom '44 kao i pre. "Strašan trijumvirat, u ovoj kancelariji."
<BR>&nbsp;&nbsp;&nbsp;&nbsp;&nbsp;Iz hola pozva jedan glas: "Nemačke vucibatine, predajte se!"
<BR>&nbsp;&nbsp;&nbsp;&nbsp;&nbsp;"Već su sređeni", odvrati gospodin Tagomi. "Leže mrtvi ili već umiru. Dođite i potvrdite empirijski."
<BR>&nbsp;&nbsp;&nbsp;&nbsp;&nbsp;Jedna grupa službenika Nipon Tajmsa se pojavi sa preteranom opreznošću, nekoliko njih sa opremom za slučaj nereda u zgradi, sekirama, puškama, i bombama sa suzavcem.
<BR>&nbsp;&nbsp;&nbsp;&nbsp;&nbsp;"Cause celebre", <EM>Čuveni slučaj (franc.); prim. prev.</EM> reče gospodin Tagomi. "Vlada P.A.D. u Sakramentu bi bez oklevanja mogla da objavi Rajhu rat." Zakoči svoj revolver. "U svakom slučaju, svršili smo s tim."
<BR>&nbsp;&nbsp;&nbsp;&nbsp;&nbsp;"Poreći će saučesništvo", reče gospodin Bejns. "Standardna tehnika. Korišćena bezbroj puta." Položi pištolj sa prigušivačem na sto gospodina Tagomija. "Made in Japan."
<BR>&nbsp;&nbsp;&nbsp;&nbsp;&nbsp;Nije se šalio. Bilo je istina. Japanski nišanski pištolj odličnog kvaliteta. Gospodin Tagomi ga razgleda.
<BR>&nbsp;&nbsp;&nbsp;&nbsp;&nbsp;"I nisu nemački državljani", reče gospodin Bejns. Bio je uzeo lisnicu jednog belca, onog mrtvog. "Građanin P.A.D. Živi u San Hozeu. Ni po čemu se ne može povezati sa S.B. Zove se Džek Sanders." Hitnu novčanik na pod.
<BR>&nbsp;&nbsp;&nbsp;&nbsp;&nbsp;"Prepad", reče gospodin Tagomi. "Motiv: naš zaključani podrum. Bez političkih aspekata." Podiže se drhtavo na noge.
<BR>&nbsp;&nbsp;&nbsp;&nbsp;&nbsp;U svakom slučaju, pokušaj ubistva ili otmice koji je učinila S.B. je propao. Bar ovaj prvi. Ali jasno je da su znali ko je gospodin Bejns, a bez sumnje i po što je došao.
<BR>&nbsp;&nbsp;&nbsp;&nbsp;&nbsp;"Prognoza je", reče gospodin Tagomi, "mračna."
<BR>&nbsp;&nbsp;&nbsp;&nbsp;&nbsp;Pitao se da li bi u ovom slučaju proročanstvo uopšte koristilo. Možda bi moglo da ih zaštiti. Da ih upozori, zakloni svojim savetom.
<BR>&nbsp;&nbsp;&nbsp;&nbsp;&nbsp;Drhtavim rukama poče da vadi četrdeset devet strukova hajdučice. Cela situacija je zbunjujuća i nenormalna, zaključi on. Nijedan ljudski mozak ne bi mogao da je odgonetne; tu se jedino može primeniti hiljadugodišnji zajednički um. Nemačko totalitarno društvo liči na neku pogrešnu formu života, goru od prirodne. Goru u svim svojim mešavinama, u svom potpuriju besmislenosti.
<BR>&nbsp;&nbsp;&nbsp;&nbsp;&nbsp;Ovde, mislio je, lokalni šef S.B. deluje kao instrument policije, potpuno posvađan sa šefom u Berlinu. Gde je smisao u tom složenom biću? Ko je zapravo Nemačka? Ko je ikada bila? Gotovo kao košmarna parodija problema koji se obično sreću u životu.
<BR>&nbsp;&nbsp;&nbsp;&nbsp;&nbsp;Proročanstvo će prodreti u to. Čak je i jeziva vrsta zverke kao što je nacistička Nemačka shvatljiva za I Čing.
<BR>&nbsp;&nbsp;&nbsp;&nbsp;&nbsp;Videći kako gospodin Tagomi rastrojeno premeće po rukama pregršt biljnih stabljičica, gospodin Bejns shvati koliko je duboko očajanje tog čoveka. Za njega, mislio je gospodin Bejns, ovaj događaj, to što je morao da ubije i unakazi ova dva čoveka, nije samo strašan; neobjašnjiv je.
<BR>&nbsp;&nbsp;&nbsp;&nbsp;&nbsp;Šta mogu da kažem što bi ga moglo utešiti? Pucao je u moje ime; moralna odgovornost za ta dva života je prema tome moja, i ja je prihvatam. Ja to tako gledam.
<BR>&nbsp;&nbsp;&nbsp;&nbsp;&nbsp;Prišavši gospodinu Bejnsu general Tedeki reče tihim glasom: "Vidite koliko je čovek očajan. On je, znate, bez sumnje odgajan kao Budista. Čak i ako ne formalno, uticaj je bio tu. Jedna kultura u kojoj se ne oduzima ničiji život; svi životi su sveti."
<BR>&nbsp;&nbsp;&nbsp;&nbsp;&nbsp;Gospodin Bejns klimnu glavom.
<BR>&nbsp;&nbsp;&nbsp;&nbsp;&nbsp;"Povratiće on ravnotežu", nastavi general Tedeki. "Vremenom. Ovog časa on nema nikakvo stanovište na osnovu koga može da sagleda i shvati svoj čin. Ta knjiga će mu pomoći, jer mu daje spoljašnji okvir obaveštenja."
<BR>&nbsp;&nbsp;&nbsp;&nbsp;&nbsp;"Shvatam", reče gospodin Bejns. Pomisli - još jedan okvir obaveštenja koji bi mu mogao pomoći bilo bi Učenje o prvobitnom grehu. Pitam se da li je ikada čuo za njega. Svima nam je suđeno da izvršavamo postupke svireposti, ili nasilja, ili zla. To nam je sudbina, zahvaljujući starim uzrocima. Naša karma. <EM>Budističko učenje o odgovornosti za svoje postupke u svim inkarnacijama, čime se objašnjava dobra i zla sreća; slobodno: kob, sudbina (Sanskrit); prim. prev.</EM>
<BR>&nbsp;&nbsp;&nbsp;&nbsp;&nbsp;Da bi spasao jedan život, gospodin Tagomi je morao da oduzme dva. Logičan, uravnotežen um to ne može da shvati. Blagorodan čovek kao što je gospodin Tagomi bi mogao poludeti od implikacija takve stvarnosti.
<BR>&nbsp;&nbsp;&nbsp;&nbsp;&nbsp;Ipak, mislio je dalje gospodin Bejns, odlučujuća tačka ne leži u sadašnjosti, ni u mojoj smrti niti u smrti dvojice ljudi iz S.B; leži - pretpostavimo - u budućnosti. Ono što se ovde dogodilo opravdava se, ili se ne opravdava, onim što se događa kasnije.
<BR>&nbsp;&nbsp;&nbsp;&nbsp;&nbsp;Možemo li možda da spasemo živote miliona, ceo Japan u stvari.
<BR>&nbsp;&nbsp;&nbsp;&nbsp;&nbsp;Ali čovek koji je baratao stabljičicama nije ni pomišljao na to; sadašnjost, stvarnost, bila je i suviše opipljiva, mrtav i umirući Nemac na podu njegove kancelarije.
<BR>&nbsp;&nbsp;&nbsp;&nbsp;&nbsp;General Tedeki je bio u pravu; vreme će dati perspektivu gospodinu Tagomiju. Ili to, ili će se možda povući u tminu mentalne bolesti, odvratiti pogled zauvek, zbog beznadežne pometenosti.
<BR>&nbsp;&nbsp;&nbsp;&nbsp;&nbsp;I mi se stvarno ne razlikujemo od njega, mislio je gospodin Bejns. Suočeni smo sa istom pometenošću. Zbog toga na žalost ne možemo pružiti pomoć gospodinu Tagomiju. Možemo samo da čekamo, nadajući se da će se on konačno oporaviti ili podleći.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
