<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Telefonski poziv Reja Kalvina zbuni Vajndam-Metsona. Nije mogao da razazna o čemu je reč, delimično zbog Kalvinovog brzog govora, a delimično zato što se u trenutku poziva - jedanaest i trideset noću - Vajndam-Metson zabavljao sa jednom posetiteljkom u svom apartmanu u Hotelu Muromači.
<BR>&nbsp;&nbsp;&nbsp;&nbsp;&nbsp;Kalvin reče: "Slušaj, prijatelju moj, vraćamo vam celu onu poslednju pošiljku od vaše firme. I vratio bih i ono od ranije, ali smo sve platili izuzev ove poslednje pošiljke. Vaš račun od osamnaestog maja."
<BR>&nbsp;&nbsp;&nbsp;&nbsp;&nbsp;Prirodno, Vajndam-Metson je želeo da zna zašto.
<BR>&nbsp;&nbsp;&nbsp;&nbsp;&nbsp;"Drljavi falsifikati", reče Kalvin.
<BR>&nbsp;&nbsp;&nbsp;&nbsp;&nbsp;"Ali ti si to znao", zanemeo je. "Hoću da kažem, Rej, da si ti oduvek bio svestan situacije." Baci pogled unaokolo; devojka se nekamo izgubila, verovatno je otišla u toalet.
<BR>&nbsp;&nbsp;&nbsp;&nbsp;&nbsp;Kalvin reče: "Znao sam da su falsifikati. Ne govorim o tome. Govorim o onom prljavom delu posla. Vidiš, mene zaista nije briga da li se neki pištolj koji nam ti pošalješ stvarno upotrebljavao u Građanskom ratu ili ne; meni je samo stalo da to bude zadovoljavajući Kolt '44, artikal taj-i-taj u tvom katalogu. Mora da zadovolji standarde. Slušaj, znaš li ko je Robert Čildan?"
<BR>&nbsp;&nbsp;&nbsp;&nbsp;&nbsp;"Da." Nejasno se sećao, mada u trenutku nije mogao da tačno odredi ime. Neko značajan.
<BR>&nbsp;&nbsp;&nbsp;&nbsp;&nbsp;"Bio je danas ovde. U mojoj kancelariji. Zovem te iz kancelarije, ne od kuće; još se petljamo s tim. U svakom slučaju, on je došao i odverglao jednu dugačku priču. Pobesneo je. Zaista je jako uznemiren. Kako izgleda, nekakva njegova krupna mušterija, neki japovski admiral došao u radnju, ili poslao svog čoveka. Čildan je pričao o porudžbini od dvadeset hiljada dolara, ali to verovatno preteruje. U svakom slučaju, ono što se desilo - a ja nemam razloga da sumnjam u taj deo priče - jeste da je Japanac došao u radnju, hteo da kupi, bacio pogled na jedan od onih Koltova '44 koje vi isporučujete, video da je falsifikat, strpao pare nazad u džep od pantalona, i otišao. Eto ti. Šta kažeš na to?"
<BR>&nbsp;&nbsp;&nbsp;&nbsp;&nbsp;Vajndam-Metson nije mogao ništa da smisli da kaže. Ali smesta pomisli za sebe, to su Frink i Makarti. Rekli su da će napraviti nešto, i to je to. Ali - nije mogao da dokuči šta su učinili; iz Kalvinove priče nije mogao da shvati.
<BR>&nbsp;&nbsp;&nbsp;&nbsp;&nbsp;Obuze ga nekakav sujeverni strah. Ta dvojica - kako su mogli da falsifikuju stvar napravljenu prošlog februara? Pretpostavio je da će otići u policiju ili u novine, ili čak do pinočke vlade u Saku, <EM>Sakramento; prim. prev.</EM> i naravno da se za sve to pobrinuo. Jezivo. Nije znao šta da kaže Kalvinu; mumlao je dalje bez kraja i najzad uspe nekako da zaključi razgovor i skine se s telefona.
<BR>&nbsp;&nbsp;&nbsp;&nbsp;&nbsp;Kada je spustio slušalicu shvati, trgavši se, da je Rita izašla iz spavaće sobe i da je slušala ceo razgovor; hodala je nervozno gore-dole, samo u crnom svilenom kombinezonu, dok joj je plava kosa padala po nagim, malo pegavim ramenima.
<BR>&nbsp;&nbsp;&nbsp;&nbsp;&nbsp;"Kaži policiji", reče.
<BR>&nbsp;&nbsp;&nbsp;&nbsp;&nbsp;Pa, pomisli on, verovatno bi bilo jeftinije ponuditi im dve hiljade ili tako nešto. Primili bi; to je verovatno i sve što traže. Takvi mali ljudi misle na malo; njima će to izgledati puno. Uložiće pare u svoj novi posao, izgubiti ih, i opet bankrotirati u roku od mesec dana.
<BR>&nbsp;&nbsp;&nbsp;&nbsp;&nbsp;"Ne", reče.
<BR>&nbsp;&nbsp;&nbsp;&nbsp;&nbsp;"Zašto ne? Ucena je zločin."
<BR>&nbsp;&nbsp;&nbsp;&nbsp;&nbsp;Teško je bilo objasniti joj. Bio je navikao da plaća ljude; to je bio deo operativnih troškova poslovanja, kao komunalije. Ako je suma dovoljno mala... ali imalo je smisla to njeno. Razmišljao je.
<BR>&nbsp;&nbsp;&nbsp;&nbsp;&nbsp;Daću im dve hiljade, ali ću stupiti u kontakt sa onim momkom iz Gradskog centra koga poznajem, onim policijskim inspektorom. Da oni zavire i u Frinka i u Makartija i vide da li ima nešto od koristi. Pa kada se vrate i opet pokušaju - moći ću da ih sredim.
<BR>&nbsp;&nbsp;&nbsp;&nbsp;&nbsp;Na primer, mislio je, neko mi je rekao da je Frink Čiva. Promenio nos i ime. Imam samo da obavestim nemačkog konzula ovde. Rutinska stvar. On će tražiti izručenje od Japovskih vlasti. Ima da uguše dripca čim ga prebace preko Demarkacione linije. Mislim da imaju jedan od onih logora u Njujorku. Onih sa rernom.
<BR>&nbsp;&nbsp;&nbsp;&nbsp;&nbsp;"Iznenađuje me", reče devojka, "da neko može da ucenjuje čoveka tvog formata." Posmatrala ga je.
<BR>&nbsp;&nbsp;&nbsp;&nbsp;&nbsp;"Pa, kazaću ti", reče on. "Ceo taj biznis sa istorijskim značajem je besmislica. Ti Japovi su ćoravi. Dokazaću to." Ustade, požuri u svoj kabinet, i odmah se vrati sa dva upaljača za cigarete koje stavi na stočić. "Pogledaj ove. Izgledaju isti, zar ne? E pa, slušaj. Jedan ima istorijski značaj." Isceri se na devojku. "Uzmi ih. Hajde. Jedan vredi četrdeset ili pedeset hiljada dolara na kolekcionarskom tržištu."
<BR>&nbsp;&nbsp;&nbsp;&nbsp;&nbsp;Devojka pažljivo uze dva upaljača i razgleda ih. "Zar ga ne osećaš?" zadirkivao ju je. "Istorizam." Ona zapita: "Šta je istorizam?"
<BR>&nbsp;&nbsp;&nbsp;&nbsp;&nbsp;"Kada neka stvar nosi istoriju u sebi. Slušaj. Jedan od ta dva upaljača bio je u džepu Franklina D. Ruzvelta kada je on bio ubijen. A drugi nije. Jedan ima istoriju u sebi, i te kakvu. Koliko je ikad išta imalo. A drugi nema ništa. Osećaš li? Ne. Ne umeš da kažeš koji je koji. Nema nikakvog 'mističnog plazmatičnog prisustva', nikakve atmosfere oko njega."
<BR>&nbsp;&nbsp;&nbsp;&nbsp;&nbsp;"Joj", reče devojka sa strahopoštovanjem. "Je li to stvarno tako? Da je on toga dana nosio jedan od tih upaljača sa sobom?" '
<BR>&nbsp;&nbsp;&nbsp;&nbsp;&nbsp;"Sigurno. I ja znam koji je taj. Vidiš u čemu je stvar. To je sve jedna velika mućka; oni je sami sebi prave. Hoću da kažem, jedan pištolj prođe kroz neku čuvenu bitku, kao što je ona na Mer-Argon, i isti je kao da i nije prošao, osim ako ne znaš. To je ovde unutra." Kucnu se po glavi. "U glavi, a ne u revolveru. Ja sam bio kolekcionar. U stvari, tako sam ušao u ovaj posao. Sakupljao sam marke. Stare britanske kolonije."
<BR>&nbsp;&nbsp;&nbsp;&nbsp;&nbsp;Devojka je sada stajala kraj prozora, sa prekrštenim rukama, i gledala u svetla San Franciska. "Moja majka i tata su govorili da ne bismo izgubili rat da je on preživeo", reče.
<BR>&nbsp;&nbsp;&nbsp;&nbsp;&nbsp;"Okej", nastavi Vandom-Metson. "A sada recimo prošle godine Kanadska vlada ili neko, ma ko pronađe ploče sa kojih su se štampale neke stare marke. I štamparsku boju. I još..."
<BR>&nbsp;&nbsp;&nbsp;&nbsp;&nbsp;"Ne verujem da je ijedan od ta dva upaljača pripadao Franklinu Ruzveltu", reče devojka.
<BR>&nbsp;&nbsp;&nbsp;&nbsp;&nbsp;Vajndam-Metson se zakikota. "To i hoću da kažem! Morao bih da ti to dokažem nekim dokumentom. Potvrdom o originalnosti. I tako ti je to sve falsifikat, jedno masovno zaluđivanje. Hartija dokazuje vrednost, a ne sam predmet!"
<BR>&nbsp;&nbsp;&nbsp;&nbsp;&nbsp;"Pokaži mi papir."
<BR>&nbsp;&nbsp;&nbsp;&nbsp;&nbsp;"Svakako." Poskoči s mesta i uputi se nazad u kabinet.
<BR>&nbsp;&nbsp;&nbsp;&nbsp;&nbsp;Skide sa zida uramljenu potvrdu Smitsonove institucije; papir i upaljač su ga koštali čitavo bogatstvo, ali su vredeli zato što su mu omogućivali da dokaže da je u pravu, da reč 'falsifikat' ne znači zapravo ništa, pošto ni reč 'autentičan' ne znači ništa u stvari.
<BR>&nbsp;&nbsp;&nbsp;&nbsp;&nbsp;"Kolt '44 je Kolt '44", doviknu devojci vraćajući se žurno u dnevnu sobu. "To ima veze sa kalibrom i oblikovanjem, a ne sa vremenom kada je napravljen. To ima veze sa..."
<BR>&nbsp;&nbsp;&nbsp;&nbsp;&nbsp;Ona ispruži ruku. On joj dade dokument. "Znači, pravi je", reče konačno.
<BR>&nbsp;&nbsp;&nbsp;&nbsp;&nbsp;"Da. Ovaj." Uze upaljač sa ogrebotinom sa strane.
<BR>&nbsp;&nbsp;&nbsp;&nbsp;&nbsp;"Pošla bih sada", reče devojka. "Videćemo se opet neke večeri." Spusti dokument i upaljač i pođe ka spavaćoj sobi gde joj je bila odeća.
<BR>&nbsp;&nbsp;&nbsp;&nbsp;&nbsp;"Zašto?" povika on uznemireno, idući za njom. "Znaš da je savršeno sigurno; moja žena se neće vratiti još nedeljama - objasnio sam ti celu situaciju. Odvojena dužica."
<BR>&nbsp;&nbsp;&nbsp;&nbsp;&nbsp;"Nije zbog toga."
<BR>&nbsp;&nbsp;&nbsp;&nbsp;&nbsp;"Šta je onda?"
<BR>&nbsp;&nbsp;&nbsp;&nbsp;&nbsp;Rita reče: "molim te pozovi pedikab za mene. Dok se obučem."
<BR>&nbsp;&nbsp;&nbsp;&nbsp;&nbsp;"Odvešću te kući", reče on natmureno.
<BR>&nbsp;&nbsp;&nbsp;&nbsp;&nbsp;Ona se obuče, i onda, dok je on vadio njen kaput iz ormana, uze ćuteći da luta po apartmanu. Izgledala je zamišljena, povučena, čak malo i deprimirana. Prošlost rastužuje ljude, shvati on. Do đavola; zašto sam morao to da iznosim? Ali majku mu, pa tako je mlada - mislio sam da će jedva znati ime.
<BR>&nbsp;&nbsp;&nbsp;&nbsp;&nbsp;Ona kleče kraj ormana police sa knjigama. "Jesi li čitao ovo?" zapita izvlačeći jednu knjigu.
<BR>&nbsp;&nbsp;&nbsp;&nbsp;&nbsp;Piljio je kratkovido. Bledunjave korice. Roman. "Ne", reče. "To je moja žena donela. Ona mnogo čita."
<BR>&nbsp;&nbsp;&nbsp;&nbsp;&nbsp;"Treba da je pročitaš."
<BR>&nbsp;&nbsp;&nbsp;&nbsp;&nbsp;I dalje razočaran, zgrabi knjigu i pogleda je. Skakavac pritiska. "Da nije to jedna od onih knjiga što su ih zabranili u Bostonu?" zapita.
<BR>&nbsp;&nbsp;&nbsp;&nbsp;&nbsp;"Zabranili su je u celim Sjedinjenim državama. I u Evropi, naravno." Bila je otišla do vrata od predsoblja i sada je tu stajala i čekala.
<BR>&nbsp;&nbsp;&nbsp;&nbsp;&nbsp;"Čuo sam za tog Hotorna Abendsena." Ali u stvari nije čuo. Sve čega se mogao setiti u vezi sa knjigom bilo je šta? Da je upravo sada bila veoma popularna. Još jedan krik mode. Još jedno masovno ludovanje. Saže se i ugura je nazad na policu. "Nemam vremena da čitam popularnu beletristiku. I suviše sam zauzet poslom." Sekretarice, pomisli kiselo, čitajući to đubre kod kuće uveče u krevetu. To ih stimuliše. Umesto prave stvari. Od koje se boje. Ali naravno, u stvari žude za njom.
<BR>&nbsp;&nbsp;&nbsp;&nbsp;&nbsp;"Jedna od onih ljubavnih priča", reče natmureno otvarajući vrata.
<BR>&nbsp;&nbsp;&nbsp;&nbsp;&nbsp;"Ne", reče ona, "priča o ratu." Dok su išli holom ka liftu, devojka nastavi: "On kaže istu stvar. Kao moji mama i tata."
<BR>&nbsp;&nbsp;&nbsp;&nbsp;&nbsp;"Ko? Taj Abotson?"
<BR>&nbsp;&nbsp;&nbsp;&nbsp;&nbsp;"To je njegova teorija. Da ga je Džo Cangara promašio, on bi Ameriku izvukao iz Depresije i naoružao je, tako da..." Onda prekide. Stigli su do lifta, a tu su čekali i drugi.
<BR>&nbsp;&nbsp;&nbsp;&nbsp;&nbsp;Nastavi kasnije, dok su se vozili kroz noćni saobraćaj u Mercedes-Bencu Vajndama-Metsona.
<BR>&nbsp;&nbsp;&nbsp;&nbsp;&nbsp;"Abendsenova teorija je da bi Ruzvelt bio strašno jak predsednik. Isto tako jak kao i Linkoln. To je pokazao one godine kada je bio predsednik, svim onim merama koje je preduzeo. Knjiga je izmišljena. Hoću reći, ona je u formi romana. Ruzvelt nije ubijen u Miamiju; on ostane živ i biva ponovo izabran 1936. godine, tako da bude Predsednik sve do 1940. godine, do rata. Zar ne shvataš. On je još predsednik kada Nemačka napada Englesku i Francusku i Poljsku. I on sve to vidi. On jača Ameriku. Garner je bio zaista strašan predsednik. Dosta od onoga što se dogodilo bila je njegova greška. I onda, 1940. godine, umesto Brikera bio bi izabran demokrata."
<BR>&nbsp;&nbsp;&nbsp;&nbsp;&nbsp;"Kako kaže taj Abelson", upade Vajndam-Metson. Baci pogled na devojku kraj sebe. Gospode, pročitaju knjigu, pomisli, pa onda nagvaždaju bez kraja i konca.
<BR>&nbsp;&nbsp;&nbsp;&nbsp;&nbsp;"Prema njegovoj teoriji, umesto izolacioniste kakav je bio Briker, posle Ruzvelta bi za predsednika 1940. godine bio izabran Reksford Tagvell." Njeno glatko lice, na kojem su se odražavali semafori, sijalo je životom; oči su joj se raširile, i živo je gestikulirala. "I on bi veoma aktivno nastavio Ruzveltovu anti-nacističku politiku. Tako bi se Nemačka bojala da 1941. godine pritekne u pomoć Japanu. Ne bi poštovali njihov mirovni sporazum? Shvataš?" Okrenuvši se na sedištu prema njemu, zgrabi ga sa žarom za rame i reče: "I tako bi Nemačka i Japan izgubili rat!"
<BR>&nbsp;&nbsp;&nbsp;&nbsp;&nbsp;On se nasmeja.
<BR>&nbsp;&nbsp;&nbsp;&nbsp;&nbsp;Zagledana u njega, tražeći nešto u njegovom licu - nije znao šta, a u svakom slučaju morao je da pazi i na druga kola - ona reče: "Nije to smešno. Zaista bi tako bilo. S.A.D bi bile u stanju da sliste Japance. I..."
<BR>&nbsp;&nbsp;&nbsp;&nbsp;&nbsp;"Kako?" prekide je on.
<BR>&nbsp;&nbsp;&nbsp;&nbsp;&nbsp;"On sve to ima prikazano." Onda poćuta. "Napisano je u književnoj formi", reče. "Naravno da ima mnogo izmišljenog, mislim, mora da bude zabavna, inače je ljudi ne bi čitali. Ima temu od ljudskog interesa; ima to dvoje mladih, mladić je u Američkoj armiji. Devojka - ali, u svakom slučaju, predsednik Tagvell je stvarno bistar. On shvata šta Japovi nameravaju." Zabrinuto dodade: "o ovome se može govoriti; Japovi su dozvolili da se knjiga rastura po Pacifiku. Pročitala sam da je mnogo njih čita. Popularna je na Houm Ajlend. Izazvala je mnogo priče."
<BR>&nbsp;&nbsp;&nbsp;&nbsp;&nbsp;Vajndam-Metson reče: "Slušaj. Šta kaže on o Perl Harburu?"
<BR>&nbsp;&nbsp;&nbsp;&nbsp;&nbsp;"Predsednik Tagvell je toliko pametan, da je sve brodove poslao na more. Tako flota S.A.D. nije uništena."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Tako da u stvari i nema nikakvog Perl Harbura. Oni napadnu, ali dobijaju samo neke čamčiće."
<BR>&nbsp;&nbsp;&nbsp;&nbsp;&nbsp;"Zove se 'Skakavac' kako beše?"
<BR>&nbsp;&nbsp;&nbsp;&nbsp;&nbsp;"'Skakavac pritiska'. To je citat iz Biblije."
<BR>&nbsp;&nbsp;&nbsp;&nbsp;&nbsp;"I Japan pretrpi poraz zato što nema Perl Harbura. Čuj. Japan bi ionako pobedio. Čak i da nije bilo Perl Harbura."
<BR>&nbsp;&nbsp;&nbsp;&nbsp;&nbsp;"Flota S.A.D. - u njegovoj knjizi - ih sprečava da zauzmu Filipine i Australiju."
<BR>&nbsp;&nbsp;&nbsp;&nbsp;&nbsp;"Zauzeli bi ih oni u svakom slučaju; njihova flota je bila nadmoćna. Ja prilično znam Japance, i njihova sudbina je bila da preuzmu dominaciju na Pacifiku. S.A.D. su bile u opadanju još od prvog svetskog rata. Svaka zemlja na strani Saveznika bila je uništena u tom ratu i moralno i duhovno."
<BR>&nbsp;&nbsp;&nbsp;&nbsp;&nbsp;Devojka tvrdoglavo reče: "A da Nemci nisu zauzeli Maltu, Čerčil bi ostao na vlasti i odveo bi Englesku u pobedu."
<BR>&nbsp;&nbsp;&nbsp;&nbsp;&nbsp;"Kako? Gde?"
<BR>&nbsp;&nbsp;&nbsp;&nbsp;&nbsp;"U Severnoj Africi - Čerčil bi konačno porazio Romela."
<BR>&nbsp;&nbsp;&nbsp;&nbsp;&nbsp;Vajndam-Metson prsnu u smeh.
<BR>&nbsp;&nbsp;&nbsp;&nbsp;&nbsp;"I kada su Britanci najzad potukli Romela, mogli su celu svoju vojsku da vrate kroz Tursku i da se pridruže ostacima ruske Armije - u knjizi oni zaustavljaju nemačko napredovanje na istok u Rusiju kod nekog grada na Volgi. Nikada nismo čuli za taj grad, ali on zaista postoji, jer sam ga potražila u atlasu."
<BR>&nbsp;&nbsp;&nbsp;&nbsp;&nbsp;"Kako se zove?"
<BR>&nbsp;&nbsp;&nbsp;&nbsp;&nbsp;"Staljingrad. I tamo Britanci okreću kormilo rata. Tako, u knjizi Romel se nikada ne bi bio povezao sa onim nemačkim armijama koje su dolazile iz Rusije, fon Paulusovim armijama; sećaš se? I Nemci nikada ne bi bili u stanju da nastave za Srednji istok i dobiju potrebnu naftu, ili dalje do Indije kao što su učinili i da se povežu sa Japancima. I..."
<BR>&nbsp;&nbsp;&nbsp;&nbsp;&nbsp;"Nikakvom strategijom na kugli zemaljskoj nije se mogao potući Ervin Romel", reče Vajndam-Metson. "I nikakvi događaji kao to što je taj tip sanjao, taj grad u Rusiji što se tako herojski zove 'Staljingrad', nikakva akcija zadržavanja nije mogla postići ništa više nego da se odloži ishod; nije ga mogla izmeniti. Slušaj. Ja sam se upoznao sa Romelom. U Njujorku. Kada sam tamo bio službeno, 1948. godine." U stvari, vojnog guvernera S.A.D. samo je video na jednom prijemu u Beloj kući, i to izdaleka. "Kakav čovek. Kakvo dostojanstvo i držanje. Zato ja znam šta govorim."
<BR>&nbsp;&nbsp;&nbsp;&nbsp;&nbsp;"To je bilo grozno", reče Rita, "kada je General Romel razrešen dužnosti i na njegovo mesto naimenovan onaj strašni Lamers. Tada su u stvari započela ona ubijanja i oni koncentracioni logori."
<BR>&nbsp;&nbsp;&nbsp;&nbsp;&nbsp;"Oni su postojali kada je Romel bio vojni guverner."
<BR>&nbsp;&nbsp;&nbsp;&nbsp;&nbsp;"Ali..." ona učini gest. "To nije bilo zvanično. Možda su te stvari tada činile one esesovske propalice... ali on nije bio kao ostali; on je više ličio na one stare Pruse. Bio je grub..."
<BR>&nbsp;&nbsp;&nbsp;&nbsp;&nbsp;"Kazaću ti ja ko je stvarno nešto dobro uradio u S.A.D.", reče Vajndam-Metson, "kome može da se zahvali za ekonomski oporavak. Albertu Šperu. Ne Romelu niti Organizaciji Tot. Šper je bio najbolji čovek koga je Partaj postavila u Severnoj Americi; on je sve one biznise i korporacije i fabrike sve! - opet pokrenuo, i to efikasno. Kad bismo mi to ovde imali - a ovako, imamo pet jedinica koje konkurišu jedna drugoj u svakoj oblasti - i to sa strašnim gubitkom. Nema ništa gluplje od konkurencije u privredi."
<BR>&nbsp;&nbsp;&nbsp;&nbsp;&nbsp;Rita reče; "Ja ne bih mogla da živim u onim radnim logorima, tamo u onim spavaonicama što ih imaju na Istoku. Jedna moja prijateljica; ona je tamo živela. Cenzurisali su joj poštu - nije mogla to da mi kaže sve dok se nije opet preselila ovamo. Morali su da ustaju u pola sedam ujutru, uz vojnu muziku."
<BR>&nbsp;&nbsp;&nbsp;&nbsp;&nbsp;"Navikla bi se na to. Imala bi čist stan, odgovarajuću ishranu, rekreaciju, obezbeđenu zdravstvenu zaštitu. Šta ti želiš? Pivce za živce?"
<BR>&nbsp;&nbsp;&nbsp;&nbsp;&nbsp;Njegova velika kola nemačke proizvodnje tiho su se kretala kroz prohladnu noćnu maglu San Franciska.
<BR>
<BR>&nbsp;&nbsp;&nbsp;&nbsp;&nbsp;Na podu je sedeo gospodin Tagomi, sa nogama skupljenim ispod sebe. Držao je šolju bez drške sa ulong' <EM>Vrsta tamnog čaja, podvrgnutog delimičnoj fermentaciji pre sušenja; prim. prev.</EM> čajem, u koju je duvao s vremena na vreme osmehujući se na gospodina Bejnsa.
<BR>&nbsp;&nbsp;&nbsp;&nbsp;&nbsp;"Divno vam je ovde", reče Bejns. "Ima nekog mira tu na Pacifičkoj obali. Potpuno je drugačije nego - tamo." Ne reče određeno gde to.
<BR>&nbsp;&nbsp;&nbsp;&nbsp;&nbsp;"Gospod se obraća čoveku u znaku probuđenja", promrmljao je gospodin Tagomi.
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Proročanstvo. Izvinite. Onako mahinalno, iz glave." Zamlaćivanje, pomisli Bejns. To on misli. Osmehnu se za svoj račun.
<BR>&nbsp;&nbsp;&nbsp;&nbsp;&nbsp;"Mi smo apsurdni", reče gospodin Tagomi, "zato što živimo prema knjizi staroj pet hiljada godina. Postavljamo joj pitanja kao da je živa. Ona i jeste živa. Kao i hrišćanska Biblija; mnoge knjige su u stvari žive. Ne metaforično. Duh te oživljava. Vidite?" Ispitivao je lice gospodin Bejnsa, očekujući njegovu reakciju.
<BR>&nbsp;&nbsp;&nbsp;&nbsp;&nbsp;Pažljivo slažući reči, Bejns reče: "Ja jednostavno - ne znam dovoljno o religiji. Ona ne spada u moju oblast. Više volim da se držim pitanja za koja sam unekoliko kompetentan." U stvari, nije bio siguran o čemu to gospodin Tagomi govori. Mora da sam umoran, mislio je gospodin Bejns. Od kada sam došao ovamo večeras u svemu ima nečeg... patuljastog. Nečeg manjeg od prirodne veličine, sa klovnovskim prizvukom. Šta je ta pet-hiljada-godina-stara knjiga? Časovnik Miki Mausa, sam gospodin Tagomi, krhka šolja u ruci gospodina Tagomija... i na zidu naspram gospodina Bejnsa, ogromna bizonova glava, ružna i preteća.
<BR>&nbsp;&nbsp;&nbsp;&nbsp;&nbsp;"Šta predstavlja ta glava?" zapita on odjednom.
<BR>&nbsp;&nbsp;&nbsp;&nbsp;&nbsp;"To je", odgovori gospodin Tagomi, "ništa manje nego stvorenje od koga su domoroci živeli u prohujalim vremenima."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Da demonstriram umetnost ubijanja bizona?" gospodin Tagomi spusti šolju na sto i diže se na noge. Ovde, uveče kod svoje kuće, nosio je svileni halat, papuče i belu kravatu. "Evo me na gvozdenom konju." Čučnu u vazduhu. "Na krilu, verna Vinčesterka iz 1866. godine iz moje kolekcije." Upitno pogleda gospodina Bejnsa. "Izmoreni ste od puta, gospodine."
<BR>&nbsp;&nbsp;&nbsp;&nbsp;&nbsp;"Bojim se da jesam", reče Bejns. "Sve ovo je malo i suviše za mene. Mnogo poslovnih briga..." A i drugih briga, mislio je. Bolela ga je glava. Pitao se da li se oni dobri analgetici I.G. Farbena mogu dobiti ovde na Pacifičkoj obali; zbog svojih glavobolja od sinusa bio se navikao na njih.
<BR>&nbsp;&nbsp;&nbsp;&nbsp;&nbsp;"Svi moramo verovati u nešto", reče gospodin Tagomi. "Ne možemo znati odgovore. Ne možemo, sami, da vidimo budućnost."
<BR>&nbsp;&nbsp;&nbsp;&nbsp;&nbsp;Gospodin Bejns klimnu glavom.
<BR>&nbsp;&nbsp;&nbsp;&nbsp;&nbsp;"Možda moja žena ima nešto za glavu", reče gospodin Tagomi, videći ga kako skida naočare i trlja čelo. "Očni mišići izazivaju bol. Oprostite." Poklonivši se, izade iz sobe.
<BR>&nbsp;&nbsp;&nbsp;&nbsp;&nbsp;Meni treba san, mislio je Bejns. Da se odmorim jednu noć. Ili možda nisam dorastao situaciji? Prezam, zato što je teška.
<BR>&nbsp;&nbsp;&nbsp;&nbsp;&nbsp;Kada se gospodin Tagomi vrati - noseći čašu vode i neku pilulu - gospodin Bejns reče; "Stvarno ću morati da se oprostim za večeras i da odem u hotel. Ali najpre nešto želim da saznam. Možemo o tome dalje da razgovaramo sutra, ako vam to odgovara. Jesu li vam kazali za treću stranu koja će nam se pridružiti u razgovorima?"
<BR>&nbsp;&nbsp;&nbsp;&nbsp;&nbsp;Na licu gospodina Tagomija se za trenutak pojavi iznenađenje; onda iznenađenje iščeze i on dobi bezbrižan izraz. "Ništa nije bilo rečeno u tom smislu. Ali - zanimljivo je, naravno."
<BR>&nbsp;&nbsp;&nbsp;&nbsp;&nbsp;"Sa Houm Ajlendsom."
<BR>&nbsp;&nbsp;&nbsp;&nbsp;&nbsp;"Oh", reče gospodin Tagomi. Ovog puta se iznenađenje ne pokaza uopšte. Bilo je potpuno pod kontrolom.
<BR>&nbsp;&nbsp;&nbsp;&nbsp;&nbsp;"Jedan stariji poslovan čovek u penziji", reče gospodin Bejns. "Koji putuje brodom. Na putu je sada već dve nedelje. Ima predubeđenje prema putovanju vazduhom."
<BR>&nbsp;&nbsp;&nbsp;&nbsp;&nbsp;"Čudan stari", reče gospodin Tagomi.
<BR>&nbsp;&nbsp;&nbsp;&nbsp;&nbsp;"Zahvaljujući svojim interesima upućen je u tržišta na Houm Ajlendu. On će moći da nam pruži informacije, a ionako je dolazio u San Francisko na odmor. To nije strašno značajno. Ali će nam razgovori biti precizniji."
<BR>&nbsp;&nbsp;&nbsp;&nbsp;&nbsp;"Da", reče gospodin Tagomi. "On može da ispravi greške u vezi sa domaćim tržištem. Otišao sam iz zemlje ima već dve gospodine."
<BR>&nbsp;&nbsp;&nbsp;&nbsp;&nbsp;"Jeste li hteli da mi date tu pilulu?"
<BR>&nbsp;&nbsp;&nbsp;&nbsp;&nbsp;Gospodin Tagomi se trže, pogleda naniže, i vide da još drži pilulu i vodu. "Oprostite. Ovo je jako. Zove se zarakain. Proizvodi ga farmaceutska firma u Oblasti Kine." Ispruživši dlan, dodade, "ne stvara naviku."
<BR>&nbsp;&nbsp;&nbsp;&nbsp;&nbsp;"Taj starac", reče gospodin Bejns spremajući se da uzme pilulu, "verovatno će se obratiti direktno vašoj Trgovinskoj misiji. Napisaću njegovo ime, tako da vaši ljudi znaju da ga ne odbiju. Ja se nisam sa njim upoznao, ali čujem da je nagluv i pomalo ekscentričan. Nipošto ga ne smemo ozlojediti." Gospodin Tagomi je izgleda razumeo. "On voli rododendrone. Biće srećan ako mu možete pribaviti nekog da sa njim razgovara o njima oko pola časa ili tako nešto, dok mi sredimo naš sastanak. Njegovo ime. Napisaću ga."
<BR>&nbsp;&nbsp;&nbsp;&nbsp;&nbsp;Uze pilulu, izvadi pero i zapisa ime.
<BR>&nbsp;&nbsp;&nbsp;&nbsp;&nbsp;"Gospodin Shindjiro Jatabe", pročita gospodin Tagomi prihvativši cedulju. Sa dužnom pažnjom je odloži u svoj novčanik.
<BR>&nbsp;&nbsp;&nbsp;&nbsp;&nbsp;"Još jedna stvar."
<BR>&nbsp;&nbsp;&nbsp;&nbsp;&nbsp;Gospodin Tagomi je polako prihvatao ivicu šolje i slušao. "Jedna delikatna sitnica. Stari gospodin - to zbunjuje. Ima getovo osamdeset godina. Neki od njegovih poduhvata, pred kraj karijere, nisu bili uspešni. Razumete?"
<BR>&nbsp;&nbsp;&nbsp;&nbsp;&nbsp;"Nije više bogat", reče gospodin Tagomi. "A možda vuče i penzije."
<BR>&nbsp;&nbsp;&nbsp;&nbsp;&nbsp;"Tako je. I penzija je bezobrazno mala. Zbog toga je on potkrepljuje tu i tamo raznim sredstvima."
<BR>&nbsp;&nbsp;&nbsp;&nbsp;&nbsp;"Kršenje kakve sitnije odredbe", reče gospodin Tagomi. "Domaća vlada i njeni birokratski zvaničnici. Shvatam situaciju. Stari gospodin dobija naknadu od nas za konsultaciju, i o tome ne podnosi izveštaj svom Penzionom zavodu. Zato ne smemo da otkrijemo njegovu posetu. Oni znaju samo da je on na odmoru."
<BR>&nbsp;&nbsp;&nbsp;&nbsp;&nbsp;"Prepredenjak ste", reče gospodin Bejns.
<BR>&nbsp;&nbsp;&nbsp;&nbsp;&nbsp;Gospodin Tagomi reče: "Ta siiuacija se događala i ranije. Mi u našem društvu nismo rešili problem starih ljudi kojih je sve više, kako se zdravstvena služba poboljšava. Kina nas s pravom uči da poštujemo stare. Međutim, u poređenju s Nemcima naše zanemarivanje se izgleda približava pravoj vrlini. Čuo sam da ubijaju stare."
<BR>&nbsp;&nbsp;&nbsp;&nbsp;&nbsp;"Nemci", mrmljao je Bejns, opet trljajući čelo. Da li je pilula imala neko dejstvo? Osećao se pomalo dremljivo.
<BR>&nbsp;&nbsp;&nbsp;&nbsp;&nbsp;"Pošto ste iz Skandinavije, bez sumnje ste imali mnogo kontakata sa Festung Europom. Na primer, ukrcali ste se u Tempelhofu. Može li se zauzeti takav stav? Vi ste neutralac. Recite mi svoje mišljenje ako hoćete."
<BR>&nbsp;&nbsp;&nbsp;&nbsp;&nbsp;"Ne razumem na kakav stav mislite", reče gospodin Bejns. "Prema starima, bolesnima, slabima, ludima, beskorisnima u svim varijantama. Od kakve je koristi novorođenče? poznato je da je pitao neki anglo-saksonski filozof. Ja sam zapamtio tu izreku i razmišljao sam o njoj mnogo puta. Gospodine, nema koristi, uopšte uzev."
<BR>&nbsp;&nbsp;&nbsp;&nbsp;&nbsp;Gospodin Bejns nešto promrmlja; nešto u znak učtivosti kojom se ne obavezuje.
<BR>&nbsp;&nbsp;&nbsp;&nbsp;&nbsp;"Zar nije tačno", reče gospodin Tagomi, "da nijedan čovek ne treba da bude instrument za tuđe potrebe?" Naže se napred sa žurbom. "Molim vas dajte mi vaše neutralno skandinavsko mišljenje."
<BR>&nbsp;&nbsp;&nbsp;&nbsp;&nbsp;"Ne znam", reče gospodin Bejns.
<BR>&nbsp;&nbsp;&nbsp;&nbsp;&nbsp;"Za vreme rata", nastavi Tagomi, "imao sam jedan manji položaj u Oblasti Kine. U Šangaju. Tamo, u Hongkjuu, bilo se naselje Jevreja koje je trajno internirala Imperijalna vlada. Održavali su se u životu ispomažući jedni druge. Nacistički ministar u Šangaju tražio je da masakriramo Jevreje. Sećam se odgovora mojih pretpostavljenih. 'Tako nešto nije u skladu sa humanitarnim obzirima.' Odbili su zahtev kao varvarski. To me je impresioniralo."
<BR>&nbsp;&nbsp;&nbsp;&nbsp;&nbsp;"Vidim", promrmlja gospodin Bejns. Da li on to pokušava da izvuče nešto iz mene? pitao se. Sada se osećao budan. Kao da se sabirao.
<BR>&nbsp;&nbsp;&nbsp;&nbsp;&nbsp;"Jevreje su", reče gospodin Tagomi, "nacisti uvek opisivali kao Azijce i nebelce. Gospodine, to značenje nikada nije promašivalo kod ličnosti u Japanu, čak i u Ratnoj vladi. Ja nikada o tome nisam razgovarao sa građanima Rajha sa kojima sam se sretao."
<BR>&nbsp;&nbsp;&nbsp;&nbsp;&nbsp;Gospodin Bejns ga prekide: "Pa, ja nisam Nemac. Tako da ne mogu da govorim u ime Nemačke." Ustade i uputi se ka vratima. "Nastaviću sutra razgovor sa vama. Molim vas izvinite me. Ne mogu da mislim." Ali su mu se sada, u stvari, misli sasvim izbistrile. Moram da se izvučem odavde, shvatio je. Ovaj čovek se preterano navrzao na mene.
<BR>&nbsp;&nbsp;&nbsp;&nbsp;&nbsp;"Oprostite gluposti iz fanatizma", reče gospodin Tagomi, smesta prišavši da otvori vrata. "Uplitanje u filozofiju zaslepilo me je za autentične ljudske činjenice. Evo." Izusti nešto na japanskom i glavna vrata se otvoriše. Pojavi se jedan mladi Japanac, lako se nakloni i pogleda gospodina Bejnsa.
<BR>&nbsp;&nbsp;&nbsp;&nbsp;&nbsp;Moj vozač, pomisli gospodin Bejns.
<BR>&nbsp;&nbsp;&nbsp;&nbsp;&nbsp;Možda moje kihotske primedbe u Lufthansinom avionu, pomisli odjednom. Onom - kako se ono zvaše. Loceu. I sada ovo ovde sa Japancem. Ima neka veza.
<BR>&nbsp;&nbsp;&nbsp;&nbsp;&nbsp;Bolje da nisam ono rekao Loceu, mislio je. Sada se kajem. Ali kasno je.
<BR>&nbsp;&nbsp;&nbsp;&nbsp;&nbsp;Nisam ja prava osoba. Uopšte ne. Ne za ovo.
<BR>&nbsp;&nbsp;&nbsp;&nbsp;&nbsp;Ali onda pomisli, Švedanin bi to rekao Loceu. To je sasvim u redu. Ništa se nije pokvarilo; preterano sam skrupulozan. Prenosim postupke iz prethodne situacije u ovu sada. U stvari mogu vrlo mnogo toga otvoreno da kažem. To je činjenica kojoj se moram prilagoditi.
<BR>&nbsp;&nbsp;&nbsp;&nbsp;&nbsp;A ipak, bio je raspoložen apsolutno protiv toga. Krv u venama. Kosti, organi su mu se bunili. Otvori usta, govorio je sebi. Kaži nešto. Bilo šta. Mišljenje. Mora, ako hoćeš da uspeš.
<BR>&nbsp;&nbsp;&nbsp;&nbsp;&nbsp;Reče: "Možda ih pokreće neki očajnički podsvesni arhetip. U Jungovskom smislu reči."
<BR>&nbsp;&nbsp;&nbsp;&nbsp;&nbsp;Gospodin Tagomi klimnu glavom. "Čitao sam Junga. Razumem."
<BR>&nbsp;&nbsp;&nbsp;&nbsp;&nbsp;Rukovaše se. "Telefoniraću vam sutra ujutru", reče gospodin Bejns. "Laku noć, gospodine." Nakloni se, i gospodin Tagomi mu uzvrati naklon.
<BR>&nbsp;&nbsp;&nbsp;&nbsp;&nbsp;Mladi nasmešeni Japanac istupi napred i reče nešto što gospodin Bejns nije mogao da razume.
<BR>&nbsp;&nbsp;&nbsp;&nbsp;&nbsp;"A?" reče Bejns, pokupi svoj kaput i izade na terasu.
<BR>&nbsp;&nbsp;&nbsp;&nbsp;&nbsp;Gospodin Tagomi reče: "On vam se obraća na švedskom, gospodine. Studirao je na Tokijskom univerzitetu Tridesetogodišnji rat, i fascinira ga vaš veliki heroj, Gustav Adolf." Gospodin Tagomi se smešio sa simpatijama. "Međutim, jasno je da su njegovi pokušaji da ovlada jednim toliko tuđim jezikom beznadežni. Bez sumnje koristi jedan od onih gramofonskih kurseva; on je student, a takvi kursevi su popularni među studentima, pošto su jeftini."
<BR>&nbsp;&nbsp;&nbsp;&nbsp;&nbsp;Mladi Japanac se pokloni i osmehnu, očigledno ne razumevajući engleski.
<BR>&nbsp;&nbsp;&nbsp;&nbsp;&nbsp;"Vidim", promrmlja Bejns. "Pa, želim mu sreću." Imam ja svoje sopstvene jezičke probleme, pomisli. Očevidno.
<BR>&nbsp;&nbsp;&nbsp;&nbsp;&nbsp;Blagi Bože - mladi student Japanac će bez sumnje celim putem pokušavati da razgovara s njim na švedskom. Jezikom koji je gospodin Bejns jedva razumeo, i to samo kada se govorio na najformalniji i najtačniji način, svakako ne kada pokušava da ga govori neki mlad Japanac koji se trudi da ga nauči na gramofonskom kursu.
<BR>&nbsp;&nbsp;&nbsp;&nbsp;&nbsp;Neće uspeti da progovori sa mnom, mislio je gospodin Bejns. A pokušavaće, pošto mu je ovo prilika; verovatno više nikada neće videti Šveđanina. Gospodin Bejns zaječa u sebi. Kakvo će to biti mučenje, za obojicu.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
