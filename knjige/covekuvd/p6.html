<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;U rano jutro, uživajući u prohladnom vazduhu punom sunčane svetlosti, pazarila je gospođa Julijana Frink. Koračala je trotoarom sa dve kese od smeđeg papira u rukama, zastajući kod svake radnje da prostudira izlog. Nije se žurila.
<BR>&nbsp;&nbsp;&nbsp;&nbsp;&nbsp;Zar nije trebalo nešto da kupi u dragstoru? U nedoumici uđe u radnju. Njena smena u školi džudoa počinjala je tek u podne; ovo je danas bilo njeno slobodno vreme. Sede na stolicu uz šank, spusti svoje kese i uze da prelistava razne časopise.
<BR>&nbsp;&nbsp;&nbsp;&nbsp;&nbsp;U novom Lajfu, dugačak članak pod naslovom: TELEVIZIJA U EVROPI: POGLED U SUTRAŠNJICU. Zainteresova se za članak i vide sliku jedne nemačke porodice kako gleda televiziju u svojoj dnevnoj sobi. Iz Berlina se već, govorio je članak, emituje po četiri časa televizijskog programa dnevno. Jednog dana će u svim velikim evropskim gradovima biti televizijske stanice. A do 1970. godine jedna će biti izgrađena i u Njujorku.
<BR>&nbsp;&nbsp;&nbsp;&nbsp;&nbsp;Članak je pokazivao Rajhove inženjere elektroničare u Njujorku kako pomažu lokalnom osoblju u rešavanju problema. Lako je bilo reći koji su Nemci. Oni su imali onaj zdravi, čisti, energični, sigurni izgled. Amerikanci, s druge strane - oni su jednostavno izgledali kao ljudi. Oni su mogli biti bilo ko.
<BR>&nbsp;&nbsp;&nbsp;&nbsp;&nbsp;Jedan od nemačkih tehničara je nešto nekud pokazivao. Valjda im je vid bolji od našeg, zaključi ona. Bolje su se hranili u poslednjih dvadeset godina. Kao što su nam rekli; oni vide stvari koje niko drugi ne može da vidi. Možda vitamin A?
<BR>&nbsp;&nbsp;&nbsp;&nbsp;&nbsp;Pitam se kako li to izgleda sedeti kod kuće u dnevnoj sobi i videti čitav svet kroz malu sivu staklenu cev. Ako ti nacisti mogu da preleću tamo-amo odavde do Marsa i nazad, zašto ne bi mogli pokrenuti televiziju? Mislim da bih više volela to, da gledam one komedije, da vidim kako su Bob Houp i Durante stvarno izgledali, nego da se šetkam po Marsu.
<BR>&nbsp;&nbsp;&nbsp;&nbsp;&nbsp;Možda je u tome stvar, mislila je odlažući časopis nazad na policu. Nacisti nemaju smisla za humor, pa zašto bi trebalo da žele televiziju? U svakom slučaju, pobili su većinu zaista velikih komičara. Zato što su uglavnom bili Jevreji.
<BR>&nbsp;&nbsp;&nbsp;&nbsp;&nbsp;Zapravo, shvati ona, poubijali su najveći broj zabavljača. Pitam se kako se Houp provuče sa onim što on kaže. Naravno mora da emituje svoje stvari iz Kanade. A tamo je malo slobodnije. Ali Houp stvarno kaže stvari. Kao onaj vic o Geringu... kad Gering kupuje Rim pa ga prenese u svoje planinsko odmaralište i tamo ponovo podigne. I oživljava Hrišćanstvo tako da njegovi lavovi mezimci imaju šta da...
<BR>&nbsp;&nbsp;&nbsp;&nbsp;&nbsp;"Jeste li hteli da kupite taj časopis, gospođice?" sumnjičavo joj se obrati mali sasušeni starac koji je držao dragstor. Kao krivac spusti Riders Dajdžest koji je počela da lista. Opet na trotoaru sa svojim kesama od kupovine, Julijana je razmišljala. Možda će Gering biti novi Firer kada Borman umre. On izgleda nekako različit od drugih. Borman je uspeo jedino tako što se podmuklo uvukao kada se Hitler raspadao, a samo oni koji su stvarno bili blizu Hitlera shvatali su koliko se on brzo gubi. Stari Gering je bio u svom planinskom dvorcu. Trebalo je da Gering bude Firer posle Hitlera, jer je njegova Luftwafe razbila one engleske radarske stanice i onda dokrajčila R. A. F. Hitler bi bio naredio da bombarduju London, kao što su bombardovali Roterdam.
<BR>&nbsp;&nbsp;&nbsp;&nbsp;&nbsp;Ali verovatno će Gebels dobiti, zaključi ona. Tako svi govore. Samo da ne dođe onaj grozni Hajdrih. Sve bi nas pobio. On je stvarno udaren.
<BR>&nbsp;&nbsp;&nbsp;&nbsp;&nbsp;Meni se dopada, mislila je, onaj Baldur von Širah. On je jedini koji izgleda normalan, u svakom slučaju. Ali on nema šanse.
<BR>&nbsp;&nbsp;&nbsp;&nbsp;&nbsp;Skrenuvši, uspe se stepenicama do ulaznih vrata stare drvene zgrade u kojoj je stanovala.
<BR>&nbsp;&nbsp;&nbsp;&nbsp;&nbsp;Kada otključa vrata svog stana vide Džoa Ćinadelu kako i dalje leži tamo gde ga je ostavila, nasred kreveta, na stomaku, dok su mu ruke visile. Još je spavao.
<BR>&nbsp;&nbsp;&nbsp;&nbsp;&nbsp;Ne, pomisli. Ne može on još biti ovde; kamion je otišao. Propustio ga je? Očigledno.
<BR>&nbsp;&nbsp;&nbsp;&nbsp;&nbsp;Ode u kuhinju i spusti kese na sto među sudove od doručka.
<BR>&nbsp;&nbsp;&nbsp;&nbsp;&nbsp;Ali da li je nameravao da ga propusti? To se ja pitam. Kakav čudan čovek... toliko se trudio oko nje, nije prestajao gotovo celu noć. A ipak je bilo kao da u stvari nije tu, kao da radi, ali da nikako nije svestan. Mislio je na nešto drugo, možda.
<BR>&nbsp;&nbsp;&nbsp;&nbsp;&nbsp;Po navici poče da odlaže hranu u stari frižider gospodin E. Onda uze da rasprema sto.
<BR>&nbsp;&nbsp;&nbsp;&nbsp;&nbsp;Možda je on toliko mnogo toga činio, zaključi ona. To je druga priroda; telo mu čini pokrete, kao i moje sada dok stavljam ove tanjire i pribor u lavabo. Mogao bi to da čini i kad bi mu se odstranile tri petine mozga, kao ona žablja noga na času biologije.
<BR>&nbsp;&nbsp;&nbsp;&nbsp;&nbsp;"Hej", pozva ga. "Probudi se."
<BR>&nbsp;&nbsp;&nbsp;&nbsp;&nbsp;U krevetu, Džo se promeškolji, frknu.
<BR>&nbsp;&nbsp;&nbsp;&nbsp;&nbsp;"Jesi čuo šou Boba Houpa preksinoć?" zapita. "Ispričao je jedan stvarno dobar vic, onaj kada nemački major intervjuiše neke Marsovce. Marsovci ne mogu da podnesu rasnu dokumentaciju o tome da su im dedovi bili Arijevci, znaš. Onda major Nemac podnese izveštaj Berlinu da je Mars naseljen Jevrejima." Ulazeći u dnevnu sobu gde je Džo ležao na krevetu, reče: "i visoki su tridesetak centimetara, i imaju dve glave... znaš već kako to Bob Houp nastavlja."
<BR>&nbsp;&nbsp;&nbsp;&nbsp;&nbsp;Džo je bio otvorio oči. Nije rekao ništa; buljio je u nju ne trepćući. Brada mu se crnela od čekinja koje su izrastale, oči tamne, nalivene bolom... onda i ona zaćuta.
<BR>&nbsp;&nbsp;&nbsp;&nbsp;&nbsp;"Šta je?" najzad reče. "Bojiš se?" Ne, pomisli Frenk se boji. Ovo je - ne znam šta.
<BR>&nbsp;&nbsp;&nbsp;&nbsp;&nbsp;"Ode kamion", reče Džo, sedajući u krevetu.
<BR>&nbsp;&nbsp;&nbsp;&nbsp;&nbsp;"Šta ćeš da uradiš?" Sede na ivicu kreveta, brišući ruke krpom za sudove.
<BR>&nbsp;&nbsp;&nbsp;&nbsp;&nbsp;"Uhvatiću ga kad se bude vraćao. Neće on ništa reći nikome; zna da bih i ja za njega isto učinio."
<BR>&nbsp;&nbsp;&nbsp;&nbsp;&nbsp;"Jesi li to radio i ranije?"
<BR>&nbsp;&nbsp;&nbsp;&nbsp;&nbsp;Džo ne odgovori.
<BR>&nbsp;&nbsp;&nbsp;&nbsp;&nbsp;Znači, nameravao si da ga propustiš, reče Julijana u sebi. Znam; odjednom znam.
<BR>&nbsp;&nbsp;&nbsp;&nbsp;&nbsp;"A ako nazad krene drugim putem?" reče.
<BR>&nbsp;&nbsp;&nbsp;&nbsp;&nbsp;"Uvek ide Pedeseticom. Nikada Četrdeseticom. Jednom je imao udes na Četrdesetici; neki konji su izašli na drum, pa je zaorao u njih. U Stenovitim." Uze odeću sa stolice i poče da se oblači.
<BR>&nbsp;&nbsp;&nbsp;&nbsp;&nbsp;"Koliko ti je godina, Džo?" zapita, dok je on zamišljeno posmatrao svoje nago telo.
<BR>&nbsp;&nbsp;&nbsp;&nbsp;&nbsp;"Trideset četiri."
<BR>&nbsp;&nbsp;&nbsp;&nbsp;&nbsp;Onda, pomisli ona, mora da si bio u ratu. Nije videla nikakve očigledne fizičke defekte; imao je, u stvari, sasvim dobro, vitko telo, sa dugim nogama. Primetivši kako ga posmatra, Džo se namršti i okrete od nje. "Zar ne mogu da gledam?" zapita ona čudeći se zašto da ne. Celu noć je provela sa njim, a sada ova stidljivost. "Jesmo li stenice?" reče ona. "Ne možemo da podnesemo da vidimo jedno drugo na dnevnoj svetlosti - moramo da se uvlačimo u zidove?"
<BR>&nbsp;&nbsp;&nbsp;&nbsp;&nbsp;Kiselo gunđajući, on krenu u kupatilo u gaćama i čarapama, trljajući bradu.
<BR>&nbsp;&nbsp;&nbsp;&nbsp;&nbsp;Ovo je moja kuća, mislila je Julijana. Dozvoljavam ti da budeš tu, a ti ipak nećeš da dopustiš da te gledam. Zašto onda hoćeš da ostaneš? Pođe za njim u kupatilo; on je puštao toplu vodu u lavabo, da bi se obrijao.
<BR>&nbsp;&nbsp;&nbsp;&nbsp;&nbsp;Na ruci mu vide istetovirano plavo slovo K. "Šta je to?" zapita. "Tvoja žena? Koni? Karin?"
<BR>&nbsp;&nbsp;&nbsp;&nbsp;&nbsp;Umivajući se, Džo reče: "Kairo."
<BR>&nbsp;&nbsp;&nbsp;&nbsp;&nbsp;Kakvo egzotično ime, pomisli sa zavišću. Onda oseti da je pocrvenela. "Zaista sam glupa", reče. Italijan, star trideset i četiri godine, iz nacističkog dela sveta... bio je u ratu, jasno. Ali na strani Osovine. I borio se u Kairu; tetovaža im je bila veza nemačkih i italijanskih veterana iz te bitke - poraz Britanske i Australijske armije pod Generalom Gotom, od strane Romela i njegovog Afričkog korpusa.
<BR>&nbsp;&nbsp;&nbsp;&nbsp;&nbsp;Izađe iz kupatila, vrati se u dnevnu sobu i stade da namešta krevet; ruke su joj letele.
<BR>&nbsp;&nbsp;&nbsp;&nbsp;&nbsp;U uredno složenoj gomili na stolici ležale su Džoove stvari, odeća i mali kofer, lične sitnice. Među njima primeti kutijicu obloženu somotom, pomalo nalik na futrolu za naočare; uze je, otvori i zagleda.
<BR>&nbsp;&nbsp;&nbsp;&nbsp;&nbsp;Svakako si se ti borio u Kairu, mislila je gledajući u Gvozdeni krst drugog reda, sa rečima i datumom - 10. juni 1945. ugraviranim na vrhu. Nisu svi ovo dobijali; samo hrabri. Pitam se šta si učinio... tada si imao samo sedamnaest godina.
<BR>&nbsp;&nbsp;&nbsp;&nbsp;&nbsp;Džo se pojavi u vratima od kupatila baš kada je ona podizala medalju iz somotske kutijice; ona ga spazi i podskoči kao krivac. Ali on nije izgledao ljut.
<BR>&nbsp;&nbsp;&nbsp;&nbsp;&nbsp;"Samo sam ga gledala", reče Julijana. "Do sada ga još nikad nisam videla. Je li ti ga Romel lično prikačio?"
<BR>&nbsp;&nbsp;&nbsp;&nbsp;&nbsp;"Delio ih je general Bajerlajn. Romel je već bio premešten u Englesku, da tamo završi posao." Glas mu je bio spokojan. Ali rukom opet poče monotono da prevlači po čelu, dok su mu prsti prolazili kroz kosu kao da češljaju, što je izgleda bio hroničan nervni tik.
<BR>&nbsp;&nbsp;&nbsp;&nbsp;&nbsp;"Da li bi mi ispričao o tome?" zamoli Julijana dok se on vraćao u kupatilo da nastavi brijanje.
<BR>&nbsp;&nbsp;&nbsp;&nbsp;&nbsp;Dok se brijao, i posle toga dugo tuširao toplom vodom, Džo Ćinadela joj ispriča nešto malo; ništa ni nalik na ono što bi volela da čuje. Njegova dva starija brata služila su u ratu u Etiopiji, dok je on sa trinaest godina bio u jednoj organizaciji Fašističke omladine u Milanu, svom rodnom gradu. Kasnije su njegova braća stupila u artiljerijsku bateriju, bateriju Majora Rikarda Pardija, i kada je počeo drugi svetski rat Džo je mogao da im se pridruži. Borili su se pod Gracianijem. Oprema, posebno tenkovi, su im bili strašni. Britanci su ih upucavali, čak i više oficire, kao zečeve. Za vreme bitke vrata od tenkova su pritiskali vrećama sa peskom da se ne bi otvarala. Major Pardi je, međutim, sakupljao rashodovanu artiljerijsku municiju, glačao je i podmazivao, i ispaljivao; njegova baterija je zaustavila veliko očajničko napredovanje tenkova Generala Vafela 1943. godine.
<BR>&nbsp;&nbsp;&nbsp;&nbsp;&nbsp;"Jesu li ti braća još živa?" zapita Julijana.
<BR>&nbsp;&nbsp;&nbsp;&nbsp;&nbsp;Braća su mu bila ubijena četrdeset četvrte, žicom su ih zadavili britanski komandosi, Grupa Long Reindž Dezert, koja je operisala iza linija Osovine i koja je postala posebno fanatična pred kraj rata kada je bilo jasno da saveznici ne mogu pobediti.
<BR>&nbsp;&nbsp;&nbsp;&nbsp;&nbsp;"Kako si sada raspoložen prema Britancima?" zapita ona oklevajući.
<BR>&nbsp;&nbsp;&nbsp;&nbsp;&nbsp;Džo reče: "Voleo bih da učine Britaniji ono što su činili u Africi." Ton mu je bio iskren.
<BR>&nbsp;&nbsp;&nbsp;&nbsp;&nbsp;"Ali prošlo je - osamnaest godina", reče Julijana. "Znam da su Britanci naročito radili strašne stvari. Ali..."
<BR>&nbsp;&nbsp;&nbsp;&nbsp;&nbsp;"Pričaju o stvarima koje su Nacisti činili Jevrejima", reče Džo. "Britanci su radili gore stvari. U bici za London." Onda se ućuta. "Ono vatreno oružje, sa fosforom i uljem; video sam nekoliko njih iz nemačkih trupa, posle toga. Brod za brodom pretvaran je u pepeo. One cevi ispod vode pretvarale su more u plamen. A onda na civilno stanovništvo, ona masovna bombardovanja za koja je Čerčil mislio da će u poslednjem trenutku spasti rat. Oni teroristički napadi na Hamburg i Esen i..."
<BR>&nbsp;&nbsp;&nbsp;&nbsp;&nbsp;"Ne govorimo o tome", reče Julijana. U kuhinji, poče da sprema šunku; upali mali beli plastični radio Emerson koji joj je Frenk dao za rođendan. "Spremiću ti nešto da pojedeš." Okretala je kazaljku da nađe kakvu laku, prijatnu muziku.
<BR>&nbsp;&nbsp;&nbsp;&nbsp;&nbsp;"Pogledaj ovo", reče Džo. U dnevnoj sobi, sedeo je na krevetu sa svojim malim koferom kraj sebe; bio ga je otvorio i izvukao iskrzanu, ispresavijanu knjigu na kojoj se videlo da se mnogo premetala po rukama. Issceri se na Julijanu. "Dodi ovamo. Znaš šta neko kaže? Ovaj čovek..." pokaže na knjigu. "Ovo je vrlo čudno. Sedi." Uze je za ruku i privuče je da sedne kraj njega. "Hoću da ti pročitam. Pretpostavi da su oni pobedili. Kako bi to izgledalo? Nemamo šta da brinemo; ovaj čovek je sve smislio umesto nas." Otvorivši knjigu, Džo uze polako da prevrće strane. "Britanska imperija bi držala pod svojom vlašću celu Evropu. Čitav Mediteran. Italiju uopšte ne. Ni Nemačku. A Bobiji i oni smešni mali vojnici u visokim kapama od krzna, i kralj sve do Volge."
<BR>&nbsp;&nbsp;&nbsp;&nbsp;&nbsp;Julijana reče tihim glasom: "Zar bi bilo tako loše?"
<BR>&nbsp;&nbsp;&nbsp;&nbsp;&nbsp;"Pročitala si knjigu?"
<BR>&nbsp;&nbsp;&nbsp;&nbsp;&nbsp;"Ne", priznade ona zavirujući da vidi korice. Ali je čula o njoj; mnogo ljudi ju je čitalo. "Ali Frenk i ja - moj bivši muž i ja - često smo razgovarali o tome kako bi bilo da su Saveznici dobili rat."
<BR>&nbsp;&nbsp;&nbsp;&nbsp;&nbsp;Izgledalo je da je Džo ne čuje; buljio je u knjigu Skakavac pritiska. "A ovde", nastavi, "znaš šta bude kad Engleska pobedi? Potuče Osovinu?"
<BR>&nbsp;&nbsp;&nbsp;&nbsp;&nbsp;Ona zavrte glavom, osećajući kako u čoveku kraj nje raste napetost. Sada je brada počela da mu podrhtava; lizao je usne nanovo i nanovo, kopao po temenu... kada progovori, glas mu je bio rapav.
<BR>&nbsp;&nbsp;&nbsp;&nbsp;&nbsp;"Prema njemu, Italija izdaje Osovinu", reče Džo.
<BR>&nbsp;&nbsp;&nbsp;&nbsp;&nbsp;"Oh", izusti ona.
<BR>&nbsp;&nbsp;&nbsp;&nbsp;&nbsp;"Italija prelazi na savezničku stranu. Pridružuje se Anglosaksoncima i otvara ono što on naziva 'mekim donjim trbuhom' Evrope. Ali za njega je prirodno da tako misli. Svi znamo kukavičku italijansku Armiju koja je bežala kad god bi videla Britance. Piju vino. Društvo lako-ćemo, nije stvoreno za borbu. Ovaj tip..." Džo zatvori knjigu, okrete je da razgleda zadnju koricu. "Abendsen. Ja ga ne krivim. On piše iz svoje mašte, zamišlja kakav bi bio svet da je Osovina izgubila. Kako bi inače mogli da izgube osim ako Italija ne izda?" Glas mu je rendisao. "Duče - on je bio klovn; svi to znamo."
<BR>&nbsp;&nbsp;&nbsp;&nbsp;&nbsp;"Moram da prevrnem šunku." Skliznu od njega i požuri u kuhinju.
<BR>&nbsp;&nbsp;&nbsp;&nbsp;&nbsp;Idući za njom, i dalje noseći knjigu, Džo nastavi: "Da, a S. A. D. stupaju u rat. Pošto sliste Japove. I posle rata, Britanija i S. A. D. podele svet. Tačno kao što su to u stvarnosti učinili Nemačka i Japan."
<BR>&nbsp;&nbsp;&nbsp;&nbsp;&nbsp;Julijana reče: "Nemačka, Japan, i Italija." On je blenuo u nju.
<BR>&nbsp;&nbsp;&nbsp;&nbsp;&nbsp;"Izostavio si Italiju." Gledala ga je mirno. Jesi li i ti zaboravio? reče u sebi. Kao i svi drugi? Mala imperija na Srednjem istoku... operetski Novi Rim.
<BR>&nbsp;&nbsp;&nbsp;&nbsp;&nbsp;Ubrzo mu postavi poslužavnik sa šunkom i jajima, tostom i marmeladom, kafom. On navali da jede.
<BR>&nbsp;&nbsp;&nbsp;&nbsp;&nbsp;"Šta su vam davali da jedete u Severnoj Africi?" zapita sedajući i sama.
<BR>&nbsp;&nbsp;&nbsp;&nbsp;&nbsp;Džo reče: "Crknutog magarca."
<BR>&nbsp;&nbsp;&nbsp;&nbsp;&nbsp;"To je odvratno."
<BR>&nbsp;&nbsp;&nbsp;&nbsp;&nbsp;Kriveći lice, Džo reče: "Asino morte. Konzerve sa govedinom su imale utisnuta slova A. M. Nemci su to zvali Alter Mann. Stari čovek." Nastavi brzo da jede.
<BR>&nbsp;&nbsp;&nbsp;&nbsp;&nbsp;Volela bih to da pročitam, pomisli Julijana i posegnu da uzme knjigu ispod Džoovog pazuha. Da li će se on toliko dugo zadržati? Knjiga je bila izmašćena; stranice iskinute. Svuda tragovi prstiju. Čitali je vozači teretnjaka na dugim drumskim vožnjama, pomisli. Do kasno u noć... Kladim se da sporo čitaš, mislila je dalje. Kladim se da se mučiš sa ovom knjigom već nedeljama, ako ne i mesecima.
<BR>&nbsp;&nbsp;&nbsp;&nbsp;&nbsp;Otvorivši nasumce knjigu, pročita:
<BR>&nbsp;&nbsp;&nbsp;&nbsp;&nbsp;'... sada u starosti gledao je spokojstvo, carstvo za kojim bi oni iz starine žudeli ali ga nisu shvatali, brodove koji dolaze sa Krima u Madrid, i celu Imperiju, sve sa jednim istim novcem, jezikom, zastavom. Veliki stari Union Džek se dizao i spuštao od izlaska do zalaska sunca: ono se najzad ispunilo, ono o suncu i zastavi.'
<BR>&nbsp;&nbsp;&nbsp;&nbsp;&nbsp;"Jedina knjiga koju nosim sa sobom", reče Julijana, "u stvari i nije knjiga; to je proročanstvo, I. Čing. Frenk me je upecao na nju i ja je stalno koristim kada hoću nešto da odlučim. Nikada je ne ispuštam iz vida. Nikada." Zatvori Skakavca. "Hoćeš da je vidiš? Da je upotrebiš?"
<BR>&nbsp;&nbsp;&nbsp;&nbsp;&nbsp;"Ne", reče Džo.
<BR>&nbsp;&nbsp;&nbsp;&nbsp;&nbsp;Podupirući bradu sklopljenim rukama oslonjenim o sto i gledajući ga iskosa, reče: "Jesi li se ti ovde uselio za stalno? I šta nameravaš?" Mozgaš nad uvredama, klevetama. Skamenim se od tebe, mislila je, sa tom tvojom mržnjom prema životu. Ali - ima nešto u tebi. Ličiš na neku životinjicu, ne značajnu, ali pametnu. Proučavajući njegovo usko, pametno tamno lice mislila je, kako sam uopšte mogla da zamislim da si mlađi od mene? Ali čak je i to tačno, detinjast si; još si mlađi brat, obožavaš dva starija brata i tvog majora Pardija i generala Romela, dahćeš i preznojavaš se da se otmeš i dočepaš se Tomija. <EM>Britanski vojnik; prim. prev.</EM> Da li su oni stvarno zadavili tvoju braću omčama od žice? Čuli smo to, te priče o zverstvima i videli fotografije koje su se objavljivale posle rata... Strese se. Ali britanski komandosi su već odavno izvedeni na sud i kažnjeni.
<BR>&nbsp;&nbsp;&nbsp;&nbsp;&nbsp;Radio je prestao da svira; izgleda da su na programu bile vesti, krčanje na kratkim talasima iz Evrope. Glas se utiša i izmeša s nečim. Dugačka pauza, uopšte ništa. Samo tišina. Zatim se začu denverski najavljivač, vrlo jasno, sasvim blizu. Ona se pokrenu da okrene dugme, ali joj Džo zaustavi ruku.
<BR>&nbsp;&nbsp;&nbsp;&nbsp;&nbsp;"...vest o smrti kancelara Bormana šokirala je i zapanjila Nemačku koja je još koliko juče uveravana..."
<BR>&nbsp;&nbsp;&nbsp;&nbsp;&nbsp;Ona i Džo skočiše na noge.
<BR>&nbsp;&nbsp;&nbsp;&nbsp;&nbsp;"...sve stanice Rajha obustavile su predviđeni program i slušaoci su čuli svečane tonove hora S. S. Divizije Das Rajh u Partajskoj himni Horst Vesel Lid. Kasnije, u Drezdenu, gde su vršilac dužnosti Sekretara Partaj i šefovi ziherhajtsdinsta, nacionalne policije unutrašnje bezbednosti koja je zamenila Gestapo posle..."
<BR>&nbsp;&nbsp;&nbsp;&nbsp;&nbsp;Džo pojača ton.
<BR>&nbsp;&nbsp;&nbsp;&nbsp;&nbsp;"...reorganizacije vlade na podsticaj pokojnog Rajhsfirera Himlera, Albert Šper i drugi, objavljena je dvonedeljna narodna žalost, i već su zatvorene mnoge trgovine i ustanove, kako se javlja. Do sada još ništa nije rečeno o očekivanom sazivanju Rajhstaga, zvaničnog parlamenta Trećeg Rajha; čije je odobrenje potrebno..."
<BR>&nbsp;&nbsp;&nbsp;&nbsp;&nbsp;"Biće Hajdrih", reče Džo.
<BR>&nbsp;&nbsp;&nbsp;&nbsp;&nbsp;"Ja bih želela da bude onaj krupni plavi, onaj Širah", reče ona. "Isuse, najzad je umro. Šta misliš, ima li Širah šansu?"
<BR>&nbsp;&nbsp;&nbsp;&nbsp;&nbsp;"Ne", kratko reče Džo.
<BR>&nbsp;&nbsp;&nbsp;&nbsp;&nbsp;"Možda će sada da dođe do građanskog rata", reče ona. "Ali ti tipovi su već tako stari. Gering i Gebels - svi ti stari partijci."
<BR>&nbsp;&nbsp;&nbsp;&nbsp;&nbsp;Radio je govorio: "...stigao u svoju rezidenciju u Alpima blizu Brenera..."
<BR>&nbsp;&nbsp;&nbsp;&nbsp;&nbsp;Džo reče: "Biće onaj Debeli Herman."
<BR>&nbsp;&nbsp;&nbsp;&nbsp;&nbsp;"...rekao je samo da je bolno pogođen ne samo zbog gubitka vojnika i patriote i odanog vođe Partaj, već, kao što je i do sada mnogo puta govorio, i ličnog prijatelja, koga je, setimo se, podržavao u sporu oko interregnuma ubrzo posle rata kada je jedno vreme izgledalo da elementi neprijateljski raspoloženi prema usponu her Bormana ka vrhovnoj vlasti..."
<BR>&nbsp;&nbsp;&nbsp;&nbsp;&nbsp;Julijana isključi radio.
<BR>&nbsp;&nbsp;&nbsp;&nbsp;&nbsp;"Samo trtljaju", reče. "Zašto upotrebljavaju takve reči? O tim strašnim ubicama se govori kao da su kao i mi ostali."
<BR>&nbsp;&nbsp;&nbsp;&nbsp;&nbsp;"Oni jesu kao i mi", reče Džo. Ponovo sede i nastavi sa jelom. "Nema ničeg što su oni učinili što mi ne bismo učinili da smo bili na njihovom mestu. Oni su spasli svet od komunizma. Da nije bilo Nemačke, sada bismo živeli pod Crvenom vlašću. Bilo bi nam gore."
<BR>&nbsp;&nbsp;&nbsp;&nbsp;&nbsp;"Samo pričaš," reče Julijana. "Kao i radio. Lupetaš."
<BR>&nbsp;&nbsp;&nbsp;&nbsp;&nbsp;"Ja sam živeo pod nacistima", reče Džo. "Znam kako je to. Je li to samo priča, živeti dvanaest, trinaest godina - još duže - gotovo petnaest godina? Imam radnu knjižicu O. T; radio sam za Organizaciju Tot od 1947., u Severnoj Africi i u S. A. D. Slušaj . . ." Ukopa prst u nju. "Imam italijanski talenat za zemljane radove; O. T. me je visoko cenila. Nisam nabacivao asfalt i mešao beton za autoputeve; pomagao sam u projektovanju. Inženjer. Jednog dana naiđe Doktor Tot da vidi šta radi naša radna grupa. Kaže mi: 'Imate dobre ruke.' To je veliki trenutak, Julijana. Dostojanstvo rada; ne govore oni samo prazne reči. Pre njih, nacista, svi su sa potcenjivanjem gledali na manuelne poslove; i ja sam. Aristokratski. To je okončao Radni front. Po prvi put sam video svoje sopstvene ruke." Govorio je toliko brzo, da mu se sve više primećivao akcenat; imala je muke da ga razume. "Svi smo stanovali tamo u šumi, u Gornjoj državi Njujork, kao braća. Pevali smo pesme. Marširali na rad. Duh rata, samo obnove a ne rušenja. To su bili najlepši dani, obnova posle rata - fini, čisti, dugi redovi javnih zgrada, blok za blokom, čitav novi grad, Njujork i Baltimor. Sada naravno toga rada više nema. Sada drmaju Veliki karteli kao što su Nju Džersi Krup und Sohnen. <EM>'...Krupp i Sinovi'; prim. prev.</EM> Ali to nisu Nacisti; to su samo stari evropski moćnici. Gori, čuješ li? Nacisti kao što su Romel i Tot milion su puta bolji ljudi nego industrijalci kao Krup i bankari, svi oni Prusi; trebalo je da ih poguše plinom. Svu tu gospodu u vestama."
<BR>&nbsp;&nbsp;&nbsp;&nbsp;&nbsp;Ali, mislila je Julijana, ta gospoda u vestima su na vlasti doveka. A tvoji idoli Romel i doktor Tot; oni su samo nastupili posle rata da raščiste krš, izgrade autobanove, pokrenu industriju. Oni su čak dozvolili i Jevrejima da žive, srećno iznenađenje - amnestija, tako da bi Jevreji mogli da sarađuju. Do četrdeset devete, u svakom slučaju... a onda gud baj Tote i Romele, na penzijske jasle.
<BR>&nbsp;&nbsp;&nbsp;&nbsp;&nbsp;Zar ne znam? mislila je Julijana. Zar nisam to sve čula od Frenka? Ne možeš ti meni ništa više da kažeš o životu pod Nacistima; moj muž je bio - jeste - Jevrejin. Znam da je doktor Tot bio najskromniji, najnežniji čovek koji je ikada postojao; znam da je on samo želeo da obezbedi posao pošten, dostojan posao - za milione tužnookih, očajnih Amerikanaca i Amerikanki koji su prebirali po ruševinama posle rata. Znam da je želeo zdravstvene programe i odmarališta i odgovarajuće stambene uslove za sve, bez obzira na rasu; on je bio graditelj, a ne mislilac... i u većini slučajeva je uspevao da stvori ono što je želeo - zaista je dobijao. Ali...
<BR>&nbsp;&nbsp;&nbsp;&nbsp;&nbsp;Jedna važna misao, pritajena negde u glavi, sada odlučno izbi. "Džo. Ta knjiga Skakavac, zar nije zabranjena na Istočnoj obali?"
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Pa kako onda možeš da je čitaš?" Nešto ju je tu uznemiravalo. "Zar više ne streljaju ljude zbog čitanja..."
<BR>&nbsp;&nbsp;&nbsp;&nbsp;&nbsp;"Zavisi od rasne grupe. Od dobre stare trake oko ruke."
<BR>
<BR>&nbsp;&nbsp;&nbsp;&nbsp;&nbsp;Tako je bilo. Slovenima, Poljacima, Portorikancima najviše se ograničavalo šta mogu da čitaju, čine, slušaju. Za Anglosaksonce je bilo mnogo bolje; za njihovu decu postojalo je javno obrazovanje, i mogli su da idu u biblioteke i muzeje i na koncerte. Ali čak i tako... Skakavac nije bio samo klasifikovan; bio je zabranjen, i to svima.
<BR>&nbsp;&nbsp;&nbsp;&nbsp;&nbsp;Džo reče: "Čitao sam ga u klozetu. Sakrivao ga u jastuk. U stvari, čitao sam ga zato što je zabranjen."
<BR>&nbsp;&nbsp;&nbsp;&nbsp;&nbsp;"Veoma si hrabar", reče ona.
<BR>&nbsp;&nbsp;&nbsp;&nbsp;&nbsp;On odvrati sa sumnjom: "Kažeš to sarkastično?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;On se malo opusti. "Lako je vama ovde; vi živite bezbednim životom bez svrhe, ništa nemate da radite, ni za šta da se sekirate. Van toka događaja, preostali iz prošlosti; je li tako?" Očima joj se podsmevao.
<BR>&nbsp;&nbsp;&nbsp;&nbsp;&nbsp;"Ubijaš se", reče ona, "cinizmom. Tvoji idoli su ti oduzeti jedan po jedan i sada nemaš čemu da pokloniš ljubav."
<BR>&nbsp;&nbsp;&nbsp;&nbsp;&nbsp;Pruži mu viljušku; on je prihvati. Jedi, mislila je. Ili digni ruke čak od bioloških procesa.
<BR>&nbsp;&nbsp;&nbsp;&nbsp;&nbsp;Jedući, Džo klimnu glavom prema knjizi i reče: "Taj Abendsen živi negde ovde, kako piše na koricama. U Čejenu. Dobija pogled na svet sa tako bezbednog mesta, šta misliš? Pročitaj šta kažu; pročitaj glasno."
<BR>&nbsp;&nbsp;&nbsp;&nbsp;&nbsp;Ona uze knjigu i pročita zadnji deo omota. "On je bivši vojnik. U drugom svetskom ratu bio je u Mornaričkom korpusu S. A. D., ranjen je u Engleskoj, iz nacističkog tenka Tigar. Narednik. Kaže se da ima praktično tvrđavu u kojoj piše, sa puškama unaokolo." Spuštajući knjigu, onda dodade. "Ovde ne pišu, ali ja sam čula kako neko reče da je gotovo neka vrsta paranoika; da je kuća ograđena bodljikavom žicom pod naponom, i da se nalazi u planini. Da je teško doći do nje."
<BR>&nbsp;&nbsp;&nbsp;&nbsp;&nbsp;"Možda je on u pravu", reče Džo, "što tako živi pošto je napisao tu knjigu. Nemačke velike zverke skaču do plafona kada je čitaju."
<BR>&nbsp;&nbsp;&nbsp;&nbsp;&nbsp;"On je tako živeo i ranije; knjigu je tamo napisao. Kuća mu se zove..." Baci pogled na omot knjige. "Visoki dvorac. Tako joj tepa."
<BR>&nbsp;&nbsp;&nbsp;&nbsp;&nbsp;"Onda ga neće uhvatiti", reče Džo brzo žvaćući. "Pazi on. Pametan je."
<BR>&nbsp;&nbsp;&nbsp;&nbsp;&nbsp;Ona reče: "Verujem da je vrlo hrabar kad je napisao tu knjigu. Da je Osovina izgubila rat, mi bismo mogli da pričamo i pišemo sve što god hoćemo, kao što smo i činili; bili bismo jedna zemlja i imali bismo pravičan zakonski sistem, isti za sve nas."
<BR>&nbsp;&nbsp;&nbsp;&nbsp;&nbsp;Na njeno iznenađenje, on na to klimnu glavom sa razumevanjem.
<BR>&nbsp;&nbsp;&nbsp;&nbsp;&nbsp;"Ne razumem te", reče ona. "U šta ti veruješ? Šta želiš? Braniš te monstrume, te nakaze koje su klale Jevreje, a onda..." U očajanju, uhvati ga za uši; on iznenađeno zažmiri od bola, dok se ona dizala na noge povlačeći ga za sobom.
<BR>&nbsp;&nbsp;&nbsp;&nbsp;&nbsp;Stajali su licem jedno prema drugom, šišteći, nijedno u stanju da progovori.
<BR>&nbsp;&nbsp;&nbsp;&nbsp;&nbsp;"Pusti me da završim ovaj obed što si mi spremila", reče najzad Džo.
<BR>&nbsp;&nbsp;&nbsp;&nbsp;&nbsp;"Zar nećeš da kažeš? Nećeš da mi kažeš? Znaš ti sam šta je to; razumeš i samo jedeš i dalje, pretvaraš se kao da pojma nemaš šta ja to govorim." Pusti mu uši; bile su toliko stisnute, da su sada bile jarko crvene.
<BR>&nbsp;&nbsp;&nbsp;&nbsp;&nbsp;"Prazna priča", reče Džo. "Nema veze. Kao i radio, ono i što si rekla za njega. Znaš stari crnokošuljaški naziv za ljude koji raspredaju filozofiju? Eierkopf. Šotka od jajeta. Zato što se te prazne tintare tako lako razbijaju... u uličnim tučama."
<BR>&nbsp;&nbsp;&nbsp;&nbsp;&nbsp;"Ako tako misliš o meni", reče Julijana, "zašto ne ideš dalje? Zbog čega ostaješ ovde?"
<BR>&nbsp;&nbsp;&nbsp;&nbsp;&nbsp;Ohladi se od njegove zagonetne grimase.
<BR>&nbsp;&nbsp;&nbsp;&nbsp;&nbsp;Bolje da mu nisam dozvolila da pođe sa mnom, pomisli. A sada je i suviše kasno; znam da ne mogu da ga se otarasim - i suviše je jak.
<BR>&nbsp;&nbsp;&nbsp;&nbsp;&nbsp;Nešto strašno se događa, mislila je. Izvire iz njega. A ja to izgleda pomažem.
<BR>&nbsp;&nbsp;&nbsp;&nbsp;&nbsp;"U čemu je stvar?" On ispruži ruku, pogladi je ispod brade, pomilova po vratu, zavuče prste ispod košulje i nežno joj stište ramena. "Raspoloženje. Vaš problem - analiziraću vas besplatno."
<BR>&nbsp;&nbsp;&nbsp;&nbsp;&nbsp;"Nazvaće te Jevrejin analitičar." Ona se slabo osmehnu. "Hoćeš da završiš u krematorijumu?"
<BR>&nbsp;&nbsp;&nbsp;&nbsp;&nbsp;"Ti se plašiš muškaraca. Je li tačno?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"To se moglo videti noćas. Samo zato što sam ja..." Onda prekide rečenicu. "Zato što sam se posebno starao da primetim tvoje žudnje."
<BR>&nbsp;&nbsp;&nbsp;&nbsp;&nbsp;"Zato što si išao u krevet sa toliko mnogo žena," reče Julijana, "to si krenuo da kažeš."
<BR>&nbsp;&nbsp;&nbsp;&nbsp;&nbsp;"Ali znam da sam u pravu. Slušaj; nikada te neću povrediti, Julijana. Tako mi pokojne majke - dajem ti reč. Biću posebno pažljiv, i ako želiš da od mog iskustva praviš pitanje - dopustiću ti to. Prestaćeš da se živciraš; sa mnom možeš da se opustiš i popraviš, i to za kratko vreme. Ti jednostavno nisi imala sreće."
<BR>&nbsp;&nbsp;&nbsp;&nbsp;&nbsp;Ona klimnu glavom i malo se razvedri. Ali je i dalje osećala hladnoću i tugu, i ipak joj nije bilo sasvim jasno zbog čega.
<BR>
<BR>&nbsp;&nbsp;&nbsp;&nbsp;&nbsp;Gospodin Nobusake Tagomi započinjao je dan trenutkom samoće. Sedeo je u svojoj kancelariji u zgradi Nipon Tajmsa i razmišljao.
<BR>&nbsp;&nbsp;&nbsp;&nbsp;&nbsp;Još pre nego što je pošao od kuće u kancelariju, primio je Itoov izveštaj o gospodinu Bejnsu. Mladi student uopšte nije sumnjao; gospodin Bejns nije Švedanin. Gospodin Bejns je sasvim izvesno nemački državljanin.
<BR>&nbsp;&nbsp;&nbsp;&nbsp;&nbsp;Ali Itoova sposobnost da barata germanskim jezicima nikada nije impresionirala ni Trgovinsku misiju niti Tokoku, japansku tajnu policiju. Budala valjda nije iščeprkala ništa o čemu bi mogla da govori, pomisli gospodin Tagomi za svoj groš. Nespretan entuzijazam, kombinovan sa romantičnim učenjima. Otkriva, uvek sumnja.
<BR>&nbsp;&nbsp;&nbsp;&nbsp;&nbsp;U svakom slučaju, konferencija sa gospodinom Bejnsom i postarijom osobom sa Houm Ajlends će uskoro početi, prema zakazanom vremenu, koje god nacionalnosti bio gospodin Bejns. A gospodinu Tagomiju se čovek dopao. To je, zaključi on, osnovni talenat koji se može zamisliti kod čoveka na visokom položaju - kao što je i on sam. Da prepozna dobrog čoveka kada ga sretne. Intuicija za ljude. Skratiti sve ceremonije i spoljnu formu. Prodreti do srca.
<BR>&nbsp;&nbsp;&nbsp;&nbsp;&nbsp;Srce, zatočeno u dve Jin linije crne strasti. Zadavljeno, ponekad, a ipak, čak i tada, svetlost Janga, treperenje u centru. Dopada mi se, reče gospodin Tagomi za sebe. Bio Nemac ili Šveđanin. Nadam se da mu je zarakain odagnao glavobolju. Moram se setiti da ga to zapitam kao prvo. Interfon na stolu zazvoni.
<BR>&nbsp;&nbsp;&nbsp;&nbsp;&nbsp;"Ne", reče on žustro u interfon. "Bez diskusije. Ovo je trenutak za Unutrašnju istinu. Poniranje u sebe."
<BR>&nbsp;&nbsp;&nbsp;&nbsp;&nbsp;Iz sićušnog mikrofona začu se glas gospodina Remzija: "Gospodine, baš je stigla vest iz Pres servisa. Kancelar Rajha je umro. Martin Borman." Remzijev glas zamuče. Tišina.
<BR>&nbsp;&nbsp;&nbsp;&nbsp;&nbsp;Gospodin Tagomi stade da misli, otkaži sve poslove danas. Diže se od stola i poče brzo da korača gore dole stiskajući ruke. Da vidim. Odmah poslati zvaničnu notu konzulu Rajha. To je manji posao; može i potčinjeni da ga obavi. Duboko žaljenje, itd. Ceo Japan se pridružuje nemačkom narodu u ovom tužnom času. Zatim? Prijem je od vitalnog značaja. Moram biti u mogućnosti da istog trenutka primam informacije od Tokija.
<BR>&nbsp;&nbsp;&nbsp;&nbsp;&nbsp;Pritisnuvši dugme interfona, reče: "Gospodine Remzi, obezbedite vezu sa Tokijom. Recite devojkama na centrali; budite budni. Ne smemo propustiti saopštenja."
<BR>&nbsp;&nbsp;&nbsp;&nbsp;&nbsp;"Da, gospodine", odgovori gospodin Remzi.
<BR>&nbsp;&nbsp;&nbsp;&nbsp;&nbsp;"Ja ću od sada biti u svojoj kancelariji. Obustavite sve rutinske poslove. Odbijte svakog posetioca koji dolazi uobičajenim poslom."
<BR>&nbsp;&nbsp;&nbsp;&nbsp;&nbsp;"Gospodine?"
<BR>&nbsp;&nbsp;&nbsp;&nbsp;&nbsp;"Moram imati slobodne ruke u slučaju da je potrebna iznenadna akcija."
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;Pola časa kasnije, u devet, dođe poruka od najvišeg funkcionera Imperijalne vlade na Zapadnoj obali, japanskog ambasadora u Pacifičkim državama Amerike, uvaženog Barona L. B. Kelemakula. Forin Ofis je sazvao vanrednu sednicu u zgradi Ambasade na Sater Stritu, i svaka Trgovinska misija treba da pošalje ličnost na visokom položaju da prisustvuje sednici. U ovom slučaju, mislilo se na gospodin Tagomija lično.
<BR>&nbsp;&nbsp;&nbsp;&nbsp;&nbsp;Nije bilo vremena za presvlačenje. Gospodin Tagomi pohita ka ekspresnom liftu, siđe u prizemlje, i trenutak kasnije bio je već na putu limuzinom Misije, crnim kadilakom model 1940. koji je vozio iskusan uniformisani šofer Kinez.
<BR>&nbsp;&nbsp;&nbsp;&nbsp;&nbsp;Kod zgrade ambasade vide kola drugih dostojanstvenika parkirana unaokolo, sve u svemu oko desetak. Videlo se kako se visoke glavešine, od kojih je neke poznavao dok su mu neki bili nepoznati, penju širokim stepeništem ambasade i ispunjavaju njenu unutrašnjost. Šofer gospodina Tagomija otvori i pridrža vrata, i on brzo izađe stiskajući tašnu; bila je prazna, jer nije imao da nosi nikakve hartije - ali bilo je bitno da ne izgleda samo kao običan gledalac. Koračao je uza stepenice na takav način kao da u zbivanjima igra ulogu od životnog značaja, iako mu u stvari nije bilo rečeno o čemu će se na sastanku razgovarati.
<BR>&nbsp;&nbsp;&nbsp;&nbsp;&nbsp;Ličnosti su se okupljale u grupice; predvorje je žamorilo od razgovora. Gospodin Tagomi se pridruži nekolikim pojedincima koje je poznavao, klimajući glavom i poprimajući - zajedno sa njima - svečan izgled.
<BR>&nbsp;&nbsp;&nbsp;&nbsp;&nbsp;Ubrzo se pojavi službenik ambasade i uputi ih u veliku salu. Stolice već postavljene, na sklapanje. Ulazili su jedan za drugim, sedali ćuteći, izuzev nakašljavanja i šuškanja. Razgovor prestade.
<BR>&nbsp;&nbsp;&nbsp;&nbsp;&nbsp;Jedan gospodin sa svežnjem papira u rukama uputi se u prednji deo sale, ka malo izdignutom stolu. Prugaste pantalone: predstavnik Forin Ofisa.
<BR>&nbsp;&nbsp;&nbsp;&nbsp;&nbsp;Nastade mala konfuzija. Druge ličnosti počeše tiho da razgovaraju; glave su se naginjale jedna prema drugoj. "Gospodo", reče čovek iz Forin Ofisa glasnim, zapovedničkim glasom. Sada se sve oči upraviše ka njemu. "Kao što znate, sada je potvrđeno da je rajhskancelar umro. Imamo zvanično saopštenje iz Berlina. Ovaj sastanak, koji neće dugo trajati - moći ćete uskoro da se vratite u svoje kancelarije - sazvan je da bismo vas obavestili o našoj proceni nekoliko suparničkih frakcija u nemačkom političkom životu od kojih se sada može očekivati da istupe i započnu borbu u kojoj nijedan zahvat nije zabranjen, za mesto koje je upražnjeno smrću her Bormana.
<BR>&nbsp;&nbsp;&nbsp;&nbsp;&nbsp;Ukratko, evo tih poznatih ličnosti. Najistaknutiji, Herman Gering. Saslušajte poznate pojedinosti, molim: debeljko, tako nazvan zbog svoje figure, najpre odvažan vazduhoplovni as u prvom svetskom ratu, osnovao Gestapo i imao veoma moćan položaj u pruskoj vladi. Jedan od najnemilosrdnijih prvih nacista, ali su kasniji epikurejski ekscesi doveli do zavaravajuće slike o njegovoj prijatnoj vinopijskoj naravi, što vam naša vlada traži da odbijete. Taj čovek, iako se za njega kaže da je nezdrav, eventualno čak i morbidan u pogledu apetita, više liči na samozadovoljavajuće cezare iz starog Rima, čija je moć vremenom rasla umesto da opada. Bleštava slika te ličnosti u togi sa lavovima mezimcima, sa ogromnim zamkom punim trofeja i umetničkih predmeta nesumnjivo je tačna. Za vreme rata su teretni vozovi vukli pokradene dragocenosti na njegova privatna imanja. Naša ocena: taj čovek žudi za ogromnom vlašću, i sposoban je da je dobije. Najsamozadovoljniji od svih nacista, i predstavlja izrazitu suprotnost pokojnom H. Himleru, koji je živeo u oskudici sa malom platom. Her Gering je predstavnik pljačkaškog mentaliteta, koristi vlast kao sredstvo sticanja ličnog bogatstva. Primitivan mentalitet, čak i prost, ali prilično inteligentan čovek, možda najinteligentniji od svih nacističkih šefova. Cilj njegovih akcija: slavljenje svoje ličnosti na način starih imperatora.
<BR>&nbsp;&nbsp;&nbsp;&nbsp;&nbsp;Sledeći, her J. Gebels. U mladosti preležao poliomielitis. Poreklom katolik. Briljantan govornik, pisac, elastičan i fanatičan duh, duhovit, uglađen, svetski čovek. Veoma aktivan kod žena. Elegantan. Obrazovan. Veoma sposoban. Mnogo radi; gotovo bezuman nagon za upravljanjem. Kažu da se nikada ne odmara. Veoma poštovana ličnost. Može da bude šarmantan, ali kažu da se odlikuje jarošću kojoj nema premca među ostalim nacistima. Ideološka orijentacija navodi na srednjovekovni jezuitizam pooštren postromantičnim germanskim nihilizmom. Smatraju ga jedinim autentičnim intelektualcem u Partaju. U mladosti je imao ambicije da postane dramski pisac. Mali broj prijatelja. Potčinjeni ga ne vole, ali je ipak sjajan proizvod mnogih najboljih elemenata u evropskoj kulturi. U korenu njegove ambicije nije postizanje zadovoljstva samim sobom, već vlast čisto radi njenog korišćenja. Organizacioni stav u smislu klasične Pruske države.
<BR>&nbsp;&nbsp;&nbsp;&nbsp;&nbsp;Her R. Hajdrih."
<BR>&nbsp;&nbsp;&nbsp;&nbsp;&nbsp;Funkcioner Forin Ofisa zastade, podiže oči i pogleda po svima unaokolo. Onda nastavi.
<BR>&nbsp;&nbsp;&nbsp;&nbsp;&nbsp;"Mnogo mlađa ličnost od gore spomenutih, pomagao je prvobitnu Revoluciju 1932. godine. Karijerista u elitnim S.S. Potčinjeni H. Himlera, možda je odigrao neku ulogu u Himlerovoj još ne u potpunosti objašnjenoj smrti 1948. godine. Zvanično je eliminisao ostale takmičare u političkom aparatu kao što su A. Ajhman, V. Šelenberg, i dr. Za ovog čoveka kažu da ga se boje mnogi ljudi iz Partaja. Zadužen za kontrolu nad elementima Vermahta po obustavljanju neprijateljstava u čuvenom sukobu između policije i vojske koji je doveo do reorganizacije vladinog aparata, iz čega je N. S. D. A. P. izašla kao pobednik. Sve vreme podržavao M. Bormana. Proizvod elitne obuke, ali ipak pre takozvanog S. S. Sistema zamka. Kažu da je bez afektivnog mentaliteta u klasičnom smislu. Zagonetan u pogledu nagona. Možda se može reći da ima koncepciju društva koja ljudsku borbu shvata kao niz igara: neobična kvazi-naučna izdvojenost koja se nalazi i u izvesnim tehnološkim krugovima. Nije partner u ideološkim raspravama. Rezime: može se nazvati najmodernijim po mentalitetu; post-prosvetiteljski tip, raščišćava sa takozvanim potrebnim iluzijama kao što je vera u Boga, itd. Naučnici iz oblasti društvenih nauka u Tokiju ne mogu izmeriti značenje tog takozvanog realnog mentaliteta, zbog toga ovog čoveka moramo smatrati enigmom. Međutim, treba zapaziti sličnost sa propadanjem afektivnosti u patološkoj šizofreniji."
<BR>&nbsp;&nbsp;&nbsp;&nbsp;&nbsp;Gospodin Tagomiju se smuči dok je slušao.
<BR>&nbsp;&nbsp;&nbsp;&nbsp;&nbsp;"Baldur von Širah. Bivši rukovodilac Hitlerove omladine. Smatraju ga idealistom. Privlačne pojave, ali smatra se da nije veoma iskusan niti sposoban. Iskreno veruje u ciljeve Partaja. Bio je zadužen za isušivanje Mediterana i reklamaciju ogromnih površina obradive zemlje. Takođe je ublažavao opaku politiku rasnog istrebljenja u slovenskim zemljama početkom pedesetih godina. Založio se direktno kod nemačkog naroda da se ostatku slovenskih naroda dozvoli egzistencija u zatvorenim regionima nalik na rezervate u oblasti Hartlenda. Zalagao se za ukidanje izvesnih formi ubijanja iz milosrda i medicinskog eksperimentisanja, ali u tome nije uspeo.
<BR>&nbsp;&nbsp;&nbsp;&nbsp;&nbsp;Doktor Sais-Inkvart. Bivši austrijski nacista, sada zadužen za kolonijalna područja Rajha, odgovoran za kolonijalnu politiku. Možda najomraženiji čovek na teritoriji Rajha. Priča se da je podsticao na većinu ako ne i sve represivne mere prema pokorenim narodima. Sarađivao sa Rozenbergom na ideološkim pobedama najalarmantnijeg grandioznog tipa, kao što je pokušaj sterilizacije celokupnog ruskog stanovništva preostalog po okončanju ratovanja. O ovome nema pouzdanih činjenica, ali se smatra da je jedan od nekoliko odgovornih za odluku da se Afrički kontinent potpuno uništi plamenom, što je stvorilo uslove genocida za crnačko stanovništvo. Verovatno po temperamentu najbliži prvobitnom Fireru, A. Hitleru."
<BR>&nbsp;&nbsp;&nbsp;&nbsp;&nbsp;Predstavnik Forin Ofisa prestade sa svojim suvim, sporim recitovanjem.
<BR>&nbsp;&nbsp;&nbsp;&nbsp;&nbsp;Gospodin Tagomi pomisli, ja ću da pobesnim.
<BR>&nbsp;&nbsp;&nbsp;&nbsp;&nbsp;Moram da izađem odavde; dobio sam napad. Telo mi izbacuje stvari iz sebe izbljuvava ih - umirem. S mukom se podiže na noge, jurnu prolazom kroz sredinu pored drugih stolica i ljudi. Jedva je video. Da stignem do klozeta. Trčao je prolazom.
<BR>&nbsp;&nbsp;&nbsp;&nbsp;&nbsp;Nekoliko glava se okrenu. Videli su ga. Poniženje. Pripala mu muka na važnom sastanku. Izgubio se. Protrča dalje, kroz otvorena vrata koja je pridržavao službenik ambasade.
<BR>&nbsp;&nbsp;&nbsp;&nbsp;&nbsp;Panika odjednom prestade. Pogled mu više nije bio zamagljen; opet je video predmete oko sebe. Čvrst pod, zidove.
<BR>&nbsp;&nbsp;&nbsp;&nbsp;&nbsp;Napad vrtoglavice. Poremećaj srednjeg uha, bez sumnje.
<BR>&nbsp;&nbsp;&nbsp;&nbsp;&nbsp;Mislio je, diencefalon, staro drevno moždano stablo, počinje da gnjavi.
<BR>&nbsp;&nbsp;&nbsp;&nbsp;&nbsp;Neki trenutni organski slom.
<BR>&nbsp;&nbsp;&nbsp;&nbsp;&nbsp;Misli sa samopouzdanjem. Seti se reda u svetu. Čemu prići? Religiji? Pomisli: a sada gavotu izvesti umirujuće. Sjajno oboje, sjajno oboje, lepo ste je uhvatili. Tačno tako treba. Mala forma prepoznatljivog sveta, Gondolijeri gospodin and S. <EM>Gilbert i Sullivan, engleski kompozitori; prim. prev.</EM> Zatvori oči, zamisli trupu D'Uali Kart onako kako ih je video na turneji posle rata. Ograničeni, ograničeni svet...
<BR>&nbsp;&nbsp;&nbsp;&nbsp;&nbsp;Jedan službenik ambasade, tu uz njega: "Gospodine, mogu li da vam pomognem?"
<BR>&nbsp;&nbsp;&nbsp;&nbsp;&nbsp;Gospodin Tagomi se pokloni. "Sada mi je dobro."
<BR>&nbsp;&nbsp;&nbsp;&nbsp;&nbsp;Čovekovo lice spokojno, puno obzira. Bez podsmeha. Oni mu se svi smeju, verovatno? gospodin Tagomi je mislio. Dole ispod?
<BR>&nbsp;&nbsp;&nbsp;&nbsp;&nbsp;Postoji zlo! Ono je stvarno, tvrdo kao cement.
<BR>&nbsp;&nbsp;&nbsp;&nbsp;&nbsp;Ne mogu da verujem u to. Ne mogu to da podnesem. Zlo nije gledište. Lutao je predvorjem, čuo saobraćaj na Sater Stritu, predstavnika Forin Ofisa kako govori skupu. Cela naša religija je pogrešna. Šta da učinim? pitao se. Ovde do ulaznih vrata ambasade; jedan službenik ih otvori, i gospodin Tagomi siđe niz stepenice do staze. Parkirana kola. Njegova. Šoferi stoje.
<BR>&nbsp;&nbsp;&nbsp;&nbsp;&nbsp;To se sastoji u nama. U svetu. Izliveno na nas, prolazi nam skroz u tela, u duhove, srca, i u sam pod.
<BR>&nbsp;&nbsp;&nbsp;&nbsp;&nbsp;Zašto?
<BR>&nbsp;&nbsp;&nbsp;&nbsp;&nbsp;Mi smo slepe krtice. Provlačimo se kroz zemlju, pipkamo gubicama. Ništa ne znamo. To sam primetio... Sada ne znam kamo ću. Jedino da vrištim od straha. Da pobegnem. Žalosno.
<BR>&nbsp;&nbsp;&nbsp;&nbsp;&nbsp;Smejte mi se, pomisli videviši šofere kako ga posmatraju dok prilazi kolima. Zaboravio sam torbu. Ostavio je tamo, pored stolice. Sve oči su bile uprte u njega kada klimnu svom šoferu. Vrata mu se pridržavaju; on se uvuče u kola. Odvedi me u bolnicu, mislio je. Ne, vozi me nazad u kancelariju. "Nipon Tajms", glasno reče. "Vozi polako." Posmatrao je grad, automobile, trgovine, visoke zgrade, veoma moderne. Ljude. Sav taj svet koji ide svojim poslovima.
<BR>&nbsp;&nbsp;&nbsp;&nbsp;&nbsp;Kada je stigao u kancelariju dade nalog gospodinu Remziji da zove jednu drugu Trgovinsku misiju, Misiju za obojene rude i da zamoli da mu se njihov predstavnik na sastanku u Forin Ofisu javi kada se vrati. Malo pre podneva, čovek se javi.
<BR>&nbsp;&nbsp;&nbsp;&nbsp;&nbsp;"Verovatno ste primetili moju muku na sastanku," reče gospodin Tagomi u telefon. "Bilo je bez sumnje uočljivo za sve, naročito kada sam onako odjurio."
<BR>&nbsp;&nbsp;&nbsp;&nbsp;&nbsp;"Ništa nisam video," reče čovek iz Obojenih ruda. "Ali posle sastanka vas nisam video pa sam mislio, šta bi sa vama."
<BR>&nbsp;&nbsp;&nbsp;&nbsp;&nbsp;"Taktični ste," tužno reče gospodin Tagomi.
<BR>&nbsp;&nbsp;&nbsp;&nbsp;&nbsp;"Nisam uopšte. Siguran sam da su svi bili i suviše zaokupljeni predavanjem Forin Ofisa da bi obraćali pažnju na ma šta drugo. A što se tiče onog što se dešavalo posle vašeg odlaska - jeste li ostali do kraja spiska aspiranata u borbi za vlast? To je bilo prvo."
<BR>&nbsp;&nbsp;&nbsp;&nbsp;&nbsp;"Čuo sam do onog dela o Doktoru Sais-Inkvartu."
<BR>&nbsp;&nbsp;&nbsp;&nbsp;&nbsp;"Posle toga, govornik je naširoko razvezao o ekonomskoj situaciji tamo. Houm Ajlends smatra, da plan Nemačke da stanovništvo Evrope i Severne Azije svede na status robova - plus ubijanje svih intelektualaca, buržoaskih elemenata, patriotske omladine i koga sve ne - predstavlja ekonomsku katastrofu. Spasla su ih samo fantastična tehnološka dostignuća nemačke nauke i industrije. Čudesna oružja, tako reći."
<BR>&nbsp;&nbsp;&nbsp;&nbsp;&nbsp;"Da," reče gospodin Tagomi. Sedeći za stolom, držeći jednom rukom telefon, nasu sebi šolju vrelog čaja. "Kao što su učinila i njihova čudesna oružja Fau-jedan i Fau-dva i mlazni lovci za vreme rata."
<BR>&nbsp;&nbsp;&nbsp;&nbsp;&nbsp;"To je hokus-pokus biznis," reče čovek iz Obojenih ruda. "Uglavnom, primena atomske energije zadržala je stvari u jednom komadu. I to njihovo cirkuzantsko putovanje raketom na Mars i Veneru. Istakao je da i pored sveg njihovog uzbudljivog značaja, takva putovanja nisu donela nikakve ekonomske koristi."
<BR>&nbsp;&nbsp;&nbsp;&nbsp;&nbsp;"Ali su dramatična," reče gospodin Tagomi.
<BR>&nbsp;&nbsp;&nbsp;&nbsp;&nbsp;"Njegova prognoza je mračna. On smatra da većina nacista na visokim položajima odbija da se suoči sa činjenicama vis-a-vis njihovog teškog ekonomskog stanja. Time oni ubrzavaju tendenciju ka većim avanturama tour de force, <EM>Podvig izvanredne snage ili veštine; prim. prev.</EM> manjoj predvidljivosti, smanjivanju stabilnosti uopšte. Ciklus manijačkog entuzijazma, zatim straha, pa očajničkih odluka Partaj - pa, objasnio je da sve to ima za tendenciju da na vrh dovede najneodgovornije i najbrzopletije aspirante." gospodin Tagomi klimnu glavom.
<BR>&nbsp;&nbsp;&nbsp;&nbsp;&nbsp;"Zato moramo pretpostaviti da će doći do najgoreg, a ne najboljeg izbora. U ovom sukobu će trezveni i odgovorni elementi pretrpeti poraz."
<BR>&nbsp;&nbsp;&nbsp;&nbsp;&nbsp;"Za koga je rekao da je najgori?" zapita gospodin Tagomi.
<BR>&nbsp;&nbsp;&nbsp;&nbsp;&nbsp;"R. Hajdrih. Doktor Sais-Inkvart. H. Gering. Prema mišljenju Imperijalne vlade."
<BR>&nbsp;&nbsp;&nbsp;&nbsp;&nbsp;"A najbolji?"
<BR>&nbsp;&nbsp;&nbsp;&nbsp;&nbsp;"Eventualno B. von Širah i doktor Gebels. Ali tu je bio manje eksplicitan."
<BR>&nbsp;&nbsp;&nbsp;&nbsp;&nbsp;"Je li bilo još nešto?"
<BR>&nbsp;&nbsp;&nbsp;&nbsp;&nbsp;"Rekao nam je da u ovom trenutku moramo više nego ikada verovati u Imperatora i Kabinet. Da na Dvor možemo gledati sa poverenjem."
<BR>&nbsp;&nbsp;&nbsp;&nbsp;&nbsp;"Je li bio minut ćutanja?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Gospodin Tagomi se zahvali čoveku iz Obojenih ruda i spusti slušalicu.
<BR>&nbsp;&nbsp;&nbsp;&nbsp;&nbsp;Dok je sedeo i pio čaj, zazvoni interfon. Začu se glas Gospođice Efreikian: "Gospodine, želeli ste da uputite poruku nemačkom konzulu." Ćutanje. "Jeste li želeli sada da mi je izdiktirate?"
<BR>&nbsp;&nbsp;&nbsp;&nbsp;&nbsp;Tako je, shvati gospodin Tagomi. Bio sam zaboravio. "Dodite u kancelariju," reče.
<BR>&nbsp;&nbsp;&nbsp;&nbsp;&nbsp;Ona uskoro uđe, osmehujući mu se sa nadom. "Je li vam bolje, gospodine?"
<BR>&nbsp;&nbsp;&nbsp;&nbsp;&nbsp;"Da. Pomogla mi je injekcija." Razmišljao je. "Podsetite me. Kako se zove nemački konzul?"
<BR>&nbsp;&nbsp;&nbsp;&nbsp;&nbsp;"Znam, gospodine. Freiher Hugo Rajs."
<BR>&nbsp;&nbsp;&nbsp;&nbsp;&nbsp;"Mein Her," započe gospodin Tagomi. "Stigla nam je potresna vest da je vaš vođ, her Martin Borman, preminuo. Oči mi se pune suzama dok pišem ove reči. Kada se setim odvažnih dela koja je izvršio her Borman obezbeđujući spas nemačkog naroda od neprijatelja i u zemlji i u instranstvu, kao i impresivnih strogih mera zavedenih prema zabušantima i izdajnicima koji bi izdali viziju kosmosa celog čovečanstva, u koji su sada plavokose i plavooke nordijske rase pohrlile posle eona u svojoj..." Zastade. Nije mogao da završi ni na koji način. Gospođica Efreikian zaustavi svoj magnetofon, očekujući.
<BR>&nbsp;&nbsp;&nbsp;&nbsp;&nbsp;"Ovo su velika vremena," reče on.
<BR>&nbsp;&nbsp;&nbsp;&nbsp;&nbsp;"Da li da i to snimim, gospodine? Je li to poruka?" U nedoumici, ponovo pokrenu aparat.
<BR>&nbsp;&nbsp;&nbsp;&nbsp;&nbsp;"Obraćao sam se vama." reče gospodin Tagomi.
<BR>&nbsp;&nbsp;&nbsp;&nbsp;&nbsp;Ona se osmehnu.
<BR>&nbsp;&nbsp;&nbsp;&nbsp;&nbsp;"Vratite traku da vidim šta sam rekao," reče gospodin Tagomi.
<BR>&nbsp;&nbsp;&nbsp;&nbsp;&nbsp;Prenosnik trake se zavrte. Onda je čuo svoj glas, sićušan i metalnog tona, iz zvučnika. "...Izvršio her Borman obezbeđujući spas..." Slušao je cilikanje slično glasu insekta, kako se odvija bez veze i bez reda. Lepetanje i izgrebavanje iz korteksa, pomisli.
<BR>&nbsp;&nbsp;&nbsp;&nbsp;&nbsp;"Imam zaključak," reče kada prenosnik prestade da se okreće. "Rešenosti da se uzdignu i prinesu sebe na žrtvu, i time dobiju mesto u istoriji sa koga ih nijedan oblik života ne može istisnuti, ma šta se dogodilo." Zastade. "Svi smo mi insekti", reče gospođici Efreikian. "Batrgamo se prema nečemu strašnom ili božanstvenom. Zar se ne slažete?" Pokloni se. Gospođica Efreikian, sedeći sa svojim magnetofonom, lako mu se nakloni za uzvrat.
<BR>&nbsp;&nbsp;&nbsp;&nbsp;&nbsp;"Pošaljite to," reče joj. "Potpišite; i tako dalje. Obradite rečenice, ako želite, tako da nešto znače." Dok je polazila iz kancelarije, on dodade: "ili tako da ne znače ništa. Koje god hoćete."
<BR>&nbsp;&nbsp;&nbsp;&nbsp;&nbsp;Ona ga radoznalo pogleda dok je otvarala vrata kancelarije.
<BR>&nbsp;&nbsp;&nbsp;&nbsp;&nbsp;Pošto je otišla, on poče da radi na dnevnim rutinskim poslovima. Ali gospodin Remzi je gotovo smesta bio na interfonu. "Gospodine, traži vas gospodin Bejns."
<BR>&nbsp;&nbsp;&nbsp;&nbsp;&nbsp;Dobro, pomisli gospodin Tagomi. Sada možemo da započnemo važan razgovor. "Dajte mi ga", reče uzimajući slušalicu.
<BR>&nbsp;&nbsp;&nbsp;&nbsp;&nbsp;"Gospodine Tagomi", dopre glas gospodina Bejnsa.
<BR>&nbsp;&nbsp;&nbsp;&nbsp;&nbsp;"Dobar dan. Zbog vesti o smrti Kancelara Bormana morao sam neočekivano da izađem iz kancelarije danas pre podne. Međutim..."
<BR>&nbsp;&nbsp;&nbsp;&nbsp;&nbsp;"Da li je gospodin Jatabe stupio u kontakt sa vama?"
<BR>&nbsp;&nbsp;&nbsp;&nbsp;&nbsp;"Još ne", reče gospodin Tagomi.
<BR>&nbsp;&nbsp;&nbsp;&nbsp;&nbsp;"Jeste li vašem osoblju rekli da paze kada on dođe?" reče gospodin Bejns. U glasu mu se osećala uznemirenost.
<BR>&nbsp;&nbsp;&nbsp;&nbsp;&nbsp;"Da," reče gospodin Tagomi. "Uvešće ga čim dođe." Podseti se da to treba da kaže gospodin Remziju do sada još do toga nije stigao. Znači, nećemo započeti razgovore sve dok se stari gospodin ne pojavi glavom i bradom? Oseti očajanje. "Gospodine," poče. "Meni je stalo da počnemo. Hoćete li nam prikazati vaše injekcione kalupe? Mada smo danas pometeni."
<BR>&nbsp;&nbsp;&nbsp;&nbsp;&nbsp;"Došlo je do promene", reče gospodin Bejns. "Čekaćemo gospodina Jatabea. Jeste li sigurni da nije stigao? Želim da mi date reč da ćete me obavestiti čim vam se javi. Molim vas potrudite se, gospodine Tagomi." Glas gospodina Bejnsa bio je napet, istrzan.
<BR>&nbsp;&nbsp;&nbsp;&nbsp;&nbsp;"Dajem vam reč." Sada i on oseti uznemirenost. Bormanova smrt; to je izazvalo promenu. "U međuvremenu," reče brzo, "bilo bi mi drago da se nađem sa vama, možda danas za ručkom. Pošto još nisam ugrabio priliku da ručam." Improvizujući, nastavi, "iako ćemo čekati da kasnije razgovaramo o detaljima, možda bismo mogli da razmišljamo o uslovima u svetu uopšte, posebno..."
<BR>&nbsp;&nbsp;&nbsp;&nbsp;&nbsp;"Ne", reče gospodin Bejns.
<BR>&nbsp;&nbsp;&nbsp;&nbsp;&nbsp;Ne? - pomisli gospodin Tagomi. "Gospodine", reče, "danas se ne osećam dobro. Imao sam jedan žalostan incident; nadao sam se da ću vam ga poveriti."
<BR>&nbsp;&nbsp;&nbsp;&nbsp;&nbsp;"Žao mi je", reče gospodin Bejns. "Telefoniraću vam kasnije." Telefon škljocnu. Naglo je spustio slušalicu.
<BR>&nbsp;&nbsp;&nbsp;&nbsp;&nbsp;Uvredio sam ga, pomisli gospodin Tagomi. Mora da je tačno shvatio da sam zakasnio da obavestim osoblje o starom gospodinu. Ali to je sitnica; pritisnu dugme interfona i reče: "Gospodine Remzi, molim vas dodite u moju kancelariju." To mogu odmah da ispravim. Tu ima nešto više, zaključi on. Smrt tog Bormana ga je uzdrmala.
<BR>&nbsp;&nbsp;&nbsp;&nbsp;&nbsp;Sitnica - a ipak govori o mom glupavom i nemarnom stavu. Gospodin Tagomi se oseti krivim. Ovaj dan nije dobar. Trebalo je da pitam proročanstvo za savet, da otkrijem koji je to Trenutak. Odlutao sam daleko od Taoa; <EM>Tao - (kineski) - Put, osnovni princip celokupne prirode; prim. prev.</EM> to je očigledno.
<BR>&nbsp;&nbsp;&nbsp;&nbsp;&nbsp;Po kojem od šezdeset četiri heksagrama, pitao se, ja radim? Otvori fioku svog radnog stola, izvuče I Čing i stavi dva toma knjige na sto. Toliko mnogo treba pitati mudrace. Toliko je pitanja u meni koja jedva mogu da sročim...
<BR>&nbsp;&nbsp;&nbsp;&nbsp;&nbsp;Kada gospodin Remzi uđe u kancelariju, on je već bio dobio heksagram. "Pogledajte, gospodine Remzi." Pokaže mu knjigu. Bio je heksagram Četrdeset sedam. Ugnjetavanje - Iscrpljenje.
<BR>&nbsp;&nbsp;&nbsp;&nbsp;&nbsp;"Loš znak, sve u svemu", reče gospodin Remzi. "Šta ste pitali, gospodine? Ako nije uvredljivo da pitam."
<BR>&nbsp;&nbsp;&nbsp;&nbsp;&nbsp;"Pitao sam za Trenutak", reče gospodin Tagomi. "Trenutak za sve nas. Nema pokretnih redova. Statički heksagram." Onda zatvori knjigu.
<BR>
<BR>&nbsp;&nbsp;&nbsp;&nbsp;&nbsp;U tri sata tog popodneva, Frenk Frink, koji je sa svojim poslovnim partnerom i dalje čekao na odluku Vajndama-Metsona o novcu, odluči da se obrati proročanstvu za savet. Kako će stvari ispasti? zapita i baci novčiće. Heksagram je bio Četrdeset sedam. Dobi jednu pokretnu liniju, Devetku na petom mestu.
<BR>
<BR>&nbsp;&nbsp;&nbsp;&nbsp;&nbsp;Nos i stopala su mu odsečeni.
<BR>&nbsp;&nbsp;&nbsp;&nbsp;&nbsp;Ugnjetavanje od strane čoveka sa purpurnim podvezicama.
<BR>&nbsp;&nbsp;&nbsp;&nbsp;&nbsp;Radost dolazi tiho.
<BR>&nbsp;&nbsp;&nbsp;&nbsp;&nbsp;Čoveku pomaže da prinosi žrtve i daje pomazanja.
<BR>
<BR>&nbsp;&nbsp;&nbsp;&nbsp;&nbsp;Dugo vremena - bar pola časa - proučavao je stih i materijal povezan sa njim trudeći se da dokona šta bi to moglo da znači. Uznemiravao ga je heksagram, a posebno pokretna linija. Najzad preko volje zaključi da novca neće biti.
<BR>&nbsp;&nbsp;&nbsp;&nbsp;&nbsp;"I suviše se oslanjaš na tu stvar", reče Ed Makarti. U četiri sata, pojavi se kurir iz Korporacije V. M. i pruži Frinku i Makartiju koverat od manile. U kovertu nadoše overen ček na dve hiljade dolara.
<BR>&nbsp;&nbsp;&nbsp;&nbsp;&nbsp;"Znači, nisi bio u pravu", reče Makarti.
<BR>&nbsp;&nbsp;&nbsp;&nbsp;&nbsp;Frink pomisli: onda proročanstvo mora da se odnosi na neku posledicu ovoga u budućnosti. To je ona nevolja; naknadno, kada se već dogodilo, možeš da pogledaš unazad i da tačno vidiš šta je značilo. Ali sada...
<BR>&nbsp;&nbsp;&nbsp;&nbsp;&nbsp;"Možemo da počnemo sa radionicom", reče Makarti.
<BR>&nbsp;&nbsp;&nbsp;&nbsp;&nbsp;"Danas? Odmah sada?" Osećao se umoran.
<BR>&nbsp;&nbsp;&nbsp;&nbsp;&nbsp;"Zašto da ne? Imamo ispunjene narudžbine; samo da ih gurnemo na poštu. Što pre to bolje. A materijal koji možemo da dobijemo ovde podići ćemo sami." Oblačeći jaknu, Ed krete ka vratima Frinkove sobe.
<BR>&nbsp;&nbsp;&nbsp;&nbsp;&nbsp;Bili su nagovorili Frinkovog gazdu da im izda suteren zgrade. Sada se koristio kao ostava. Kada izbace kutije, moći će da postave svoju radnu tezgu, sprovedu instalacije, svetlost, i počnu da montiraju motore i kaiševe. Napravili su skice, specifikacije, spiskove delova. Tako su u stvari već bili počeli.
<BR>&nbsp;&nbsp;&nbsp;&nbsp;&nbsp;Ušli smo u biznis, shvati Frank Frink. Čak su se složili i oko imena.
<BR>
<BR>&nbsp;&nbsp;&nbsp;&nbsp;&nbsp;EDFRANK NAKIT PO PORUDŽBINI
<BR>
<BR>&nbsp;&nbsp;&nbsp;&nbsp;&nbsp;"Najviše što možemo danas da uradimo." reče on, "je da kupimo drvo za tezgu, i možda električne delove. Ali ništa za nakit."
<BR>&nbsp;&nbsp;&nbsp;&nbsp;&nbsp;Onda odoše na stovarište drvene građe u južnom San Francisku. Za jedan sat dobili su drvo.
<BR>&nbsp;&nbsp;&nbsp;&nbsp;&nbsp;"Šta te muči?" zapita Ed Makarti dok su ulazili u gvoždarsku radnju na veliko.
<BR>&nbsp;&nbsp;&nbsp;&nbsp;&nbsp;"Novac. Pritiskuje me. Finansirati stvari na takav način."
<BR>&nbsp;&nbsp;&nbsp;&nbsp;&nbsp;"Stari V. M. razume", reče Makarti.
<BR>&nbsp;&nbsp;&nbsp;&nbsp;&nbsp;Znam, pomisli Frink. "Zato me to i muči. Stupili smo u njegov svet. Mi smo kao i on. Je li to prijatna pomisao?"
<BR>&nbsp;&nbsp;&nbsp;&nbsp;&nbsp;"Ne gledaj unazad", reče Makarti. "Gledaj unapred. Gledaj na posao."
<BR>&nbsp;&nbsp;&nbsp;&nbsp;&nbsp;Gledam ja unapred, mislio je Frink. Pomisli na heksagram. Kakve žrtve da prinesem, i kakva to pomazanja? I kome?
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
