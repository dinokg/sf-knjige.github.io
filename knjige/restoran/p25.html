<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;"Ovaj, kapetane..."
<BR>&nbsp;&nbsp;&nbsp;&nbsp;&nbsp;"Da, Broju Jedan?"
<BR>&nbsp;&nbsp;&nbsp;&nbsp;&nbsp;"Upravo sam primio izveštajčić od Broja Dva."
<BR>&nbsp;&nbsp;&nbsp;&nbsp;&nbsp;"Auh!"
<BR>&nbsp;&nbsp;&nbsp;&nbsp;&nbsp;Visoko na brodskom mostu, kapetan je piljio u beskraj svemira, blago iznerviran. Sa mesta na kome je ležao, ispod prostrane, mehuraste kupole, mogao je da vidi ogromnu panoramu zvezda kroz koju su se kretali - panoramu koja se osetno proredila tokom putovanja. Kada bi se okrenuo i pogledao unazad preko džinovske mase broda, mogao je da vidi mnogo gušću masu zvezda, koje su gotovo obrazovale čvrst zid. Bio je to pogled na središte Galaksije kroz koje su putovali, a to je trajalo već godinama, brzinom koje trenutno nije mogao baš da se priseti, ali znao je da je strašno velika. Bilo je to nešto što se približavalo brzini nečega, ili nečeg drugog, ili je, pak, bilo triput veće od brzine nečeg trećeg? Uglavnom, mnogo upečatljivo. Gledao je u blistava rastojanja iza broda i pokušavao da pronađe nešto. To je radio svakih nekoliko minuta, ali nikada nije našao ono za čime je tragao. Međutim, nikada se nije zabrinuo zbog toga. Oni momci, naučnici, bili su vrlo ubedljivi kada su tvrdili da će sve biti savršeno u redu ukoliko nikoga ne bude uhvatila panika i ukoliko svi budu obavljali svoj posao na odgovarajući način.
<BR>&nbsp;&nbsp;&nbsp;&nbsp;&nbsp;Njega nije hvatala panika. Koliko mu je bilo poznato, sve se odigravalo na najbolji način. On se pljesnu po ramenu velikim sunđerom sa koga se cedila velika pena. Ponovo mu pade na um da se zbog nečega malo nervirao. Šta to beše? Blago nakašljavanje podsetilo ga je na činjenicu da je prvi oficir broda još pored njega.
<BR>&nbsp;&nbsp;&nbsp;&nbsp;&nbsp;Fini momak, taj Broj Jedan. Nije baš najblistaviji, ima čudnih problema kad treba da veže pertle na cipelama, ali i pored svega je vražje dobar oficir. Kapetan nije bio jedan od onih koji šutnu momka kada se sagne da veže pertle, koliko god da mu trebalo vremena za to. A ne kao onaj grozni Broj Dva, koji se neprekidno kočoperio na sve strane, glačao svoju dugmad, svakog sata podnosio izveštaje: 'Brod se i dalje kreće, kapetane.' 'Kapetane, još smo na kursu.' 'Nivo kiseonika se održava, kapetane.'
<BR>&nbsp;&nbsp;&nbsp;&nbsp;&nbsp;"Mani se toga", odgovarao mu je kapetan. Ah, da, to je bila stvar koja ga je nervirala. Spustio je pogled prema Broju Jedan.
<BR>&nbsp;&nbsp;&nbsp;&nbsp;&nbsp;"Da, kapetane, vikao je nešto o tome kako je našao neke zarobljenike..."
<BR>&nbsp;&nbsp;&nbsp;&nbsp;&nbsp;Kapetan razmisli o tome. To nije ličilo na njega, ali on nije bio jedan od onih koji bi stali na put svojim oficirima.
<BR>&nbsp;&nbsp;&nbsp;&nbsp;&nbsp;"Pa, možda će ga to malo usrećiti. Uvek je maštao da ih stekne."
<BR>
<BR>&nbsp;&nbsp;&nbsp;&nbsp;&nbsp;Ford Prefekt i Artur Dent koračali su duž naizgled beskonačnih hodnika broda. Broj Dva marširao je iza njih i povremeno kevtao da ne prave nikakve pogrešne pokrete i da ništa ne pokušavaju. Činilo se da su najmanje jednu milju neprekidno prolazili duž smeđe, pletene zidne prekrivke. Najzad dospeše do jednih ogromnih, čeličnih vrata, koja se otvoriše kada Broj Dva dreknu na njih.
<BR>&nbsp;&nbsp;&nbsp;&nbsp;&nbsp;Ušli su.
<BR>&nbsp;&nbsp;&nbsp;&nbsp;&nbsp;U očima Forda Prefekta i Artura Denta najupečatljivija stvar na brodskom mostu nije bila polukružna kupola od pedeset stopa u prečniku kroz koju je blistao vrtoglavi zvezdani svod: ljudima koji su večerali u Restoranu na kraju Vaseljene takva čuda su obična stvar. Nije to bilo ni zbunjujući niz instrumenata koji su prekrivali kružni zid oko njih. Arturu je delovalo baš onako kako kosmični brod i treba da izgleda, a Fordu se učinio prilično zastareo: potvrdio je njegovo mišljenje da ih je brod Zone Katastrofe odneo milion godina, ako ne i dva, u prošlost u odnosu na njihovo vreme.
<BR>&nbsp;&nbsp;&nbsp;&nbsp;&nbsp;Ali stvar koja ih je zaista izbacila iz ravnoteže bila je kada.
<BR>&nbsp;&nbsp;&nbsp;&nbsp;&nbsp;Nalazila se na šest stopa visokom postolju od grubo rezanog, plavog kristala i bila je izrađena baroknom čudovišnošću kakva se ne viđa često izvan Maksimegalonskog muzeja bolesne mašte. Bio je to utrobni haos cevi iznesen na zlatnom tanjiru, umesto da bude, kako mu priliči, zakopan jedne noći u neki neobeleženi grob; te slavine i tuševi naterali bi i najodurniju nakazu da podskoči od strave.
<BR>&nbsp;&nbsp;&nbsp;&nbsp;&nbsp;Kao središnji deo koji je dominirao mostom zvezdanog broda kada je bila užasno neprikladna, a Broj Dva približio joj se sa ogorčenim izgledom čoveka kome je to sasvim jasno.
<BR>&nbsp;&nbsp;&nbsp;&nbsp;&nbsp;"Kapetane, ser!" dreknuo je kroz stisnute zube - težak poduhvat, ali tokom godina on ga je usavršio.
<BR>&nbsp;&nbsp;&nbsp;&nbsp;&nbsp;Krupno, dobroćudno lice i dobroćudna, penom prekrivena ruka pojaviše se iznad ruba čudovišne kade.
<BR>&nbsp;&nbsp;&nbsp;&nbsp;&nbsp;"Ah, zdravo, Broju Dva", reče kapetan i veselo mahnu sunđerom, "kako si?"
<BR>&nbsp;&nbsp;&nbsp;&nbsp;&nbsp;"Priveo sam vam zarobljenike koje sam presreo u bloku zamrzivača sedam, ser!" dreknuo je.
<BR>&nbsp;&nbsp;&nbsp;&nbsp;&nbsp;Ford i Artur zbunjeno se nakašljaše.
<BR>&nbsp;&nbsp;&nbsp;&nbsp;&nbsp;"Ovaj...zdravo", rekli su.
<BR>&nbsp;&nbsp;&nbsp;&nbsp;&nbsp;Kapetan im se nasmeši. Znači, Broj Dva je zaista našao zarobljenike. Lepo, pomislio je kapetan, baš je prijatno videti kada momak radi ono u čemu je najbolji.
<BR>&nbsp;&nbsp;&nbsp;&nbsp;&nbsp;"Oh, zdravo", kazao im je. "Izvinite što ne ustajem, upravo sam preduzeo da se na brzinu okupam. Pa, onda, jednu turu džin-tonika za sve. Potraži u fižideru, Broju Jedan."
<BR>&nbsp;&nbsp;&nbsp;&nbsp;&nbsp;"Razumem, ser."
<BR>&nbsp;&nbsp;&nbsp;&nbsp;&nbsp;Neobičan je podatak, a niko ne zna koliko da mu prida važnosti, da je otprilike osamdeset pet odsto svih poznatih svetova Galaksije, bili oni primitivni ili visoko napredni, izmislilo piće zvano džinni-tonik, džii-N-N-T'N-k, džinit-o-nikk ili bilo koju od preko hiljadu varijacija na istu fonetsku temu. Sama pića nisu ista i kreću se u rasponu od sivolvijanskog 'činito/nihka', koji predstavlja običnu vodu posluženu na temperaturi neznatno višoj od sobne, sve do gagrakakanskog 'tzin-itoni-ka', koji ubija krave na rastojanju od sto koraka; u stvari, jedini zajednički činilac između svih njih jeste to da su izmišljeni pre nego što su svetovi o kojima je reč uspostavili kontakte sa bilo kojim drugim svetom.
<BR>&nbsp;&nbsp;&nbsp;&nbsp;&nbsp;Šta se može zaključiti na osnovu ove činjenice? Ona postoji u potpunoj izolaciji. Prema svim teorijama strukturalne lingvistike, ne uklapa se ni u jedan grafikon, a opet opstaje. Stari strukturalni lingvisti strašno se razbesne kada mladi strukturalni lingvisti počnu da govore o tome. Mladi strukturalni lingvisti strašno se uzbuđuju zbog toga i ostaju budni do kasno u noć, ubeđeni da su vrlo blizu nečega od izuzetnog značaja i završavaju tako što se pretvaraju u stare strukturalne lingviste pre vremena, a onda se strašno ljute na one mlađe. Strukturalna lingvistika gorko je podeljenja i nesrećna disciplina i veliki broj onih koji se bave njome provodi mnoge noći utapajući svoje probleme u vizgisas odom.
<BR>&nbsp;&nbsp;&nbsp;&nbsp;&nbsp;Broj Dva stajao je pred zapovednikom i osujećeno se tresao.
<BR>&nbsp;&nbsp;&nbsp;&nbsp;&nbsp;"Zar ne želite da saslušate zarobljenika, ser?" ciknuo je.
<BR>&nbsp;&nbsp;&nbsp;&nbsp;&nbsp;Kapetan ga zbunjeno pogleda.
<BR>&nbsp;&nbsp;&nbsp;&nbsp;&nbsp;"Zašto bih to radio, Golgafrinčama mu?" pitao je.
<BR>&nbsp;&nbsp;&nbsp;&nbsp;&nbsp;"Da izvučete informacije od njih ser! Da otkrijete zbog čega su došli ovamo!"
<BR>&nbsp;&nbsp;&nbsp;&nbsp;&nbsp;"Oh, ne, ne, ne", reče kapetan. "Verovatno su samo navratili na jedan džinni-tonik s nogu, zar ne?"
<BR>&nbsp;&nbsp;&nbsp;&nbsp;&nbsp;"Ali, ser, to su moji zarobljenici! Moram da ih saslušam!"
<BR>&nbsp;&nbsp;&nbsp;&nbsp;&nbsp;Kapetan ga sumnjičavo pogleda.
<BR>&nbsp;&nbsp;&nbsp;&nbsp;&nbsp;"Oh, u redu", kazao je "ako baš moram. Pitaj ih šta će da popiju."
<BR>&nbsp;&nbsp;&nbsp;&nbsp;&nbsp;Ledeno, grubo svetlucanje pojavi se u očima Broja Dva. On lagano priđe Fordu Prefektu.
<BR>&nbsp;&nbsp;&nbsp;&nbsp;&nbsp;"U redu, bagro", zarežao je, "ološu..." gurnuo je Forda zgrom-i-pucom.
<BR>&nbsp;&nbsp;&nbsp;&nbsp;&nbsp;"Polako, Broju Dva" opomenu ga kapetan blago.
<BR>&nbsp;&nbsp;&nbsp;&nbsp;&nbsp;"Šta ćete da popijete?!!" vrisnu Broj Dva.
<BR>&nbsp;&nbsp;&nbsp;&nbsp;&nbsp;"Pa, meni džinni-tonik zvuči baš dobro", reče Ford. "Šta ti misliš, Arture?"
<BR>&nbsp;&nbsp;&nbsp;&nbsp;&nbsp;Artur zatrepta.
<BR>&nbsp;&nbsp;&nbsp;&nbsp;&nbsp;"Šta? Oh, ovaj, da", reče on.
<BR>&nbsp;&nbsp;&nbsp;&nbsp;&nbsp;"S ledom ili bez?!" zaurla Broj Dva.
<BR>&nbsp;&nbsp;&nbsp;&nbsp;&nbsp;"Oh, sa ledom, molim", reče Ford.
<BR>&nbsp;&nbsp;&nbsp;&nbsp;&nbsp;"Limuna??!!"
<BR>&nbsp;&nbsp;&nbsp;&nbsp;&nbsp;"Da, molim", reče Ford. "A imate li onih malih biskvita? Znate, onih sa sirom?"
<BR>&nbsp;&nbsp;&nbsp;&nbsp;&nbsp;"Ovaj, Broju Dva..." blago reče kapetan.
<BR>&nbsp;&nbsp;&nbsp;&nbsp;&nbsp;"Ser?"
<BR>&nbsp;&nbsp;&nbsp;&nbsp;&nbsp;"Hajde, slobodan si, briši. Budi dobar dečko. Pokušavam da se okupam na miru."
<BR>&nbsp;&nbsp;&nbsp;&nbsp;&nbsp;Oči Broja Dva suziše se i postadoše ono što je u branši stručnjaka za urlanje i ubijanje poznato kao ledeni prorezi, a namena im je verovatno da na protivnika ostave utisak da ste izgubili naočari ili da imate teškoća da se održite u budnom stanju. Pitanje šta je u svemu tome strašno do danas je ostalo nerazjašnjeno.
<BR>&nbsp;&nbsp;&nbsp;&nbsp;&nbsp;Prišao je kapetanu, a usta su mu se pretvorila u tanku, ravnu crtu, premda ponovo nije baš najjasnije zbog čega se to smatra ratobornim ponašanjem. Ukoliko, dok lutate džunglom Traala, iznenada naiđete na legendarnu proždrljivu buljoustu zver, imaćete razloga da budete zahvalni ukoliko joj usta budu tanka, ravna crta umesto, kao obično, razjapljeni haos oštrih, slinavih zuba.
<BR>&nbsp;&nbsp;&nbsp;&nbsp;&nbsp;"Smem li da vas podsetim, ser", prosikta Broj Dva kapetanu, "da ste u toj kadi već više od tri godine?!" Pošto je zadao taj konačni udarac, Broj Dva se okrete i ode u ćošak da pred ogledalom uvežbava sevanje očima.
<BR>&nbsp;&nbsp;&nbsp;&nbsp;&nbsp;Kapetan se praćaknu u kadi, a zatim se nespretno nasmeši Fordu Prefektu.
<BR>&nbsp;&nbsp;&nbsp;&nbsp;&nbsp;"Pa, na poslu kao što je moj, čoveku je potrebno mnogo opuštanja", rekao je.
<BR>&nbsp;&nbsp;&nbsp;&nbsp;&nbsp;Ford je polako spustio ruke. To nije izazvalo nikakvu reakciju. Artur je učinio isto.
<BR>&nbsp;&nbsp;&nbsp;&nbsp;&nbsp;Koračajući vrlo sporo i pažljivo, Ford priđe postolju kade. Potapšao ga je.
<BR>&nbsp;&nbsp;&nbsp;&nbsp;&nbsp;"Baš lepo", slagao je.
<BR>&nbsp;&nbsp;&nbsp;&nbsp;&nbsp;Zatim se upita da li je bezopasno da se nasmeši. Vrlo sporo i pažljivo, nasmešio se. Bilo je bezopasno.
<BR>&nbsp;&nbsp;&nbsp;&nbsp;&nbsp;"Ovaj", reče on kapetanu.
<BR>&nbsp;&nbsp;&nbsp;&nbsp;&nbsp;"Da?" upita kapetan.
<BR>&nbsp;&nbsp;&nbsp;&nbsp;&nbsp;"Zanima me", reče Ford, "smem li da vas pitam čime se, u stvari, bavite?"
<BR>&nbsp;&nbsp;&nbsp;&nbsp;&nbsp;Nečija ruk kucnu ga po ramenu. On se okrete.
<BR>&nbsp;&nbsp;&nbsp;&nbsp;&nbsp;Bio je to prvi oficir.
<BR>&nbsp;&nbsp;&nbsp;&nbsp;&nbsp;"Vaša pića", rekao je.
<BR>&nbsp;&nbsp;&nbsp;&nbsp;&nbsp;"Ah, hvala vam", reče Ford. On i Artur uzeše svoj džinn-i-tonik. Artur otpi svoj i iznenađeno otkri da mu ukus veoma podseća na viski sa sodom.
<BR>&nbsp;&nbsp;&nbsp;&nbsp;&nbsp;"Hoću da kažem, nisam mogao da ne primetim", rekao je Ford, i takođe otpio piće, "leševe. U spremištu."
<BR>&nbsp;&nbsp;&nbsp;&nbsp;&nbsp;"Leševe?" upita iznenađeno kapetan.
<BR>&nbsp;&nbsp;&nbsp;&nbsp;&nbsp;Ford zastade i razmisli. Nikad nemoj ništa uzimati zdravo za gotovo. Može li biti da kapetan ne zna da svojim brodom prenosi petnaest miliona leševa?
<BR>&nbsp;&nbsp;&nbsp;&nbsp;&nbsp;Kapetan mu veselo klimnu. Činilo se da se igra sa gumenom patkicom.
<BR>&nbsp;&nbsp;&nbsp;&nbsp;&nbsp;Ford se obazre oko sebe. Broj Dva osmotrio ga je iz ogledala, ali samo na trenutak: oči su mu neprekidno bile u pokretu. Prvi oficir stajao je pored njega, držao poslužavnik sa pićem i dobroćudno se nasmešio.
<BR>&nbsp;&nbsp;&nbsp;&nbsp;&nbsp;"Leševe?" ponovio je kapetan.
<BR>&nbsp;&nbsp;&nbsp;&nbsp;&nbsp;Ford obliznu usne.
<BR>&nbsp;&nbsp;&nbsp;&nbsp;&nbsp;"Da", rekao je. "Svi ti mrtvi stručnjaci za održavanje telefona i računovodstveni činovnici, znate, dole u spremištu."
<BR>&nbsp;&nbsp;&nbsp;&nbsp;&nbsp;Kapetan je zurio u njega. Iznenada, on zabaci glavu i stade da se smeje.
<BR>&nbsp;&nbsp;&nbsp;&nbsp;&nbsp;"Oh, nisu oni mrtvi", rekao je. "Dobri Bože, ne, ne, oni su smrznuti. Biće ponovo oživljeni."
<BR>&nbsp;&nbsp;&nbsp;&nbsp;&nbsp;Ford učini nešto što je inače vrlo retko činio: trepnu.
<BR>&nbsp;&nbsp;&nbsp;&nbsp;&nbsp;Artur kao da se probudio iz transa.
<BR>&nbsp;&nbsp;&nbsp;&nbsp;&nbsp;"Hoćete da kažete da vam je spremište puno smrznutih frizera?" upitao je.
<BR>&nbsp;&nbsp;&nbsp;&nbsp;&nbsp;"Oh, da", reče kapetan. "Na milione ih je. Frizeri, umorni TV producenti, prodavci polisa osiguranja, službenici, portiri, upravnici odeljenja za odnose sa javnošću, savetnici, šta god poželite. Pošli smo da kolonizujemo drugu planetu."
<BR>&nbsp;&nbsp;&nbsp;&nbsp;&nbsp;Ford jedva primetno zadrhta.
<BR>&nbsp;&nbsp;&nbsp;&nbsp;&nbsp;"Uzbudljivo, zar ne?" upita kapetan.
<BR>&nbsp;&nbsp;&nbsp;&nbsp;&nbsp;"Šta, sa tom gomilom?" upita Artur.
<BR>&nbsp;&nbsp;&nbsp;&nbsp;&nbsp;"Ah, nemojte da me pogrešno razumete", reče kapetan. "Mi smo samo jedan od brodova flote za spasavanje. Vidite, nalazimo se u letelici 'B'. Izvinite, mogu li vas zamoliti da mi dospete još malo tople vode?"
<BR>&nbsp;&nbsp;&nbsp;&nbsp;&nbsp;Artur ga posluša i čitav slap ružičaste, zapenjene vode pljusnu u kadu. Kapetan ispusti uzdah zadovoljstva.
<BR>&nbsp;&nbsp;&nbsp;&nbsp;&nbsp;"Mnogo vam hvala dragi prijatelju. Slobodno se poslužite pićem."
<BR>&nbsp;&nbsp;&nbsp;&nbsp;&nbsp;Ford ispi svoje piće, uze bocu sa poslužavnika prvog oficira i napuni do vrha svoju čašu.
<BR>&nbsp;&nbsp;&nbsp;&nbsp;&nbsp;"Šta je to", upitao je, "brod B?"
<BR>&nbsp;&nbsp;&nbsp;&nbsp;&nbsp;"Ovo", rekao je kapetan i zadovoljno pljesnuo po vodi gumenom patkicom.
<BR>&nbsp;&nbsp;&nbsp;&nbsp;&nbsp;"Da", rekao je Ford, "ali..."
<BR>&nbsp;&nbsp;&nbsp;&nbsp;&nbsp;"Vidite, evo šta se, u stvari, desilo", rekao je kapetan. "Naša planeta, svet sa koga dolazimo, bila je, da se tako izrazim, osuđena."
<BR>&nbsp;&nbsp;&nbsp;&nbsp;&nbsp;"Osuđena?"
<BR>&nbsp;&nbsp;&nbsp;&nbsp;&nbsp;"Oh, da. I zbog toga su svi pomislili - hajde da spakujemo čitavo stanovništvo u džinovske svemirske brodove i da krenemo u naseljavanje druge planete."
<BR>&nbsp;&nbsp;&nbsp;&nbsp;&nbsp;Pošto je ispričao toliko, on se ponovo zavali u kadu uz zadovoljno groktanje.
<BR>&nbsp;&nbsp;&nbsp;&nbsp;&nbsp;"Mislite, neke manje osuđene?" zanimalo je Artura.
<BR>&nbsp;&nbsp;&nbsp;&nbsp;&nbsp;"Šta kažete, prijatelju?"
<BR>&nbsp;&nbsp;&nbsp;&nbsp;&nbsp;"Neke manje osuđene planete. One koju ste rešili da naselite."
<BR>&nbsp;&nbsp;&nbsp;&nbsp;&nbsp;"Da naselimo, da. Pa smo odlučili da sagradimo tri broda, tri svemirske lađe za spasavanje i... Da vam ja slučajno nisam dosadan?"
<BR>&nbsp;&nbsp;&nbsp;&nbsp;&nbsp;"Ne, ne", reče Ford čvrstim glasom, "sve to je očaravajuće."
<BR>&nbsp;&nbsp;&nbsp;&nbsp;&nbsp;"Znate li da je divno", razmišljao je kapetan, "kada, za promenu, imate nekoga sa kim možete da razgovarate."
<BR>&nbsp;&nbsp;&nbsp;&nbsp;&nbsp;Oči Broja Dva grozničavo su letele po sobi, a onda su se ponovo spustile na ogledalo, poput para muva nakratko odvojenih od svog omiljenog, mesec dana starog parčeta mesa.
<BR>&nbsp;&nbsp;&nbsp;&nbsp;&nbsp;"Nevolja sa dugačkim putovanjima kao što je ovo", produžio je kapetan, "ogleda se u tome što na kraju počnete da razgovarate sami sa sobom, što je strašno dosadno, jer pola vremena znate šta ćete sledeće reći."
<BR>&nbsp;&nbsp;&nbsp;&nbsp;&nbsp;"Samo pola vremena?" iznenađeno je pitao Artur.
<BR>&nbsp;&nbsp;&nbsp;&nbsp;&nbsp;Kapetan na trenutak razmisli.
<BR>&nbsp;&nbsp;&nbsp;&nbsp;&nbsp;"Da, otprilike polovinu, rekao bih. I tako... Gde mi je sapun?" On poče da lovi unaokolo i pronađe ga.
<BR>&nbsp;&nbsp;&nbsp;&nbsp;&nbsp;"I, dakle, tako", nastavio je, "zamisao je bila da u prvi brod, brod 'A', uđu sve blistave vođe, naučnici, veliki umetnici, znate, svi oni koji predvode; a u treći, ili 'C' brod, ušli bi svi ljudi koji obavljaju stvarni posao, koji prave i obavljaju stvari; a u brod 'B' - to smo mi - ući će svi ostali, ljudi između, razumete."
<BR>&nbsp;&nbsp;&nbsp;&nbsp;&nbsp;Srećno im se nasmešio.
<BR>&nbsp;&nbsp;&nbsp;&nbsp;&nbsp;"A nas su poslali prve", zaključio je i otpevušio kratku kupaću pesmicu.
<BR>&nbsp;&nbsp;&nbsp;&nbsp;&nbsp;Kratka kupaća pesmica, koju je za njega komponovao jedan od najplodotvornijih i najtraženijih pisaca džinglova (trenutno uspavan u spremištu trideset šest, na jedno devet stotina jardi iza njih) pokrio je ono što bi inače bilo trenutak neugodne tišine. Ford i Artur vrteli su stopalima po podu i grozničavo izbegavali da pogledaju jedan drugoga u oči.
<BR>&nbsp;&nbsp;&nbsp;&nbsp;&nbsp;"Ovaj..." reče Artur trenutak kasnije, "a šta se tačno desilo sa vašom planetom?"
<BR>&nbsp;&nbsp;&nbsp;&nbsp;&nbsp;"Oh, kao što već rekoh, bila je osuđena", uzvratio je kapetan. "Očigledno je trebalo da se surva na sunce, ili nešto slično tome. Ili je mesec trebalo da se surva na nas. Nešto tako. Krajnje grozno, šta god da je."
<BR>&nbsp;&nbsp;&nbsp;&nbsp;&nbsp;"Oh", reče iznenada prvi oficir, "ja sam mislio da se spremala invazija džinovskog roja dvanaest stopa dugačkih pčela-ljudoždera. Zar nije to bilo posredi?"
<BR>&nbsp;&nbsp;&nbsp;&nbsp;&nbsp;Broj Dva žustro se okrete, očiju koje su blistale ledenim, grubim sjajem, kakav se postiže samo uz mnogo vežbe.
<BR>&nbsp;&nbsp;&nbsp;&nbsp;&nbsp;"Meni nisu tako rekli!" prosiktao je. "Oficir koji mi je bio starešina kazao mi je da čitavu planetu ugrožava neposredna opasnost da je pojede džinovska, mutantna, zvezdana koza!"
<BR>&nbsp;&nbsp;&nbsp;&nbsp;&nbsp;"Ma nemoj..." reče Ford Prefekt.
<BR>&nbsp;&nbsp;&nbsp;&nbsp;&nbsp;"Da! Čudovišno stvorenje iz dubina pakla, sa zakrivljenim zubima dugačkim deset hiljada milja, dahom od koga mogu da proključaju okeani, kandžama koje mogu da iščupaju kontinente iz korena, hiljadu očiju koje plamte poput sunaca, slinavim čeljustima od milion milja, čudovište kakvo ne biste nikad... Nikad... Ikad..."
<BR>&nbsp;&nbsp;&nbsp;&nbsp;&nbsp;"I oni su, naravno, najpre poslali vas, je li tako?" upitao je Artur.
<BR>&nbsp;&nbsp;&nbsp;&nbsp;&nbsp;"Oh, da", kazao je kapetan. "Pa, svi su rekli, a mislim da je to vrlo lepo od njih, da je za njihov moral izuzetno bitno da znaju da stižu na planetu na kojoj će biti dobro podšišani i na kojoj će telefoni biti čisti."
<BR>&nbsp;&nbsp;&nbsp;&nbsp;&nbsp;"Oh, da", složio se Ford. "Vidim i ja da je to bilo važno. A ostali brodovi, ovaj... Oni su pošli za vama, zar ne?"
<BR>&nbsp;&nbsp;&nbsp;&nbsp;&nbsp;Na trenutak, kapetan nije odgovorio. Izvio se u svojoj kadi i pogledao unatraške preko ogromne mase broda prema sjajnom središtu Galaksije. Poluzatvorenih očiju zagledao se preko nezamislivog rastojanja.
<BR>&nbsp;&nbsp;&nbsp;&nbsp;&nbsp;"Ah. Pa, čudno da ste to pomenuli", rekao je i dopustio sebi da se blago namršti na Forda, "jer stvarno nema ni pomena o njima otkako smo pošli, pre pet godina...Ali mora da su negde iza nas."
<BR>&nbsp;&nbsp;&nbsp;&nbsp;&nbsp;Ponovo se upiljio u daljinu.
<BR>&nbsp;&nbsp;&nbsp;&nbsp;&nbsp;Ford je gledao sa njim i zamišljeno se namrštio.
<BR>&nbsp;&nbsp;&nbsp;&nbsp;&nbsp;"Osim, razume se,", rekao je blago, "ukoliko ih nije pojela koza..."
<BR>&nbsp;&nbsp;&nbsp;&nbsp;&nbsp;"Ah, da..." reče kapetan, a u glasu mu se oseti blago oklevanje, "koza..." Oči su mu prešle preko obrisa instrumenata i kompjutera koji su okruživali most. Bezazleno su namigivali. Zagledao se u zvezde, ali nijedna mu nije rekla ni reč. Pogledao je svog prvog i drugog oficira, ali oni su trenutno, izgleda, bili zadubljeni u sopstvene misli. On zatim pogleda Forda Prefekta koji podiže obrve prema njemu.
<BR>&nbsp;&nbsp;&nbsp;&nbsp;&nbsp;"Čudnovata stvar, znate", rekao je kapetan konačno, "ali sada kada sam ispričao čitavu priču nekome drugom... Hoću da kažem, Broju Jedan, zar ti ne deluje čudno?"
<BR>&nbsp;&nbsp;&nbsp;&nbsp;&nbsp;"Ovaaaaaaaaaaaaaaj..." odvrati Broj Jedan.
<BR>&nbsp;&nbsp;&nbsp;&nbsp;&nbsp;"Pa", reče Ford, "vidim da imate puno stvari o kojima biste voleli da popričate i zato hvala na piću, pa ako možete da nas odbacite na najbližu pogodnu planetu..."
<BR>&nbsp;&nbsp;&nbsp;&nbsp;&nbsp;"Eh, pa to je mali problem, znate", rekao je kapetan, "jer ta naša putanja podešena je pre nego što smo pošli sa Golgafrinčama, delom, čini mi se, i zbog toga što se ne snalazim baš najbolje sa brojevima..."
<BR>&nbsp;&nbsp;&nbsp;&nbsp;&nbsp;"Hoćete da kažete da smo zarobljeni na ovom brodu?" uskliknuo je Ford koji je iznenada izgubio strpljenje za čitavu šaradu. "Kada stižete do planete koju treba da kolonizujete?"
<BR>&nbsp;&nbsp;&nbsp;&nbsp;&nbsp;"Oh, mislim da samo što nismo stigli", rekao je kapetan. "Trebalo bi da budemo na njoj svakog časa. U stvari, verovatno je vreme da iziđem iz kade. Oh, ne znam zašto da prestanem baš kada sam počeo da uživam?"
<BR>&nbsp;&nbsp;&nbsp;&nbsp;&nbsp;"Znači, za koji trenutak ćemo se spustiti?" upitao je Artur.
<BR>&nbsp;&nbsp;&nbsp;&nbsp;&nbsp;"Pa, ne baš spustiti, zapravo se nećemo spustiti, ne... Ovaj ..."
<BR>&nbsp;&nbsp;&nbsp;&nbsp;&nbsp;"O čemu to govorite?" upitao je Ford oštro.
<BR>&nbsp;&nbsp;&nbsp;&nbsp;&nbsp;"Pa", odvratio je kapetan, pažljivo birajući reči, "koliko se sećam, čini mi se da je trebalo da se srušimo na nju."
<BR>&nbsp;&nbsp;&nbsp;&nbsp;&nbsp;"Srušite?" povikaše Ford i Artur.
<BR>&nbsp;&nbsp;&nbsp;&nbsp;&nbsp;"Ovaj, da", reče kapetan, "da, sve je to, čini mi se, deo plana. Postojao je strašno dobar razlog za sve to, samo ne mogu trenutno da ga se setim. Nešto u vezi sa... Ovaj..."
<BR>&nbsp;&nbsp;&nbsp;&nbsp;&nbsp;Ford eksplodira.
<BR>&nbsp;&nbsp;&nbsp;&nbsp;&nbsp;"Svi ste vi gomila beskorisnih luda!" dreknuo je.
<BR>&nbsp;&nbsp;&nbsp;&nbsp;&nbsp;"Ah, da to je to", ozari se kapetan, "to je bio razlog."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
