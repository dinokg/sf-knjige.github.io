<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Za barom, Zaphod je sve brže tonuo u blaženstvo. Njegove glave sudarale su se jedna sa drugom, a osmesi su bili sve raštimovaniji. Bio je idiotski srećan.
<BR>&nbsp;&nbsp;&nbsp;&nbsp;&nbsp;"Zaphode", reče Ford, "dok si još u stanju da govoriš, hoćeš li da mi kažeš šta se, kog fotona, dogodilo? Gde si bio? Gde smo mi bili? Sitnica, ali bih voleo da je raščistim."
<BR>&nbsp;&nbsp;&nbsp;&nbsp;&nbsp;Zaphodova leva glava istreznila se i gurnula desnu još dublje u tamu pijanstva.
<BR>&nbsp;&nbsp;&nbsp;&nbsp;&nbsp;"Aha", reče on, "bio sam tu i tamo. Hteli su da nađem čoveka koji vlada Vaseljenom, ali me to ne zanima. Ne verujem da ume da kuva."
<BR>&nbsp;&nbsp;&nbsp;&nbsp;&nbsp;Njegova leva glava gledala je desnu kako to govori, a onda je klimnula.
<BR>&nbsp;&nbsp;&nbsp;&nbsp;&nbsp;"Jest", kazala je, "trgni još jednu."
<BR>&nbsp;&nbsp;&nbsp;&nbsp;&nbsp;Ford popi još jedan pangalaktički grgolj blaster, piće koje je jednom opisano kao alkoholni ekvivalent oružane pljačke u kojoj vas lopov tresne batinom po glavi - skupo i loše po glavu. Šta god da se desilo, pomisli Ford, baš ga i nije mnogo briga.
<BR>&nbsp;&nbsp;&nbsp;&nbsp;&nbsp;"Čuj, Forde", reče Zaphod, "sve je frudno i po."
<BR>&nbsp;&nbsp;&nbsp;&nbsp;&nbsp;"Misliš, sve je u redu."
<BR>&nbsp;&nbsp;&nbsp;&nbsp;&nbsp;"Ne", reče Zaphod, "ne mislim da je sve u redu. Onda ne bi bilo frudno i po. Ali ako baš hoćeš da znaš šta je bilo, samo ću ti reći da sam čitavu situaciju imao u džepu. U redu?"
<BR>&nbsp;&nbsp;&nbsp;&nbsp;&nbsp;Ford sleže ramenima.
<BR>&nbsp;&nbsp;&nbsp;&nbsp;&nbsp;Zaphod se zakikota u svoju čašu. Piće se preli preko ruba i poče da nagriza mermernu ploču bara.
<BR>&nbsp;&nbsp;&nbsp;&nbsp;&nbsp;Jedan nebeski ciganin priđe im i poče da svira na električnoj violini sve dok mu Zaphod nije dao gomilu novca, a onda je pristao da ode.
<BR>&nbsp;&nbsp;&nbsp;&nbsp;&nbsp;Ciganin je prišao Arturu i Trilijan koji su sedeli za drugim delom bara.
<BR>&nbsp;&nbsp;&nbsp;&nbsp;&nbsp;Ne znam kakvo je ovo mesto", reče Artur, "ali ježim se od njega."
<BR>&nbsp;&nbsp;&nbsp;&nbsp;&nbsp;"Popij još jedno piće", reče Trilijan. "Opusti se."
<BR>&nbsp;&nbsp;&nbsp;&nbsp;&nbsp;"Šta od toga da uradim?" reče Artur. "Te dve stvari u potpunosti isključuju jedna drugu."
<BR>&nbsp;&nbsp;&nbsp;&nbsp;&nbsp;"Jadni Arture, nisi ti za ovakav život, je l' da?"
<BR>&nbsp;&nbsp;&nbsp;&nbsp;&nbsp;"Ti ovo zoveš život?"
<BR>&nbsp;&nbsp;&nbsp;&nbsp;&nbsp;"Počinješ da zvučiš kao Marvin."
<BR>&nbsp;&nbsp;&nbsp;&nbsp;&nbsp;"Marvin je najbistriji mislilac koga poznajem. Šta misliš, kako da nateramo ovog violinistu da se skloni odavde?"
<BR>&nbsp;&nbsp;&nbsp;&nbsp;&nbsp;Kelner im priđe.
<BR>&nbsp;&nbsp;&nbsp;&nbsp;&nbsp;"Vaš sto je spreman", rekao je.
<BR>
<BR>&nbsp;&nbsp;&nbsp;&nbsp;&nbsp;Gledano spolja, što se inače nikada nije desilo, restoran podseća na džinovsku morsku zvezdu prilepljenu na izgubljeni komad stene. U svakom od njenih krakova nalaze se barovi, kuhinje i generatori polja sila koje štiti čitavo ustrojstvo, skupa sa smrvljenim odlomkom planete na koji je ono smešteno, kao i sa vremenskim turbinama koje celokupnu tvorevinu ljuljuškaju napred-nazad preko ključnog trenutka.
<BR>&nbsp;&nbsp;&nbsp;&nbsp;&nbsp;U središtu se nalazila divovska zlatna kupola, gotovo savršeno loptasta, a Zaphod, Ford, Artur i Trilijan prešli su sada u tu oblast.
<BR>&nbsp;&nbsp;&nbsp;&nbsp;&nbsp;Prizor pred njima zapremao je jedno pet tona najčistijeg sjaja koji se nalazio na svakoj raspoloživoj površini. Ostale površine nisu bile na raspolaganju, jer su već bile prekrivene draguljima, skupocenim morskim školjkama iz Santraginusa, zlatnim listovima, mozaičnom keramikom, gušterovim kožama i milionima drugih, neprepoznatljivih ukrasa i dekoracija. Staklo je svetlucalo, srebro je sijalo, zlato blistalo, Artur Dent je zurio.
<BR>&nbsp;&nbsp;&nbsp;&nbsp;&nbsp;"Vouii", reče Zaphod, "opala."
<BR>&nbsp;&nbsp;&nbsp;&nbsp;&nbsp;"Neverovatno", promuca Artur. "Sav taj narod...! Te stvari...!"
<BR>&nbsp;&nbsp;&nbsp;&nbsp;&nbsp;"Te stvari", reče Ford Prefekt mirno, "takođe su narod."
<BR>&nbsp;&nbsp;&nbsp;&nbsp;&nbsp;"Taj narod", ispravi se Artur, "i... taj ostali narod..."
<BR>&nbsp;&nbsp;&nbsp;&nbsp;&nbsp;"A tek osvetljenje...!" reče Trilijan.
<BR>&nbsp;&nbsp;&nbsp;&nbsp;&nbsp;"I stolovi..." reče Artur.
<BR>&nbsp;&nbsp;&nbsp;&nbsp;&nbsp;"Odela...!" reče Trilijan.
<BR>&nbsp;&nbsp;&nbsp;&nbsp;&nbsp;Kelner pomisli kako zvuče poput para divljaka koji su prvi put sišli u grad.
<BR>&nbsp;&nbsp;&nbsp;&nbsp;&nbsp;"Kraj Vaseljene vrlo je popularan", reče Zaphod, probijajući se nesigurno između stolova, od kojih se neki napravljeni od mermera, neki od najčistijeg ultramahagonija, neki čak i od platine, a za svakim je sedela grupa neobičnih stvorenja, ćeretala i proučavala jelovnike.
<BR>&nbsp;&nbsp;&nbsp;&nbsp;&nbsp;"Ljudi vole da se pripreme za ovo", nastavio je Zaphod. "To im daje osećanje izuzetnosti."
<BR>&nbsp;&nbsp;&nbsp;&nbsp;&nbsp;Stolovi su bili raspoređeni u širokom luku oko središnje pozornice na kojoj je malena grupa muzičara svirala laku muziku; po Arturovoj skromnoj proceni, bilo je najmanje hiljadu stolova, a razbacane među njima nalazile su se palme koje su se njihale, šištavi vodoskoci, groteskni kipovi - ukratko, sve one sporedne stvari zajedničke restoranima u kojima se vrlo malo štedi da bi se ostavio utisak da se nimalo ne štedi. Artur se obazre, napola očekujući da će videti da se to, u stvari, snima reklama za Ameriken Ekspres.
<BR>&nbsp;&nbsp;&nbsp;&nbsp;&nbsp;Zaphod podgurnu Forda, a ovaj podgurnu Zaphoda.
<BR>&nbsp;&nbsp;&nbsp;&nbsp;&nbsp;"Vouii", reče Zaphod.
<BR>&nbsp;&nbsp;&nbsp;&nbsp;&nbsp;"Opala", reče Ford.
<BR>&nbsp;&nbsp;&nbsp;&nbsp;&nbsp;"Moj pradeda mora da je stvarno zeznuo kompjuter, znaš", reče Zaphod. "Rekao sam mu da nas odvede do najbližeg mesta na kome ima klope, a on nas šalje na kraj Vaseljene. Podseti me da mu se jednog dana nekako odužim."
<BR>&nbsp;&nbsp;&nbsp;&nbsp;&nbsp;Zastao je.
<BR>&nbsp;&nbsp;&nbsp;&nbsp;&nbsp;"Ej, znaš da su svi ovde? Svi oni koji su nekad bili neko i nešto."
<BR>&nbsp;&nbsp;&nbsp;&nbsp;&nbsp;"Nekad bili?" upita Artur.
<BR>&nbsp;&nbsp;&nbsp;&nbsp;&nbsp;"Na kraju Vaseljene prisiljen si da tokom govora strašno često koristiš prošlo vreme", reče Zaphod, "jer sve što je bilo, bilo je. Ćao, momci", reče on obližnjem paru stvorenja u obliku džinovskih iguana. "Kako ste mi bili?"
<BR>&nbsp;&nbsp;&nbsp;&nbsp;&nbsp;"Je li to Zaphod Biblbroks?" upita jedna iguana drugu.
<BR>&nbsp;&nbsp;&nbsp;&nbsp;&nbsp;"Izgleda", odvrati druga iguana.
<BR>&nbsp;&nbsp;&nbsp;&nbsp;&nbsp;"E pa, stvarno, svega ima na ovom svetu", reče prva iguana.
<BR>&nbsp;&nbsp;&nbsp;&nbsp;&nbsp;"Što ti je život!" reče druga iguana.
<BR>&nbsp;&nbsp;&nbsp;&nbsp;&nbsp;"Ono što sam napraviš od njega", reče prva i potom obe utonuše u ćutanje. Čekale su najveličanstveniju predstavu u Vaseljeni.
<BR>&nbsp;&nbsp;&nbsp;&nbsp;&nbsp;"Hej, Zaphode", reče Ford, zamahnu rukom da ga uhvati za mišicu, ali, usled dejstva trećeg pangalaktičkog grgolj blastera, promaši. Zatim uperi nesigurni prst.
<BR>&nbsp;&nbsp;&nbsp;&nbsp;&nbsp;"Eno ga, tamo, jedan moj stari drugar", rekao je. "Hotblek Deziato! Vidiš, onaj za stolom od platine, obučen u platinsko odelo."
<BR>&nbsp;&nbsp;&nbsp;&nbsp;&nbsp;Zaphod pokuša da sledi pogledom Fordov prst, ali od toga mu se samo zavrte u glavi. Onda ga je konačno spazio.
<BR>&nbsp;&nbsp;&nbsp;&nbsp;&nbsp;"Aha", reče on, a shvati tek trenutak kasnije. "Ej", dodade, "ala je taj tip radio na megaveliko! Ouu, veće od svega do sada. Osim mene."
<BR>&nbsp;&nbsp;&nbsp;&nbsp;&nbsp;"Ma, ko je to?" upita Trilijan.
<BR>&nbsp;&nbsp;&nbsp;&nbsp;&nbsp;"Hotblek Deziato?" reče Zaphod zapanjeno. "Ne znaš? Nikada nisi čula za Zonu Katastrofe?"
<BR>&nbsp;&nbsp;&nbsp;&nbsp;&nbsp;"Ne", reče Trilijan, jer stvarno nije čula.
<BR>&nbsp;&nbsp;&nbsp;&nbsp;&nbsp;"Najveći", reče Ford, "najbučniji..."
<BR>&nbsp;&nbsp;&nbsp;&nbsp;&nbsp;"Najbogatiji", pomože mu Zaphod.
<BR>&nbsp;&nbsp;&nbsp;&nbsp;&nbsp;"...Rok sastav u istoriji čitave..." tražio je reč.
<BR>&nbsp;&nbsp;&nbsp;&nbsp;&nbsp;"...Čitave istorije", dopuni ga Zaphod.
<BR>&nbsp;&nbsp;&nbsp;&nbsp;&nbsp;"Ne", rekla je Trilijan.
<BR>&nbsp;&nbsp;&nbsp;&nbsp;&nbsp;"Auuuu", reče Zaphod. "Stigosmo do kraja Vaseljene, a ti nisi do sada ni živela. Šta si samo propustila!"
<BR>&nbsp;&nbsp;&nbsp;&nbsp;&nbsp;On je odvede do stola, tamo gde je kelner sve vreme čekao. Artur ih je sledio, osećajući se vrlo izgubljeno i usamljeno.
<BR>&nbsp;&nbsp;&nbsp;&nbsp;&nbsp;Ford se otetura kroz gužvu da bi obnovio staro prijateljatvo.
<BR>&nbsp;&nbsp;&nbsp;&nbsp;&nbsp;"Ej, ovaj, Hotbleče", pozvao je, "kako si? Baš mi je drago što te vidim, stari moj. Kako galama? Izgledaš sjajno, stvarno vrlo, vrlo debelo i nezdravo. Zadivljujuće." On pljesnu čoveka po leđima i blago se iznenadi kada vide da to nije izazvalo nikakvu reakciju. Pangalaktički grgolj blasteri koji su se komešali po njemu rekoše mu da navali bez obzira.
<BR>&nbsp;&nbsp;&nbsp;&nbsp;&nbsp;"Sećaš li se starih dana?" upitao je. "Kada nismo izbijali iz nekih mesta. Bistro 'Protivzakoniti', sećaš li se? Dućan 'Kod Slimove guše'. 'Gadnodromska Cugarama'. To su bili divni dani, eh?"
<BR>&nbsp;&nbsp;&nbsp;&nbsp;&nbsp;Hotblek Deziato nije izneo nikakav stav o tome jesu li to bili divni dani ili ne. Fordu to nije smetalo.
<BR>&nbsp;&nbsp;&nbsp;&nbsp;&nbsp;"A kada ogladnimo, predstavljali smo se kao sanitarni inspektori, sećaš li se? Pa smo išli okolo i konfiskovali klopu i piće, ha? Sve dok nismo zaradili trovanje hranom. Oh, pa onda, one noći kada smo pričali i cugali po onim smrdljivim sobičcima iznad Kafea Lu u Greteninom Gradu na Novom Betelu, a ti si stalno sedeo u drugoj sobi i pokušavao da pišeš pesme na svojoj citri, o Bože, kako smo ih svi mrzeli. Ti si govorio da te nije briga za to, a mi smo govorili da nas jeste, jer smo ih toliko mrzeli." Na Fordove oči poče da se navlači skrama.
<BR>&nbsp;&nbsp;&nbsp;&nbsp;&nbsp;"A ti si rekao da ne želiš da postaneš zvezda", nastavio je, valjajući se u nostalgiji, "jer prezireš sistem koji ih okružuje. A mi smo rekli - Hadra i Salidžu i ja - da po našem mišljenju nemaš izbora. I šta sad radiš. Kupuješ prave zvezdane sisteme!"
<BR>&nbsp;&nbsp;&nbsp;&nbsp;&nbsp;Okrenuo se i zamolio za pažnju prisutne za okolnim stolovima.
<BR>&nbsp;&nbsp;&nbsp;&nbsp;&nbsp;"Ovde je", reče on, "čovek koji kupuje zvezdane sisteme!"
<BR>&nbsp;&nbsp;&nbsp;&nbsp;&nbsp;Hotblek Deziato nije pokušao ni da potvrdi ni da porekne ovu izjavu i pažnja privremene publike brzo je splasnula.
<BR>&nbsp;&nbsp;&nbsp;&nbsp;&nbsp;"Imam osećaj da je i ovde neko pijan", promrmljalo je ljubičasto stvorenje koje je podsećalo na četku zamočenu u vinsku čašu.
<BR>&nbsp;&nbsp;&nbsp;&nbsp;&nbsp;Ford se blago zatetura i sruči u stolicu naspram Hotbleka Deziata.
<BR>&nbsp;&nbsp;&nbsp;&nbsp;&nbsp;"Kako ide ona stvar?" upitao je, nesmotreno se oslonio na bocu i prevrnuo je - kako se ispostavilo, pravo u čašu koja je stajala pored nje. Da srećna slučajnost ne bi ostala neiskorišćena, iskapio je čašu.
<BR>&nbsp;&nbsp;&nbsp;&nbsp;&nbsp;"Ona mnogo moćna stvar", produžio je, "Kako ono ide? 'Bvarm! Bvarm! Baderr!', a na koncertnim izvođenjima predviđeno je da se onaj brod sruši pravo na sunce, a to ti, bome, i izvedeš!"
<BR>&nbsp;&nbsp;&nbsp;&nbsp;&nbsp;Ford tresnu pesnicom o dlan da bi grafički ilustrovao taj podvig. Ponovo je preturio bocu.
<BR>&nbsp;&nbsp;&nbsp;&nbsp;&nbsp;"Brod! Sunce! Vam bang!" kroknuo je. "Ma, zaboravite lasere i ostale tričarije! Vi, momci, bavite se protuberancama i pravim sunčevim pegama. Oh, a tek što su vam pesme strašne."
<BR>&nbsp;&nbsp;&nbsp;&nbsp;&nbsp;Oči su mu sledile tok pića koje je iz boce klokotalo na sto. Nešto treba da se preduzme u vezi sa tim, pomislio je on.
<BR>&nbsp;&nbsp;&nbsp;&nbsp;&nbsp;"Ej, hoćeš piće?" upitao je. U njegov zakrčeni um počela je da prodire svest o tome da nešto nedostaje u ovom susretu i da je to na neki način povezano sa činjenicom da debeljko koji je sedeo naspram njega u svome platinskom odelu i sa srebrnim šeširom sve do sada nije rekao 'Ćao, Forde' ili 'Baš mi je drago što smo se sreli posle tolikih godina' - niti, u stvari, bilo šta drugo. Štaviše, do sada se nije ni pomerio.
<BR>&nbsp;&nbsp;&nbsp;&nbsp;&nbsp;"Hotblek?" reče Ford.
<BR>&nbsp;&nbsp;&nbsp;&nbsp;&nbsp;Ogromna, mesnata šaka spusti mu se na rame i odgurnu ga. On nespretno slete sa svog sedišta i upilji se nagore, ne bi li proverio može li da opazi vlasnika neugodne ručerde. Vlasnika nije bilo teško opaziti, jer bio je visok preko dva metra i ne baš krhko građen. U stvari, bio je građen onako kako se prave kožne sofe, sav svetlucav, uglačan, kvrgav i veoma dobro nabijen. Odelo u koje je bio nagurao ljudsko telo delovalo je kao da mu je jedina svrha u životu da demonstrira koliko je bilo teško smestiti takvo telo u njega. Lice mu je imalo površinu nalik pomorandžinoj kori u boji jabuke, ali tu se okončavala svaka sličnost sa bilo čime slatkim.
<BR>&nbsp;&nbsp;&nbsp;&nbsp;&nbsp;"Mali..." reče glas koji je sleteo sa čovekovih usana kao da se pre toga mnogo gadno proveo tamo dole u njegovim grudima.
<BR>&nbsp;&nbsp;&nbsp;&nbsp;&nbsp;"Ovaj, da?" reče Ford razgovorljivo. Teturavo se ispravio na stopala i razočarao kada je shvatio da se vrh njegove glave nije našao na većoj visini u odnosu na čovekovo telo.
<BR>&nbsp;&nbsp;&nbsp;&nbsp;&nbsp;"Briši", reče čovek.
<BR>&nbsp;&nbsp;&nbsp;&nbsp;&nbsp;"Oh, je l' da?" reče Ford, pitajući se koliko pametno postupa, "a ko si ti?"
<BR>&nbsp;&nbsp;&nbsp;&nbsp;&nbsp;Čovek na trenutak razmisli. Nije bio naviknut da mu postavljaju takva pitanja. Ipak, posle izvesnog vremena dao je odgovor.
<BR>&nbsp;&nbsp;&nbsp;&nbsp;&nbsp;"Ja sam onaj koji ti kaže da brišeš", rekao je, "pre nego što te sam zbrišem."
<BR>&nbsp;&nbsp;&nbsp;&nbsp;&nbsp;"Čuj", reče Ford nervozno - poželeo je da u glavi prestane da mu se vrti, kako bi mogao da se uhvati ukoštac sa situacijom - "čuj", produžio je, "ja sam stari Hotblekov drugar, a..."
<BR>&nbsp;&nbsp;&nbsp;&nbsp;&nbsp;On pogleda Hotbleka Deziata, koji još nije mrdnuo ni trepavicom.
<BR>&nbsp;&nbsp;&nbsp;&nbsp;&nbsp;"...A..." reče Ford, pitajući se šta bi bilo dobro da kaže posle tog 'a'.
<BR>&nbsp;&nbsp;&nbsp;&nbsp;&nbsp;Ogromni čovek izbaci čitavu rečenicu koja je dolazila posle 'a'.
<BR>&nbsp;&nbsp;&nbsp;&nbsp;&nbsp;"A ja sam telesni čuvar gospodina Hotbleka", glasila je ta rečenica, "i odgovoran sam za njegovo telo, a nisam odgovoran za tvoje i zato ga vuci odavde pre nego što se ošteti."
<BR>&nbsp;&nbsp;&nbsp;&nbsp;&nbsp;"E pa, čekaj trenutak", reče Ford.
<BR>&nbsp;&nbsp;&nbsp;&nbsp;&nbsp;"Nikakav trenutak!" zatutnjao je telesni čuvar. "Nikakvo čekanje! Gospodin Deziato ne razgovara ni sa kim!"
<BR>&nbsp;&nbsp;&nbsp;&nbsp;&nbsp;"Pa, možda bi mogao da ga pustiš da sam kaže šta misli o tome", reče Ford.
<BR>&nbsp;&nbsp;&nbsp;&nbsp;&nbsp;"On ne razgovara ni sa kime!" dreknu telesni čuvar.
<BR>&nbsp;&nbsp;&nbsp;&nbsp;&nbsp;Ford ponovo bojažljivo pogleda Hotbleka i bi prisiljen da prizna samome sebi kako je istina, izgleda, na strani telesnog čuvara. Još nije bilo ni nagoveštaja nekog pokreta, da i ne pominjemo zanimanje za Fordovo zdravlje.
<BR>&nbsp;&nbsp;&nbsp;&nbsp;&nbsp;"Zašto?" reče Ford. "Šta mu je?"
<BR>&nbsp;&nbsp;&nbsp;&nbsp;&nbsp;I telesni čuvar mu reče.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
