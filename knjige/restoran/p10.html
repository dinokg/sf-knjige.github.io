<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Vazduh druge planete Žablje zvezde bio je ustajao i nezdrav.
<BR>&nbsp;&nbsp;&nbsp;&nbsp;&nbsp;Ledeni vetrovi neprekidno su brisali njenom površinom, duvali iznad slanih jezera, sasušenih močvara, prepletenog i trulog rastinja i razrušenih ostataka napuštenih gradova. Nije bilo života na njenoj površini. Ona je, kao i na mnogim drugim planetama u tom delu Galaksije, odavno opustela.
<BR>&nbsp;&nbsp;&nbsp;&nbsp;&nbsp;Već i po prastarim zdanjima grada zavijanje vetra zvučalo je usamljeno i neutešno; još neutešnije je zvučalo iznad visokih, crnih tornjeva koji su se tu i tamo izdizali nad površinom tog sveta. Na vrhovima tornjeva živele su ogromne, koščate, smrdljive ptice, jedini preživeli predstavnici civilizacije koja je nekada obitavala na tom mestu.
<BR>&nbsp;&nbsp;&nbsp;&nbsp;&nbsp;Ali jauci vetra bili su najneutešniji na središtu široke, sive zaravni na rubu najvećeg od svih napuštenih gradova.
<BR>&nbsp;&nbsp;&nbsp;&nbsp;&nbsp;To mesto donelo je ovom svetu ugled najgoreg mesta u Galaksiji. Spolja gledano, tu se nalazila obična čelična kupola od tridesetak stopa u prečniku. Iznutra, ona je predstavljala nešto čudovišnije od svega što um može pojmiti.
<BR>&nbsp;&nbsp;&nbsp;&nbsp;&nbsp;Na približno stotinu jardi odatle, razdvojeno od nje izbrazdanim i spaljenim pojasom najjalovijeg zemljišta koje se da zamisliti, nalazilo se nešto što je verovatno trebalo da bude nazvano nekom vrstom mesta za sletanje. To znači da su okolo po priličnom prostoru bile razbacane beskorisne gromade dvadesetak ili tridesetak zgrada, koje su tu prisilno sletele.
<BR>&nbsp;&nbsp;&nbsp;&nbsp;&nbsp;Iznad zgrada i između njih lebdeo je um, um koji je čekao.
<BR>&nbsp;&nbsp;&nbsp;&nbsp;&nbsp;Um je usmerio svoju pažnju ka nebu i nije dugo prošlo, a tamo se pojavila udaljena mrlja svetlosti, okružena prstenom sitnijih mrlja.
<BR>&nbsp;&nbsp;&nbsp;&nbsp;&nbsp;Veća mrlja predstavljala je levi toranj upravne zgrade 'Autostoperskog vodiča kroz Galaksiju', koji je tonuo kroz stratosferu sveta B Žablje zvezde.
<BR>&nbsp;&nbsp;&nbsp;&nbsp;&nbsp;Dok se zdanje spuštalo, Rusta iznenada prekide dugo, neprijatno ćutanje koje je vladalo između dva čoveka.
<BR>&nbsp;&nbsp;&nbsp;&nbsp;&nbsp;Ustao je i spakovao svoj peškir u torbu. Rekao je:
<BR>&nbsp;&nbsp;&nbsp;&nbsp;&nbsp;"Biblbrokse, sada ću obaviti posao zbog koga sam poslat ovamo."
<BR>&nbsp;&nbsp;&nbsp;&nbsp;&nbsp;Zaphod podiže pogled na njega iz ugla u kome je sedeo, deleći neizgovorene misli sa Marvinom.
<BR>&nbsp;&nbsp;&nbsp;&nbsp;&nbsp;"Da?" rekao je.
<BR>&nbsp;&nbsp;&nbsp;&nbsp;&nbsp;"Zgrada će uskoro sleteti. Kada je budeš napuštao, nemoj poći kroz vrata", rekao je Rusta. "Iziđi kroz prozor."
<BR>&nbsp;&nbsp;&nbsp;&nbsp;&nbsp;"Srećno", dodao je i izišao kroz vrata i time nestao iz Zaphodovog života isto onako tajanstveno kao što se i pojavio.
<BR>&nbsp;&nbsp;&nbsp;&nbsp;&nbsp;Zaphod skoči i pokuša da otvori vrata, ali Rusta ih je već zaključao sa druge strane. On sleže ramenima i vrati se u ugao.
<BR>&nbsp;&nbsp;&nbsp;&nbsp;&nbsp;Posle dva minuta, zgrada se srušila među ostale olupine. Njena pratnja, razarači sa Žablje zvezde, isključili su polje sila i ponovo se vinuli u vazduh da bi stigli do sveta A Žablje zvezde, koji je bio mnogo prijatnije mesto. Nisu se spustili na svet B Žablje zvezde. To niko nije činio. Na njegovu površinu nikada nije kročio niko izuzev budućih žrtava Vrtloga potpune perspektive.
<BR>&nbsp;&nbsp;&nbsp;&nbsp;&nbsp;Udar je gadno prodrmao Zaphoda. Neko vreme ležao je u tihoj gomili prašnjavih odlomaka u koju se pretvorio veći deo sobe. Imao je utisak da mu se raspoloženje spustilo na najnižu tačku u čitavom životu. Osećao se zbunjeno, usamljeno, odbačeno. Naposletku je zaključio da zaslužuje sve što ga snađe.
<BR>&nbsp;&nbsp;&nbsp;&nbsp;&nbsp;Obazro se po razrušenoj i polomljenoj sobi. Oko okvira vrata zid se raspukao i vrata su, poluotvorena, visila na šarkama. Nekim čudom, prozor je ostao neoštećen i zatvoren. Na trenutak je oklevao, a onda je pomislio kako je njegov čudni, doskorašnji sadrug svakako imao valjane razloge za ono što mu je rekao, čim je izdržao sve što i on samo da bi mu to saopštio. Uz Marvinovu pomoć, otvorio je prozor. Napolju, oblak prašine podignut silinom udara i ruševine drugih zgrada koje su ga okruživale sprečavali su Zaphoda da vidi išta od spoljašnjeg sveta.
<BR>&nbsp;&nbsp;&nbsp;&nbsp;&nbsp;To ga nije mnogo primirilo. Uglavnom je bio obuzet onim što je video kada je pogledao naniže. Zarnivupov ured nalazio se na petnaestom spratu. Zgrada je prizemljila pod uglom od oko četrdeset pet stepeni, ali ponor je i dalje delovao zastrašujuće.
<BR>&nbsp;&nbsp;&nbsp;&nbsp;&nbsp;Najzad, neprekidno podbadan Marvinovim zajedljivim pogledima, duboko je uzdahnuo i uzverao se do strmog ruba zgrade. Marvin ga je sledio, a potom su zajedno otpočeli mukotrpno i lagano silaženje niz petnaest spratova koji su ih razdvajali od tla.
<BR>&nbsp;&nbsp;&nbsp;&nbsp;&nbsp;Dok su se spuštali, ustajali vazduh i prašina gušili su ga i zaslepljivali, a od užasne visine vrtelo mu se u glavi.
<BR>&nbsp;&nbsp;&nbsp;&nbsp;&nbsp;Povremene Marvinove primedbe tipa: "Vi, živa bića, baš uživate u ovakvim stvarima? Pitam to samo radi informacije." - nisu mnogo pomagale popravljanju njegovog duhovnog stanja.
<BR>&nbsp;&nbsp;&nbsp;&nbsp;&nbsp;Na približno pola puta niz razrušene zgrade zastali su radi odmora. Dok je Zaphod tamo ležao zadihan, iscrpljen i preplašen, učinilo mu se da Marvin deluje za nijansu veselije nego obično. Najzad je shvatio da nije tako. Robot je samo izgledao veselo u poređenju sa njegovim raspoloženjem.
<BR>&nbsp;&nbsp;&nbsp;&nbsp;&nbsp;Jedna koščata, crna ptičurina spustila se, lagano mašući krilima, kroz oblake prašine koja se lagano slegala i, ispruživši svoje tanke noge, stala na isturenu ivicu prozora udaljenog od Zaphoda nekoliko jardi. Savila je velika krila i nespretno se sćućurila na tom mestu.
<BR>&nbsp;&nbsp;&nbsp;&nbsp;&nbsp;Raspon njenih krila morao je biti nekih šest stopa, a glava i vrat delovali su neobično veliko za jednu pticu. Lice joj je bilo ravno, kljun nerazvijen, a na polovini dužine krila, sa unutrašnje strane, mogli su se jasno videti začeci nečega nalik na šake.
<BR>&nbsp;&nbsp;&nbsp;&nbsp;&nbsp;U stvari, delovala je gotovo ljudski.
<BR>&nbsp;&nbsp;&nbsp;&nbsp;&nbsp;Okrenula je teške kapke prema Zaphodu i rasejano škljocnula kljunom.
<BR>&nbsp;&nbsp;&nbsp;&nbsp;&nbsp;"Gubi se odatle", reče Zaphod.
<BR>&nbsp;&nbsp;&nbsp;&nbsp;&nbsp;"U redu", promrmljala je ptica potišteno i ponovo se vinula u oblak prašine.
<BR>&nbsp;&nbsp;&nbsp;&nbsp;&nbsp;Zaphod ju je zbunjeno posmatrao kako odlazi.
<BR>&nbsp;&nbsp;&nbsp;&nbsp;&nbsp;"Da li je ta ptica stvarno progovorila?" uznemireno je pitao Marvina. Bio je potpuno spreman na odrečan odgovor, na tvrdnju da mu se zapravo samo pričinilo.
<BR>&nbsp;&nbsp;&nbsp;&nbsp;&nbsp;"Da", potvrdio je Marvin.
<BR>&nbsp;&nbsp;&nbsp;&nbsp;&nbsp;"Jadne duše", reče duboki, vazdušasti glas u Zaphodovo uvo.
<BR>&nbsp;&nbsp;&nbsp;&nbsp;&nbsp;Zaphod se tako silovito izvio da nađe izvor glasa, da samo što nije pao sa zgrade. Divljački je zgrabio isturenu prozorsku šarku i posekao se na nju. Ostao je da visi, ubrzano dišući.
<BR>&nbsp;&nbsp;&nbsp;&nbsp;&nbsp;Glas nije imao nikakvog vidljivog izvora - u okolini nije bilo nikoga. Ipak, progovorio je ponovo.
<BR>&nbsp;&nbsp;&nbsp;&nbsp;&nbsp;"Znate, njihova priča je tragična. Užasan događaj."
<BR>&nbsp;&nbsp;&nbsp;&nbsp;&nbsp;Zaphod se divlje osvrtao. Glas je bio dubok i tih. U nekoj drugoj prilici mogao bi se čak opisati kao umirujući. Ali nema ničeg umirujućeg u bestelesnom glasu koji vam se obraća ni iz čega, naročito ukoliko, poput Zaphoda Biblbroksa, niste baš najbolje raspoloženi i uz to visite na ivici zida polusrušene zgrade na visini od osam spratova.
<BR>&nbsp;&nbsp;&nbsp;&nbsp;&nbsp;"Hej, ovaj..." zamucao je.
<BR>&nbsp;&nbsp;&nbsp;&nbsp;&nbsp;"Da vam ispričam njihovu priču?" spokojno je upitao glas.
<BR>&nbsp;&nbsp;&nbsp;&nbsp;&nbsp;"Hej, ko si ti?" zapitao je Zaphod. "Gde se nalaziš?"
<BR>&nbsp;&nbsp;&nbsp;&nbsp;&nbsp;"Onda možda kasnije", promrmljao je glas. "Ja sam Gargravar. Ja sam čuvar Vrtloga potpune perspektive."
<BR>&nbsp;&nbsp;&nbsp;&nbsp;&nbsp;"Zašto ne mogu da vidim...?"
<BR>&nbsp;&nbsp;&nbsp;&nbsp;&nbsp;"Otkrićete da bi vam se spuštanje izuzetno ubrzalo", podigao se glas, "ukoliko se budete premestili za približno dva jarda ulevo. Zbog čega to ne pokušate?"
<BR>&nbsp;&nbsp;&nbsp;&nbsp;&nbsp;Zaphod podiže pogled i vide niz kratkih, vodoravnih brazdi koje su vodile niz zgradu sve do podnožja. Zahvalno se premestio na njih.
<BR>&nbsp;&nbsp;&nbsp;&nbsp;&nbsp;"Zašto se ne bismo ponovo sreli u podnožju?" reče glas u njegovom uhu i nestade čim je to izgovorio.
<BR>&nbsp;&nbsp;&nbsp;&nbsp;&nbsp;"Hej", pozva Zaphod. "Gde..."
<BR>&nbsp;&nbsp;&nbsp;&nbsp;&nbsp;"Biće vam potrebno samo par minuta..." uzvratio je glas jedva čujno.
<BR>&nbsp;&nbsp;&nbsp;&nbsp;&nbsp;"Marvine", obratio se Zaphod ozbiljno robotu koji se neraspoloženo privio uz njega. "Da li... Da li se taj glas tek tako...?"
<BR>&nbsp;&nbsp;&nbsp;&nbsp;&nbsp;"Da", odvrati Marvin kratko.
<BR>&nbsp;&nbsp;&nbsp;&nbsp;&nbsp;Zaphod klimnu. On ponovo izvadi svoje naočari osetljive na opasnost. Bile su potpuno crne i do tog trenutka već prilično gadno izgrebane zbog neobičnog metalnog predmeta u njegovom džepu. Stavio ih je na lice. Put niz zgradu delovao je mnogo prijatnije sada kad nije morao da gleda šta radi.
<BR>&nbsp;&nbsp;&nbsp;&nbsp;&nbsp;Minut kasnije spustio se preko razrušenih i iščupanih temelja zgrade, uklonio svoje tamne naočari i sručio se na tle.
<BR>&nbsp;&nbsp;&nbsp;&nbsp;&nbsp;Koji trenutak kasnije pridružio mu se i Marvin i ostao licem okrenut prema prašini i kamenju, u položaju koji, izgleda, nije nameravao da promeni.
<BR>&nbsp;&nbsp;&nbsp;&nbsp;&nbsp;"Ah, tu ste", reče glas iznenada u Zaphodovom uvu. "Izvinite što sam onako otišao; znate, toliko se plašim visine da sam u takvim prilikama kao bez glave. Odnosno", dodade čežnjivo, "nekad sam bio kao bez glave."
<BR>&nbsp;&nbsp;&nbsp;&nbsp;&nbsp;Zaphod se osvrnu oko sebe, lagano i pažljivo, da proveri nije li mu možda promaklo nešto što je moglo biti izvor glasa. Ali jedino je video prašinu, stenje i ruševine zgrada koje su se uzdizale oko njega.
<BR>&nbsp;&nbsp;&nbsp;&nbsp;&nbsp;"Hej, ovaj, a zašto ne mogu da te vidim?" upitao je. "Zbog čega nisi ovde?"
<BR>&nbsp;&nbsp;&nbsp;&nbsp;&nbsp;"Jesam", reče polako glas. "I moje telo želelo je da dođe, ali trenutno je malo zauzeto. Ima neka posla, treba da se vidi sa nekim ljudima." Posle nečega što je podsećalo na bestelesni uzdah, dodade: "Znate već kako je to sa telima."
<BR>&nbsp;&nbsp;&nbsp;&nbsp;&nbsp;Zaphod nije bio baš siguran.
<BR>&nbsp;&nbsp;&nbsp;&nbsp;&nbsp;"Mislio sam da znam", rekao je.
<BR>&nbsp;&nbsp;&nbsp;&nbsp;&nbsp;"Ali nadam se da je otišlo da se malo odmori", nastavio je glas, "kako živi u poslednje vreme, mora da spada sa ruku."
<BR>&nbsp;&nbsp;&nbsp;&nbsp;&nbsp;"Ruku?" reče Zaphod. "Hteo si da kažeš sa nogu?"
<BR>&nbsp;&nbsp;&nbsp;&nbsp;&nbsp;Glas neko vreme nije govorio. Zaphod se nelagodno obazro. Nije mogao da zna da li je njegov posetilac otišao, ili je još tu, i šta, zapravo, radi. Onda glas ponovo prozbori:
<BR>&nbsp;&nbsp;&nbsp;&nbsp;&nbsp;"Znači, treba da ideš u Vrtlog, ja li tako?"
<BR>&nbsp;&nbsp;&nbsp;&nbsp;&nbsp;"Ej, ovaj", reča Zaphod, neuverljivo glumeći da mu je svejedno, "ne žurim se ja toliko. Prvo bih mogao da se malo promuvam po okolini i vidim na šta liče ovdašnji predeli."
<BR>&nbsp;&nbsp;&nbsp;&nbsp;&nbsp;"Nisi video ovdašnje predele?" upita Gargravarov glas.
<BR>&nbsp;&nbsp;&nbsp;&nbsp;&nbsp;"Ovaj, nisam."
<BR>&nbsp;&nbsp;&nbsp;&nbsp;&nbsp;Zaphod se uspentra na stenu i zaobiđe ugao ruševine koja mu je zaklanjala vidik.
<BR>&nbsp;&nbsp;&nbsp;&nbsp;&nbsp;Posmatrao je predeo sveta B Žablje zvezde.
<BR>&nbsp;&nbsp;&nbsp;&nbsp;&nbsp;"Ah, dobro", rekao je. "U tom slučaju, samo ću se malo promuvati."
<BR>&nbsp;&nbsp;&nbsp;&nbsp;&nbsp;"Ne", reče Gargravar, "Vrtlog je spreman za tebe. Moraš poći. Sledi me."
<BR>&nbsp;&nbsp;&nbsp;&nbsp;&nbsp;"Eh, da", reče Zaphod. "A kako ću to izvesti?"
<BR>&nbsp;&nbsp;&nbsp;&nbsp;&nbsp;Blag, žalostiv zvuk lutao je vazduhom, bled, tužan zvuk koji kao da nije imao nikakvog izvora. Tek pažljivim osluškivanjem Zaphodu je polazilo za rukom da odredi pravac iz koga je dopirao. Lagano, ošamućeno, teturao se za njim. Šta je drugo mogao da učini?
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
