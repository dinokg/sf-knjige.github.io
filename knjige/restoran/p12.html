<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Vrtlog potpune perspektive izvodi svoj prikaz čitave Vaseljene na bazi ekstrapolirane analize materije.
<BR>&nbsp;&nbsp;&nbsp;&nbsp;&nbsp;Da razjasnimo - pošto je svaki delić materije na neki način povezan sa svakim drugim delićem materije u Vaseljeni, teorijski je moguće ekstrapolirati sve što postoji - svako sunce, svaku planetu, njihove orbite, međusobne položaje, njihovu ekonomsku i socijalnu istoriju na osnovu, recimo, jednog jedinog komada keksa.
<BR>&nbsp;&nbsp;&nbsp;&nbsp;&nbsp;Čovek koji je izmislio Vrtlog potpune perspektive uradio je to, u osnovi, da bi nervirao svoju ženu.
<BR>&nbsp;&nbsp;&nbsp;&nbsp;&nbsp;Trin Tragula - jer to je bilo njegovo ime - bio je sanjar, mislilac, spekulativni filozof ili, kako bi to kazala njegova žena, idiot.
<BR>&nbsp;&nbsp;&nbsp;&nbsp;&nbsp;Neprekidno mu je prebacivala zbog krajnje neprikladnog vremena koje je traćio na piljenje u svemir, proučavanje mehanike zihernadli i vršenje spektrografske analize parčića keksa.
<BR>&nbsp;&nbsp;&nbsp;&nbsp;&nbsp;"Imaj bar malo osećaja za srazmeru", govorila mu je, ponekad i po trideset puta dnevno.
<BR>&nbsp;&nbsp;&nbsp;&nbsp;&nbsp;I tako je napravio Vrtlog potpune perspektive - samo da joj pokaže.
<BR>&nbsp;&nbsp;&nbsp;&nbsp;&nbsp;Na jedan kraj smestio je čitavu stvarnost ekstrapoliranu na osnovu parčeta keksa, a na drugi svoju ženu: a kada je uključio uređaj, videla je na trenutak beskonačnost svega postojećeg i sebe u odnosu na to.
<BR>&nbsp;&nbsp;&nbsp;&nbsp;&nbsp;Na užas Trina Tragule, šok joj je u potpunosti uništio mozak; ali na njegovo zadovoljstvo, shvatio je da je time dokazao da je za život koji namerava da postoji u ovolikoj Vaseljeni jedina stvar koju ne sme da dozvoli sebi osećaj za srazmere.
<BR>
<BR>&nbsp;&nbsp;&nbsp;&nbsp;&nbsp;Vrata Vrtloga se otvoriše.
<BR>&nbsp;&nbsp;&nbsp;&nbsp;&nbsp;Iz okrilja svog bestelesnog uma Gargravar je pažljivo posmatrao. Na neki čudan način, Zaphod Biblbroks mu se dopao. Bio je čovek jakih karakternih crta, iako uglavnom rđavih.
<BR>&nbsp;&nbsp;&nbsp;&nbsp;&nbsp;Čekao je da ispadne iz kovčega, kao što se uvek dešavalo.
<BR>&nbsp;&nbsp;&nbsp;&nbsp;&nbsp;Umesto toga ovaj je kročio napolje.
<BR>&nbsp;&nbsp;&nbsp;&nbsp;&nbsp;"Zdravo", rekao je.
<BR>&nbsp;&nbsp;&nbsp;&nbsp;&nbsp;"Biblbrokse..." zaprepastio se Gargraverov um.
<BR>&nbsp;&nbsp;&nbsp;&nbsp;&nbsp;"Mogu li da dobijem nešto za piće, molim?" upita Zaphod.
<BR>&nbsp;&nbsp;&nbsp;&nbsp;&nbsp;"Ti...Ti... Bio si u Vrtlogu?" promuca Gargravar.
<BR>&nbsp;&nbsp;&nbsp;&nbsp;&nbsp;"Valjda si video, daso."
<BR>&nbsp;&nbsp;&nbsp;&nbsp;&nbsp;"I radio je?"
<BR>&nbsp;&nbsp;&nbsp;&nbsp;&nbsp;"Jakako."
<BR>&nbsp;&nbsp;&nbsp;&nbsp;&nbsp;"I video si čitavu beskonačnost postojanja?"
<BR>&nbsp;&nbsp;&nbsp;&nbsp;&nbsp;"Razume se. Znaš da je baš zgodno mestašce?"
<BR>&nbsp;&nbsp;&nbsp;&nbsp;&nbsp;Gargravarov um bio je potpuno zaprepašćen. Da je njegovo telo bilo sa njim, selo bi na pod i razjapilo usta.
<BR>&nbsp;&nbsp;&nbsp;&nbsp;&nbsp;"I video si sebe", upita Gargravar, "u odnosu na sve to?"
<BR>&nbsp;&nbsp;&nbsp;&nbsp;&nbsp;"O, da, da."
<BR>&nbsp;&nbsp;&nbsp;&nbsp;&nbsp;"Ali... Šta si osetio?"
<BR>&nbsp;&nbsp;&nbsp;&nbsp;&nbsp;Zaphod je ravnodušno slegnuo ramenima.
<BR>&nbsp;&nbsp;&nbsp;&nbsp;&nbsp;"Samo ono što sam sve vreme znao. Da sam mnogo strašan i važan momak. Zar ti nisam rekao, baćo, ja sam Zaphod Biblbroks!"
<BR>&nbsp;&nbsp;&nbsp;&nbsp;&nbsp;Pogled mu je prelazio preko mašinerije koja je napajala Vrtlog. Iznenada se zapanjeno zaustavio.
<BR>&nbsp;&nbsp;&nbsp;&nbsp;&nbsp;Teško je uzdahnuo.
<BR>&nbsp;&nbsp;&nbsp;&nbsp;&nbsp;"Hej", rekao je, "da li je to stvarno parče keksa?"
<BR>&nbsp;&nbsp;&nbsp;&nbsp;&nbsp;Iščupao je mali komad slatkiša iz senzora koji su ga okruživali.
<BR>&nbsp;&nbsp;&nbsp;&nbsp;&nbsp;"Kada bih ti rekao koliko mi je ovo potrebno, ne bih stigao da ga pojedem."
<BR>&nbsp;&nbsp;&nbsp;&nbsp;&nbsp;I on ga pojede.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
