<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;"Halo? Da? Izdavačka kuća Megadodo, dom 'Autostoperskog vodiča kroz Galaksiju', najznačajnije knjige u poznatoj Vaseljeni, možemo li vam pomoći?" rekao je veliki insekt ružičastih krila u jedan od sedamdeset telefona nanizanih na prostranoj prijemnici u foajeu 'Autostoperskog vodiča kroz Galaksiju'. Zatreperio je krilima i zakolutao očima. Gledao je sve te dronjave ljude koji su se muvali po foajeu, blatili tepihe i ostavljali prljave tragove ruku po nameštaju. Obožavao je rad za 'Autostoperski vodič kroz Galaksiju'. Jedino je žalio što nema načina da se svi ti autostoperi zadrže podalje odatle. Zar ne bi trebalo da se muvaju po prljavim kosmodromima ili tako nešto? Bio je ubeđen da je negde u knjizi pročitao nešto o neophodnosti muvanja po prljavim kosmodromima. Na žalost, kao da je većina dolazila i muvala se po ovom lepom, čistom i blistavom foajeu neposredno posle muvanja po izuzetno prljavim kosmodromima. I stalno su se na nešto žalili. Njegova krila su zatreptala.
<BR>&nbsp;&nbsp;&nbsp;&nbsp;&nbsp;"Šta?" kazao je u slušalicu. "Da, preneo sam vašu poruku gospodinu Zarnivupu, ali bojim se da ne može odmah da vas vidi. On je na međugalaktičkom krstarenju."
<BR>&nbsp;&nbsp;&nbsp;&nbsp;&nbsp;Nemirnom nožicom mahnuo je jednom od dronjavih ljudi koji je gnevno pokušavao da mu privuče pažnju. Nemirna nožica pokazala je gnevnoj osobi da pogleda upozorenje na zidu sa leve strane i da ne ometa važan telefonski poziv.
<BR>&nbsp;&nbsp;&nbsp;&nbsp;&nbsp;"Da", reče insekt, "on je u svome uredu, ali je na međugalaktičkom krstarenju. Hvala vam što ste zvali." Zalupio je slušalicu.
<BR>&nbsp;&nbsp;&nbsp;&nbsp;&nbsp;"Pročitajte upozorenje", kazao je gnevnom čoveku koji je pokušavao da se požali na jednu od besmislenijih i opasnijih dezinformacija u knjizi.
<BR>&nbsp;&nbsp;&nbsp;&nbsp;&nbsp;'Autostoperski vodič kroz Galaksiju' nezamenjiv je pratilac svih onih koji žele da shvate život u ovoj beskrajno složenoj i zbunjujućoj Vaseljeni, jer iako ne može da bude koristan ili informativan u svemu, bar se drži umirujuće tvrdnje da tamo gde ne odgovara istini, uopšte ne odgovara. U slučajevima najvećih neslaganja, uvek je stvarnost ta koja je nešto pobrkala.
<BR>&nbsp;&nbsp;&nbsp;&nbsp;&nbsp;U tome je i bila poenta upozorenja. Ono je glasilo: "'Vodič' je neosporan. Stvarnost često greši."
<BR>&nbsp;&nbsp;&nbsp;&nbsp;&nbsp;Ovo je ponekad imalo zanimljive posledice. Na primer, kada su porodice onih koji su izgubili život jer su bukvalno shvatili zapis o planeti Traal (glasio je: 'Proždrljive, buljouste zveri vrlo često veličanstveno nahrane turiste koji im dođu u posetu' umesto 'Proždrljive, buljouste zveri vrlo često veličanstveno sahrane turiste koji im dođu u posetu') podnele tužbu protiv svih urednika 'Vodiča', ovi su tvrdili da je prva verzija navoda estetski mnogo prijatnija i doveli su jednog priznatog pesnika da pod zakletvom potvrdi da je lepota istinita, istina lepa, čime su pokušali da dokažu da je jedini krivac u ovom slučaju sam Život i tužno ga konfiskovali od svih prisutnih, pre nego što su otišli da se zabave prijatnom večernjom partijom ultragolfa.
<BR>&nbsp;&nbsp;&nbsp;&nbsp;&nbsp;Zaphod Biblbroks uđe u foaje. Koraknuo je prema insektu na prijemnici.
<BR>&nbsp;&nbsp;&nbsp;&nbsp;&nbsp;"U redu", rekao je. "Gde je Zarnivup? Daj mi Zarnivupa."
<BR>&nbsp;&nbsp;&nbsp;&nbsp;&nbsp;"Izvinite, gospodine?" rekao je insekt ledeno. Nije voleo da mu se obraćaju na takav način.
<BR>&nbsp;&nbsp;&nbsp;&nbsp;&nbsp;"Zarnivupa. Daj ga ovamo, važi? I to odmah."
<BR>&nbsp;&nbsp;&nbsp;&nbsp;&nbsp;"E, pa, gospodine", odrezalo je lomno, sitno stvorenje, "kad biste izvoleli da se malo smirite..."
<BR>&nbsp;&nbsp;&nbsp;&nbsp;&nbsp;"Slušaj ti", odreza Zaphod, "miran sam ja i hladan, evo sve dovde sam pun 'ladnoće. Tako sam neverovatno hladan da bi mogao da držiš u meni hranu nedelju dana, a da se ne ukvari. Toliko sam svestan svega da se naprosto onesvestiš od čuda. A sada mrdaj pre nego što te oduvam odatle."
<BR>&nbsp;&nbsp;&nbsp;&nbsp;&nbsp;"Pa, ukoliko mi dozvoljavate da objasnim, gospodine", reče insekt, lupkajući najosetljivijom od svojih nožica, "bojim se da to trenutno nije moguće, jer je gospodin Zarnivup na međugalaktičkom putovanju."
<BR>&nbsp;&nbsp;&nbsp;&nbsp;&nbsp;Do vraga, pomislio je Zaphod.
<BR>&nbsp;&nbsp;&nbsp;&nbsp;&nbsp;"Kada će se vratiti?" upitao je.
<BR>&nbsp;&nbsp;&nbsp;&nbsp;&nbsp;"Vratiti, gospodine? On se nalazi u svome uredu."
<BR>&nbsp;&nbsp;&nbsp;&nbsp;&nbsp;Zaphod zastade i pokuša da sredi tu zamisao u glavi. To mu nije pošlo za rukom.
<BR>&nbsp;&nbsp;&nbsp;&nbsp;&nbsp;"Taj baća je na međugalaktičkom putovanju... u svome uredu?" Nagao se i zgrabio nožicu koja je nestrpljivo lupkala.
<BR>&nbsp;&nbsp;&nbsp;&nbsp;&nbsp;"Slušaj, trooki", rekao je, "nemoj ti da pokušavaš da me zbuniš, jer za doručak ja pokusam i čudnije stvari od tebe."
<BR>&nbsp;&nbsp;&nbsp;&nbsp;&nbsp;"Ma, šta ti misliš, ko si, dušo?" nestrpljivo je odvratio insekt čija su krila treptala od srdžbe. "Zaphod Biblbroks možda?"
<BR>&nbsp;&nbsp;&nbsp;&nbsp;&nbsp;"Prebroj glave", muklo je zarežao Zaphod.
<BR>&nbsp;&nbsp;&nbsp;&nbsp;&nbsp;Insekt je trepnuo prema njemu. Ponovo je trepnuo.
<BR>&nbsp;&nbsp;&nbsp;&nbsp;&nbsp;"Vi jeste Zaphod Biblbroks?" zaskvičao je.
<BR>&nbsp;&nbsp;&nbsp;&nbsp;&nbsp;"Aha", reče Zaphod, "ali nemoj tako glasno, inače će svi tražiti po jednog."
<BR>&nbsp;&nbsp;&nbsp;&nbsp;&nbsp;"Onaj Zaphod Biblbroks?"
<BR>&nbsp;&nbsp;&nbsp;&nbsp;&nbsp;"Ne, nego ovaj Zaphod Biblbroks; nisi znao da me obično šalju u šest paketa?"
<BR>&nbsp;&nbsp;&nbsp;&nbsp;&nbsp;Insekt je uzbuđeno zazveckao nožicama.
<BR>&nbsp;&nbsp;&nbsp;&nbsp;&nbsp;"Ali, gospodine", zacvrčao je, "upravo sam slušao vesti na sub-etarskom radiju. Kažu da ste mrtvi..."
<BR>&nbsp;&nbsp;&nbsp;&nbsp;&nbsp;"Jeste, tako je", reče Zaphod, "samo još nisam prestao da se krećem. A sad, gde da nađem Zarnivupa?"
<BR>&nbsp;&nbsp;&nbsp;&nbsp;&nbsp;"Pa, gospodine, njegov ured nalazi se na petnaestom spratu ali..."
<BR>&nbsp;&nbsp;&nbsp;&nbsp;&nbsp;"Ali on je na međugalaktičkom putovanju, znam, znam, a kako da stignem tamo?"
<BR>&nbsp;&nbsp;&nbsp;&nbsp;&nbsp;"Na drugom kraju nalazi se novopostavljeni okomiti transporter koji je proizvela Sirijuska kibernetska korporacija. Ali, gospodine..."
<BR>&nbsp;&nbsp;&nbsp;&nbsp;&nbsp;Zaphod se okrenuo da pođe. Pa se ponovo okrenuo.
<BR>&nbsp;&nbsp;&nbsp;&nbsp;&nbsp;"Da," kazao je.
<BR>&nbsp;&nbsp;&nbsp;&nbsp;&nbsp;"Mogu li vas upitati zašto želite da vidite gospodina Zarnivupa?"
<BR>&nbsp;&nbsp;&nbsp;&nbsp;&nbsp;"Aha", reče Zaphod koji ni sam nije raščistio sve po tom pitanju. "Rekao sam sebi da to moram učiniti."
<BR>&nbsp;&nbsp;&nbsp;&nbsp;&nbsp;"Izvinite, gospodine."
<BR>&nbsp;&nbsp;&nbsp;&nbsp;&nbsp;Zaphod se poverljivo nagao napred.
<BR>&nbsp;&nbsp;&nbsp;&nbsp;&nbsp;"Upravo sam se materijalizovao ni iz čega u jednom od vaših kafea", rekao je, "što je posledica rasprave sa duhom mog pradede. Samo što sam stigao, kada je moje nekadašnje ja, ono što upravlja mojim mozgom, iskrslo u mojoj glavi i kazalo: 'Idi i vidi Zarnivupa'. Nikada nisam ni čuo za tog druškana. To je sve što znam. To i činjenica da moram naći čoveka koji vlada Vaseljenom."
<BR>&nbsp;&nbsp;&nbsp;&nbsp;&nbsp;Namignuo je.
<BR>&nbsp;&nbsp;&nbsp;&nbsp;&nbsp;"G. Biblbrokse, ser", rekao je insekt zaprepašćeno, "vi ste tako čudni da bi trebalo da se pojavite u nekom filmu."
<BR>&nbsp;&nbsp;&nbsp;&nbsp;&nbsp;"Aha", rekao je Zaphod i potapšao stvorenje po svetlucavom, ružičastom krilu, "a ti, malecki, trebalo bi da se pojaviš u stvarnom životu."
<BR>&nbsp;&nbsp;&nbsp;&nbsp;&nbsp;Insekt je na trenutak zastao da bi se oporavio od uzbuđenja, a zatim pružio nožicu da odgovori na zvonjavu telefona.
<BR>&nbsp;&nbsp;&nbsp;&nbsp;&nbsp;Metalna ruka zadržala mu je nožicu.
<BR>&nbsp;&nbsp;&nbsp;&nbsp;&nbsp;"Izvinite", rekao je vlasnik metalne ruke glasom koji bi insekta sentimentalnije prirode naterao da brizne u plač.
<BR>&nbsp;&nbsp;&nbsp;&nbsp;&nbsp;Ovaj insekt nije bio takav, osim toga mrzeo je robote.
<BR>&nbsp;&nbsp;&nbsp;&nbsp;&nbsp;"Da, ser", zarežao je, "mogu li vam pomoći?"
<BR>&nbsp;&nbsp;&nbsp;&nbsp;&nbsp;"Sumnjam", rekao je Marvin.
<BR>&nbsp;&nbsp;&nbsp;&nbsp;&nbsp;"U tom slučaju, izvinite me..." Sada je zvonilo šest telefona. Milion stvari čekalo je da im se insekt posveti.
<BR>&nbsp;&nbsp;&nbsp;&nbsp;&nbsp;"Meni niko ne može pomoći", produžio je Marvin.
<BR>&nbsp;&nbsp;&nbsp;&nbsp;&nbsp;"Da, ser, e pa, lepo..."
<BR>&nbsp;&nbsp;&nbsp;&nbsp;&nbsp;"Ne kažem da je iko ikada pokušao." Metalna ruka koja ga je držala mlitavo pade pored robota. Njegova glava lagano se povila napred.
<BR>&nbsp;&nbsp;&nbsp;&nbsp;&nbsp;"Je li tako", reče insekt otrovno.
<BR>&nbsp;&nbsp;&nbsp;&nbsp;&nbsp;"Nije vredno truda pomoći jednostavnom robotu, zar ne?"
<BR>&nbsp;&nbsp;&nbsp;&nbsp;&nbsp;"Žao mi je, ser, ako..."
<BR>&nbsp;&nbsp;&nbsp;&nbsp;&nbsp;"Hoću da kažem, ima li ikakvog smisla biti ljubazan ili predusretljiv prema robotu koji ne poseduje kola za zahvalnost?"
<BR>&nbsp;&nbsp;&nbsp;&nbsp;&nbsp;"A vi ih nemate?" upita insekt, koji kao da nikako nije mogao da se iskobelja iz tog razgovora.
<BR>&nbsp;&nbsp;&nbsp;&nbsp;&nbsp;"Nikada nisam imao priliku da ih otkrijem", kazao je Marvin.
<BR>&nbsp;&nbsp;&nbsp;&nbsp;&nbsp;"Ma, slušaj, ti bedna gomilo raštimovane gvožđurije..."
<BR>&nbsp;&nbsp;&nbsp;&nbsp;&nbsp;"Zar me nećete upitati šta želim?"
<BR>&nbsp;&nbsp;&nbsp;&nbsp;&nbsp;Insekt zastade. Njegov dugački, tanki jezik načas je palacnuo, skliznuo mu preko očiju i vratio se.
<BR>&nbsp;&nbsp;&nbsp;&nbsp;&nbsp;"Vredi li?" pitao je.
<BR>&nbsp;&nbsp;&nbsp;&nbsp;&nbsp;"Vredi li išta?" odvratio je Marvin.
<BR>&nbsp;&nbsp;&nbsp;&nbsp;&nbsp;"Šta... želite?"
<BR>&nbsp;&nbsp;&nbsp;&nbsp;&nbsp;"Tražim nekoga."
<BR>&nbsp;&nbsp;&nbsp;&nbsp;&nbsp;"Koga?" prosiktao je insekt.
<BR>&nbsp;&nbsp;&nbsp;&nbsp;&nbsp;"Zaphoda Biblbroksa", reče Marvin. "Eno ga tamo."
<BR>&nbsp;&nbsp;&nbsp;&nbsp;&nbsp;Insekt poče da se trese. Od gneva nije mogao da govori.
<BR>&nbsp;&nbsp;&nbsp;&nbsp;&nbsp;"Zašto onda pitate mene?" vrisnuo je.
<BR>&nbsp;&nbsp;&nbsp;&nbsp;&nbsp;"Zato što sam poželeo da porazgovaram sa nekim", reče Marvin.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Patetično, zar ne?"
<BR>&nbsp;&nbsp;&nbsp;&nbsp;&nbsp;Uz škripu zupčanika Marvin se okrenuo i odgegao. Stigao je do Zaphoda u trenutku kada je ovaj prilazio liftovima. Zaphod se zaprepašćeno okrenuo.
<BR>&nbsp;&nbsp;&nbsp;&nbsp;&nbsp;"Hej... Marvine?" rekao je. "Marvine! Kako si dospeo ovamo?"
<BR>&nbsp;&nbsp;&nbsp;&nbsp;&nbsp;Marvin je bio prisiljen da kaže nešto što mu je vrlo teško palo.
<BR>&nbsp;&nbsp;&nbsp;&nbsp;&nbsp;"Ne znam", rekao je.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Jednog trenutka sedeo sam u tvom brodu i osećao se vrlo potišteno, a sledećeg stajao sam ovde i osećao se naprosto grozno. Verovatno je posredi polje neverovatnoće."
<BR>&nbsp;&nbsp;&nbsp;&nbsp;&nbsp;"Aha", reče Zaphod. "Sigurno te je pradeda poslao sa mnom da mi praviš društvo."
<BR>&nbsp;&nbsp;&nbsp;&nbsp;&nbsp;"Mnogo ti hvala, pradedo", dodao je poluglasno za sebe.
<BR>&nbsp;&nbsp;&nbsp;&nbsp;&nbsp;"Pa kako si?" rekao je naglas.
<BR>&nbsp;&nbsp;&nbsp;&nbsp;&nbsp;"Oh, lepo", rekao je Marvin, "za onoga kome bi se dopalo da bude ja, što se za mene ne bi moglo reći."
<BR>&nbsp;&nbsp;&nbsp;&nbsp;&nbsp;"Da, dobro", reče Zaphod kada su se vrata lifta otvorila.
<BR>&nbsp;&nbsp;&nbsp;&nbsp;&nbsp;"Zdravo", reče lift mazno. "Ja ću biti vaš lift za putovanje na sprat po vašem izboru. Stvorila me je Sirijuska kibernetska korporacija da bih vas, posetioca 'Autostoperskog vodiča kroz Galaksiju', odveo do željenog ureda. Ukoliko vam se vožnja bude dopala, možda ćete poželeti da isprobate još neki od liftova, koji su u poslednje vreme postavljeni u zgradama Galaktičke poreske uprave, u fabrici hrane za bebe 'Bubilu' i u Sirijuskoj državnoj mentalnoj bolnici, gde će mnogi bivši službenici Sirijuske kibernetske korporacije sa dobrodošlicom dočekati vašu posetu, vašu blagonaklonost i vesele priče iz spoljnjeg sveta."
<BR>&nbsp;&nbsp;&nbsp;&nbsp;&nbsp;"Aha", reče Zaphod i zakorači unutra, "a šta još umeš da radiš, osim što pričaš?"
<BR>&nbsp;&nbsp;&nbsp;&nbsp;&nbsp;"Idem gore", reče lift, "ili dole."
<BR>&nbsp;&nbsp;&nbsp;&nbsp;&nbsp;"Dobro", reče Zaphod. "Idemo gore."
<BR>&nbsp;&nbsp;&nbsp;&nbsp;&nbsp;"Ili dole", podsetio ga je lift.
<BR>&nbsp;&nbsp;&nbsp;&nbsp;&nbsp;"Da, da, u redu, idemo gore, molim."
<BR>&nbsp;&nbsp;&nbsp;&nbsp;&nbsp;Na trenutak je vladala tišina.
<BR>&nbsp;&nbsp;&nbsp;&nbsp;&nbsp;"Dole je baš lepo", kazao je lift molećivim glasom.
<BR>&nbsp;&nbsp;&nbsp;&nbsp;&nbsp;"Je li?"
<BR>&nbsp;&nbsp;&nbsp;&nbsp;&nbsp;"Super."
<BR>&nbsp;&nbsp;&nbsp;&nbsp;&nbsp;"Dobro", reče Zaphod, "hoćeš li nas sada odneti gore?"
<BR>&nbsp;&nbsp;&nbsp;&nbsp;&nbsp;"Mogu li vas upitati", zainteresovao se lift najslađim, najrazložnijim glasom, "da li biste razmotrili sve mogućnosti koje vam može pružiti odlazak dole?"
<BR>&nbsp;&nbsp;&nbsp;&nbsp;&nbsp;Jednom od glava Zaphod lupi o unutrašnji zid. Ovo mu nije trebalo, od svih mogućih stvari ovo mu baš nikako nije trebalo. Nije on tražio da dođe ovamo. Kada bi ga u tom trenutku upitali gde bi voleo da bude, verovatno bi, kao i uvek, odgovorio da bi želeo da se nađe na plaži okružen sa najmanje pedeset lepotica i malom ekipom stručnjaka koji bi se trudili da pronalaze nove načine da mu ugode. Na to bi verovatno zaljubljeno dodao nešto na temu hrane.
<BR>&nbsp;&nbsp;&nbsp;&nbsp;&nbsp;Ali ono što nikako nije želeo bilo je preganjanje sa vladarom Vaseljene, što je obavljao posao koji je mogao slobodno da zadrži, jer da nije bilo njega, na tom mestu jednostavno bi se našao neko drugi. Najviše od svega, ipak, mrzeo je dreždanje u bloku ureda i raspravljanje sa jednim liftom.
<BR>&nbsp;&nbsp;&nbsp;&nbsp;&nbsp;"Kakve druge mogućnosti?" rekao je umorno.
<BR>&nbsp;&nbsp;&nbsp;&nbsp;&nbsp;"Pa", glas je curio kao med sa kolačića, "tu su podrum, mikrodatoteke, sistem za grejanje... Ovaj..."
<BR>&nbsp;&nbsp;&nbsp;&nbsp;&nbsp;Zastao je.
<BR>&nbsp;&nbsp;&nbsp;&nbsp;&nbsp;"Ništa posebno uzbudljivo", priznao je. "Ali postoje i druge mogućnosti."
<BR>&nbsp;&nbsp;&nbsp;&nbsp;&nbsp;"Sveti Zarkone", promrmljao je Zaphod, "zar sam ja tražio da me vozi lift-filozof?" Lupio je pesnicom o zid.
<BR>&nbsp;&nbsp;&nbsp;&nbsp;&nbsp;"Šta se dešava sa tom stvari?" dreknuo je.
<BR>&nbsp;&nbsp;&nbsp;&nbsp;&nbsp;"Ne želi da pođe gore", rekao je Marvin jednostavno. "Mislim da se boji."
<BR>&nbsp;&nbsp;&nbsp;&nbsp;&nbsp;"Boji?" kriknuo je Zaphod. "Čega? Visine? Lift koji se plaši visine?"
<BR>&nbsp;&nbsp;&nbsp;&nbsp;&nbsp;"Ne", kazao je lift pogruženo, "budućnosti..."
<BR>&nbsp;&nbsp;&nbsp;&nbsp;&nbsp;"Budućnosti?" uskliknuo je Zaphod. "Šta ta bedna sprava hoće, penzijsko osiguranje?"
<BR>&nbsp;&nbsp;&nbsp;&nbsp;&nbsp;U tom trenutku iz hodnika iza njihovih leđa začu se buka. Iz zidova koji su ih okružavali dopreše zvuci iznenada oživele mašinerije.
<BR>&nbsp;&nbsp;&nbsp;&nbsp;&nbsp;"Svi mi vidimo budućnost", prošaptao je lift zahvaćen nečim što je ličilo na užas. "To nam je deo programa." Zaphod proviri iz lifta - uzbuđena gomila okupila se oko oblasti u kojoj su se nalazili liftovi, pokazujući nagore i vičući.
<BR>&nbsp;&nbsp;&nbsp;&nbsp;&nbsp;Svi liftovi u zgradi brzo su se spuštali.
<BR>&nbsp;&nbsp;&nbsp;&nbsp;&nbsp;On se vrati.
<BR>&nbsp;&nbsp;&nbsp;&nbsp;&nbsp;"Marvine", rekao je, "molim te, nateraj ovaj lift da pođe gore. Moramo stići do Zarnivupa."
<BR>&nbsp;&nbsp;&nbsp;&nbsp;&nbsp;"Zašto?" upitao je Marvin turobno.
<BR>&nbsp;&nbsp;&nbsp;&nbsp;&nbsp;"Ne znam", reče Zaphod, "ali kada ga budem sreo, bolje bi mu bilo da nađe dobar razlog zbog koga želim da ga vidim."
<BR>
<BR>&nbsp;&nbsp;&nbsp;&nbsp;&nbsp;Savremeni liftovi čudnovata su i složena bića. Starinski čekrci na elektro pogon i spravice sa natpisom 'maksimalni kapacitet osam osoba' imaju isto toliko malo veze sa okomitim transporterom, koga proizvodi Sirijuska kibernetska korporacija, koliko i šaka semenki ludaje sa čitavim zapadnim krilom Sirijuske državne mentalne bolnice.
<BR>&nbsp;&nbsp;&nbsp;&nbsp;&nbsp;To je zato što funkcionišu prema neobičnom načelu 'defokusirane temporalne percepcije'; drugim rečima, imaju sposobnost da nejasno vide neposrednu budućnost, što liftu omogućava da se nađe na odgovarajućem spratu i da vas primi pre nego što ste to i poželeli, čime odstranjuju sve ono zamorno brbljanje, zezanje i druženje na koje su ljudi ranije bili prisiljeni tokom čekanja lifta.
<BR>&nbsp;&nbsp;&nbsp;&nbsp;&nbsp;Nije čudo što je mnoge liftove obdarene inteligencijom i sposobnošću predviđanja užasno osujećivao glupi posao penjanja, spuštanja, penjanja i ponovnog spuštanja i zato su oni počinjali da vrše opite sa idejom kretanja u stranu, što je predstavljalo neku vrstu egzistencijalnog protesta; uz to, zahtevali su učešće u procesu odlučivanja i najzad pribegavali potištenom čučanju po podrumima.
<BR>&nbsp;&nbsp;&nbsp;&nbsp;&nbsp;Siromašni autostoper koji u današnje vreme posećuje planete zvezdanog sistema Sirijusa može na lak način da zaradi novac kao savetnik neurotičnih liftova.
<BR>
<BR>&nbsp;&nbsp;&nbsp;&nbsp;&nbsp;Na petnaestom spratu vrata lifta brzo su se otvorila.
<BR>&nbsp;&nbsp;&nbsp;&nbsp;&nbsp;"Petnaesti", reče lift, "i upamtite, ovo radim samo zato što mi se sviđa vaš robot."
<BR>&nbsp;&nbsp;&nbsp;&nbsp;&nbsp;Zaphod i Marvin požurili su iz lifta koji je smesta zatvorio svoja vrata i pojurio naniže svom brzinom koju mu je dozvoljavala konstrukcija.
<BR>&nbsp;&nbsp;&nbsp;&nbsp;&nbsp;Zaphod se oprezno osvrnuo. Hodnik je bio pust i tih i nije nagoveštavao gde bi mogao da nađe Zarnivupa. Sva vrata duž hodnika bila su zatvorena i bez ikakvih natpisa.
<BR>&nbsp;&nbsp;&nbsp;&nbsp;&nbsp;Stajali su u blizini mosta koji je vodio iz jednog tornja zdanja u drugi. Kroz ogromni prozor blistavo sunce Urse Minor Bete bacalo je snopove svetlosti u kojima su se kovitlala sićušna zrnca prašine. Na trenutak, kroz svetlo promače senka.
<BR>&nbsp;&nbsp;&nbsp;&nbsp;&nbsp;"Ostavljeni u nevolji zahvaljujući jednom liftu", progunđa Zaphod, koji je osećao da je doveden do ruba samopouzdanja.
<BR>&nbsp;&nbsp;&nbsp;&nbsp;&nbsp;Stajali su i osvrtali se.
<BR>&nbsp;&nbsp;&nbsp;&nbsp;&nbsp;"Znaš šta?" reče Zaphod.
<BR>&nbsp;&nbsp;&nbsp;&nbsp;&nbsp;"Znam ja mnogo šta, više nego što možeš i zamisliti."
<BR>&nbsp;&nbsp;&nbsp;&nbsp;&nbsp;"Ubeđen sam da ova zgrada ne treba da se trese", reče Zaphod.
<BR>&nbsp;&nbsp;&nbsp;&nbsp;&nbsp;Bio je to samo lagani drhtaj pod njihovim nogama - a za njim je usledio još jedan. U sunčanoj svetlosti čestice prašine življe zaigraše. Još jedna senka promače iznad njih.
<BR>&nbsp;&nbsp;&nbsp;&nbsp;&nbsp;Zaphod spusti pogled na pod.
<BR>&nbsp;&nbsp;&nbsp;&nbsp;&nbsp;"Ili", rekao je, ne previše uzbuđeno, "imaju nekakav vibracioni sistem za opuštanje mišića tokom rada, ili..."
<BR>&nbsp;&nbsp;&nbsp;&nbsp;&nbsp;Prišao je prozoru i iznenada se zateturao, jer su u tom trenutku njegove superhromatske sunčane naočari marke 'Džu-džanta', osetljive na opasnost, postale potpuno crne. Ogromna senka promakla je pored prozora uz oštro zujanje.
<BR>&nbsp;&nbsp;&nbsp;&nbsp;&nbsp;Zaphod strže naočari, a u istom trenutku zgrada se zatrese uz gromoglasan urlik. On skoči prema prozoru.
<BR>&nbsp;&nbsp;&nbsp;&nbsp;&nbsp;"Ili", rekao je, "ovu zgradu bombarduju!"
<BR>&nbsp;&nbsp;&nbsp;&nbsp;&nbsp;Još jedan urlik prolomi se zgradom.
<BR>&nbsp;&nbsp;&nbsp;&nbsp;&nbsp;"Ko bi u Galaksiji želeo da bombarduje izdavačku kuću?" upitao je Zaphod, ali nije uspeo da čuje odgovor, jer u tom trenutku zgrada se zatresla od novog napada. Pokušao je da se dotetura do lifta - shvatio je da je taj pokret besmislen, ali jedino mu je to palo na pamet.
<BR>&nbsp;&nbsp;&nbsp;&nbsp;&nbsp;Iznenada, na kraju hodnika koji je pod pravim uglom izlazio na ovaj, spazio je priliku koja je iskrsla pred njim. Čovek ga primeti.
<BR>&nbsp;&nbsp;&nbsp;&nbsp;&nbsp;"Biblbroks! Ovamo!" viknuo je.
<BR>&nbsp;&nbsp;&nbsp;&nbsp;&nbsp;Zaphod ga je nepoverljivo odmerio kada je novi udar bombi uzdrmao zgradu.
<BR>&nbsp;&nbsp;&nbsp;&nbsp;&nbsp;"Ne", viknuo je Zaphod. "Biblbroks je ovamo! Ko si ti?"
<BR>&nbsp;&nbsp;&nbsp;&nbsp;&nbsp;"Prijatelj!" doviknuo je čovek. Potrčao je prema Zaphodu.
<BR>&nbsp;&nbsp;&nbsp;&nbsp;&nbsp;"Je li?" reče Zaphod. "Da li se to odnosi posebno na nekoga, ili si prijateljski raspoložen prema svima?"
<BR>&nbsp;&nbsp;&nbsp;&nbsp;&nbsp;Čovek je trčao hodnikom, a pod ispod njegovih nogu talasao se poput zastave na vetru. Bio je nizak, zdepast i preplanuo, a odelo mu je izgledalo kao da je dvaput proputovalo Galaksiju sa njim.
<BR>&nbsp;&nbsp;&nbsp;&nbsp;&nbsp;"Znaš li", viknuo mu je Zaphod u uvo kada je ovaj stigao, "da to bombarduju zgradu?"
<BR>&nbsp;&nbsp;&nbsp;&nbsp;&nbsp;Čovek mu stavi do znanja da mu je to poznato.
<BR>&nbsp;&nbsp;&nbsp;&nbsp;&nbsp;Iznenada nestade svetlosti. Zaphod pogleda prema prozoru da vidi zašto i zinu od iznenađenja kada spazi metalno sivozelenu kosmičku letelicu kako promiče vazduhom pored zgrade. Sledile su je još dve.
<BR>&nbsp;&nbsp;&nbsp;&nbsp;&nbsp;"Vlada koju si napustio sprema se da te uhvati, Zaphode", prosikta čovek. "Poslali su eskadrilu razarača sa Žablje zvezde!"
<BR>&nbsp;&nbsp;&nbsp;&nbsp;&nbsp;"Razarača sa Žablje zvezde!" promrmlja Zaphod. "Zarkone!"
<BR>&nbsp;&nbsp;&nbsp;&nbsp;&nbsp;"Shvatio si?"
<BR>&nbsp;&nbsp;&nbsp;&nbsp;&nbsp;"A šta su to razarači sa Žablje zvezde?" Zaphod je bio ubeđen da je čuo nekoga kako govori o njima u vreme dok je bio predsednik, ali službene stvari nikada ga nisu naročito zanimale.
<BR>&nbsp;&nbsp;&nbsp;&nbsp;&nbsp;Čovek ga je vukao nazad kroz vrata. Pošao je sa njim. Uz prodoran zvižduk jedan mali, crni objekat nalik na pauka projurio je kroz vazduh i nestao niz hodnik.
<BR>&nbsp;&nbsp;&nbsp;&nbsp;&nbsp;"Šta to bi?" prosiktao je Zaphod.
<BR>&nbsp;&nbsp;&nbsp;&nbsp;&nbsp;"Robot-izviđač klase A sa Žablje zvezde u potrazi za tobom", reče čovek.
<BR>&nbsp;&nbsp;&nbsp;&nbsp;&nbsp;"Je li?"
<BR>&nbsp;&nbsp;&nbsp;&nbsp;&nbsp;"Lezi!"
<BR>&nbsp;&nbsp;&nbsp;&nbsp;&nbsp;Iz suprotnog smera stiže nešto veći crni objekat nalik na pauka. Projurio je pored njih.
<BR>&nbsp;&nbsp;&nbsp;&nbsp;&nbsp;"A to je bio...?"
<BR>&nbsp;&nbsp;&nbsp;&nbsp;&nbsp;"Robot-izviđač klase B sa Žablje zvezde u potrazi za tobom."
<BR>&nbsp;&nbsp;&nbsp;&nbsp;&nbsp;"A ovo?" reče Zaphod kada je treći prozviždao kroz vazduh.
<BR>&nbsp;&nbsp;&nbsp;&nbsp;&nbsp;"Robot-izviđač klase C sa Žablje zvezde u potrazi za tobom."
<BR>&nbsp;&nbsp;&nbsp;&nbsp;&nbsp;"Hej", zakikotao se Zaphod za svoj račun, "baš glupi roboti, zar ne?"
<BR>&nbsp;&nbsp;&nbsp;&nbsp;&nbsp;S druge strane mosta zaori se snažna tutnjava. Džinovski crni objekat dolazi je preko njega, po veličini i obliku nalik tenku.
<BR>&nbsp;&nbsp;&nbsp;&nbsp;&nbsp;"Sveti fotone, šta je to?" jeknuo je Zaphod.
<BR>&nbsp;&nbsp;&nbsp;&nbsp;&nbsp;"Tenk", reče čovek. "Robot-izviđač klase D dolazi po tebe."
<BR>&nbsp;&nbsp;&nbsp;&nbsp;&nbsp;"Da krenemo mi odavde?"
<BR>&nbsp;&nbsp;&nbsp;&nbsp;&nbsp;"Mislim da bi trebalo."
<BR>&nbsp;&nbsp;&nbsp;&nbsp;&nbsp;"Marvine!" pozva Zaphoda.
<BR>&nbsp;&nbsp;&nbsp;&nbsp;&nbsp;"Šta hoćeš?"
<BR>&nbsp;&nbsp;&nbsp;&nbsp;&nbsp;Marvin se podiže iz gomile srušenog materijala i zagleda se u njih.
<BR>&nbsp;&nbsp;&nbsp;&nbsp;&nbsp;"Vidiš li onog robota koji nam se približava?"
<BR>&nbsp;&nbsp;&nbsp;&nbsp;&nbsp;Marvin pogleda džinovsko crno telo koje se probijalo prema njima preko mosta. Spustio je pogled na sopstveno malo metalno telo. Ponovo je podigao pogled prema tenku.
<BR>&nbsp;&nbsp;&nbsp;&nbsp;&nbsp;"Pretpostavljam da želiš da ga zaustavim", rekao je.
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Dok vi spasavate kožu."
<BR>&nbsp;&nbsp;&nbsp;&nbsp;&nbsp;"Tako je", reče Zaphod. "Hajde, kreni."
<BR>&nbsp;&nbsp;&nbsp;&nbsp;&nbsp;"Zbogom", reče Marvin, "dok sam još svestan sebe."
<BR>&nbsp;&nbsp;&nbsp;&nbsp;&nbsp;Čovek povuče Zaphoda za ruku i zajedno pođoše niz hodik.
<BR>&nbsp;&nbsp;&nbsp;&nbsp;&nbsp;Iznenada, Zaphodu na um padne jedna misao s tim u vezi.
<BR>&nbsp;&nbsp;&nbsp;&nbsp;&nbsp;"Kuda ćemo?" upitao je.
<BR>&nbsp;&nbsp;&nbsp;&nbsp;&nbsp;"U Zarnivupov ured."
<BR>&nbsp;&nbsp;&nbsp;&nbsp;&nbsp;"Ima li vremena da se najavimo?"
<BR>&nbsp;&nbsp;&nbsp;&nbsp;&nbsp;"Kreni!"
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
