<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Artur se probudio i odmah zažalio što je to uradio. I ranije je patio od mamurluka, ali nikada u ovakvim razmerama. Ovo je bilo ono pravo, ovo je bio konačni udarac. Zraci za prenos materije, zaključio je, nisu baš toliko ugodni kao, recimo, dobar i jak udarac u glavu.
<BR>&nbsp;&nbsp;&nbsp;&nbsp;&nbsp;Pošto na trenutak nije osećao želju da se pokrene usled mučnog, prigušenog dumbaranja u ušima, ležao je i razmišljao. Nevolja sa većinom raznih prevoznih sredstava, pomislio je, leži pre svega u tome da nijedno od njih nije vredno truda. Na Zemlji - dok je Zemlja još postojala, pre nego što je uništena da bi se napravilo mesta za novu hipersvemirsku obilaznicu - isti problem postojao je sa kolima. Među njihovim nedostacima nalazili su se izvlačenje ogromnih količina crne, lepljive mase iz zemlje, tamo gde je bila skrivena na sigurnom i gde nije mogla da napravi nikakvu štetu, pretvaranje te mase u katran kojim se prekrivala zemlja, dim kojim se punila atmosfera, dok je ostatak izlivan u more, a svi ti nedostaci činili su se mnogo bitniji od prednosti koja se sastojala u tome što ste sada mogli da stignete brže od jednog mesta do drugog - naročito stoga što je mesto na koje biste stigli verovatno, kao ishod svega ovoga, postalo vrlo slično mestu sa koga ste pošli, to jest prekriveno katranom, puno dima i sa nedovoljno ribe.
<BR>&nbsp;&nbsp;&nbsp;&nbsp;&nbsp;A zraci za prenos materije? Bilo kakav oblik prevoza koji je zahtevao da vas iskidaju u delove, atom po atom, da uguraju te atome u sub-etar i da ih potom prikupe na gomilu, baš kad su atomi počeli da osećaju prvo zrnce slobode tokom poslednjih godina, morao je da predstavlja lošu novinu.
<BR>&nbsp;&nbsp;&nbsp;&nbsp;&nbsp;Mnogi ljudi pomislili su isto pre Artura Denta i čak su išli tako daleko da su pisali pesme o tome. Evo jedne koju su često pevale mase ljudi izvan fabrike sistema za teleportaciju Sirijuske kibernetske korporacije na Srećon-Svejtu III:
<BR>
<BR>&nbsp;&nbsp;&nbsp;&nbsp;&nbsp;Aldebaran je stvarno sjajan,
<BR>&nbsp;&nbsp;&nbsp;&nbsp;&nbsp;Algol da ne volim ne mogu,
<BR>&nbsp;&nbsp;&nbsp;&nbsp;&nbsp;Zgodne cure sa Betelgeza
<BR>&nbsp;&nbsp;&nbsp;&nbsp;&nbsp;Oboriće te sa nogu.
<BR>&nbsp;&nbsp;&nbsp;&nbsp;&nbsp;Radiće ti šta god poželiš
<BR>&nbsp;&nbsp;&nbsp;&nbsp;&nbsp;Prvo u žustrom, pa u blagom maniru,
<BR>&nbsp;&nbsp;&nbsp;&nbsp;&nbsp;Al' ako treba da me rasture da stignem tamo
<BR>&nbsp;&nbsp;&nbsp;&nbsp;&nbsp;Neka me ostave na miru.
<BR>
<BR>&nbsp;&nbsp;&nbsp;&nbsp;&nbsp;I pevam
<BR>&nbsp;&nbsp;&nbsp;&nbsp;&nbsp;Da me rasture, da me rasture
<BR>&nbsp;&nbsp;&nbsp;&nbsp;&nbsp;Ma kakav je to način za let?
<BR>&nbsp;&nbsp;&nbsp;&nbsp;&nbsp;Ako treba da me rasture da stignem tamo
<BR>&nbsp;&nbsp;&nbsp;&nbsp;&nbsp;Neću da napuštam svoj svet.
<BR>
<BR>&nbsp;&nbsp;&nbsp;&nbsp;&nbsp;Sirijus je popločan zlatom,
<BR>&nbsp;&nbsp;&nbsp;&nbsp;&nbsp;Tako bar mnogi kažu,
<BR>&nbsp;&nbsp;&nbsp;&nbsp;&nbsp;Ali kad počnu sa 'poseti Tau i umri'
<BR>&nbsp;&nbsp;&nbsp;&nbsp;&nbsp;Znam da me gadno lažu.
<BR>&nbsp;&nbsp;&nbsp;&nbsp;&nbsp;Rado ću poći ovakvim putem
<BR>&nbsp;&nbsp;&nbsp;&nbsp;&nbsp;Ili možda onakvim,
<BR>&nbsp;&nbsp;&nbsp;&nbsp;&nbsp;Al' ako treba da me rasture da stignem tamo
<BR>&nbsp;&nbsp;&nbsp;&nbsp;&nbsp;Onda baš neću nikakvim.
<BR>
<BR>&nbsp;&nbsp;&nbsp;&nbsp;&nbsp;I pevam
<BR>&nbsp;&nbsp;&nbsp;&nbsp;&nbsp;Da me rasture, da me rasture
<BR>&nbsp;&nbsp;&nbsp;&nbsp;&nbsp;Ma lud si k'o niko na svetu,
<BR>&nbsp;&nbsp;&nbsp;&nbsp;&nbsp;Jer ako probaju da me rasture da stignem tamo
<BR>&nbsp;&nbsp;&nbsp;&nbsp;&nbsp;Ostaću u svome krevetu.
<BR>
<BR>&nbsp;&nbsp;&nbsp;&nbsp;&nbsp;...I tako dalje. Druga omiljena pesma mnogo je kraća:
<BR>
<BR>&nbsp;&nbsp;&nbsp;&nbsp;&nbsp;Teleportirao sam se jedne noći
<BR>&nbsp;&nbsp;&nbsp;&nbsp;&nbsp;Sa Ronom i Sidom do Goge.
<BR>&nbsp;&nbsp;&nbsp;&nbsp;&nbsp;Ron je ukrao Gogino srce
<BR>&nbsp;&nbsp;&nbsp;&nbsp;&nbsp;A ja Sidove noge.
<BR>
<BR>&nbsp;&nbsp;&nbsp;&nbsp;&nbsp;Artur oseti kako se talasi bola polako povlače, iako je i dalje bio svestan mučnog, prigušenog dumbaranja. Polako, pažljivo, ustao je.
<BR>&nbsp;&nbsp;&nbsp;&nbsp;&nbsp;"Čuješ li to mučno, prigušeno dumbaranje?" upita Ford Prefekt.
<BR>&nbsp;&nbsp;&nbsp;&nbsp;&nbsp;Artur se obazre i nesigurno zadrhta. Ford Prefekt mu je prilazio, bled i zakrvavljenih očiju.
<BR>&nbsp;&nbsp;&nbsp;&nbsp;&nbsp;"Gde smo?" jeknu Artur.
<BR>&nbsp;&nbsp;&nbsp;&nbsp;&nbsp;Ford se osvrnu. Nalazili su se u dugačkom, zakrivljenom hodniku koji se prostirao u oba smera izvan vidokruga. Spoljašnji čelični zid - obojen istim onim bolesnim prelivom bledozelene koji koriste po školama, bolnicama i ludnicama da bi održali mir među štićenicima - uzdizao se, zakrivljen, iznad njihovih glava i tamo dodirivao unutrašnji, okomiti zid koji je, neobično, bio prekriven tamnosmeđom, pletenom, zidnom prekrivkom. Pod je bio prekriven tamno zelenom, rebrastom gumom.
<BR>&nbsp;&nbsp;&nbsp;&nbsp;&nbsp;Ford priđe debeloj, tamnoj, prozirnoj ploči ugrađenoj u spoljašnji zid. Bila je sačinjena od nekoliko slojeva, a ipak su se kroz nju mogle videti tačkice udaljenih zvezda.
<BR>&nbsp;&nbsp;&nbsp;&nbsp;&nbsp;"Mislim da smo u nekakvom svemirskom brodu", rekao je.
<BR>&nbsp;&nbsp;&nbsp;&nbsp;&nbsp;Niz hodnik je dopirao zvuk mučnog, prigušenog dumbaranja.
<BR>&nbsp;&nbsp;&nbsp;&nbsp;&nbsp;"Trilijan?" uznemireno pozva Artur, "Zaphode?"
<BR>&nbsp;&nbsp;&nbsp;&nbsp;&nbsp;Ford sleže ramenima.
<BR>&nbsp;&nbsp;&nbsp;&nbsp;&nbsp;"Nigde ih nema", rekao je. "Pogledao sam. Mogli bi da budu bilo gde. Neprogramirani teleport može da te odbaci svetlosnim godinama u bilo kome pravcu. Sudeći po tome kako se osećam, zaključujem da smo proputovali veliko rastojanje."
<BR>&nbsp;&nbsp;&nbsp;&nbsp;&nbsp;"A kako se to osećaš?"
<BR>&nbsp;&nbsp;&nbsp;&nbsp;&nbsp;"Loše."
<BR>&nbsp;&nbsp;&nbsp;&nbsp;&nbsp;"Misliš li da su..."
<BR>&nbsp;&nbsp;&nbsp;&nbsp;&nbsp;"Gde su, kako im je, ne možemo da znamo i tu ništa ne možemo učiniti. Radi isto što i ja."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Nemoj da misliš o tome."
<BR>&nbsp;&nbsp;&nbsp;&nbsp;&nbsp;Artur promozga o toj misli, nevoljno shvati njenu mudrost, smota je i odloži u stranu. Onda duboko uzdahnu.
<BR>&nbsp;&nbsp;&nbsp;&nbsp;&nbsp;"Koraci!" uskliknu Ford iznenada.
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Ta buka. To mučno dumbaranje. Noge koje trupkaju. Slušaj!"
<BR>&nbsp;&nbsp;&nbsp;&nbsp;&nbsp;Artur je slušao. Buka je odjekivala hodnikom oko njih, dopirući sa neodređenog rastojanja. Bio je to prigušen zvuk trupkanja i primetno se pojačavao.
<BR>&nbsp;&nbsp;&nbsp;&nbsp;&nbsp;"Idemo", reče Ford oštro. Obojica pođoše - u suprotnim smerovima.
<BR>&nbsp;&nbsp;&nbsp;&nbsp;&nbsp;"Ne tuda", reče Ford. "Odatle dolaze."
<BR>&nbsp;&nbsp;&nbsp;&nbsp;&nbsp;"Nije tako", reče Artur. "Dolaze odande."
<BR>&nbsp;&nbsp;&nbsp;&nbsp;&nbsp;"Nije, nego..."
<BR>&nbsp;&nbsp;&nbsp;&nbsp;&nbsp;Obojica zastadoše. Obojica se okrenuše. Obojica su pažljivo osluškivala. Obojica se složiše sa onim drugim. Obojica ponovo pođoše u suprotnim smerovima.
<BR>&nbsp;&nbsp;&nbsp;&nbsp;&nbsp;Zahvati ih strah.
<BR>&nbsp;&nbsp;&nbsp;&nbsp;&nbsp;Iz oba smera buka je bivala sve glasnija.
<BR>&nbsp;&nbsp;&nbsp;&nbsp;&nbsp;Nekoliko jardi ulevo, pod pravim uglom na unutrašnji zid, odvajao se drugi hodnik. Potrčali su tamo i požurili niz njega. Bio je mračan, naizmerno dugačak, a dok su išli niz njega stekli su utisak da je sve hladnije i hladnije. Na levo i desno od njega vodili su novi hodnici, svaki od njih vrlo mračan, a dok su prolazili pored njih, zapahnuo bi ih oštri udar ledenog vazduha.
<BR>&nbsp;&nbsp;&nbsp;&nbsp;&nbsp;U jednom trenutku preplašeno se zaustaviše. Što su dalje išli niz hodnik, zvuk trupkanja bio je sve glasniji.
<BR>&nbsp;&nbsp;&nbsp;&nbsp;&nbsp;Oslonili su se leđima o hladni zid i stali grozničavo da osluškuju. Hladnoća, tama, bubnjanje bestelesnih stopala sve su ih gore pritiskali. Ford zadrhta, delom od hladnoće, a delom zbog priča koje mu je pričala njegova najdraža mati u vreme dok je bio običan betelgezijanski mališan, do članka arkturijanskom megaskakavcu: priča o mrtvim brodovima, ukletim olupinama koje plove zaboravljenim oblastima dubokog svemira, naseljenim demonima i sablastima zaboravljenih posada; priča o nepažljivim putnicima koji su pronašli takve brodove i ušli u njih; priča o... a tada se Ford prisetio smeđe, pletene, zidne prekrivke u prvom hodniku, pa se sabrao. Kako god duhovi i demoni ukrašavali svoje samrtne olupine, pomisli on, mogao je da se kladi da to ne rade pletenim zidnim prekrivkama. Zgrabio je Artura za ruku.
<BR>&nbsp;&nbsp;&nbsp;&nbsp;&nbsp;"Nazad odakle smo došli", reče čvrsto i oni pođoše nazad.
<BR>&nbsp;&nbsp;&nbsp;&nbsp;&nbsp;Trenutak kasnije, poput para preplašenih guštera, izleteli su na najbliže mesto na kome su se hodnici račvali; istog časa, vlasnici stopala koja su trupkala iznenada se ukazaše pravo pred njima.
<BR>&nbsp;&nbsp;&nbsp;&nbsp;&nbsp;Skriveni iza ugla, zaprepašćeno su posmatrali dvedesetak gojaznih muškaraca i žena koji su skakutali mimo njih u trenerkama i tako dahtali i šištali da bi se svakom kardiologu od toga steglo srce.
<BR>&nbsp;&nbsp;&nbsp;&nbsp;&nbsp;Ford Prefekt je zurio za njima.
<BR>&nbsp;&nbsp;&nbsp;&nbsp;&nbsp;"Džogeri!" prosiktao je, dok je zvuk njihovih nogu odjekivao mrežom hodnika.
<BR>&nbsp;&nbsp;&nbsp;&nbsp;&nbsp;"Džogeri?" prošapta Artur Dent.
<BR>&nbsp;&nbsp;&nbsp;&nbsp;&nbsp;"Džogeri", reče Ford Prefekt i sleže ramenima.
<BR>&nbsp;&nbsp;&nbsp;&nbsp;&nbsp;Hodnik u kome su bili skriveni razlikovao se od ostalih. Bio je vrlo kratak i završavao se ogromnim, čeličnim vratima. Ford ih pogleda, otkri mehanizam za otvaranje i širom ih otvori.
<BR>&nbsp;&nbsp;&nbsp;&nbsp;&nbsp;Prva stvar koju su ugledali bilo je nešto što je ličilo na mrtvački kovčeg.
<BR>&nbsp;&nbsp;&nbsp;&nbsp;&nbsp;Sledećih četiri hiljade devet stotina devedeset devet stvari koje su ugledali takođe su bili mrtvački kovčezi.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
