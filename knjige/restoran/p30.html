<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29.
<P>&nbsp;&nbsp;&nbsp;&nbsp;&nbsp;Na malom, neuglednom svetu negde u središtu ničega - to jest, ničega što bi se moglo pronaći, jer bio je zaštićen prostranim poljem neverovatnoće čiji su ključ imala samo šestorica ljudi u Galaksiji - padala je kiša.
<BR>&nbsp;&nbsp;&nbsp;&nbsp;&nbsp;Pljuštala je kao iz kabla, i to već satima. Vrhove morskih talasa obavila je maglom, sipala je po drveću, prštala je i slivala se niz parče kržljavog zemljišta u blizini mora, pretvarajući ga u blatište.
<BR>&nbsp;&nbsp;&nbsp;&nbsp;&nbsp;Kiša je dobovala i plesala po krovu od talasastog gvozdenog lima na malenoj daščari smeštenoj nasred parčeta kržljavog zemljišta. Prebrisala je malenu, grubu stazu koja je vodila do morske obale i porušila gomile zanimljivih školjki koje su tamo bile uredno naslagane.
<BR>&nbsp;&nbsp;&nbsp;&nbsp;&nbsp;Unutar kolibe, šum kiše po krovu bio je zaglušujući, ali njen stanar uglavnom ga nije primećivao, jer mu je pažnja bila okrenuta na drugu stranu.
<BR>&nbsp;&nbsp;&nbsp;&nbsp;&nbsp;Bio je to visok čovek, trapavog izgleda, sa kosom boje slame koja je bila mokra jer je tavanica prokišnjavala. Odeća mu je bila otrcana, leđa pogrbljena, a oči, mada otvorene, izgledale su kao zatvorene.
<BR>&nbsp;&nbsp;&nbsp;&nbsp;&nbsp;U njegovoj kolibi nalazila se stara, propala naslonjača, stari i pohabani sto, stari madrac, nešto jastučića i peć, malena ali topla.
<BR>&nbsp;&nbsp;&nbsp;&nbsp;&nbsp;Bio je tamo jedan stari i pomalo ofucani mačak koji se trenutno nalazio u središtu čovekove pažnje. Povio je svoju nespretnu priliku iznad njega.
<BR>&nbsp;&nbsp;&nbsp;&nbsp;&nbsp;"Maco, maco, maco", rekao je, "mic-mic-mic-mic... Maca hoće ribu? Riba lepa... Maca hoće ribu?"
<BR>&nbsp;&nbsp;&nbsp;&nbsp;&nbsp;Mačak je po tom pitanju delovao veoma neodlučno. Udostojio se i ispružio šapu prema parčetu ribe koju mu je čovek pružao, a onda mu je pažnju odvukao trun prašine na podu.
<BR>&nbsp;&nbsp;&nbsp;&nbsp;&nbsp;"Ako maca ne jede ribu, maca postane tanka i propadne, tako bar mislim", rekao je čovek. Sumnja mu se uvuče u glas.
<BR>&nbsp;&nbsp;&nbsp;&nbsp;&nbsp;"Ili bar pretpostavljam da će se to dogoditi", rekao je, "ali kako mogu da znam?"
<BR>&nbsp;&nbsp;&nbsp;&nbsp;&nbsp;Ponovo je pružio ribu.
<BR>&nbsp;&nbsp;&nbsp;&nbsp;&nbsp;"Maca neka razmisli", rekao je, "hoće ribu - neće ribu. Izgleda da je bolje da se ja ne mešam u to." Uzdahnuo je.
<BR>&nbsp;&nbsp;&nbsp;&nbsp;&nbsp;"Ja mislim da je riba dobra, ali ja mislim i da je kiša mokra, a ko sam ja da to odlučim?"
<BR>&nbsp;&nbsp;&nbsp;&nbsp;&nbsp;Ostavio je ribu za mačku na podu i vratio se u naslonjaču.
<BR>&nbsp;&nbsp;&nbsp;&nbsp;&nbsp;"Ah, izgleda da te vidim kako jedeš", rekao je najzad, pošto je mačak iscrpao mogućnosti zabave koje mu je pružala trunka prašine i navalio na ribu.
<BR>&nbsp;&nbsp;&nbsp;&nbsp;&nbsp;"Volim da vidim kad jedeš ribu", reče čovek, "jer po mom mišljenju propašćeš ako to ne budeš radio."
<BR>&nbsp;&nbsp;&nbsp;&nbsp;&nbsp;Podigao je sa stola parče hartije i olovku. Držao je jedno u jednoj ruci, a drugo u drugoj i vršio opite sa različitim načinima prinošenja jednog drugom. Pokušao je da primakne olovku ispod papira, iznad papira, uz papir. Pokušao je da omota papir oko olovke, pokušao da trlja papir tupim krajem olovke, a onda je pokušao oštrim. Ostao je trag, a njega je otkriće oduševilo, kao i svakog dana. Podigao je sa stola drugo parče papira. Na njemu su se nalazile ukrštene reči. Nakratko ga je proučavao i popunio nekoliko kvadratića pre nego što je to prestalo da ga zanima.
<BR>&nbsp;&nbsp;&nbsp;&nbsp;&nbsp;Pokušao je da sedi na jednoj od svojih ruku i dodir kostiju na bedrima učini mu se zanimljiv.
<BR>&nbsp;&nbsp;&nbsp;&nbsp;&nbsp;"Riba dolazi izdaleka", rekao je, "ili mi bar tako kažu. Ili ja zamišljam da mi tako kažu. Kada dođu ti ljudi, ili kada stignu u moje misli u svojih šest crnih, svetlucavih brodova, stižu li i u tvoje misli? Šta ti vidiš, maco?"
<BR>&nbsp;&nbsp;&nbsp;&nbsp;&nbsp;On pogleda mačka, koji je više bio zainteresovan da što pre dokusuri ribu nego da mozga o takvim problemima.
<BR>&nbsp;&nbsp;&nbsp;&nbsp;&nbsp;"A kada čujem njihova pitanja, da li i ti čuješ pitanja? Šta tebi predstavljaju njihovi glasovi? Možda ti misliš da ti oni pevaju pesme?" Razmišljao je o tome i našao pukotinu u pretpostavci.
<BR>&nbsp;&nbsp;&nbsp;&nbsp;&nbsp;"Možda oni tebi pevaju pesmice", rekao je, "a meni se samo čini da me pitaju."
<BR>&nbsp;&nbsp;&nbsp;&nbsp;&nbsp;Ponovo je zaćutao. Ponekad je danima ćutao, tek onako, da vidi kako to izgleda.
<BR>&nbsp;&nbsp;&nbsp;&nbsp;&nbsp;"Misliš li da su dolazili danas?" upitao je. "Ja mislim da jesu. Na podu ima blata, na stolu su cigarete i viski, na tanjiru riba, a u mom umu sećanje na njih. Znam, na osnovu tih dokaza teško se može nešto zaključiti. Ali, sa druge strane, dokazi su uvek posredni. A pogledaj šta su mi još ostavili."
<BR>&nbsp;&nbsp;&nbsp;&nbsp;&nbsp;Pružio je ruku prema stolu i podigao odatle neke stvari.
<BR>&nbsp;&nbsp;&nbsp;&nbsp;&nbsp;"Ukrštene reči, rečnici i kalkulator."
<BR>&nbsp;&nbsp;&nbsp;&nbsp;&nbsp;Jedan sat igrao se kalkulatorom, mačak je zadremao, a kiša je napolju i dalje sipala. Konačno je odložio kalkulator.
<BR>&nbsp;&nbsp;&nbsp;&nbsp;&nbsp;"Čini mi se da sam u pravu kada mislim da su me nešto pitali", rekao je. "Preći čitav taj put i ostaviti sve te stvari samo da bi mogli da ti pevaju pesmice - to bi bilo vrlo neobično ponašanje. Ili se to meni samo čini. Ko zna, ko zna."
<BR>&nbsp;&nbsp;&nbsp;&nbsp;&nbsp;Podigao je cigaretu sa stola i pripalio je žiškom iz peći. Duboko je uzdahnuo i zavalio se u naslonjači.
<BR>&nbsp;&nbsp;&nbsp;&nbsp;&nbsp;"Mislim da sam danas video drugi brod na nebu", rekao je najzad. "Veliki i beo. Nikad još nisam video neki veliki i beli, samo šest crnih. I šest zelenih. I ostale koji tvrde da stižu izdaleka. Nikad veliki beli. Možda šest malih, crnih u određenim prilikama mogu da liče na veliki beli. Možda mi se pije viski. Da, izgleda da je to verovatnije."
<BR>&nbsp;&nbsp;&nbsp;&nbsp;&nbsp;Ustao je i našao čašu koja je ležala na podu pored madraca. Napunio ju je viskijem iz boce. Ponovo je seo.
<BR>&nbsp;&nbsp;&nbsp;&nbsp;&nbsp;"Možda neko drugi dolazi da me vidi", rekao je.
<BR>&nbsp;&nbsp;&nbsp;&nbsp;&nbsp;Stotinu jardi odatle, šibano pljuskom, ležalo je 'Zlatno srce'.
<BR>&nbsp;&nbsp;&nbsp;&nbsp;&nbsp;Njegov izlaz se otvorio i tri prilike su izišle, pogurene da bi izbegle prskanje kiše po licima.
<BR>&nbsp;&nbsp;&nbsp;&nbsp;&nbsp;"Unutra?" viknu Trilijan da bi nadjačala šum kiše.
<BR>&nbsp;&nbsp;&nbsp;&nbsp;&nbsp;"Da", reče Zarnivup.
<BR>&nbsp;&nbsp;&nbsp;&nbsp;&nbsp;"U tu kolibu?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Čudno", reče Zaphod.
<BR>&nbsp;&nbsp;&nbsp;&nbsp;&nbsp;"Ali ovo je Bogu iza leđa", reče Trilijan. "Mora da smo došli na pogrešno mesto. Vaseljenom se ne može vladati iz kolibe."
<BR>&nbsp;&nbsp;&nbsp;&nbsp;&nbsp;Žurili su kroz kišu koja je pljuštala i, mokri do kostiju, stigli do vrata. Zakucali su. Drhtali su.
<BR>&nbsp;&nbsp;&nbsp;&nbsp;&nbsp;Vrata se otvoriše.
<BR>&nbsp;&nbsp;&nbsp;&nbsp;&nbsp;"Da?" upita čovek.
<BR>&nbsp;&nbsp;&nbsp;&nbsp;&nbsp;"Ovaj, izvinjavam se", reče Zarnivup. "Imam razloga da poverujem..."
<BR>&nbsp;&nbsp;&nbsp;&nbsp;&nbsp;"Da li ti vladaš Vaseljenom?" upita Zaphod.
<BR>&nbsp;&nbsp;&nbsp;&nbsp;&nbsp;Čovek se nasmeši.
<BR>&nbsp;&nbsp;&nbsp;&nbsp;&nbsp;"Trudim se da to ne radim", rekao je. "Jeste li pokisli?"
<BR>&nbsp;&nbsp;&nbsp;&nbsp;&nbsp;Zaphod ga preneraženo pogleda.
<BR>&nbsp;&nbsp;&nbsp;&nbsp;&nbsp;"Pokisli?" kriknuo je. "Zar ne izgledamo tako?"
<BR>&nbsp;&nbsp;&nbsp;&nbsp;&nbsp;"Meni izgledate", rekao je čovek, "ali kako se vi lično osećate u tom pogledu sasvim je drugo pitanje. Ako mislite da bi vas toplota mogla osušiti, bolje uđite."
<BR>&nbsp;&nbsp;&nbsp;&nbsp;&nbsp;Ušli su.
<BR>&nbsp;&nbsp;&nbsp;&nbsp;&nbsp;Obazreli su se po malenoj kolibi, Zarnivup sa blagim gađenjem, Trilijan sa zanimanjem, Zaphod oduševljeno.
<BR>&nbsp;&nbsp;&nbsp;&nbsp;&nbsp;"Hej, ovaj..." reče Zaphod. "Kako se zoveš?"
<BR>&nbsp;&nbsp;&nbsp;&nbsp;&nbsp;Čovek ga je neodlučno gledao.
<BR>&nbsp;&nbsp;&nbsp;&nbsp;&nbsp;"Ne znam. Misliš li da bi trebalo da imam neko ime? Čini mi se da bi bilo vrlo čudno dati ime skupini nejasnih čulnih opažaja."
<BR>&nbsp;&nbsp;&nbsp;&nbsp;&nbsp;Ponudio je Trilijan da sedne na rub stolice. On sam sede na drugi rub, Zarnivup se kruto naleže na sto, a Zaphod se navali na madrac.
<BR>&nbsp;&nbsp;&nbsp;&nbsp;&nbsp;"Vouiii!" reče Zaphod. "Tron moći!" On pogladi mačka.
<BR>&nbsp;&nbsp;&nbsp;&nbsp;&nbsp;"Čujte", reče Zarnivup, "moram da vam postavim neka pitanja."
<BR>&nbsp;&nbsp;&nbsp;&nbsp;&nbsp;"U redu", reče čovek ljubaznim glasom, "možete pevati mom mačku ako to želite."
<BR>&nbsp;&nbsp;&nbsp;&nbsp;&nbsp;"Da li bi mu se to svidelo?" upita Zaphod.
<BR>&nbsp;&nbsp;&nbsp;&nbsp;&nbsp;"Bolje pitajte njega", reče čovek.
<BR>&nbsp;&nbsp;&nbsp;&nbsp;&nbsp;"Govori li?" upita Zaphod.
<BR>&nbsp;&nbsp;&nbsp;&nbsp;&nbsp;"Ne sećam se da sam ga ikada čuo da govori", reče čovek, "ali ja sam vrlo nepouzdan svedok."
<BR>&nbsp;&nbsp;&nbsp;&nbsp;&nbsp;Zarnivup izvuče iz džepa neke beleške.
<BR>&nbsp;&nbsp;&nbsp;&nbsp;&nbsp;"A sada", rekao je, "vi vladate Vaseljenom, zar ne?"
<BR>&nbsp;&nbsp;&nbsp;&nbsp;&nbsp;"Otkud znam", reče čovek.
<BR>&nbsp;&nbsp;&nbsp;&nbsp;&nbsp;Zarnivup stavi znak pored jedne od tačaka u svojim beleškama.
<BR>&nbsp;&nbsp;&nbsp;&nbsp;&nbsp;"Koliko dugo se već time bavite?"
<BR>&nbsp;&nbsp;&nbsp;&nbsp;&nbsp;"Ah", reče čovek, "to pitanje se odnosi na prošlost, je li?"
<BR>&nbsp;&nbsp;&nbsp;&nbsp;&nbsp;Zarnivup ga je zbunjeno pogledao. Nije baš išlo kako je očekivao.
<BR>&nbsp;&nbsp;&nbsp;&nbsp;&nbsp;"Da", rekao je.
<BR>&nbsp;&nbsp;&nbsp;&nbsp;&nbsp;"Kako mogu da znam", rekao je čovek, "da prošlost nije samo plod uobrazilje nastao kao posledica neusaglašenosti između mojih neposrednih fizičkih opažaja i stanja mog uma?"
<BR>&nbsp;&nbsp;&nbsp;&nbsp;&nbsp;Zarnivup je zurio u njega. Iz mokre odeće poče da mu se podiže para.
<BR>&nbsp;&nbsp;&nbsp;&nbsp;&nbsp;"Dakle, vi na sva pitanja odgovarate ovako?" upitao je.
<BR>&nbsp;&nbsp;&nbsp;&nbsp;&nbsp;Čovek je brzo odvratio.
<BR>&nbsp;&nbsp;&nbsp;&nbsp;&nbsp;"Govorim ono što mi padne na pamet kada pomislim da su mi ljudi nešto rekli. Ništa više ne mogu da vam kažem."
<BR>&nbsp;&nbsp;&nbsp;&nbsp;&nbsp;Zaphod se srećno nasmeja.
<BR>&nbsp;&nbsp;&nbsp;&nbsp;&nbsp;"Pijem u čast toga", rekao je i izvukao bocu džanksa. Digao je bocu i pružio vladaru Vaseljene, koji ju je prihvatio sa zadovoljstvom.
<BR>&nbsp;&nbsp;&nbsp;&nbsp;&nbsp;"U tvoje zdravlje veliki vladaru", kazao je. "Reci ono što ti padne na pamet."
<BR>&nbsp;&nbsp;&nbsp;&nbsp;&nbsp;"Ne, slušaj mene", reče Zarnivup, "ljudi dolaze do tebe, je li tako? U brodovima..."
<BR>&nbsp;&nbsp;&nbsp;&nbsp;&nbsp;"Mislim da jeste", reče čovek. Dodao je bocu Trilijan.
<BR>&nbsp;&nbsp;&nbsp;&nbsp;&nbsp;"I oni te mole", rekao je Zarnivup, "da odlučuješ umesto njih? O ljudskim životima, o svetovima, o ekonomijama, ratovima, svemu što se dešava tamo u Vaseljeni?"
<BR>&nbsp;&nbsp;&nbsp;&nbsp;&nbsp;"Tamo?" upita čovek. "Gde tamo?"
<BR>&nbsp;&nbsp;&nbsp;&nbsp;&nbsp;"Tamo!" reče Zarnivup i pokaza prema vratima.
<BR>&nbsp;&nbsp;&nbsp;&nbsp;&nbsp;"Otkud znaš da tamo napolju ima ičega?" upita ljubazno čovek. "Vrata su zatvorena."
<BR>&nbsp;&nbsp;&nbsp;&nbsp;&nbsp;Kiša je i dalje dobovala po krovu. U kolibi je bilo toplo.
<BR>&nbsp;&nbsp;&nbsp;&nbsp;&nbsp;"Ali ti znaš da je tamo čitava Vaseljena!" kriknu Zarnivup. "Ne možeš izbeći odgovornost time što tvrdiš da ne postoji!"
<BR>&nbsp;&nbsp;&nbsp;&nbsp;&nbsp;Vladar Vaseljene dugo je razmišljao, dok se Zarnivup tresao od gneva.
<BR>&nbsp;&nbsp;&nbsp;&nbsp;&nbsp;"Vi ste tako ubeđeni u činjenice", konačno je rekao. "Ne bih mogao da imam poverenja u čoveka koji Vaseljenu - ako tako nešto uopšte postoji - uzima zdravo za gotovo."
<BR>&nbsp;&nbsp;&nbsp;&nbsp;&nbsp;Zarnivup se i dalje tresao, ali je ćutao.
<BR>&nbsp;&nbsp;&nbsp;&nbsp;&nbsp;"Ja odlučujem samo o svojoj Vaseljeni", produžio je čovek. "Moja Vaseljena su moje oči i uši. Sve ostalo je rekla-kazala."
<BR>&nbsp;&nbsp;&nbsp;&nbsp;&nbsp;"Ali zar ne verujete ni u šta?"
<BR>&nbsp;&nbsp;&nbsp;&nbsp;&nbsp;Čovek sleže ramenima i podiže mačka.
<BR>&nbsp;&nbsp;&nbsp;&nbsp;&nbsp;"Ne shvatam šta hoćete da kažete", rekao je.
<BR>&nbsp;&nbsp;&nbsp;&nbsp;&nbsp;"Ne shvatate da ono što odlučite u ovoj svojoj kolibi pogađa živote i sudbine miliona ljudi? Sve ovo je čudovišno neispravno!"
<BR>&nbsp;&nbsp;&nbsp;&nbsp;&nbsp;"Ne znam, nikada nisam sreo te ljude o kojima govorite. A verujem da niste ni vi. Oni postoje samo u rečima koje čujemo. Glupo je reći da znate šta se dešava drugim ljudima. Samo oni znaju ukoliko postoje. Imaju sopstvene Vaseljene svojih očiju i ušiju."
<BR>&nbsp;&nbsp;&nbsp;&nbsp;&nbsp;Trilijan reče: "Odoh ja napolje na trenutak."
<BR>&nbsp;&nbsp;&nbsp;&nbsp;&nbsp;Ona iziđe na kišu.
<BR>&nbsp;&nbsp;&nbsp;&nbsp;&nbsp;"Verujete li da postoje drugi ljudi?" bio je uporan Zarnivup.
<BR>&nbsp;&nbsp;&nbsp;&nbsp;&nbsp;"Nemam mišljenje o tome. Otkud znam?"
<BR>&nbsp;&nbsp;&nbsp;&nbsp;&nbsp;"Bolje da idem da vidim šta je sa Trilijan", reče Zaphod i iskrade se.
<BR>&nbsp;&nbsp;&nbsp;&nbsp;&nbsp;Napolju joj je rekao:
<BR>&nbsp;&nbsp;&nbsp;&nbsp;&nbsp;"Mislim da je Vaseljena u prilično dobrim rukama, je l' da?"
<BR>&nbsp;&nbsp;&nbsp;&nbsp;&nbsp;"Veoma dobrim", reče Trilijan. Zajedno su otišli u kišu.
<BR>&nbsp;&nbsp;&nbsp;&nbsp;&nbsp;Unutra, Zarnivup je nastavio:
<BR>&nbsp;&nbsp;&nbsp;&nbsp;&nbsp;"Ali, zar ne shvatate da ljudi žive ili umiru u zavisnosti od vaše reči?"
<BR>&nbsp;&nbsp;&nbsp;&nbsp;&nbsp;Vladar Vaseljene čekao je koliko god je mogao. Kada je začuo slab zvuk brodskih motora, progovorio je da to prikrije.
<BR>&nbsp;&nbsp;&nbsp;&nbsp;&nbsp;"Nema to veze sa mnom", rekao je. "Ja se ne mešam u ljudske živote. Gospod zna da nisam zao čovek."
<BR>&nbsp;&nbsp;&nbsp;&nbsp;&nbsp;"Ah!" zakevka Zarnivup. "Kazali ste 'Gospod'! Ipak verujete u nešto!"
<BR>&nbsp;&nbsp;&nbsp;&nbsp;&nbsp;"Moj mačak", reče čovek dobroćudno i pomilova ga. "Njega zovem Gospod. Mnogo ga volim."
<BR>&nbsp;&nbsp;&nbsp;&nbsp;&nbsp;"U redu", reče Zarnivup, izbacujući svoj adut, "otkud znate da postoji? Otkud znate da on zna da ga volite, ili da uživa u onome za šta misli da je vaša ljubav?"
<BR>&nbsp;&nbsp;&nbsp;&nbsp;&nbsp;"I ne znam", odvrati čovek sa smeškom, "pojma nemam. Naprosto, volim da se ponašam na određeni način prema nečemu što deluje kao mačak. Zar se vi drugačije ponašate? Molim vas, mislim da sam umoran."
<BR>&nbsp;&nbsp;&nbsp;&nbsp;&nbsp;Zarnivup ispusti uzdah prigušenog nezadovoljstva i obazre se.
<BR>&nbsp;&nbsp;&nbsp;&nbsp;&nbsp;"Gde je ono dvoje?" upitao je iznenada.
<BR>&nbsp;&nbsp;&nbsp;&nbsp;&nbsp;"Koje dvoje?" upitao je vladar Vaseljene, seo u svoju naslonjaču i napunio čašu viskijem.
<BR>&nbsp;&nbsp;&nbsp;&nbsp;&nbsp;"Biblbroks i devojka! Ono dvoje što su bili ovde!"
<BR>&nbsp;&nbsp;&nbsp;&nbsp;&nbsp;"Ne sećam se nikoga. Prošlost je plod uobrazilje koji..."
<BR>&nbsp;&nbsp;&nbsp;&nbsp;&nbsp;"Batali", zarežao je Zarnivup i istrčao na kišu. Nije bilo broda. Kiša je i dalje sipala po blatu. Nije bilo traga koji bi pokazivao gde se brod nalazio. Pojurio je u kišu. Okrenuo se, potrčao nazad prema kolibi i otkrio da je zaključana.
<BR>&nbsp;&nbsp;&nbsp;&nbsp;&nbsp;Vladar Vaseljene zadremao je u naslonjači. Posle toga ponovo se igrao olovkom i papirom i razdragao se kada je otkrio kako jedno ostavlja trag na drugom. Spolja su dopirali razni zvuci, ali on nije znao jesu li stvarni ili ne. Potom je nedelju dana razgovarao sa stolom da vidi kako će ovaj reagovati.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
