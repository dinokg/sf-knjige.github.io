<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. TRAŽI SE MOTIV
<P>&nbsp;&nbsp;&nbsp;&nbsp;&nbsp;Bejli je sklonio revolver, ali je ruku i dalje držao na njegovoj dršci.
<BR>&nbsp;&nbsp;&nbsp;&nbsp;&nbsp;On reče: "Pođi ispred nas, Klusare, do sedamnaestog hodnika."
<BR>&nbsp;&nbsp;&nbsp;&nbsp;&nbsp;Klusar odvrati: "Nisam jeo."
<BR>&nbsp;&nbsp;&nbsp;&nbsp;&nbsp;"Šteta", reče nestrpljivo Bejli. "Obrok ti je na podu, gde si ga bacio."
<BR>&nbsp;&nbsp;&nbsp;&nbsp;&nbsp;"Imam pravo da jedem."
<BR>&nbsp;&nbsp;&nbsp;&nbsp;&nbsp;"Ješćeš u zatvoru, ili ćeš propustiti ovaj obrok. Nećeš umreti od gladi. Hajde."
<BR>&nbsp;&nbsp;&nbsp;&nbsp;&nbsp;Sva trojica su ćuteći prolazila mrežom njujorške fabrike kvasca. Klusar je ukočeno koračao ispred Bejlija i R. Denila.
<BR>&nbsp;&nbsp;&nbsp;&nbsp;&nbsp;Pošto su se Bejli i R. Denil prijavili kod devojke na recepciji i pošto je Klusar zatražio kratko odsustvo i zamolio da se pošalje čovek koji će očistiti sobu za merenje, izišli su iz fabrike i stali kraj parkiranih policijskih kola. Klusar iznenada reče: "Samo trenutak."
<BR>&nbsp;&nbsp;&nbsp;&nbsp;&nbsp;Zastao je na čas, okrenuo se prema R. Denilu i pre no što se Bejli mogao pomeriti da ga zaustavi, zamahnuo je otvorenim dlanom i svom snagom ošamario robota.
<BR>&nbsp;&nbsp;&nbsp;&nbsp;&nbsp;"Koji ti je đavo", viknu Bejli, grubo zgrabivši Klusara.
<BR>&nbsp;&nbsp;&nbsp;&nbsp;&nbsp;Klusar se nije odupirao njegovom zahvatu. "Dobro, dobro. Idem. Samo sam želeo nešto da vidim." Cerio se.
<BR>&nbsp;&nbsp;&nbsp;&nbsp;&nbsp;R. Denil, koji se malo izmakao udarcu, ali nije uspeo da mu sasvim izbegne, mirno je posmatrao Klusara. Na njegovom se obrazu uopšte nije video trag udarca.
<BR>&nbsp;&nbsp;&nbsp;&nbsp;&nbsp;Rekao je samo: "Bilo je to vrlo opasno, Frensise. Da se nisam malo povukao unatrag, lako si mogao povrediti ruku. Žao mi je ako sam ti naneo bol."
<BR>&nbsp;&nbsp;&nbsp;&nbsp;&nbsp;Klusar se nasmejao.
<BR>&nbsp;&nbsp;&nbsp;&nbsp;&nbsp;Bejli reče: "Ulazi, Klusare. I ti, Denile. Sedite na zadnje sedište. Pripazi, da ne mrdne. Ako se makne, slomi mu ruku. To je naređenje."
<BR>&nbsp;&nbsp;&nbsp;&nbsp;&nbsp;"Šta će na to reći Prvi zakon?" naruga se Klusar.
<BR>&nbsp;&nbsp;&nbsp;&nbsp;&nbsp;"Mislim da je Denil dovoljno jak i brz da te zaustavi bez povrede, ali mislim isto tako da bi bilo dobro da ti slomi ruku, ili obe."
<BR>&nbsp;&nbsp;&nbsp;&nbsp;&nbsp;Bejli sede za volan i policijska kola krenuše. Vetar je vijorio njegovom i Klusarovom kosom, ali se R. Denilova kosa nije ni pomakla.
<BR>&nbsp;&nbsp;&nbsp;&nbsp;&nbsp;R. Denil mirno reče Klusaru: "Da li se bojite robota zato što mislite da bi vam mogli oduzeti posao, gospodine Klusar?"
<BR>&nbsp;&nbsp;&nbsp;&nbsp;&nbsp;Bejli se nije mogao okrenuti da vidi Klusarov izraz, ali je bio uveren da bi razabrao tvrd i hladan prezir, kao i da Klusar sedi što može dalje od robota.
<BR>&nbsp;&nbsp;&nbsp;&nbsp;&nbsp;Klusarov uzvrati: "Moj posao i posao moje dece. I dece svih ostalih."
<BR>&nbsp;&nbsp;&nbsp;&nbsp;&nbsp;"Zar niste pomislili na izvesno prilagođavanje?" upita robot. "Kada bi vaša deca, na primer, pohađala školu za iseljenike..."
<BR>&nbsp;&nbsp;&nbsp;&nbsp;&nbsp;Klusar ga prekide. "I ti? Policajac je govorio o emigraciji. Ima, očigledno, dobro robotsko obrazovanje. Možda je i on robot."
<BR>&nbsp;&nbsp;&nbsp;&nbsp;&nbsp;Bejli zarežao: "Dosta, jesi li čuo?"
<BR>&nbsp;&nbsp;&nbsp;&nbsp;&nbsp;R. Denil reče neizmenjenim glasom. "Škola za obrazovanje iseljenika obezbedila bi i jemčila posao i karijeru. Ako brinete za svoju decu, morali biste o tome razmisliti."
<BR>&nbsp;&nbsp;&nbsp;&nbsp;&nbsp;"Neću nikada prihvatiti savet robota ili Svemiraca, kao ni bilo koje napumpane vladine hijene." Razgovor je time bio završen. Okružila ih je tišina podzemnog auto-puta; čulo se samo blago zujanje motora i zviždanje točkova.
<BR>&nbsp;&nbsp;&nbsp;&nbsp;&nbsp;Kad su se vratili u odsek, Bejli je potpisao prijavu za Klusara i ostavio ga u sigurnim rukama. Zatim su se on i R. Denil motospiralom popeli u glavni štab.
<BR>&nbsp;&nbsp;&nbsp;&nbsp;&nbsp;R. Denil uopšte nije bio iznenađen što nisu pošli običnim liftom. Bejli to nije ni očekivao. Pomalo se već bio navikao na čudnu mešavinu robotove sposobnosti i podređenosti i sve je više bio sklon tome da ga isključuje iz svojih planova. Lift je predstavljao logičan način da se pređe put između privremenog zatvora i glavnog štaba. Dugačke, pokretne, zavojite stepenice bile su korisne jedino za kratke uspone ili silaske. Svakakvi ljudi iz policijske administracije prolazili su tim stepeništem, ali samo nakratko. Jedino su se Bejli i R. Denil duže zadržali, krećući se prema gore, polako ali uporno.
<BR>&nbsp;&nbsp;&nbsp;&nbsp;&nbsp;Bejli je osećao potrebu za predahom. Možda samo nekoliko minuta, jer će gore u glavnom štabu ući u vrtlog novog problema, i zato je želeo da se malo odmori. Želeo je da dobije malo vremena za razmišljanje, da bi se mogao snaći. Iako je išla vrlo sporo, motospirala se za njegov ukus ipak kretala prebrzo.
<BR>&nbsp;&nbsp;&nbsp;&nbsp;&nbsp;R. Denil primeti: "Rekao bih da zasad nećemo ispitivati Klusara."
<BR>&nbsp;&nbsp;&nbsp;&nbsp;&nbsp;"Neće pobeći", reče Bejli nervozno. "Moramo ispitati ovu stvar sa R. Semijem." Zatim je promrljao, više za sebe nego za R. Denila: "Mora da tu ima nešto, neka veza..."
<BR>&nbsp;&nbsp;&nbsp;&nbsp;&nbsp;R. Denil uzvrati: "Šteta, Klusarova cerebroanaliza..."
<BR>&nbsp;&nbsp;&nbsp;&nbsp;&nbsp;"Šta je s njom?"
<BR>&nbsp;&nbsp;&nbsp;&nbsp;&nbsp;"Promenila se na čudan način. Šta se dogodilo između vas dvojice u sobi za merenje, dok sam ja bio odsutan?"
<BR>&nbsp;&nbsp;&nbsp;&nbsp;&nbsp;Bejli zamišljeno reče: "Samo sam mu održao malu propoved. Održao sam mu propoved po sv. Fastolfu."
<BR>&nbsp;&nbsp;&nbsp;&nbsp;&nbsp;"Ne razumem te, Elija."
<BR>&nbsp;&nbsp;&nbsp;&nbsp;&nbsp;Bejli uzdahnu i reče: "Eto, pokušao sam mu da objasnim da Zemlja može dobro upotrebiti robote i da viškom žitelja može naseliti druge planete. Pokušao sam da iz njegove glave izbacim nešto medijavalističkog smeća. Ni sam ne znam zašto. Nikada sebe nisam zamišljao kao misionara. Ali, svejedno, prošlo je."
<BR>&nbsp;&nbsp;&nbsp;&nbsp;&nbsp;"Shvatam. Sad mi je jasno. Možda to možemo nekako povezati. Reci mi, Elija, šta si mu govorio o robotima?"
<BR>&nbsp;&nbsp;&nbsp;&nbsp;&nbsp;"Baš hoćeš da znaš? Rekao sam mu da su roboti, jednostavno, mašine. To sam propovedao po sv. Džerigelu. Ima mnogo svetaca ovih dana, rekao bih."
<BR>&nbsp;&nbsp;&nbsp;&nbsp;&nbsp;"Da li si mu možda kazao da čovek može udariti robota, a da se ne boji da će mu ovaj uzvratiti udarac, kao što može udariti bilo koji drugi mehanički predmet?"
<BR>&nbsp;&nbsp;&nbsp;&nbsp;&nbsp;"Osim bokserskog džaka. Da. Ali kako si to pogodio?" Belji je radoznalo pogledao robota.
<BR>&nbsp;&nbsp;&nbsp;&nbsp;&nbsp;"To se slaže s promenama u njegovoj cerebroanalizi", reče R. Denil, "i to objašnjava šamar koji mi je opalio kad smo izišli iz fabrike. Mora da je razmišljao o onome što si mu rekao, pa je proveravao da li je to tačno. Ujedno je dao oduška svojim agresivnim porivima, a i osetio je zadovoljstvo što me je postavio na mesto koje se njemu činilo inferiorno. Na osnovu takvih pobuda i dopuštajući delta varijacije u njegovom kvintičkom..."
<BR>&nbsp;&nbsp;&nbsp;&nbsp;&nbsp;Zastao je za trenutak i rekao: "To je vrlo zanimljivo i verujem da sad mogu potpuno oblikovati duhovni proces koji se u njemu odigravao."
<BR>&nbsp;&nbsp;&nbsp;&nbsp;&nbsp;Približili su se glavnom štabu. Bejli upita: "Koliko je sati?"
<BR>&nbsp;&nbsp;&nbsp;&nbsp;&nbsp;Pomislio je, sitničarski: mogao sam pogledati na vlastiti časovnik i sam utvrditi, mnogo brže, koliko je sati. Ali znao je zašto to pita. Motiv nije bio daleko od Klusarovog motiva kad je udario R. Denila. Hteo je da robotu da neko trivijalno naređenje, koje mora ispuniti i da tako naglasi njegovu robotičnost, a s druge strane svoju ljudskost. Bejli pomisli: svi smo mi braća, pod kožom, na svakom mestu. Do đavola.
<BR>&nbsp;&nbsp;&nbsp;&nbsp;&nbsp;R. Denil odvrati: "Dvadeset časova i deset minuta."
<BR>&nbsp;&nbsp;&nbsp;&nbsp;&nbsp;Sišli su s motospirale i nekoliko trenutaka Bejli se morao boriti protiv čudnog osećaja koji obično dolazi kad se čovek privikava na novo stanje posle dužeg ravnomernog kretanja.
<BR>&nbsp;&nbsp;&nbsp;&nbsp;&nbsp;On reče: "Nisam ni jeo. Proklet je ovo posao."
<BR>&nbsp;&nbsp;&nbsp;&nbsp;&nbsp;Bejli je video i čuo komesara Enderbija kroz otvorena vrata njegove sobe. Zajednička prostorija bila je prazna, kao da ju je neko počistio. Enderbijev glas zvučao je neobično šuplje. Oblo lice mu je izgledalo golo i umorno bez naočara, koje je držao u ruci dok je glatko čelo brisao papirnatom maramicom.
<BR>&nbsp;&nbsp;&nbsp;&nbsp;&nbsp;Oči su mu se susrele s Bejlijevim i glas mu se pretvorio u kreštavi tenor.
<BR>&nbsp;&nbsp;&nbsp;&nbsp;&nbsp;"Zaboga, Bejli, gde si?"
<BR>&nbsp;&nbsp;&nbsp;&nbsp;&nbsp;Bejli slegnu ramenima i uzvrati: "Šta da radimo? Gde je noćna smena?" A onda je video da se u sobi nalazi još jedna osoba.
<BR>&nbsp;&nbsp;&nbsp;&nbsp;&nbsp;"Dr Džerigele!" reče on pometeno.
<BR>&nbsp;&nbsp;&nbsp;&nbsp;&nbsp;Sedokosi robotičar se nelagodno okrenuo i kratko se nakloni. "Milo mi je što vas opet vidim, gospodine Bejli."
<BR>&nbsp;&nbsp;&nbsp;&nbsp;&nbsp;Komesar je ponovo stavio naočare i pogledao Bejlija. "Čitavo osoblje nalazi se na ispitivanju, potpisuju izjave. Poludeo sam tražeći te. Izgledalo mi je čudno što te nama."
<BR>&nbsp;&nbsp;&nbsp;&nbsp;&nbsp;"Što mene nema?" uzviknu Bejli s naporom.
<BR>&nbsp;&nbsp;&nbsp;&nbsp;&nbsp;"Svi su se bili nekud rasturili. Neko iz Odseka je to uradio i neko to mora platiti. Kakva strašna zbrka! Kakva strašna, jeziva zbrka!"
<BR>&nbsp;&nbsp;&nbsp;&nbsp;&nbsp;Podigao je ruke, kao da ih diže prema nebesima, a onda mu je pogled pao na R. Denila.
<BR>&nbsp;&nbsp;&nbsp;&nbsp;&nbsp;Bejli sarkastično pomisli: prvi put gledaš Denila u lice. Dobro ga pogledaj, Džulijuse.
<BR>&nbsp;&nbsp;&nbsp;&nbsp;&nbsp;Komesar primeti prigušenim glasom: "I on će morati da potpiše izjavu. Čak sam je i ja morao potpisati. Ja!"
<BR>&nbsp;&nbsp;&nbsp;&nbsp;&nbsp;Bejli upita: "Slušaj, komesare, da li si siguran da se R. Semi nije naprosto pokvario? Kako znaš da ga je neko namerno uništio?"
<BR>&nbsp;&nbsp;&nbsp;&nbsp;&nbsp;Komesar teško sede. "Pitaj njega", reče on i pokaza dr Džerigela.
<BR>&nbsp;&nbsp;&nbsp;&nbsp;&nbsp;Dr Dežrigel se nakašlja: "Ne znam kako da počnem, gospodine Bejli. Na licu vam čitam da ste iznenađeni što me vidite."
<BR>&nbsp;&nbsp;&nbsp;&nbsp;&nbsp;"Delimično", odvrati Bejli.
<BR>&nbsp;&nbsp;&nbsp;&nbsp;&nbsp;"Pa, nisam žurio da se vratim u Vašington. Moje posete Njujorku nisu toliko česte da ne bih poželeo da ovde malo duže ostanem. Ali postojalo je nešto važnije: imao sam osećaj da će biti neoprostivo ako ostavim Grad, a da bar još jednom ne pokušam da dobijem dozvolu da analiziram vašeg divnog robota - koji je, kako vidim, još s vama." Zaljubljeno je pogledao robota.
<BR>&nbsp;&nbsp;&nbsp;&nbsp;&nbsp;Bejli se nemirno pomeri. "Na žalost, to je nemoguće."
<BR>&nbsp;&nbsp;&nbsp;&nbsp;&nbsp;Robotičar je bio razočaran. "Možda kasnije?"
<BR>&nbsp;&nbsp;&nbsp;&nbsp;&nbsp;Bejlijevo duguljasto lice nije govorilo ni da ni ne.
<BR>&nbsp;&nbsp;&nbsp;&nbsp;&nbsp;Dr Džerigel je nastavio: "Tražio sam vas, ali vas nisam mogao naći i niko nije umeo da mi kaže gde ste. Pitao sam i komesara, a on me je zamolio da dođem u štab i da vas tu pričekam."
<BR>&nbsp;&nbsp;&nbsp;&nbsp;&nbsp;Komesar mu brzo upade u reč. "Mislio sam da je važno. Znao sam da si tražio ovogo čoveka."
<BR>&nbsp;&nbsp;&nbsp;&nbsp;&nbsp;Bejli klimnu. "Hvala."
<BR>&nbsp;&nbsp;&nbsp;&nbsp;&nbsp;Dr Džerigel nastavi: "Na nesreću, moj štap-vodič je zatajio, ili sam možda u žurbi pogrešno procenio njegovu temperaturu. U svakom slučaju, krenuo sam pogrešnim pravcem i našao se u nekoj maloj sobi..."
<BR>&nbsp;&nbsp;&nbsp;&nbsp;&nbsp;Komesar ga ponovo prekide: "U jednom od fotografskih skladišta, Elija."
<BR>&nbsp;&nbsp;&nbsp;&nbsp;&nbsp;"Da", nastavi dr Džerigel. "I tamo se na tlu nalazila neka ispružena prilika, očigledno robot. Posle kratkog pregleda ustanovio sam da je nepopravljivo deaktiviran. Mrtav, mogli bismo reći. Nije bilo teško ustanoviti šta je uzrok deaktivizaciji."
<BR>&nbsp;&nbsp;&nbsp;&nbsp;&nbsp;"Šta?" upita Bejli.
<BR>&nbsp;&nbsp;&nbsp;&nbsp;&nbsp;"U robotovoj blago zgrčenoj desnoj ruci", reče dr Džerigel, "nalazio se sjajni jajoliki oblik, dva inča dugačak i pola inča širok, s prozorčićem sa strane. Taj mu je predmet bio naslonjen na glavu, kao da je poslednju robotov gest bio upravo to doticanje glave. U ruci je držao aparat za alfa-zračenje. Mislim da znate šta je to."
<BR>&nbsp;&nbsp;&nbsp;&nbsp;&nbsp;Bejli klimnu. Nije mu bio potreban ni rečnik ni priručnik da pronađe šta je alfa-aparat. On sam barato je s nekoliko takvih aparata, kad je pohađao kurs fizike. Bila je to zapravo olovna cev, sa uskom rupom na dužem kraju, na čijem se dnu nalazio mali komad plutonijeve soli. Vrh cevi bio je prekriven prozorčićem od naročite materije, prolaznim za alfa-čestice. Prema tom prozorčiću strujalo je snažno zračenje.
<BR>&nbsp;&nbsp;&nbsp;&nbsp;&nbsp;Alfa-aparat se vrlo često upotrebljava, ali nikada za ubijanje robota, bar ne legalno.
<BR>&nbsp;&nbsp;&nbsp;&nbsp;&nbsp;Bejli upita: "Pretpostavljam da mu je otvor bio okrenut prema glavi?"
<BR>&nbsp;&nbsp;&nbsp;&nbsp;&nbsp;Dr Derigel reče: "Da; i ćelije njegovog pozitronskog mozga smesta su se deaktivirale. Nastala je, da tako kažemo, trenutna smrt."
<BR>&nbsp;&nbsp;&nbsp;&nbsp;&nbsp;Bejli se obrati bledom komesaru. "Nema nikakve greške? To je zaista bio alfa-aparat?"
<BR>&nbsp;&nbsp;&nbsp;&nbsp;&nbsp;Komesar klimnu, napućivši debele usne. "Nema nikakve sumnje. Brojači su ga registrovali na razdaljini od deset koraka. Fotografski film bio je potpuno zamućen."
<BR>&nbsp;&nbsp;&nbsp;&nbsp;&nbsp;Činilo se da neko vreme nešto razmišlja, a onda je naglo rekao: "Dr Džerigele, bojim se da ćete morati ostati u Gradu barem dan-dva, da zabeležimo vašu izjavu. Naći ću nekoga da vas otprati u vaš stan. Neće vam, nadam se, smetati ako postavimo stražu pred ulaz?"
<BR>&nbsp;&nbsp;&nbsp;&nbsp;&nbsp;Dr Džerigel nervozno reče: "Mislite li da je to nepohodno?"
<BR>&nbsp;&nbsp;&nbsp;&nbsp;&nbsp;"Bar je sigurnije."
<BR>&nbsp;&nbsp;&nbsp;&nbsp;&nbsp;Dr Džerigel se, vrlo zbunjen, rukovao sa svima, čak i s R. Denilom, i otišao.
<BR>&nbsp;&nbsp;&nbsp;&nbsp;&nbsp;Komesar je duboko uzdahno. "Najviše me peče to, Elija, što je ubistvo počinio neko od naših. Niko spolja ne bi došao baš u Odsek da ubija robota. Ima i napolju mnogo robota koje mogu ubijati. I to je morao biti neko kome je alfa-aparat bio dostupan. Njih je teško nabaviti."
<BR>&nbsp;&nbsp;&nbsp;&nbsp;&nbsp;R. Denil progorovi; činilo se da njegove hladne, uravnotežene reči upravo presecaju komesarov uzbuđen glas. Upitao je: "Ali kakav je motiv za to ubistvo?"
<BR>&nbsp;&nbsp;&nbsp;&nbsp;&nbsp;Komesar pogleda R. Denila s očitim gađenjem, a onda odvrati pogled. "I mi smo ljudi. Mislim, ni policajci ne vole robote, kao ni drugi ljudi. Sad ga nema i možda je nekome lakše. Sećaš se, Elija, ni ti ga baš nisi voleo?"
<BR>&nbsp;&nbsp;&nbsp;&nbsp;&nbsp;"To jedva da može biti motiv za ubistvo", uzvrati R. Denil.
<BR>&nbsp;&nbsp;&nbsp;&nbsp;&nbsp;"Ne", odlučno se složio Bejli.
<BR>&nbsp;&nbsp;&nbsp;&nbsp;&nbsp;"To i nije ubistvo", reče komesar. "To je uništenje imovine. Držimo se legalnih izraza. Nezgoda je u tome što se to desilo u Odseku. Da se desilo bilo gde drugde, ne bi ni bilo vredno pomena. Ovako, biće to prvorazredan skandal, Elija!"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Kada si poslednji put vido R. Semija?"
<BR>&nbsp;&nbsp;&nbsp;&nbsp;&nbsp;Bejli odgovori: "R. Denil je razgovarao s R. Semijem danas posle ručka. Rekao bih da je to bilo oko trinaest i trideset. Semi nam je udesio da razgovaramo u tvojoj kancelariji, komesare."
<BR>&nbsp;&nbsp;&nbsp;&nbsp;&nbsp;"U mojoj kancelariji? Zbog čega?"
<BR>&nbsp;&nbsp;&nbsp;&nbsp;&nbsp;"Želeo sam da razgovaram sa R. Denilom o slučaju u pristojnoj bezbednosti. Tebe nije bilo, pa je ispalo najzgodnije da ikorsitimo tvoju kancelariju."
<BR>&nbsp;&nbsp;&nbsp;&nbsp;&nbsp;"Shvatam." Komesar sumnjičavo pogleda, ali nije dalje ispitivao. "Ti sam nisi ga video?"
<BR>&nbsp;&nbsp;&nbsp;&nbsp;&nbsp;"Ne, ali sam čuo njegov glas jedan sat kasnije."
<BR>&nbsp;&nbsp;&nbsp;&nbsp;&nbsp;"Jesi li siguran da je to bio on?"
<BR>&nbsp;&nbsp;&nbsp;&nbsp;&nbsp;"Potpuno."
<BR>&nbsp;&nbsp;&nbsp;&nbsp;&nbsp;"Bilo je to oko 14.30?"
<BR>&nbsp;&nbsp;&nbsp;&nbsp;&nbsp;"Ili nešto ranije."
<BR>&nbsp;&nbsp;&nbsp;&nbsp;&nbsp;Komesar zamišljeno zagrize debelu donju usnu. "Pa, to nam govori bar jednu stvar."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Da. Ovde je danas bio onaj dečak, Vinset Beret. Jesi li to znao?"
<BR>&nbsp;&nbsp;&nbsp;&nbsp;&nbsp;"Da. Ali, komesare, on sigurno ne bi učinio takvu stvar."
<BR>&nbsp;&nbsp;&nbsp;&nbsp;&nbsp;Komesar pogleda Bejlija u lice. "Zašto da ne? R. Semi je zauzeo njegovo mesto. Potpuno razumem njegova osećanja. On sigurno misli da mu je učinjena nepravda. Želi da se osveti. To je sasvim prirodno. Ali činjenica je da je on izišao iz zgrade u četrnaest časova, a da si ti čuo robota Semija oko četrnaest i trideset, što momka oslobađa sumnje. Naravno, mogao je dati alfa-aparat robotu Semiju pre nego što je otišao, s nalogom da ga upotrebi kroz jedan sat. Ali onda se postavlja pitanje gde je mogao naći alfa-aparat. To je gotovo nemoguće. Vratimo se R. Semiju. Kada si s njim razgovarao, u četrnaest i trideset, šta je rekao?"
<BR>&nbsp;&nbsp;&nbsp;&nbsp;&nbsp;Bejli je primetno oklevao, a onda pažljivo uzvrati: "Ne sećam se. Kratko vreme posle toga mi smo otišli."
<BR>&nbsp;&nbsp;&nbsp;&nbsp;&nbsp;"Kuda ste otišli?"
<BR>&nbsp;&nbsp;&nbsp;&nbsp;&nbsp;"U fabriku kvasca. Uz put rečeno, upravo o tome želim da s tobom razgovaram."
<BR>&nbsp;&nbsp;&nbsp;&nbsp;&nbsp;"Kasnije. Kasnije." Komesar je protrljao bradu. "Džesi je danas bila ovde, primetio sam. Mislim, pregledali smo listu posetilaca i slučajno sam primetio njeno ime."
<BR>&nbsp;&nbsp;&nbsp;&nbsp;&nbsp;"Bila je ovde", reče hladno Bejli.
<BR>&nbsp;&nbsp;&nbsp;&nbsp;&nbsp;"Zbog četa?"
<BR>&nbsp;&nbsp;&nbsp;&nbsp;&nbsp;"Porodične stvari."
<BR>&nbsp;&nbsp;&nbsp;&nbsp;&nbsp;"Moraćemo je podvrgnuti ispitivanju, to je puka formalnost."
<BR>&nbsp;&nbsp;&nbsp;&nbsp;&nbsp;"Potpuno mi je jasno, komesare. Uz put, šta je s alfa-aparatom? Jeste li otkrili odakle je došao?"
<BR>&nbsp;&nbsp;&nbsp;&nbsp;&nbsp;"Da, jesmo. Donesen je iz jedne energetske centrale."
<BR>&nbsp;&nbsp;&nbsp;&nbsp;&nbsp;"Šta oni kažu, kako su ga izgubili?"
<BR>&nbsp;&nbsp;&nbsp;&nbsp;&nbsp;"Ne kažu ništa, nemaju pojma. Ali, slušaj, Elija, osim ovog rutinskog ispitivanja, to s tobom nema veze. Drži se ti svog slučaja. Ovo je samo... Ništa, samo ti istražuj slučaj u Gradu Svemiraca."
<BR>&nbsp;&nbsp;&nbsp;&nbsp;&nbsp;Bejli uzvrati: "Mogu li svoju izjavu dati kasnije, komesare? Stvar je u tome što još nisam jeo."
<BR>&nbsp;&nbsp;&nbsp;&nbsp;&nbsp;Komesarove naočare okrenule su se prema Bejliju. "Svakako, idi da jedeš. ali ostani u Odseku, molim te. Tvoj partner je u pravu, Elija" - činilo se da izbegava da upotrebljava R. Denilovo ime - "potreban je motiv. Motiv!"
<BR>&nbsp;&nbsp;&nbsp;&nbsp;&nbsp;Bejli oseti kako se odjednom iznutra sledio.
<BR>&nbsp;&nbsp;&nbsp;&nbsp;&nbsp;Nešto izvan njega, nešto potpuno tuđe, zgrabilo je događaje toga dana, i jučerašnjeg dana, i prekjučerašnjeg dana, i poigralo se s njima kao s loptom. Još jedanput, komadići su se povezali u jedinstvenu sliku.
<BR>&nbsp;&nbsp;&nbsp;&nbsp;&nbsp;On upita: "Iz koje centrale je došao alfa-aparat, komesare?"
<BR>&nbsp;&nbsp;&nbsp;&nbsp;&nbsp;"One u Vilijemsbergu. Zašto?"
<BR>&nbsp;&nbsp;&nbsp;&nbsp;&nbsp;"Ništa, ništa."
<BR>&nbsp;&nbsp;&nbsp;&nbsp;&nbsp;Dok je izlazio iz sobe, u pratnji R. Denila, Bejli začu kako komesar mrmlja: "Motiv, motiv."
<BR>&nbsp;&nbsp;&nbsp;&nbsp;&nbsp;Bejli je jeo u maloj i retko upotrebljavanoj trpezariji Odseka. Gutao je punjeni paradajz sa salatom, a da uopšte nije bio svestan šta jede, i kad je pojeo poslednji zalogaj, njegova je viljuška i dalje automatski prebacivala nešto iz tanjira u usta, tako da ju je konačno spustio s prigušenom kletvom.
<BR>&nbsp;&nbsp;&nbsp;&nbsp;&nbsp;Iznenada, on reče: "Denile!"
<BR>&nbsp;&nbsp;&nbsp;&nbsp;&nbsp;R. Denil je sedeo za drugim stolom, kao da je želeo da ostavi Bejlija da na miru razmišlja, ili kao da mu je i samom bila potrebna samoća. Bejliju je bilo svejedno šta je od toga dvoga tačno.
<BR>&nbsp;&nbsp;&nbsp;&nbsp;&nbsp;Denil ustade, preseli se za Bejlijev sto i sede: "Da, partneru Erlija?"
<BR>&nbsp;&nbsp;&nbsp;&nbsp;&nbsp;Bejli ga nije ni pogledao. "Denile, biće mi potrebna tvoja saradnja."
<BR>&nbsp;&nbsp;&nbsp;&nbsp;&nbsp;"Kakva?"
<BR>&nbsp;&nbsp;&nbsp;&nbsp;&nbsp;"Ispitivaće mene i Džesi. U to sam potpuno siguran. Dozvoli mi da na pitanja odgovaram na svoj način. Shvataš li?"
<BR>&nbsp;&nbsp;&nbsp;&nbsp;&nbsp;"Shvatam šta želiš da kažeš, naravno. Ipak, ako mi postave direktno pitanje, ja neću moći reći ništa drugo osim istine."
<BR>&nbsp;&nbsp;&nbsp;&nbsp;&nbsp;"Ako ti postave direktno pitanje, to je druga stvar. Ja te samo molim da ne dobrovoljno ne daješ informacije. To možeš, zar ne?"
<BR>&nbsp;&nbsp;&nbsp;&nbsp;&nbsp;"Mislim da mogu, Elija, ako svojim ćutanjem neću povrediti ljudsko biće."
<BR>&nbsp;&nbsp;&nbsp;&nbsp;&nbsp;Bejli smrknuto reče: "Povredićeš mene ako ne budeš ćutao, uveravam te."
<BR>&nbsp;&nbsp;&nbsp;&nbsp;&nbsp;"Ne razumem potpuno tvoje gledište, partneru Elija. Stvar sa R. Semijem tebe se ne tiče."
<BR>&nbsp;&nbsp;&nbsp;&nbsp;&nbsp;"Ne? Sve se okreće oko motiva, zar ne? Ti si upitao za motiv. Komesar misli o motivu. I, konačno, ja mislim o tome. Zašto je neko morao da ubije R. Semija? Pazi, to nije samo načelno pitanje - ko bi želeo da uništi robote. Svi žitelji Zemlje to žele. Pitanje je, međutim, kome bi bilo važno da ubije baš robota Semija. Možda je to želeo Vinsent Beret, ali sam komesar je rekao da on nije mogao doći do alfa-aparata i tu je u pravu. Moramo tražiti negde drugde, a jasno je da jedna osoba mora imati motiv. I to vrlo očigledan motiv. Motiv koji svako mora videti."
<BR>&nbsp;&nbsp;&nbsp;&nbsp;&nbsp;"Ko je ta osoba, Elija?"
<BR>&nbsp;&nbsp;&nbsp;&nbsp;&nbsp;Bejli tiho reče: "Ja sam taj. Denile." R. Denilovo bezizražajno lice nije se promenilo pod udarcem te izjave. Samo je zatresao glavom.
<BR>&nbsp;&nbsp;&nbsp;&nbsp;&nbsp;Bejli nastavi: "Ti se ne slažeš. Ali moja žena je danas dolazila u Odsek. Oni to znaju. Komesar je čak i radoznao. Da mi nije prijatelj, ne bi tako brzo prestao s ispitivanjem. A sada će se saznati i zašto. To je sigurno. Ona je saučesnik u zaveri; bezazleni i glupi saučesnik, ali ipak je u pitanju zavera. Policajac ne može dopustiti da njegova žena bude umešana u takvu stvar. Naravno, ja ću na svaki način nastojati da se to prikrije.
<BR>&nbsp;&nbsp;&nbsp;&nbsp;&nbsp;Ko o tome išta zna? Ti, ja i, naravno, Džesi - i R. Semi. On ju je video u paničnom strahu. Kad joj je rekao da smo naredili da nam niko ne smeta, mora da je izgubila kontrolu nad sobom. Video si kako je izgledala kad je došla k nama."
<BR>&nbsp;&nbsp;&nbsp;&nbsp;&nbsp;R. Denil izjavi: "Nije verovatno da je ona išta rekla R. Semiju."
<BR>&nbsp;&nbsp;&nbsp;&nbsp;&nbsp;"Možda je i tako. Ali ja rekonstruišem događaje onako kao će oni to učiniti. Oni će reći da mu je nešto kazala. Tu je moj motiv. Ubio sam ga, da zataškam stvar":
<BR>&nbsp;&nbsp;&nbsp;&nbsp;&nbsp;"Oni neće tako misliti."
<BR>&nbsp;&nbsp;&nbsp;&nbsp;&nbsp;"Uveren sam da će tako misliti. Ubistvo je izvedeno tako da sumnja pade na mene. Zašto su upotrebili alfa-aparat? To je prilično riskantan način. Teško ga je nabaviti i lako se da otkriti gde je nabavljen. Mislim da je upravo to razlog zbog koga je upotrebljen. Ubica je čak naredio robotu Semiju da ode u fotografsko skladište i da se tamo ubije. Čini mi se očigledno da je razlog tome želja da niko ne posumnja u način ubistva. Čak i kad bi neko bio toliko slep da ne prepozna alfa-aparat, sigurno je da bi u najkraćem roku neko zapazio zamućeni film."
<BR>&nbsp;&nbsp;&nbsp;&nbsp;&nbsp;"Kako se to odnosi na tebe, Elija?"
<BR>&nbsp;&nbsp;&nbsp;&nbsp;&nbsp;Bejli se naceri stisnutih usana, ali na njegovom licu nije bilo ni traga dobrom raspoloženju: "Vrlo jasno. Alfa-aparat potiče iz energetske centrale u Vilijemsbergu. Ti i ja juče smo prošli kroz tu centralu. Videli su nas i to će se uskoro saznati. To mi je pružilo priliku da dođem do oružja kojim je počinjen zločin, a motiv je već jasan. Uz to, sigurno će se pokazati da smo mi poslednji koji smo videli i čuli robota Semija - osim, naravno, pravog ubice."
<BR>&nbsp;&nbsp;&nbsp;&nbsp;&nbsp;"Ja sam s tobom bio u energetskoj centrali i mogu posvedočiti da nisi imao priliku da ukradeš alfa-aparat."
<BR>&nbsp;&nbsp;&nbsp;&nbsp;&nbsp;"Hvala", odvrati tužno Bejli, "ali ti si robot i tvoje svedočanstvo neće vrediti."
<BR>&nbsp;&nbsp;&nbsp;&nbsp;&nbsp;"Komesar je tvoj prijatelj. On će poverovati."
<BR>&nbsp;&nbsp;&nbsp;&nbsp;&nbsp;"Komesar mora nastojati da sačuva svoje mesto, a ja sam mu već pomalo dodijao. To mu je jedina prilika da se izvuče iz ove teške situacije. Kao što i ja imam jednu jedinu priliku da se spasem."
<BR>&nbsp;&nbsp;&nbsp;&nbsp;&nbsp;"A ta je?"
<BR>&nbsp;&nbsp;&nbsp;&nbsp;&nbsp;"Pitam se zbog čega neko želi da sumnja padne na mene? Očito zato da me se reši. Ali zašto? Opet, očito zato što sam nekome opasan. Ja činim sve što mogu da otkrijem ubicu dr Sartona u Gradu Svemiraca. To može smetati medijevalistima, naravno, ili bar njihovoj užoj grupi. Ta uža grupa će znati da sam ja prošao kroz onu centralu; mogao me je neki od njih slediti celim putem, premda si ti mislio da smo ih se rešili.
<BR>&nbsp;&nbsp;&nbsp;&nbsp;&nbsp;I tako je moja jedina prilika da, otkrivši ubicu dr Sartona, ujedno otkrijem i čoveka - ili ljude - koji pokušava da me makne s puta. Ako proniknem u slučaj, ako ga rešim, ako ga samo rešim, biću bezbedan. I ja i Džesi. Ne bih mogao podneti da nju... Ali nemam mnogo vremena." Šaka mu se grčevito otvarala i stezala. "Nemam više mnogo vremena."
<BR>&nbsp;&nbsp;&nbsp;&nbsp;&nbsp;Bejli pogledao R. Denilovo isklesano lice s iznenadnom nadom. Premda je bio robot, bio je snažan, veran i nesebičan. Šta je drugo čovek mogao tražiti od prijatelja? Bejliju je bio potreban prijatelj i nije bio raspoložen da mnogo prigovara činjenici što je u ovom prijatelju srce bilo zamenjeno nekakvim točkićima.
<BR>&nbsp;&nbsp;&nbsp;&nbsp;&nbsp;Ali R. Denil je zatresao glavom.
<BR>&nbsp;&nbsp;&nbsp;&nbsp;&nbsp;"Žao mi je, Elija", reče on. Ali, naravno, na njegovom licu nije bilo ni traga žaljenju. "Nisam ni slutio da će se ovako nešto dogoditi. Možda ono što sam učinio nije bilo dobro i žao mi je ako opšta dobrobit zahteva da tako bude."
<BR>&nbsp;&nbsp;&nbsp;&nbsp;&nbsp;"Kakva opšta dobrobit?" promuca Bejli.
<BR>&nbsp;&nbsp;&nbsp;&nbsp;&nbsp;"Razgovarao sam s dr Fastolfom."
<BR>&nbsp;&nbsp;&nbsp;&nbsp;&nbsp;"Do đavola, kada?"
<BR>&nbsp;&nbsp;&nbsp;&nbsp;&nbsp;"Dok si jeo."
<BR>&nbsp;&nbsp;&nbsp;&nbsp;&nbsp;Bejlijeve se usne stisnuše.
<BR>&nbsp;&nbsp;&nbsp;&nbsp;&nbsp;"Pa?" jedva je zaustio. "Šta se desilo?"
<BR>&nbsp;&nbsp;&nbsp;&nbsp;&nbsp;"Moraćeš se osloboditi sumnje da si ubica R. Semija na neki drugi način, a ne rešavanjem slučaja ubistva moga konstruktora, dr Sartona. Žitelji Grada Svemiraca odlučili su, na osnovu mojih informacija, da okončaju istragu današnjim danom i da počnu da prave planova za napuštanje Grada Svemiraca - i Zemlje."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
