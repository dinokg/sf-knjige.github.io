<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. ŠAPUTANJA U SPAVAĆOJ SOBI
<P>&nbsp;&nbsp;&nbsp;&nbsp;&nbsp;Na najvišim spratovima nekih od najbogatijih podsekcija Grada nalaze se prirodni solarijumi u kojima tavanice od kvarca, s pokretnim metalnim štitnicima, daju slobodan prolaz suncu, ali isključuju ulazak spoljnjeg vazduha. Tamo žene i deca najviših gradskih službenika smeju da dođu na sunčanje. Svake večeri, tamo se dešava nešto jedinstveno.
<BR>&nbsp;&nbsp;&nbsp;&nbsp;&nbsp;Spušta se noć.
<BR>&nbsp;&nbsp;&nbsp;&nbsp;&nbsp;U ostalim delovima Grada (uključujući i veštačke solarijume, gde milioni, pokoravajući se strogo racionisanom vremenu sunčanja, mogu s vremena na vreme izložiti svoja tela veštačkim zracima lučnih lampi) postoje uglavnom sasvim mehanički određeni ciklusi časova.
<BR>&nbsp;&nbsp;&nbsp;&nbsp;&nbsp;Poslovi u Gradu mogu se lako obavljati u tri osmočasovne ili četiri šestočasovne smene, "danju" kao i "noću." Svetlost i rad mogu podjednako beskrajno trajati. Uvek ima reformatora koji povremeno predlažu takav raspored u interesu ekonomičnosti i delotvornosti.
<BR>&nbsp;&nbsp;&nbsp;&nbsp;&nbsp;Ali to nikad nije bilo prihvaćeno.
<BR>&nbsp;&nbsp;&nbsp;&nbsp;&nbsp;Mnogi raniji običaji zemaljskog društva nestali su baš u interesu te ekonomičnosti i delotvornosti: prostor, privatnost, pa čak i mnogo slobodne volje. Najzad, običaji su ionako bili samo proizvod civilizacije, ne starije od deset hiljada godina.
<BR>&nbsp;&nbsp;&nbsp;&nbsp;&nbsp;Međutim, potreba za snom stara je koliko i čovek: oko milion godina. Te navike nije se lako osloboditi. Premda se ni po čemu ne prepoznaje dolazak večeri, svetla se u stanovima sa pribiližavanjem časova noći polako gase i bilo grada se smiruje. Premda niko ne može razlikovati podne od ponoći ni po kakvom kosmičkom fenomenu, u zatvorenim avenijama Grada čovečanstvo se ravna prema utvrđenom hodu kazaljki.
<BR>&nbsp;&nbsp;&nbsp;&nbsp;&nbsp;Ekspresi se prazne, nestaje buka života, raspršuje se gomila što hoda po ogormnim ulicama; Grad Njujork leži u nevidljivoj Zemljinoj senci i njegovo stanovništvo spava.
<BR>&nbsp;&nbsp;&nbsp;&nbsp;&nbsp;Ali Elija Bejli nije spavao. Ležao je na krevetu i u njegovom stanu nije bilo svetla, ali samo toliko...
<BR>&nbsp;&nbsp;&nbsp;&nbsp;&nbsp;Džesi je ležala kraj njega, nepokretna u tmini. Nije čuo nijedan njen pokret.
<BR>&nbsp;&nbsp;&nbsp;&nbsp;&nbsp;S druge strane zida sedeo je, stajao ili ležao (Bejli nije znao tačno) R. Denil Olivav.
<BR>&nbsp;&nbsp;&nbsp;&nbsp;&nbsp;Bejli je prošaputao: "Džesi!" Zatim, opet: "Džesi!"
<BR>&nbsp;&nbsp;&nbsp;&nbsp;&nbsp;Tamna prilika kraj njega malo se pomerila. "Šta hoćeš?"
<BR>&nbsp;&nbsp;&nbsp;&nbsp;&nbsp;"Džesi, molim te, nemoj mi još više otežavati stvari?"
<BR>&nbsp;&nbsp;&nbsp;&nbsp;&nbsp;"Trebalo je da mi kažeš."
<BR>&nbsp;&nbsp;&nbsp;&nbsp;&nbsp;"Kad sam imao priliku? Nameravao sam, samo nisam znao kako da ti kažem. Do đavola, Džesi..."
<BR>&nbsp;&nbsp;&nbsp;&nbsp;&nbsp;"Š-š-š!"
<BR>&nbsp;&nbsp;&nbsp;&nbsp;&nbsp;Bejlijev glas ponovo pređe u šapat: "Kako si saznala? Zar nećeš da mi kažeš?"
<BR>&nbsp;&nbsp;&nbsp;&nbsp;&nbsp;Džesi se okrenula prema njemu. Osećao je kako ga posmatra u mraku.
<BR>&nbsp;&nbsp;&nbsp;&nbsp;&nbsp;"Elija." Glas joj je bio jedva nešto čujniji od slabog daška. "Može li nas čuti? Ona stvar?"
<BR>&nbsp;&nbsp;&nbsp;&nbsp;&nbsp;"Ne, ako šapućemo."
<BR>&nbsp;&nbsp;&nbsp;&nbsp;&nbsp;"Kako znaš? Možda ima naročite uši, kojima može uhvatiti svaki zvuk. Ti roboti Svemiraca svašta mogu."
<BR>&nbsp;&nbsp;&nbsp;&nbsp;&nbsp;Bejli je i sam to znao. Prorobotska propaganda uvek je naglašavala čudesne osobine robota Svemiraca, njihovu izdržljivost, njihova izvanredna čula, njihovo služenje čovečanstvu na stotine načina. Mislio je uvek da ta propaganda radi protiv sebe same. Stanovnici Zemlje su tim više mrzeli robote, što su ovi bili savršeniji.
<BR>&nbsp;&nbsp;&nbsp;&nbsp;&nbsp;Prošaputao je: "Ne Denil. Napravili su ga namerno kao čoveka. Želeli su da bude prihvaćen kao ljudsko biće i sigurno su mu ugradili samo ljudska čula."
<BR>&nbsp;&nbsp;&nbsp;&nbsp;&nbsp;"Kako znaš?"
<BR>&nbsp;&nbsp;&nbsp;&nbsp;&nbsp;"Kad bi raspolagao posebnim čulima, postojala bi velika opasnost da se oda. Previše stvari bi mogao uraditi, previše bi znao."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Ponovo je nastala tišina.
<BR>&nbsp;&nbsp;&nbsp;&nbsp;&nbsp;Prošli su dugi trenuci i Bejli pokuša drugi put: "Džesi, kad mi samo ne bi pravila neprilike dok... dok... Slušaj, draga, nije lepo od tebe što se ljutiš."
<BR>&nbsp;&nbsp;&nbsp;&nbsp;&nbsp;"Ljutim? Ah, Elija, ti si budala. Ne ljutim se. Samo se bojim. Smrtno sam uplašena."
<BR>&nbsp;&nbsp;&nbsp;&nbsp;&nbsp;Progutala je pljuvačku i čvrsto ga zagrlila oko vrata. Neko vreme su tako ležali zagrljeni i Bejlijeva se uvrđenost pretvorila u zabrinutost.
<BR>&nbsp;&nbsp;&nbsp;&nbsp;&nbsp;"Zašto, Džesi? Ne treba ničega da se bojiš. On je potpuno bezopasan. Kunem ti se."
<BR>&nbsp;&nbsp;&nbsp;&nbsp;&nbsp;"Zar ga se ne možeš otarasiti, Elija?"
<BR>&nbsp;&nbsp;&nbsp;&nbsp;&nbsp;"Znaš da ne mogu. To mi je dužnost. Kako bih mogao?"
<BR>&nbsp;&nbsp;&nbsp;&nbsp;&nbsp;"Kakav je to posao, Elija? Reci mi."
<BR>&nbsp;&nbsp;&nbsp;&nbsp;&nbsp;"Slušaj, Džesi, ja ti se zaista čudim." Potražio je u tami njen obraz i pomilovao ga. Obraz je bio vlažan. Rukavom pidžame pažljivo joj je obrisao oči.
<BR>&nbsp;&nbsp;&nbsp;&nbsp;&nbsp;"Slušaj", rekao je nežno, "ti si pravo dete."
<BR>&nbsp;&nbsp;&nbsp;&nbsp;&nbsp;"Reci onima u Odseku da daju taj slučaj nekom drugom, šta je da je. Molim te, Elija."
<BR>&nbsp;&nbsp;&nbsp;&nbsp;&nbsp;Bejlijev glas malo je otvrdnuo. "Džesi, ti si dovoljno dugo policajčeva žena da znaš da je zadatak - zadatak."
<BR>&nbsp;&nbsp;&nbsp;&nbsp;&nbsp;"Ali zašto ga moraš baš ti obavljati?"
<BR>&nbsp;&nbsp;&nbsp;&nbsp;&nbsp;"Džulijus Enderbi..."
<BR>&nbsp;&nbsp;&nbsp;&nbsp;&nbsp;Naglo se ukočila u njegovom zagrljaju. "Mogla sam pretpostaviti. Zašto ne kažeš Džulijusu Enderbiju da bar jednom neki težak posao prebaci na nekog drugog. Ovo je već previše, Elija..."
<BR>&nbsp;&nbsp;&nbsp;&nbsp;&nbsp;"U redu, u redu", rekao je, tešeći je.
<BR>&nbsp;&nbsp;&nbsp;&nbsp;&nbsp;Lagano podrhtavajući, postepeno se umirila.
<BR>&nbsp;&nbsp;&nbsp;&nbsp;&nbsp;Bejli pomisli: ona to nikada neće razumeti.
<BR>&nbsp;&nbsp;&nbsp;&nbsp;&nbsp;Svađali su se oko Džulijusa Enderbija još otkako su se venčali. Enderbi je išao u istu školu kao i Bejli, samo je bio dva razreda stariji. Bili su prijatelji, ali kada je Bejli položio sve ispite, prošao sve testove, kad mu je izvršena neuroanaliza i kada je ušao u policijske snage, otkrio je da je Enderbi već tamo. Enderbi je već bio unapređen u detektiva.
<BR>&nbsp;&nbsp;&nbsp;&nbsp;&nbsp;Bejli je sledio Enderbija, ali zaostajući sve više i više. To zaostanje nije bila ničija krivica. Bejli je bio veoma sposoban, radan, ali mu je nedostajalo nešto što je Enderbi posedovao. Enderbi se mogao potpuno prilagoditi administrativnoj mašineriji. Bio je, jednostavno, jedan od onih ljudi rođenih za hijerarhiju, koji se sasvim prirodno i udobno osećaju u birokratskom sistemu.
<BR>&nbsp;&nbsp;&nbsp;&nbsp;&nbsp;Komesar nije bio veliki mozak i Bejli je to znao. Bio je pun dečjih hirova, u šta je, na primer, spadao i njegov prilično izražen medijevalizam. Ali uvek je bio u dobrim odnosima s ljudima, nikoga nije povređivao. Davao je i primao naređenja s mnogo pažnje, a u postupanju s ljudima ispoljavao je nepogrešivu mešavinu blagosti i čvrstine. Dobro se snalazio čak i sa Svemircima. Možda se prema njima odnosio malo suviše ponizno (sam Bejli nikad ne bi mogao s njima stupiti u razgovor, a da se odmah ne posvađa; bio je u to siguran, premda nikad nije zaista razgovarao s nekim Svemircem), ali oni su mu verovali i zato je bio neobično koristan Gradu.
<BR>&nbsp;&nbsp;&nbsp;&nbsp;&nbsp;I tako, u državnoj službi, gde glatko društveno ophođenje znači mnogo više nego stručna sposobnost, Enderbi se brzo peo i postao komesar, dok Bejli još nije bio ništa više od običnog C-5. Bejliju ta razlika nije smetala, mada je i on bio samo čovek, nikako lišen osećanja zavisti. Enderbi nije zaboravljao njihovo ranije prijateljstvo i na svoj način pokušavao je da Bejliju nadoknadi ono što je on sam dobio uspehom.
<BR>&nbsp;&nbsp;&nbsp;&nbsp;&nbsp;Odluka da Bejli bude detektiv koji će radi sa R. Denilom bila je plod upravo tih odnosa. Zadatak je bio težak i neugodan, ali nije bilo nikakve sumnje da je u sebi skrivao mogućnost za veliko unapređenje. Komesar je tu priliku mogao pružiti i nekom drugom. Njegova jutrošnja tirada o tome da mu je potrebna usluga prikrila je, ali ne i sasvim prebrisala tu činjenicu.
<BR>&nbsp;&nbsp;&nbsp;&nbsp;&nbsp;Džesi nije nikada sagledavala stvar u takvoj svetlosti. U sličnim prilikama u prošlosti bi govorila: "Ta tvoja glupa lojalnost. Već mi je dosta da slušam kako svi hvale tvoj osećaj dužnosti. Misli malo i na sebe. Primećujem da oni sa vrha baš i ne govore tako često o svojoj lojalnosti."
<BR>&nbsp;&nbsp;&nbsp;&nbsp;&nbsp;Bejli je ležao u krevetu, budan i ukočen, čekajući da se Džesi malo smiri. Morao je da razmisli. Morao je biti siguran u svoje sumnje. Iza jednog malog detalja javljao se drugi, što je polako sastavljalo celovitu sliku u njegovom mozgu. Nalazio se na tragu nečega.
<BR>&nbsp;&nbsp;&nbsp;&nbsp;&nbsp;Osetio je kako se Džesi pomerila.
<BR>&nbsp;&nbsp;&nbsp;&nbsp;&nbsp;"Elija?" Njene su mu usne bile na uhu.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Zašto ne podneseš ostavku?"
<BR>&nbsp;&nbsp;&nbsp;&nbsp;&nbsp;"Nemoj biti luda."
<BR>&nbsp;&nbsp;&nbsp;&nbsp;&nbsp;"Zašto da ne?" Odjednom je oživela. "Tako se možeš rešiti tog strašnog robota. Samo idi do Enderbija i kaži mu da ti je svega preko glave."
<BR>&nbsp;&nbsp;&nbsp;&nbsp;&nbsp;Bejli hladno uzvrati: "Ne mogu da podnesem ostavku usred važnog slučaja. Ne mogu celu stvar odbaciti kao staru košulju, kako mi se dopadne. Tako nešto značilo bi trenutno otpuštanje."
<BR>&nbsp;&nbsp;&nbsp;&nbsp;&nbsp;"Ne mari. Možda ćeš se ponovo uspeti. Ti to možeš, Elija. Ima mnogo mesta gde bi mogao raditi."
<BR>&nbsp;&nbsp;&nbsp;&nbsp;&nbsp;"U državnu službu više se ne primaju činovnici koji su jednom bili otpušteni. Manuelni rad je jedina stvar koju znam i jedina stvar koju ti znaš. Bentli bi izgubio svoje povlastice. Džesi, ti i ne znaš šta to znači."
<BR>&nbsp;&nbsp;&nbsp;&nbsp;&nbsp;"Čitala sam o tome. Ja se ne bojim", promrmljala je.
<BR>&nbsp;&nbsp;&nbsp;&nbsp;&nbsp;"Ti si luda. Ti si naprosto luda." Bejli je osećao kako podrhtava. U duhu mu se pojavila poznata slika oca. Njegovog oca, koji je polako propadao, sve do smrti.
<BR>&nbsp;&nbsp;&nbsp;&nbsp;&nbsp;Džesi je teško uzdahnula.
<BR>&nbsp;&nbsp;&nbsp;&nbsp;&nbsp;Bejlijeve su se misli okrenule u drugom pravcu. Očajnički je preživljavao sliku slučaja, koju je u duhu sazdao.
<BR>&nbsp;&nbsp;&nbsp;&nbsp;&nbsp;Rekao je ukočeno: "Džesi, moraš mi reći. Kako si saznala da je Denil robot? Kako si došla do toga?"
<BR>&nbsp;&nbsp;&nbsp;&nbsp;&nbsp;Počela je: "Pa...", i prestala. Već treći put pokušala je da objasni, bez uspeha.
<BR>&nbsp;&nbsp;&nbsp;&nbsp;&nbsp;Čvrsto joj je stisnuo ruku, želeći da je navede da progovori: "Molim te, Džesi. Čega se plašiš?"
<BR>&nbsp;&nbsp;&nbsp;&nbsp;&nbsp;Odgovorila je: "Prosto sam pogodila da je robot, Elija."
<BR>&nbsp;&nbsp;&nbsp;&nbsp;&nbsp;"Ni po čemu nisi mogla pogoditi, Džesi. Nisi shvatila da je robot pre nego što si otišla, pa nisi mogla ni kasnije."
<BR>&nbsp;&nbsp;&nbsp;&nbsp;&nbsp;"Ne, ali sam razmišljala..."
<BR>&nbsp;&nbsp;&nbsp;&nbsp;&nbsp;"De, de, Džesi. Šta je posredi?"
<BR>&nbsp;&nbsp;&nbsp;&nbsp;&nbsp;"Pa, znaš, Elija, devojke su razgovarale o tome u ličnim prostorijama. Ti znaš kakve su. Govore o svemu i svačemu."
<BR>&nbsp;&nbsp;&nbsp;&nbsp;&nbsp;Žene, pomisli Bejli.
<BR>&nbsp;&nbsp;&nbsp;&nbsp;&nbsp;"Pričale su", nastavi Džesi, "da u celom Gradu samo o tome govore."
<BR>&nbsp;&nbsp;&nbsp;&nbsp;&nbsp;"U celom Gradu?" Bejli iskusi brzi i nagli osećaj trijumfa, ili nečega sličnog tome.
<BR>&nbsp;&nbsp;&nbsp;&nbsp;&nbsp;"Tako se priča. Govori se o tome da je robot Svemiraca u Gradu. Pretpostavlja se da izgleda potpuno kao čovek i da radi s našom policijom. Čak su me i pitali o tome. Smejali su se i tražili da im kažem da li ti išta o tome znač. Ja sam se takođe smejala i odvratila im da ne budu glupe.
<BR>&nbsp;&nbsp;&nbsp;&nbsp;&nbsp;Onda sam otišla u video-dvoranu, gde sam počela razmišljati o tvom partneru. Sećaš li se onih slika koje si jednom doneo kući. Onih, koje je Džulijus Enderbi napravio u Gradu Svemiraca, da mi pokaže kako Svemirci izgledaju. I tako sam počela razmišljati o tvom partneru, koji baš tako izgleda. Onda sam pomislila da ga je neko morao prepoznati u prodavnici cipela i da sada zna da se nalazi s tobom, a onda sam im rekla da me boli glava i potrčala sam kući..."
<BR>&nbsp;&nbsp;&nbsp;&nbsp;&nbsp;Bejli reče: "Molim te, Džesi, prestani. Saberi se. Zašto se bojiš? Tebe nije strah od Denila. Kad si ga upoznala, nije te uopšte bio strah. Razgovarala si s njim..."
<BR>&nbsp;&nbsp;&nbsp;&nbsp;&nbsp;Zastao je. Naglo se uspravio u krevetu, beskorisno šireći oči da probije tminu.
<BR>&nbsp;&nbsp;&nbsp;&nbsp;&nbsp;Osetio je kako mu se žena primakla. Ruka mu je auatomatski poletela, našla njena usta i čvrsto ih pritisnula. Džesi se borila da se oslobodi pritiska, hvatajući ga za zglob, ali ju je Bejli čvrsto držao.
<BR>&nbsp;&nbsp;&nbsp;&nbsp;&nbsp;Onda je naglo pusti. Džesi zajeca.
<BR>&nbsp;&nbsp;&nbsp;&nbsp;&nbsp;Bejli muklo reče: "Izvini, Džesi. Osluškivao sam."
<BR>&nbsp;&nbsp;&nbsp;&nbsp;&nbsp;Digao se iz kreveta, navlačeći tople navlake od plastofilma na noge.
<BR>&nbsp;&nbsp;&nbsp;&nbsp;&nbsp;"Elija, gde ćeš? Ne ostavljaj me."
<BR>&nbsp;&nbsp;&nbsp;&nbsp;&nbsp;"Ne boj se. Idem samo do vrata."
<BR>&nbsp;&nbsp;&nbsp;&nbsp;&nbsp;Papuče od plastofilma blago su šuštale, dok je obilazio krevet. Malo je odškrinuo vrata prema dnevnoj sobi i počeknuo nekoliko dugih trenutaka. Ništa se nije dogodilo. Bilo je tako tiho da je mogao čuti Džesino disanje. U ušima mu je odjekivao tupi ritam vlastite krvi.
<BR>&nbsp;&nbsp;&nbsp;&nbsp;&nbsp;Bejlijeva se ruka provukla kroz otvor u vratima, tražeći prekidač. Prsti su mu čvrsto stegnuli ručku koja je kontrolisala osvetljenje na tavanici. Pritisnuo je što je blaže mogao i tavanica se mutno zasvetlela, tako slabo da je donji deo dnevne sobe ostao u polumraku.
<BR>&nbsp;&nbsp;&nbsp;&nbsp;&nbsp;Ipak je dovoljno video. Glavna vrata bila su zatvorena, a dnevna soba prostirala se beživotno i mirno.
<BR>&nbsp;&nbsp;&nbsp;&nbsp;&nbsp;Ponovo je ugasio svetlo i vratio se u krevet.
<BR>&nbsp;&nbsp;&nbsp;&nbsp;&nbsp;Samo mu je još to trebalo. Svi su se delovi zagonetke složili u celinu. Slika je bila potpuna.
<BR>&nbsp;&nbsp;&nbsp;&nbsp;&nbsp;Džesi ga je molila: "Elija, reci mi, šta nije u redu?"
<BR>&nbsp;&nbsp;&nbsp;&nbsp;&nbsp;"Sve je u redu, Džesi. Sve je u redu. Nema ga."
<BR>&nbsp;&nbsp;&nbsp;&nbsp;&nbsp;"Robota? Misliš li da je otišao? Zauvek?"
<BR>&nbsp;&nbsp;&nbsp;&nbsp;&nbsp;"Ne, nije. Vratiće se. Ali pre nego što dođe, odgovori mi na jedno pitanje."
<BR>&nbsp;&nbsp;&nbsp;&nbsp;&nbsp;"Koje?"
<BR>&nbsp;&nbsp;&nbsp;&nbsp;&nbsp;"Čega se bojiš?"
<BR>&nbsp;&nbsp;&nbsp;&nbsp;&nbsp;Džesi ništa ne odgovori.
<BR>&nbsp;&nbsp;&nbsp;&nbsp;&nbsp;Bejli postade uporniji: "Rekla si da si smrtno uplašena. Čega se plašiš?"
<BR>&nbsp;&nbsp;&nbsp;&nbsp;&nbsp;"Njega."
<BR>&nbsp;&nbsp;&nbsp;&nbsp;&nbsp;"Ne, njega se ne bi plašila. Nije te bio strah ni ranije, a, osim toga, ti dobro znaš da robot ne može povrediti čoveka."
<BR>&nbsp;&nbsp;&nbsp;&nbsp;&nbsp;Ona je polako izgovarala: "Mislila sam, ako ljudi budu saznali da je to robot, da može doći do pobune. Nas bi ubili."
<BR>&nbsp;&nbsp;&nbsp;&nbsp;&nbsp;"Zašto bi ubili baš nas?"
<BR>&nbsp;&nbsp;&nbsp;&nbsp;&nbsp;"Znaš kakve su pobune."
<BR>&nbsp;&nbsp;&nbsp;&nbsp;&nbsp;"Ali oni čak ni ne znaju gde je robot, zar ne?"
<BR>&nbsp;&nbsp;&nbsp;&nbsp;&nbsp;"Mogli bi doznati."
<BR>&nbsp;&nbsp;&nbsp;&nbsp;&nbsp;"I toga se bojiš, bune?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Pst!" Gurnuo je Džesinu glavu na jastuk.
<BR>&nbsp;&nbsp;&nbsp;&nbsp;&nbsp;Tada joj prisloni usne na uho. "Vratio se. A sada, slušaj i ništa ne govori. Sve je u najboljem redu. On će ujutro otići i neće se više vratiti. Neće biti pobune, ničega."
<BR>&nbsp;&nbsp;&nbsp;&nbsp;&nbsp;Gotovo je bio srećan kad je to izrekao, gotovo savršeno srećan. Osećao je da sada može zaspati.
<BR>&nbsp;&nbsp;&nbsp;&nbsp;&nbsp;Ponovo je pomislio: nema pobune, ničega. I neće biti otpuštanja.
<BR>&nbsp;&nbsp;&nbsp;&nbsp;&nbsp;I trenutak pre nego što će zaspati, pomislio je: neće biti ni istrage zbog ubistva. Ni toga. Cela stvar je rešena...
<BR>&nbsp;&nbsp;&nbsp;&nbsp;&nbsp;Već je spavao.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
