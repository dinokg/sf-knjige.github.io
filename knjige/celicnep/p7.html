<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. POSETA GRADU SVEMIRACA
<P>&nbsp;&nbsp;&nbsp;&nbsp;&nbsp;Policijski komesar Džulijus Enderbi neobično pažljivo je očistio svoje naočare, a zatim ih stavio na vrh nosa.
<BR>&nbsp;&nbsp;&nbsp;&nbsp;&nbsp;Bejli je razmišljao. Bio je to dobar trik. Čovek je nečim zabavljen, dok razmišlja šta će reći, a to ga ne staje ništa, za razliku od duvana.
<BR>&nbsp;&nbsp;&nbsp;&nbsp;&nbsp;I budući da se upravo toga setio, izvukao je lulu i počeo je puniti grubo rezanim duvanom. Duvan je bio jedan od malobrojnih luksuznih biljaka koje su još postojala na Zemlji, ali se mogao naslutiti i njegov nestanak u bliskoj budućnosti. U toku Bejlijevog života cene su neprestano rasle, a nikada padale; racionalisane količine neprestano su se smanjivale.
<BR>&nbsp;&nbsp;&nbsp;&nbsp;&nbsp;Kad je namestio naočare, Enderbi je pritisnuo prekidač na jednom kraju stola i ulazna vrata postala su jednostrano prozirna. Mogao je gledati iz svoje sobe napolje, ali, s druge strane, vrata su izgledala normalno. "Uz put rečeno, gde je on sada?"
<BR>&nbsp;&nbsp;&nbsp;&nbsp;&nbsp;"Rekao mi je da želi da razgleda Odsek, a ja sam zamolio Džeka Tobina da mu ga pokaže." Bejli je pažljivo zapalio lulu. Komesar je, kao i svi nepušači, bio prilično osetljiv na miris duvana.
<BR>&nbsp;&nbsp;&nbsp;&nbsp;&nbsp;"Nadam se da mu nisi reako da je Denil robot?"
<BR>&nbsp;&nbsp;&nbsp;&nbsp;&nbsp;"Naravno da nisam."
<BR>&nbsp;&nbsp;&nbsp;&nbsp;&nbsp;Komesar je i dalje bio napet. Jedna mu je ruka besciljno baratala automatskim kalendarom na stolu.
<BR>&nbsp;&nbsp;&nbsp;&nbsp;&nbsp;"Kako napreduje slučaj?" upitao je, ne gledajući Bejlija.
<BR>&nbsp;&nbsp;&nbsp;&nbsp;&nbsp;"Osrednje loše."
<BR>&nbsp;&nbsp;&nbsp;&nbsp;&nbsp;"Žao mi je, Bejli."
<BR>&nbsp;&nbsp;&nbsp;&nbsp;&nbsp;Bejli čvrsto reče: "Mogao si me upozoriti da u potpunosti izgleda kao čovek."
<BR>&nbsp;&nbsp;&nbsp;&nbsp;&nbsp;Činilo se kao da je komesar iznenađen. "Zar ti to nisam rekao?" A onda je nastavi, naglo i hirovito: "Prokletstvo, mogao si i sam znati. Ne bih te zamolio da ga primiš u svoj stan, kad bi izgledao kao R. Semi. Zar ne?"
<BR>&nbsp;&nbsp;&nbsp;&nbsp;&nbsp;"Znam, komesare, ali nikad nisam video takvog robota, a ti jesi. Nisam ni znao da je nešto tako moguće. Samo sam poželeo da si mi to rekao, to je sve."
<BR>&nbsp;&nbsp;&nbsp;&nbsp;&nbsp;"Zaista, Elija, žao mi je. Trebalo je da ti kažem. U pravu si. To je samo zato što me je cela stvar dovela do ruba pameti; gotovo sve vreme se bezrazložno izdirem na ljude. On, mislim taj Denil, tip je novog robota. Još su u eksperimentalnoj fazi."
<BR>&nbsp;&nbsp;&nbsp;&nbsp;&nbsp;"To mi je i sam objasnio."
<BR>&nbsp;&nbsp;&nbsp;&nbsp;&nbsp;"Pa, eto, to ti je onda to."
<BR>&nbsp;&nbsp;&nbsp;&nbsp;&nbsp;Bejli je osetio kako mu napetost raste. Dolazio je na ono pravo. Rekao je, kao uz put, stežući lulu u zubima. "R. Denil mi je isposlovao put u Grad Svemiraca"
<BR>&nbsp;&nbsp;&nbsp;&nbsp;&nbsp;"U Grad Svemiraca?" Enderbi ga pogleda pometeno.
<BR>&nbsp;&nbsp;&nbsp;&nbsp;&nbsp;"Da. To je, logično, naš sledeći korak, komesare. Hteo bih da vidim poprište zločina, da postavim nekoliko pitanja."
<BR>&nbsp;&nbsp;&nbsp;&nbsp;&nbsp;Enderbi je odlučno zatresao glavom. "Mislim da se tamo ne može više ništa novo saznati. A i oni su čudni ljudi. S njima moraš u rukavicama. Mislim da ti za to nemaš dovoljno iskustva."
<BR>&nbsp;&nbsp;&nbsp;&nbsp;&nbsp;Postavio je debeljuškastu ruku na čelo i s neočekivanom vatrenošću dodao: "Mrzim ih."
<BR>&nbsp;&nbsp;&nbsp;&nbsp;&nbsp;Bejli reče, dopuštajući da mu se u glasu oseti neprijateljstvo: "Prokletstvo, robot je došao ovamo, a ja bih sada morao poći tamo. Dovoljno je rđava stvar što moram raditi s robotom, a još bi mi neugodnije bilo da za njim zaostajem. Naravno, ako misliš da nisam sposoban da vodim ovu istragu, komesare..."
<BR>&nbsp;&nbsp;&nbsp;&nbsp;&nbsp;"Nije u tome stvar, Elija. Nije reč o tebi, nego o Svemircima. Ti i ne znaš kakvi su oni."
<BR>&nbsp;&nbsp;&nbsp;&nbsp;&nbsp;Bejli se namršti. "Pa komesare, kako bi onda bilo da i ti pođeš s nama?" Desna mu je ruka ležala na kolenu i dok je to izgovarao, on gotovo automatski ukrsti dva prsta.
<BR>&nbsp;&nbsp;&nbsp;&nbsp;&nbsp;Komesarove su se oči raširile. "Ne, Elija, ni slučajno. Nemoj to od mene zahtevati." Bilo je očigledno da ne može kontrolisati vlastite reči. Zatim nastavi mirnije, s donekle neuverljivim smeškom: "Imam mnogo posla, znaš i sam. Zaostajem."
<BR>&nbsp;&nbsp;&nbsp;&nbsp;&nbsp;Bejli ga je zamišljeno posmatrao. "Predložiću ti, onda, nešto. Ti bi se mogao kasnije pojaviti na trimenzioviziji. Samo na koji trenutak, u slučaju ako mi bude potrebna pomoć."
<BR>&nbsp;&nbsp;&nbsp;&nbsp;&nbsp;"Pa, mogao bih. Mislim da to mogu." Govorio je bez oduševljenja.
<BR>&nbsp;&nbsp;&nbsp;&nbsp;&nbsp;"Fino." Bejli pogleda na zidni sat, klimnu i ustane. "Javljaću ti se redovno."
<BR>&nbsp;&nbsp;&nbsp;&nbsp;&nbsp;Bejli se osvrnuo, dok je izlazio iz komesarove sobe, držeći vrata otvorena samo sekundu duže nego što je bilo potrebno. Video je kako se komsearova glava saginje prema ruci na stolu i kako se tamo naslanja. Detektiv se gotovo mogao zakleti da je začuo jecaj.
<BR>&nbsp;&nbsp;&nbsp;&nbsp;&nbsp;Prokletskvo, pomislio je, iznenađen.
<BR>&nbsp;&nbsp;&nbsp;&nbsp;&nbsp;Bejli je otvorio poklopac lule i istresao je u stonu vakuumsku pepeljaru, u kojoj beli duvanski pepo brzo nestade. Sa žaljenjem je pogledao praznu lulu, poklopio ju je i stavio u džep. Još jedna lula duvana zauvek je nestala.
<BR>&nbsp;&nbsp;&nbsp;&nbsp;&nbsp;Razmišljao je o onome što se upravo dogodilo. Na neki način, Enderbi ga nije iznenadio. Očekivao je otpor prema svakom svom pokušaju da uđe u Grad Svemiraca. Često je slušao kako komesar govori o poteškoćama raspravljanja s Svemircima, o opasnostima koje bi se mogle pojaviti kad bi bilo ko, osim iskusnih diplomata, uopšte dolazio u dodir s njima, pa čak i onda kad je reč bila o sitnicama.
<BR>&nbsp;&nbsp;&nbsp;&nbsp;&nbsp;Međutim, nije očekivao da će se komesar predati tako lako. Pretpostavljao je da će Enderbi predložiti da ga na tom putu barem prati. Prema važnosti ovoga svaki je drugi posao bio beznačajan. Ali nije to bilo ono što je Bejli želeo. Tražio je tačno onoliko koliko je i dobio. Želeo je samo da komesar bude prisutan na trimenzioviziji i da bude svedok događaja, makar izdaleka.
<BR>&nbsp;&nbsp;&nbsp;&nbsp;&nbsp;Vlastita bezbednost sada mu je bila najvažnija. Bejliju će biti neophodan svedok, koga neće biti moguće jednostavno ukoloniti s puta. Bilo mu je to potrebno kao najmanje jemstvo vlastite bezbednosti.
<BR>&nbsp;&nbsp;&nbsp;&nbsp;&nbsp;Komesar je na sve to odmah pristao. Bejli se prisetio jecanja na rastanku i pomislio: prokletstvo, ovaj čovek je zbog svega ovoga već počeo da gubi živce.
<BR>&nbsp;&nbsp;&nbsp;&nbsp;&nbsp;Veseli, sirovi glas zazvonio je tik uz Bjelijevo rame i on se trže.
<BR>&nbsp;&nbsp;&nbsp;&nbsp;&nbsp;"Kog đavola tražiš?" upita on divlje.
<BR>&nbsp;&nbsp;&nbsp;&nbsp;&nbsp;Smešak na licu robota Semija ostao je blestavo ukočen. "Džek mi je rekao da te obavestim da je Denil gotov, Elija."
<BR>&nbsp;&nbsp;&nbsp;&nbsp;&nbsp;"U redu. A sada se gubi."
<BR>&nbsp;&nbsp;&nbsp;&nbsp;&nbsp;Namrštio se prema leđima robota koji je odlazio. Ništa ga nije moglo toliko uznemiriti koliko ova nesretna metalna sprava koja je tako slobodno upotrebljavala njegovo ime. Žalio se već na to još kad je R. Semi došao u Odsek, ali komesar je slegao ramenima i rekao: "Čovek ne može sve, Elija. Javnost traži da gradski roboti budu sazdani s ugrađenim snažnim prijateljskim instinktom. I, eto ti. On je zaljubljen u tebe. Zove te najprijateljskijim imenom koje zna."
<BR>&nbsp;&nbsp;&nbsp;&nbsp;&nbsp;Ugrađeno prijateljstvo! Nijedan robot, bilo kakvog tipa, ne može povrediti ljudsko biće. Bio je to Prvi zakon robotike:
<BR>&nbsp;&nbsp;&nbsp;&nbsp;&nbsp;"Robot ne sme povrediti ljudsko biće, ili, uzdržavanjem od delanja, dopustiti da ljudsko biće bude povređeno."
<BR>&nbsp;&nbsp;&nbsp;&nbsp;&nbsp;Nijedan pozitronski mozak nije nikada bio sazdan, a da mu taj zakon nije bio duboko usađen u najosnovnije sisteme, tako da nikakva moguća oštećenja nisu mogla dovesti do neprimenjivanja tog Zakona. Stoga nije ni bilo potrebe za nekim posebnim, naročito ugrađenim prijateljstvom.
<BR>&nbsp;&nbsp;&nbsp;&nbsp;&nbsp;Pa ipak, komesar je bio u pravu. Nepoverenje stanovnika Zemlje prema robotima bilo je nešto skroz nerazumno i prijateljski instinkt se morao ugraditi, isto kao što su se i svi zemaljski roboti morali smešiti.
<BR>&nbsp;&nbsp;&nbsp;&nbsp;&nbsp;R. Denil, međutim, nije se nikada smešio.
<BR>&nbsp;&nbsp;&nbsp;&nbsp;&nbsp;Bejli s uzdahom ustade. Pomislio je: grad Svemiraca mi je prva stanica - ili možda poslednja!
<BR>&nbsp;&nbsp;&nbsp;&nbsp;&nbsp;Gradske policijske snage, kao i neki visoki službenici, mogli su se i dalje voziti posebnim policijskim kolima po gradskim hodnicima, ili čak i po starinskim podzemnim auto-putevima, po kojima je bio zabranjen pešački saobraćaj. Liberali su večito tražili da se ti auto-putevi pretvore u dečja igrališta, nove tržne centre, ili da se kroz njih provedu nove ekspresne ili lokalne linije.
<BR>&nbsp;&nbsp;&nbsp;&nbsp;&nbsp;Međutim, bezbednost građana zahtevala je da sve ostane onako kako jeste. U slučajevima požara, prevelikih da bi ih mogle savladati lokalne službe, u slučajevima ogromnih prekida u dovodu energije ili ventilacije, a ponajviše u slučajevima ozbiljnih pobuna, morao je postojati neki način da se gradske snage mogu vrlo brzo sakupiti na određenom mestu. Auto-putevima nije bilo i nije moglo biti zamene.
<BR>&nbsp;&nbsp;&nbsp;&nbsp;&nbsp;Bejli je putovao takvim auto-putem nekoliko puta u toku svog života, ali strašna praznina, koja je tamo vladala, uvek bi ga oneraspoložila. Činilo se kao da se ti putevi nalaze milion milja daleko od toplog i živog bila grada. Dok je sada upravljao policijskim kolima, put se pred njim protezao kao šuplja i slepa gusenica. Kad god bi zaokrenuo levo ili desno, pred njim su se neprekidno pojavljivale nove i nove podzemne ulice. Znao je, i ne osvrćući se, da se za njim prostire ista takva slepa i šuplja gusenica, vijugajući u beskraj. Auto-put je bio dobro osvetljen, ali osvetljenje je izgledalo besmisleno u toj tišini i pustoši.
<BR>&nbsp;&nbsp;&nbsp;&nbsp;&nbsp;R. Denil nije učinio ništa da poremeti ili ispuni tu tišinu. Gledao je pravo preda se, a prazni auto-put ostavio je na njega isto tako mali utisak kao i zakrčeni ekspres.
<BR>&nbsp;&nbsp;&nbsp;&nbsp;&nbsp;U jednom trenutku, uz divlji zvižduk policijske sirene, izleteli su ih hodnika auto-puta i postepeno zaokrenuli u gradski hodnik.
<BR>&nbsp;&nbsp;&nbsp;&nbsp;&nbsp;Gradski hodnici namenjeni vozilima još su pokazivali tragove prošle upotrebe. Više nije bilo vozila, osim policijskih kola, vatrogasnih odreda i retkih kamiona, i pešaci su hodali tim hodnicima potpuno bezbedni. Dok su Bejlijeva kola jurila, zviždeći, pešaci su se uvređeno raspršivali.
<BR>&nbsp;&nbsp;&nbsp;&nbsp;&nbsp;I sam Bejli je slobodnije disao kad je začuo galamu oko sebe, ali to je trajalo samo nekoliko trenutaka. Posle oko dve stotine metara zaokrenuli su u uske hodnike koji su vodili prema ulazu u Grad Svemiraca.
<BR>&nbsp;&nbsp;&nbsp;&nbsp;&nbsp;Očekivali su ih. Straže su očigledno poznavale R. Denila i, mada su to bila ljudska bića, pozdravljala su ga bez ikakve samodopadnosti.
<BR>&nbsp;&nbsp;&nbsp;&nbsp;&nbsp;Jedan od stražara približio se Bejliju i pozdravio ga besprekornom, iako prilično hladnom, vojničkom učtivošću. Stražar je bio visok i ozbiljan, premda nije bio savršen primerak soja Svemiraca, kao R. Denil.
<BR>&nbsp;&nbsp;&nbsp;&nbsp;&nbsp;Rekao je: "Molim vas, vašu legitimaciju, gospodine."
<BR>&nbsp;&nbsp;&nbsp;&nbsp;&nbsp;Bejlija su pretresli brzo, ali temeljno. Primetio je da stražar ima rukavice boje mesa i vrlo upadljiv filter u svakoj nozdrvi.
<BR>&nbsp;&nbsp;&nbsp;&nbsp;&nbsp;Sražar ih je ponovo pozdravio i vratio Bejliju legitimaciju. Zatim je rekao: "Ovde se nalaze male lične prostorije i bilo bi nam drago kad biste ih upotrebili i istuširali se."
<BR>&nbsp;&nbsp;&nbsp;&nbsp;&nbsp;Bejli je u prvi mah pomislio da odbije tu ponudu, ali R. Denil ga nežno povuče za rukav, kada se stražar vratio na svoje mesto.
<BR>&nbsp;&nbsp;&nbsp;&nbsp;&nbsp;R. Denil reče: "Običaj je, partneru Elija, da se gradski stanovnici istuširaju pre nego što uđu u Grad Svemiraca. Kažem ti to jer znam da ne želiš da zbog neupućenosti dovedeš sebe ili nas u nezgodnu situaciju. Takođe, savetujem ti da u pogledu lične higijene učiniš sve što misliš da je na mestu. U Gradu Svemiraca neće biti ličnih prostorija predviđenih u ove svrhe."
<BR>&nbsp;&nbsp;&nbsp;&nbsp;&nbsp;"Neće biti ličnih prostorija!" reče Bejli zapanjeno. "Ali to je nemoguće!"
<BR>&nbsp;&nbsp;&nbsp;&nbsp;&nbsp;"Mislim, razume se", uzvrati R. Denil, "za došljake iz Grada." Bejlijevo lice se ispunilo neprikrivenim i neprijateljskim iznenađenjem.
<BR>&nbsp;&nbsp;&nbsp;&nbsp;&nbsp;R. Denil reče: "Žalim, ali takav je ovde običaj."
<BR>&nbsp;&nbsp;&nbsp;&nbsp;&nbsp;Bejli je bez reči ušao u lične prostorije. Osećao je, više nego što je video, da R. Denil ulazi za njim.
<BR>&nbsp;&nbsp;&nbsp;&nbsp;&nbsp;Pomislio je: proverava me? Kontroliše da li ću sa sebe sprati svu gradsku prašinu.
<BR>&nbsp;&nbsp;&nbsp;&nbsp;&nbsp;U najvećem besu, oraspoložila ga je pomisao na šok koji priprema Gradu Svemiraca. Iznenada mu se učinilo da je mnogo manje važno što će time uperiti revolver sebi u grudi.
<BR>&nbsp;&nbsp;&nbsp;&nbsp;&nbsp;Lične prostorije bile su male, ali dobro uređene i vrlo čiste. U vazduhu se osećala neka oštrina. Bejli je njuškao, pokušavajući da otkrije šta je to.
<BR>&nbsp;&nbsp;&nbsp;&nbsp;&nbsp;Onda mu sinu: ozon! Prostorija je bila preplavljena ultraljubičastim zracima.
<BR>&nbsp;&nbsp;&nbsp;&nbsp;&nbsp;Na zidu se nekoliko puta upalio i ugasio maleni signal, a onda se svetlo ustalilo. Prouka je glasila: "Molimo da posetilac svuče odelo, izuje i cipele i sve to odloži u prostor koji je za tu svrhu određen."
<BR>&nbsp;&nbsp;&nbsp;&nbsp;&nbsp;Bejli se pokorio. Otkopčao je remene za revolver i, pošto se svukao, ponovo se opasao preko golog tela. Revolver je bio težak i neugodan.
<BR>&nbsp;&nbsp;&nbsp;&nbsp;&nbsp;Komora za odelo se zatvorila i odelo je nestalo. Osvetljeni znak se ugasio. Pojavio se novi.
<BR>&nbsp;&nbsp;&nbsp;&nbsp;&nbsp;Na njemu je pisalo: "Molimo da posetilac obavi lične potrebe, a onda neka se istušira u odeljku označenom strelicom."
<BR>&nbsp;&nbsp;&nbsp;&nbsp;&nbsp;Bejli se osećao kao alatka koju na industrijskoj traci oblikuju snage s velike udaljenosti.
<BR>&nbsp;&nbsp;&nbsp;&nbsp;&nbsp;Prvo što je učinio, kad je stao pod tuš, bilo je da svoj revolver zamota u plastičnu futrolu protiv vlage. Znao je, na osnovu iskustva stečenog dugim vežbama, da će ga moći izvući i pucati za manje od pet sekundi.
<BR>&nbsp;&nbsp;&nbsp;&nbsp;&nbsp;Nije bilo nikakve kvake ili vešalice, na koju bi mogao obesiti revolver. Čak se nije videla ni ruža tuša. Smestio je revolver u ugao prostora za tuširanje.
<BR>&nbsp;&nbsp;&nbsp;&nbsp;&nbsp;Tabla se ponovo zasvetlila: "Molimo da posetilac ispruži ruke ravno pred sebe i da stane u krug na kome su označeni položaji nogu."
<BR>&nbsp;&nbsp;&nbsp;&nbsp;&nbsp;Kad je stavio noge u male udubine, tabla se ugasila. Oštar, penušavi orkan kapljica sručio se na njega sa tavanice, s poda i sa sva četiri zida. Osećao je kako mu voda izvire čak i ispod nogu. To je trajalo pun minut, dok mu koža pod udruženim udarcem vrućine i pritiska nije sasvim pocrvenela; pluća su mu se širila, nadimajući se za vazduhom u toploj vlazi. Zatim su sledili kratki mlazevi hladnog, ne tako snažnog tuša, a onda struja toplog vazduha, koja ga je osušila i osvežila.
<BR>&nbsp;&nbsp;&nbsp;&nbsp;&nbsp;Dohvatio je revolver i utvrdio da je i on suv i topao. Opasao ga je i izišao iz tušionice, upravo na vreme da vidi R. Danila kako izlazi iz susedne prostorije. Naravno, R. Denil nije bio gradski stanovnik, ali je i na njemu bilo gradske prašine.
<BR>&nbsp;&nbsp;&nbsp;&nbsp;&nbsp;Sasvim automatski, Bejli je odvratio pogled. Onda se setio da, na kraju krajeva, običaji R. Denila nisu isti kao i običaji u Gradu, pa ga je opet pogledao, iako nevoljno. Usne su mu se trznule u jedva primetnom smešku. R. Denilova sličnost sa čovekom nije bila ograničena samo na lice i ruke, već je s neobičnom tačnošću bila proširena i na sve delove njegovog tela.
<BR>&nbsp;&nbsp;&nbsp;&nbsp;&nbsp;Bejli je nastavio da hoda pravcem kojim je kretao od trenutka kad je ušao u lične prostorije. Našao je svoje odelo, uredno složeno, toplo i mirisavo.
<BR>&nbsp;&nbsp;&nbsp;&nbsp;&nbsp;Ugledao je novi znak: "Molimo da posetilac obuče odelo i da stavi ruke u naznačene udubine."
<BR>&nbsp;&nbsp;&nbsp;&nbsp;&nbsp;Bejli se pokori zahtevu. Ostio je lagani ubod u jabučicu svog srednjeg prsta, kad ga je položio na čistu mlečnobelu površinu. Žurno je trgao ruke i otkrio na njoj malu kaplju krvi. Dok je posmatrao, krv je prestala da teče.
<BR>&nbsp;&nbsp;&nbsp;&nbsp;&nbsp;Obrisao je kapljicu i stisnuo prst. Krv više nije tekla.
<BR>&nbsp;&nbsp;&nbsp;&nbsp;&nbsp;Bilo je očigledno da mu analiziraju krv. Osetio je izvesnu zabrinutost. Godišnji redovni pregledi, koje su obavljali lekari u Odseku, nisu bili vršeni s takvom temeljnošću niti možda s toliko znanja kao pregledi ovih stvaralaca robota, došljaka iz svemira. Nije baš bio siguran da mu se naročito dopada tako brižljivo ispitivanje stanja njegovog zdravlja.
<BR>&nbsp;&nbsp;&nbsp;&nbsp;&nbsp;Vreme provedeno u čekanju činilo se Bejliju vrlo dugo, ali kad se pojavio novi znak, na njemu je jednostavno pisalo: "Posetilac može dalje."
<BR>&nbsp;&nbsp;&nbsp;&nbsp;&nbsp;Bejli odahnu s olakšanjem. Pošao je napred i stigao do nekog hodnika. Dve metalne šipke zatvoriše se pred njima, a u vazduhu su se pojavile reči: "Upozoravamo posetioca da ne ide dalje."
<BR>&nbsp;&nbsp;&nbsp;&nbsp;&nbsp;"Šta je to, do đavola...", uzviknuo je Bejli zaboravivši u besu da se i dalje nalazi u ličnim prostorijama.
<BR>&nbsp;&nbsp;&nbsp;&nbsp;&nbsp;Čuo je R. Denilov glas: "Čini mi se da su brojači otkrili izvor energije. Nosiš li možda sa sobom revolver, Elija?"
<BR>&nbsp;&nbsp;&nbsp;&nbsp;&nbsp;Bejli se okrenuo. Lice mu je bilo tamnocrveno. Jedva je istisnuo reči: "Policajac sme imati pri sebi svoj relover, bilo da je na dužnosti ili ne."
<BR>&nbsp;&nbsp;&nbsp;&nbsp;&nbsp;Bilo je to, od njegove desete godine, prvi put da je progovorio u ličnim prostorijama. I onda je to bio samo spontani uzvik izvan time što je ozledio nožni palac u prisutnosti strica Borisa. Kad su se vratili kući, stric Boris ga je dobro izmlatio i održao mu predavanje o potrebi dobrog ponašanja u javnosti.
<BR>&nbsp;&nbsp;&nbsp;&nbsp;&nbsp;R. Denil reče: "Nijedan posetilac ne sme biti naoružan. To je naš običaj, Elija. Čak i tvoj komesar ostavlja revolver prilikom poseta Gradu Svemiraca."
<BR>&nbsp;&nbsp;&nbsp;&nbsp;&nbsp;Pod nekim drugim okolnostima Bejli bi se okrenuo i vratio tamo odakle je i došao, da ne vidi taj Grad Svemiraca i tog dosadnog robota. Ali sada, bio je gotovo lud od želje da sprovede svoj plan i da se osveti.
<BR>&nbsp;&nbsp;&nbsp;&nbsp;&nbsp;Ovo je, mislio je on, neupadljivi medicinski pregled, koji je zamenio onaj podrobni iz ranijeg vremena. Sada je mogao shvatiti uvređenost i bes koji su doveli do pobune protiv Zida u vreme njegove mladosti.
<BR>&nbsp;&nbsp;&nbsp;&nbsp;&nbsp;Neobično ljut, Bejli je otkopčao opasač s revolverom. R. Denil ga prihvati i smesti u neku udubinu u zidu. Tanka metalna ploča prekrila je revolver.
<BR>&nbsp;&nbsp;&nbsp;&nbsp;&nbsp;"Kad budeš izlazio, stavi palac u ovu rupu", reče R. Denil. "Samo je tvoj palac može otvoriti."
<BR>&nbsp;&nbsp;&nbsp;&nbsp;&nbsp;Bejli se oseti kao bez odeće, čak i više nego onda dok je bio pod tušem. Prešao je mesto na kome su ga zaustavile metalne šipke i konačno se obreo izvan ličnih prostorija.
<BR>&nbsp;&nbsp;&nbsp;&nbsp;&nbsp;Ponovo se nalazio u nekom hodniku, ali odmah oseti nešto čudnovato u njemu. Tamo napred, svetlost je imala neko neobično svojstvo. Osetio je kako ga je zapuhnuo vazduh i gotovo automatski pomislio je na policijski automobil.
<BR>&nbsp;&nbsp;&nbsp;&nbsp;&nbsp;R. Denil mora da je pročitao nelagodnost na njegovom licu. Rekao je: "Sad si uglavnom na otvorenom, Elija. Na prirodnom vazduhu."
<BR>&nbsp;&nbsp;&nbsp;&nbsp;&nbsp;Bejli oseti malu mučninu. Kako su Svemirci mogli biti tako brižni kada je reč bila o ljudskom telu, samo zato što je dolazilo iz Grada, a udišu prljavi vazduh s otvorenih polja! Stisnuo je nozdrve, kao da će na taj način sprečiti ulazak vazduha.
<BR>&nbsp;&nbsp;&nbsp;&nbsp;&nbsp;R. Denil reče: "Nadam se da ćeš otkriti da prirodni vazduh nije tako opasan po ljudsko zdravlje."
<BR>&nbsp;&nbsp;&nbsp;&nbsp;&nbsp;"U redu", reče Bejli, osećajući nesvesticu.
<BR>&nbsp;&nbsp;&nbsp;&nbsp;&nbsp;Struja vazduha odasvud ga je milovala. Nežno mu je dodirivala lice, ali ga je i zbunjivala. Osećao se neprijatno.
<BR>&nbsp;&nbsp;&nbsp;&nbsp;&nbsp;Zatim postade još gore. Hodnik se otvarao u čisto plavetnilo i kad su izišli, na njih se spusti snažna bela svetlost. Bejli je već bio doživeo sunačnu svetlost. Samo jednom je bio u prirodnom solarijumu, i to po dužnosti. Ali tamo je zaštitno staklo prekrivalo prostoriju i slika sunca bila je izlomljena u ravnomerno osvetljenje. Ovde, sve je bilo otvoreno.
<BR>&nbsp;&nbsp;&nbsp;&nbsp;&nbsp;Automatski, pogledao je prema suncu i odmah odvratio pogled. Zablesnute oči suzile su mu i treptale.
<BR>&nbsp;&nbsp;&nbsp;&nbsp;&nbsp;Približavao im se neki Svemirac. R. Denil mu pođe u susret i rukova se. Svemirac se obrati Bejliju: "Molio bih vas da pođete sa mnom, gospodine. Ja sam dr Han Fastolf."
<BR>&nbsp;&nbsp;&nbsp;&nbsp;&nbsp;Kad su ušli u kuću, Bejli se oseti mnogo bolje. sobe su bile ogromne i Bejliju je bilo naprosto žao što se prostor tako nebrižno rasipa. Bio je ipak srećan što je ovde vazduh kontrolisan.
<BR>&nbsp;&nbsp;&nbsp;&nbsp;&nbsp;Sedajući, prekrštenih nogu, Fastolf reče: "Pretpostavljam da vam strujanje vazduha na otvorenom prostoru smeta."
<BR>&nbsp;&nbsp;&nbsp;&nbsp;&nbsp;Bio je vrlo prijatan. Na čelu je ima male bore, a koža mu je pod očima i ispod brada bila malo opuštena. Kosa mu se već počela proređivati, ali sedim vlasima nije bilo ni traga. Imao je velike, pomalo klempave uši, što mu je davalo veseo i prisan izgled, koji je umirujuće delovao na Bejlija.
<BR>&nbsp;&nbsp;&nbsp;&nbsp;&nbsp;Tog dana, rano ujutro, Bejli je još jednom pregledao slike Grada Svemiraca koje je snimio Enderbi. R. Denil tek je bio ugovorio sastanak u Gradu Svemiraca i Bejli je pokušavao da se privikne na pomisao da će se sresti sa pravim, živim Svemircima. Svakako, bilo je to mnogo drugačije nego razgovarati s njima na udaljenosti od nekoliko milja preko trimenziovizije, kao što je već nekoliko puta činio.
<BR>&nbsp;&nbsp;&nbsp;&nbsp;&nbsp;Svemirci na tim slikama bili su, opšte uzev, slični onima u mikroromanima: visoki, crvenokosi, ozbiljni i lepi na neki hladni način. Kao, recimo, R. Denil Olivav.
<BR>&nbsp;&nbsp;&nbsp;&nbsp;&nbsp;R. Denil je objašnjavao Bejliju kako se koji Svemirac zove i kad je Bejli iznanada pokazao na jednu sliku i iznenađeno rekao: "To nisi ti?" R. Denil je odgovorio: "Ne, Elija, to je moj konstruktor, dr Sarton."
<BR>&nbsp;&nbsp;&nbsp;&nbsp;&nbsp;Kazao je to, ne ispoljavajući nikakvo osećanje.
<BR>&nbsp;&nbsp;&nbsp;&nbsp;&nbsp;"Napravio te je gledajući se u ogledalu?" upita Bejli sarkastično, ali sarkazam, kao i uvek, nije delovao na robote. Biblija se, koliko je on znao, retko sretala na Spoljnjim svetovima.
<BR>&nbsp;&nbsp;&nbsp;&nbsp;&nbsp;A sada je Bejli gledao Hana Fastolfa, čoveka koji je po izgledu prilično odskakao od normi Svemiraca. Žitelj Zemlje morao se osećati mnogo prijatnije u njegovom društvu.
<BR>&nbsp;&nbsp;&nbsp;&nbsp;&nbsp;"Hoćete li da nešto pojedete?" upita ga Fastolf.
<BR>&nbsp;&nbsp;&nbsp;&nbsp;&nbsp;Pokazao je na sto koji je njega i R. Denila delio od Zemljanina. Na stolu nije bilo ničega, osim posude sa raznobojnim kuglama. Bejli je bio malo iznenađen. Mislio je da kugle predstavljaju stoni ukras.
<BR>&nbsp;&nbsp;&nbsp;&nbsp;&nbsp;R. Denil mu je objasnio: "Ovo je prirodno voće, koje raste na Aurori. Preporučio bih ti da ga probaš. Zove se jabuka i kažu da je vrlo ukusna."
<BR>&nbsp;&nbsp;&nbsp;&nbsp;&nbsp;Fastolf se nasmešio. "R. Denil to ne zna iz svog vlastitog iskustva, ali je, naravno, sasvim u pravu."
<BR>&nbsp;&nbsp;&nbsp;&nbsp;&nbsp;Bejli je prineo jabuku ustima. Površina joj je bila crvena i zelena. Pod dodirom je bila hladna, a imala je slab, ali ugodan miris. S naporom je zagrizao i od neočekivane sočnosti sadržine utrnuli su mu zubi.
<BR>&nbsp;&nbsp;&nbsp;&nbsp;&nbsp;Polako je žvakao. Gradski stanovnici jeli su prirodnu hranu kadgod im je racionisanje to dopuštalo. On sam često je jeo prirodno meso i hleb. Ali takva hrana uvek je na neki način bila prerađena. Ili je bila prokuvana ili samlevena, pomešana ili vitaminizovana. Voće je, na primer, dolazilo u obliku sosa ili pekmeza. Ovo što je držao u ruci mora da je došlo s prljavog tla.
<BR>&nbsp;&nbsp;&nbsp;&nbsp;&nbsp;On pomisli: nadam se da su je barem oprali.
<BR>&nbsp;&nbsp;&nbsp;&nbsp;&nbsp;Ponovo se čudio nejasnim predstavama Svemiraca o čistoći.
<BR>&nbsp;&nbsp;&nbsp;&nbsp;&nbsp;Fostolf reče: "Dopustite mi da se predstavim malo podrobnije. Ja sam zadužen za istragu o ubistvu dr Sartona u ime Grada Svemiraca, kao što je i komesar Enderbi zadužen u ime vašeg Grada. Ako vam na bilo koji način mogu pomoći, spreman sam da to učinim. Bilo bi nam milo da se stvar reši na miran način i da se buduće nezgode spreče, što, pretpostavljam, želite i vi, ljudi iz Grada."
<BR>&nbsp;&nbsp;&nbsp;&nbsp;&nbsp;"Hvala vam, dr Fastolfe", reče Bejli. "Neobično cenim vaše stanovište."
<BR>&nbsp;&nbsp;&nbsp;&nbsp;&nbsp;Ovo je tek početak pregovora, pomisli on. Zagrizao je u sredinu jabuke i tvrde, tamne semenke napuniše mu usta. Automatski ih je ispljunuo. Izeltele su mu iz usta i pale na tlo. Jedna je gotovo udarila Fastolfovu nogu i ovaj je hitro povuče.
<BR>&nbsp;&nbsp;&nbsp;&nbsp;&nbsp;Bejli je pocrveneo i počeo se saginjati.
<BR>&nbsp;&nbsp;&nbsp;&nbsp;&nbsp;Fastolf je ljubano primeti: "Ne mari, gospodine Bejli. Ostavite ih samo, ostavite."
<BR>&nbsp;&nbsp;&nbsp;&nbsp;&nbsp;Bejli se ponovo ispravio. Polako je spustio jabuku na sto. Imao je neugodan osećaj da će, kad ode odavde, doći aparati za usisavanje i pokupiti semenke; da će posuda s voćem biti spaljena ili bačena daleko od Grada Svemiraca, da će i sama soba, u kojoj sede, biti oprašena viricidom.
<BR>&nbsp;&nbsp;&nbsp;&nbsp;&nbsp;Pokušao je da grubošću prikrije svoju zbunjenost. Rekao je: "Molio bih za dozvolu da se komesar Enderbi pridruži našoj konferenciji preko trimenziovizije."
<BR>&nbsp;&nbsp;&nbsp;&nbsp;&nbsp;Fastolfove su se obrve podigle. "Naravno, ako vi to želite. Denile, molim te, uspostavi vezu."
<BR>&nbsp;&nbsp;&nbsp;&nbsp;&nbsp;Bejli je ukočeno i neudobno sedeo, dok se sjajna površina velikog paralelopipeda polako razbistrila i pokazala komesara Džulijusa Enderbija i deo njegovog radnog stola. U tom trenutku neudobnosti je nestalo i Bejli gotovo da je osetio ljubav prema tom poznatom licu, čeznući da se što pre vrati u bezbednost te prostorije, ili bilo kog drugog mesta u Gradu, makar i najgoreg dela Džersija, gde se proizvodi kvasac.
<BR>&nbsp;&nbsp;&nbsp;&nbsp;&nbsp;Sada, kad se pojavio svedok, Bejli više nije video nikakav razlog za dalje oklevanje. Rekao je: "Verujem da sam rešio tajnu koja okružuje smrt dr Sartona."
<BR>&nbsp;&nbsp;&nbsp;&nbsp;&nbsp;Krajičkom oka video je kako Enderbi skače na noge i maše rukama po vazduhu, nastojeći da ponovo dohvati svoje naočare, koje su mu sletele s nosa. Komesarova glava za trenutak se našla izvan okvira trimenziovizijskog prijemnika, tako da je Enderbi morao ponovo da sedne, bez reči, crven.
<BR>&nbsp;&nbsp;&nbsp;&nbsp;&nbsp;Dr Fastolf je, nakrivivši glavu na jednu stranu, na mnogo mirniji način pokazao svoje iznenađenje. Jedino je R. Denil bio sasvim miran.
<BR>&nbsp;&nbsp;&nbsp;&nbsp;&nbsp;"Želite li da kažete", upita Fastolf, "da znate ko je ubica?"
<BR>&nbsp;&nbsp;&nbsp;&nbsp;&nbsp;"Ne, reče Bejli. "Mislim da nije ni bilo ubistva."
<BR>&nbsp;&nbsp;&nbsp;&nbsp;&nbsp;"Šta?" kriknu Enderbi.
<BR>&nbsp;&nbsp;&nbsp;&nbsp;&nbsp;"Samo trenutak, komesare", primeti Fastolf, podižući ruku. Gledao je Bejlija u oči i rekao: "Želite li da kažete da je dr Sarton živ?"
<BR>&nbsp;&nbsp;&nbsp;&nbsp;&nbsp;"Da, gospodine, i mislim da znam gde se nalazi."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Ovde", reče Bejli i pokaza rukom R. Denila Olivava.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
