<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. RAZGOVOR SA POLICIJSKIM KOMESAROM
<P>&nbsp;&nbsp;&nbsp;&nbsp;&nbsp;Elija Bejli upravo je stigao do svog stola, kad postade svestan robota Semija koji ga je posmatrao s iščekivanjem.
<BR>&nbsp;&nbsp;&nbsp;&nbsp;&nbsp;Stroge crte njegovog dugačkog lica otvrdnuše još više. "Šta želiš?"
<BR>&nbsp;&nbsp;&nbsp;&nbsp;&nbsp;"Gazda te očekuje, Elija. Odmah. Čim se pojaviš."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;Robot Semi stajao je i dalje, bez izraza.
<BR>&nbsp;&nbsp;&nbsp;&nbsp;&nbsp;Bejli reče: "Kazao sam ti, u redu. Odlazi!"
<BR>&nbsp;&nbsp;&nbsp;&nbsp;&nbsp;R. Semi okrenu se na peti i ode svojim poslom. Bejli se razdraženo upita zbog čega te poslove ne bi mogao obavljati čovek.
<BR>&nbsp;&nbsp;&nbsp;&nbsp;&nbsp;Zastao je da ispita sadržinu svoje duvankese, računajući u sebi. Sa dva punjenja dnevno s ovim što ima moći će izdržati do naredne raspodele.
<BR>&nbsp;&nbsp;&nbsp;&nbsp;&nbsp;Izišao je zatim iz svoje ogradice (dodelili su mu ograđeni ugao pre dve godine) i prošao celom dužinom zajedničke sobe.
<BR>&nbsp;&nbsp;&nbsp;&nbsp;&nbsp;Kad ga ugleda, Simpson podiže pogled sa svog 'živinog jezerca'. "Gazda želi da te vidi, Elija."
<BR>&nbsp;&nbsp;&nbsp;&nbsp;&nbsp;"Znam. R. Semi mi je rekao."
<BR>&nbsp;&nbsp;&nbsp;&nbsp;&nbsp;Gusto šifrovana traka izlazila je iz "živinog jezerca", dok je taj mali instrument pretraživao svoje "sećanje", da bi našao tražene podatke smeštene u majušnom vibracionom tkanju blistave živine površine.
<BR>&nbsp;&nbsp;&nbsp;&nbsp;&nbsp;"Udario bih R. Semija nogom u zadnjicu, kad se ne bih plašio da ću slomiti nogu", reče Sim. "Video sam Vinsa Bereta, pre neki dan."
<BR>&nbsp;&nbsp;&nbsp;&nbsp;&nbsp;"Zar?"
<BR>&nbsp;&nbsp;&nbsp;&nbsp;&nbsp;"Tražio je da se vrati na posao. Na svoj posao, ili na bilo kakav drugi u našem Odseku. Jadni momak očajan je, ali šta sam mu ja mogao reći. R. Semi obavlja njegov posao, i to je sve. Momak sada radi na isporukama na farmi hmelja. Bio je to bistar dečko. Svi su ga voleli."
<BR>&nbsp;&nbsp;&nbsp;&nbsp;&nbsp;Bejli slegnu ramenima i reče, nešto ukočenije nego što je nameravo ili osećao: "Svi prolazimo kroz nešto slično."
<BR>&nbsp;&nbsp;&nbsp;&nbsp;&nbsp;Šef je imao pravo na posebnu kancelariju. Na zamućenom staklu stajalo je DŽULIJUS ENDERBI. Lepa slova. Pažljivo ucrtana u staklo. Ispod njih je pisalo: POLICIJSKI KOMESAR, GRAD NJUJORK.
<BR>&nbsp;&nbsp;&nbsp;&nbsp;&nbsp;Bejli uđe i reče: "Želeli ste da me vidite, komesare?"
<BR>&nbsp;&nbsp;&nbsp;&nbsp;&nbsp;Enderbi diže pogled. Nosio je naočare, budući da je imao osetljive oči i nije mogao podneti uobičajena kontaktna sočiva. Tek kada bi se čovek navikao na izgled naočara, mogao je uočiti i ostatak njegovog lica, koje se nije odlikovalo ničim naročitim. Bejli je bio duboko uveren da je komesar nosio naočare zbog posebnosti koje su one davala njegovom izgledu i sumnjao je da su mu oči uopšte bile tako osetljive kako se mislilo.
<BR>&nbsp;&nbsp;&nbsp;&nbsp;&nbsp;Komesar je zaista izgledao uznemireno. Istezao je rukave košulje, naslanjao se na stolice i konačno rekao, ponešto suviše srdačno: "Sedi, Elija. Sedi."
<BR>&nbsp;&nbsp;&nbsp;&nbsp;&nbsp;Bejli je ukočeno seo i čekao.
<BR>&nbsp;&nbsp;&nbsp;&nbsp;&nbsp;Enderbi reče: "Kako je Džesi? A dečko?"
<BR>&nbsp;&nbsp;&nbsp;&nbsp;&nbsp;"Dobro", reče Bejli, suvo. "Sasvim dobro. A tvoja porodica?"
<BR>&nbsp;&nbsp;&nbsp;&nbsp;&nbsp;"Dobro", ponovi Enderbi kao odjek. "Sasvim dobro."
<BR>&nbsp;&nbsp;&nbsp;&nbsp;&nbsp;Bio je to bedan početak.
<BR>&nbsp;&nbsp;&nbsp;&nbsp;&nbsp;Bejli pomisli: nešto nije u redu s njegovim licem.
<BR>&nbsp;&nbsp;&nbsp;&nbsp;&nbsp;Naglas, on reče: "Komesare, voleo bih da ne šalješ R. Semija po mene."
<BR>&nbsp;&nbsp;&nbsp;&nbsp;&nbsp;"Pa, ti dobro znaš šta ja mislim o tome, Elija. Ali njega su ovde namestili i ja ga moram za nešto upotrebiti."
<BR>&nbsp;&nbsp;&nbsp;&nbsp;&nbsp;"Neprijatno mi je to, komesare. Kaže mi da me tražiš, a onda ostane samo da stoji kraj mene. Znaš šta mislim. Moram mu reći da ode, ili naprosto ostaje tako da stoji."
<BR>&nbsp;&nbsp;&nbsp;&nbsp;&nbsp;"Oh, Elija, to je moja greška. Naredio sam mu da odnese poruku, ali sam zaboravio da mu izričito kažem da se vrati svom poslu kad završi."
<BR>&nbsp;&nbsp;&nbsp;&nbsp;&nbsp;Bejli uzdahnu. Sitne bore oko njegovih izrazito smeđih očiju postadoše još upadljivije. "U svakom slučaju, želeo sam da ti kažem."
<BR>&nbsp;&nbsp;&nbsp;&nbsp;&nbsp;"U redu, Elija", reče komesar, "ali nije jednostavna stvar u pitanju."
<BR>&nbsp;&nbsp;&nbsp;&nbsp;&nbsp;Ustao je, okrenuo se i otišao do zida iza svog pisaćeg stola. Dodirnuo je neki na izgled nevažni prekidač i deo zida namah postade proziran.
<BR>&nbsp;&nbsp;&nbsp;&nbsp;&nbsp;Bejli zatrepta očima pred neočekivanim prodorom sivkaste svetlosti.
<BR>&nbsp;&nbsp;&nbsp;&nbsp;&nbsp;Komesar se nasmeši. "Ovo su mi naročito napravili prošle godine, Elija. Mislim da ti to još nisam pokazao. Priđi i baci pogled. U stara vremena sve su sobe imale ovakve stvari. Zvali su ih "prozori." Da li si to znao?"
<BR>&nbsp;&nbsp;&nbsp;&nbsp;&nbsp;Bejli je to znao veoma dobro, jer je na ekranu video mnoge istorijske romane.
<BR>&nbsp;&nbsp;&nbsp;&nbsp;&nbsp;"Čuo sam za njih", reče.
<BR>&nbsp;&nbsp;&nbsp;&nbsp;&nbsp;"Priđi."
<BR>&nbsp;&nbsp;&nbsp;&nbsp;&nbsp;Bejli je na trenutak oklevao, ali ipak učini kako mu beše rečeno. Kao da je bilo nečeg nepristojnog u tome da se privatnost sobe tako izlaže spoljnom svetu. Katkada je komesar svoju naklonost prema medijevalizmu zaista terao do prilično glupe krajnosti.
<BR>&nbsp;&nbsp;&nbsp;&nbsp;&nbsp;Kao što su, recimo, naočare, mislio je Bejli.
<BR>&nbsp;&nbsp;&nbsp;&nbsp;&nbsp;U tom je bila stvar! Zbog toga je izgledao neprikladno!
<BR>&nbsp;&nbsp;&nbsp;&nbsp;&nbsp;Bejli reče: "Oprostite, komesare, ali kao da imate nove naočare, zar ne?"
<BR>&nbsp;&nbsp;&nbsp;&nbsp;&nbsp;Komesar se upilju u njega, blago iznenađen, skine naočare, pogleda u njih, a zatim u Bejlija. Bez naočara, njegovo okruglo lice izgledalo je još okruglije, a brada nešto izrazitija.
<BR>&nbsp;&nbsp;&nbsp;&nbsp;&nbsp;Izgledao je, takođe, nekako izgubljen, jer nije mogao zaustaviti oči na određenoj tački.
<BR>&nbsp;&nbsp;&nbsp;&nbsp;&nbsp;Rekao je samo: "Da."
<BR>&nbsp;&nbsp;&nbsp;&nbsp;&nbsp;Vratio je naočare na nos, a zatim dodao istinski gnevno: "Stare sam slomio pre tri dana. Tamo - ovamo, tek nisam uspeo da nove nabavim sve do jutros. Elija, protekla tri dana bila su mi kao pakao."
<BR>&nbsp;&nbsp;&nbsp;&nbsp;&nbsp;"Zbog naočara?"
<BR>&nbsp;&nbsp;&nbsp;&nbsp;&nbsp;"I zbog drugih stvari. Stići ćemo i na to." On se okrenu prozoru i Bejli učini isto. S blagim zaprepašćenjem, Bejli shvati da pada kiša. Za trenutak, potpuno se izgubio u prizoru vode koja je tekla s neba, dok je komesar zračio nekom vrstom ponosa, kao da je taj fenomen delo njegovih vlastitih ruku.
<BR>&nbsp;&nbsp;&nbsp;&nbsp;&nbsp;"Već treći put ovog meseca kako posmatram kišu. Lep prizor, zar ne?" I protiv svoje volje, Bejli je morao priznati da je prizor ostavio na njega utisak. U svojoj četrdeset drugoj godini retko je kad video kišu, ili, pravo govoreći, bilo kakav prirodni fenomen.
<BR>&nbsp;&nbsp;&nbsp;&nbsp;&nbsp;Rekao je: "Čini mi se uvek rasipno što tolika voda pada na grad. Trebalo bi je ograničiti samo na rezervoare."
<BR>&nbsp;&nbsp;&nbsp;&nbsp;&nbsp;"Elija", reče komesar, "ti si modernista. U tome je tvoj problem. U srednjevekovno doba ljudi su živeli na otvorenom. Ne mislim samo na farmama. Čak i u gradovima. I u samom Njujorku. Kad je padala kiša, nisu to smatrali rasipanjem. Radovali su se. Živeli su u prisnosti s prirodom. To je zdravije i bolje. Sve nevolje modernog života usledile su stoga što se čovek odvojio od prirode. Pročitaj jednom nešto o Stoleću uglja."
<BR>&nbsp;&nbsp;&nbsp;&nbsp;&nbsp;Bejli je već čitao o tome. Čuo je kako se mnogi ljudi žale na pronalazak atomskog pogona. I sam se žalio, kad mu nešto ne bi pošlo od ruke ili kad bi se osetio umorno. Takva jadikovanja ugrađeni su ventil ljudske prirode. Nekad, u Stoleću uglja, ljudi su se tužili zbog pronalaska parne mašine. U jednom od Šekspirovih komada, neko lice kukumavčilo je zbog pronalaska baruta. Kroz hiljadu godina ljudi će jadikovati i zbog pronalaska pozitronskog mozga.
<BR>&nbsp;&nbsp;&nbsp;&nbsp;&nbsp;Do đavola s tim.
<BR>&nbsp;&nbsp;&nbsp;&nbsp;&nbsp;Rekao je mrko: "Služaj, Džulijuse."
<BR>&nbsp;&nbsp;&nbsp;&nbsp;&nbsp;(Nije bio njegov običaj da se tokom radnih časova intimno obraća komesaru, koliko god da je sam komesar bio prema njemu ljubazan. Ipak, činilo mu se da je ovo trenutak za nešto naročito). "Čuj, Džulijuse, govoriš o svemu i svačemu samo ne o onome zbog čega si me pozvao. To me brine. Šta je posredi?"
<BR>&nbsp;&nbsp;&nbsp;&nbsp;&nbsp;Komesar reče: "Doći ću i na to, Elija. Pusti me da to učinim na svoj način. U pitanju je... u nevolji smo."
<BR>&nbsp;&nbsp;&nbsp;&nbsp;&nbsp;"Naravno. Ko nije u neprilici na ovoj planeti? Opet nešto s robotima?"
<BR>&nbsp;&nbsp;&nbsp;&nbsp;&nbsp;"Na izvestan način, da. Stojim ovde i razmišljam koliko još nevolja ovaj stari svet može podneti. Kada sam stavio ovaj prozor, nisam samo mislio da ću imati prilike da ponekad pogledam nebo. Želeo sam da gledam i ovaj Grad. Gledam ga i pitam se šta će biti od njega u idućem Stoleću." Bejli oseti izvesnu odbojnost prema komesarovoj sentimentalnosti, ali zateče sebe samog kako opčinjeno zuri u prizor koji se pred njim pružao. Iako zamagljen, Grad je izgledao vrlo upečatljivo. Policijski Odsek nalazio se na gornjim spratovima Gradske većnice, a Gradska većnica bila je vrlo visoka. Sa komesarovog prozora videli su se vrhovi drugih, nižih tornjeva. Izgledali su kao brojni prsti, uprti prema gore. Zidovi tornjeva bili su potpuno glatki, gotovo bezlični. Bile su to spoljnje ljuske ljudskih košnica.
<BR>&nbsp;&nbsp;&nbsp;&nbsp;&nbsp;"Pomalo mi je i žao što pada kiša", reče komesar. "Ne možemo da vidimo Grad Svemiraca." Bejli pogleda prema zapadu. Zaista se ništa nije videlo. Obzorje se zatvorilo. Kule Njujorka gubile su se u magli i nestajele u bezizražajnom sivilu.
<BR>&nbsp;&nbsp;&nbsp;&nbsp;&nbsp;"Znam kako izgleda Grad Svemiraca", reče Bejli.
<BR>&nbsp;&nbsp;&nbsp;&nbsp;&nbsp;"Sviđa mi se izgled odavde", reče komesar. "Mogli bismo ga videti u udolini između dva sektora Brunsvika. Niske zgrade šire se unaokolo. U tome je razlika između nas i Svemiraca. Mi se penjemo u visinu i sabijamo se u velike grupe. Kod njih, međutim, svaka porodica ima svoju vlastitu kuću. Jedna porodica - jedna kuća. A između svake kuće - prazan prostor. Da li si ikada razgovarao s nekim od Svemiraca, Elija?"
<BR>&nbsp;&nbsp;&nbsp;&nbsp;&nbsp;"Nekoliko puta. Baš pre mesec dana razgovarao sam s jednim, upravo ovde, preko tvog televizofona", reče Bejli strpljivo.
<BR>&nbsp;&nbsp;&nbsp;&nbsp;&nbsp;"Da, sećam se. U stvari, samo filosofiram. Mi i oni. Dva različita načina života."
<BR>&nbsp;&nbsp;&nbsp;&nbsp;&nbsp;Bejli oseti kako mu se stomak grči. Što je komesarov put bio zaobilazniji, veći su izgledi bili da zaključak bude tegobniji.
<BR>&nbsp;&nbsp;&nbsp;&nbsp;&nbsp;Bejli reče: "U redu, ali što te to toliko iznenađuje? Ne možeš prostrti osam milijardi ljudi preko celog globusa, u malim kućama. Na svojim svetovima oni imaju dovoljno prostora i pustimo ih zato da žive kako žive."
<BR>&nbsp;&nbsp;&nbsp;&nbsp;&nbsp;Komesar priđe stolici i sede. Njegove su oči bez treptanja gledale Bejlija, sužene pomalo usled konkavnih sočiva naočara. Rekao je: "Nisu svi tako trpeljivi prema razlikama u kulturi. Ni među nama, ni među Svemircima."
<BR>&nbsp;&nbsp;&nbsp;&nbsp;&nbsp;"U redu. Pa onda?"
<BR>&nbsp;&nbsp;&nbsp;&nbsp;&nbsp;"Pre tri dana umro je jedan Svemirac."
<BR>&nbsp;&nbsp;&nbsp;&nbsp;&nbsp;Eto, počinje. Uglovi Bejlijevih tankih usana malo se uzdigoše, ali se na njegovom izduženom tužnom licu ne primeti nikakva razlika. Rekao je: "Zlo. Neka zaraza, nadam se. Neki virus. Možda prehlada."
<BR>&nbsp;&nbsp;&nbsp;&nbsp;&nbsp;Komesar ga smeteno pogleda: "O čemu govoriš?"
<BR>&nbsp;&nbsp;&nbsp;&nbsp;&nbsp;Bejli se nije trudio da objasni. Pomnost kojom su Svemirci istrebili iz svog društva svaku bolest bila je svima dobro poznata. Briga s kojom su, koliko god je to bilo moguće, izbegavali dodir sa svakim kliconošom sa Zemlje bila je još poznatija. Ali komesar kao da nije zapazio sarkazam.
<BR>&nbsp;&nbsp;&nbsp;&nbsp;&nbsp;Bejli reče: "Samo pričam. Od čega je umro?" Okrenuo se prema prozoru.
<BR>&nbsp;&nbsp;&nbsp;&nbsp;&nbsp;Komesar reče: "Umro je od toga što je neko pucao u njega radio-revolverom."
<BR>&nbsp;&nbsp;&nbsp;&nbsp;&nbsp;Bejli oseti kako mu se leđa koče. On reče, ne okrećući se: "O čemu to govoriš?"
<BR>&nbsp;&nbsp;&nbsp;&nbsp;&nbsp;"Govorim o ubistvu", uzvrati komesar blago. "Ti si detektiv. Znaš šta je ubistvo."
<BR>&nbsp;&nbsp;&nbsp;&nbsp;&nbsp;Bejli se okrenu. "Ali ubistvo Svemirca! Pre tri dana?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ali, ko je to učino? I kako?"
<BR>&nbsp;&nbsp;&nbsp;&nbsp;&nbsp;"Svemirci kažu da je bio neki Zemljanin."
<BR>&nbsp;&nbsp;&nbsp;&nbsp;&nbsp;"Nemoguće."
<BR>&nbsp;&nbsp;&nbsp;&nbsp;&nbsp;"Zašto da ne? Ti ne voliš Svemirce. Ni ja ih ne volim. Ko ih voli na Zemlji? Neko ko ih nije voleo malo je u tome preterao, to je sve."
<BR>&nbsp;&nbsp;&nbsp;&nbsp;&nbsp;"Razume se, ali..."
<BR>&nbsp;&nbsp;&nbsp;&nbsp;&nbsp;"Zar nije bio požar u fabrikama u Los Anđelesu? Čuo si za uništavanje robota u Berlinu. Znaš za nerede u Šangaju."
<BR>&nbsp;&nbsp;&nbsp;&nbsp;&nbsp;"U redu, znam."
<BR>&nbsp;&nbsp;&nbsp;&nbsp;&nbsp;"Sve to pokazuje da nezadovoljstvo raste. Možda je sve to delo neke organizacije."
<BR>&nbsp;&nbsp;&nbsp;&nbsp;&nbsp;Bejli reče: "Komesare, ne shvatam sasvim. Ne iskušavaš li me možda zbog nečega?"
<BR>&nbsp;&nbsp;&nbsp;&nbsp;&nbsp;"Šta?" Komesar je izgledao istinski pometen.
<BR>&nbsp;&nbsp;&nbsp;&nbsp;&nbsp;Bejli ga prodorno osmotri. "Pre tri dana ubijen je jedan Svemirac i njegovi misle da je ubica Zemljanin. Sve dosad", kuckao je prstom po stolu, "ništa još nije ustanovljeno. Je li tako? Komesare, to je zaista neverovatno. Za ime Boga, komesare, da se to zaista dogodilo, Njujork bi bio zbrisan s lica ove planete.
<BR>&nbsp;&nbsp;&nbsp;&nbsp;&nbsp;Komesar je zatresao glavom. "Nije sve tako jednostavno. Slušaj, Elija, nisam bio ovde tri dana. Bio sam na sednici s gradonačelnikom. Bio sam i u gradu Svemiraca. Bio sam čak i u Vašingtonu, na razgovoru sa Zemaljskim biroom za isleđivanje."
<BR>&nbsp;&nbsp;&nbsp;&nbsp;&nbsp;"Zar? I šta oni tamo kažu."
<BR>&nbsp;&nbsp;&nbsp;&nbsp;&nbsp;"Kažu da je to naša stvar. Dogodila se unutar gradskih međa. Grad Svemiraca spada u nadležnost Njujorka."
<BR>&nbsp;&nbsp;&nbsp;&nbsp;&nbsp;"Ali, s eksteritorijalnim pravima."
<BR>&nbsp;&nbsp;&nbsp;&nbsp;&nbsp;"Znam. Doći ćemo i na to." Komesar je spustio oči pred Bejlijevim oštrim pogledom. Izgledalo je kao da je odjednom došao u podređen položaj prema Bejliju, a Bejli se i vladao kao da je zaista tako.
<BR>&nbsp;&nbsp;&nbsp;&nbsp;&nbsp;"Svemirci mogu i sami voditi istragu", primeti Bejli.
<BR>&nbsp;&nbsp;&nbsp;&nbsp;&nbsp;"Samo časak, Elija", zamoli ga komesar. "Nemoj me požurivati. Ja samo želim da o tome porazgovaramo kao dobri prijatelji. Želeo sam da znaš i u kakvom sam položaju. Bio sam tamo kada je vest stigla. Imao sam zakazan sastanak s njim - s Rojem Nemenuhom Sartonom."
<BR>&nbsp;&nbsp;&nbsp;&nbsp;&nbsp;"On je žrtva?"
<BR>&nbsp;&nbsp;&nbsp;&nbsp;&nbsp;"On", zastenja komesar. "Da sam stigao samo pet minuta ranije, ja sam naleteo bih na telo. Kakav bi to bio šok! Kako bilo da bilo, delo je strašno, brutalno. Izišli su mi u susret i rekli mi. Tako je počela moja trodnevna mora, Elija. Povrh svega, nisam mogao dobro da vidim, i danima nisam imao vremena da nabavim nove naočare. Barem to se neće više ponoviti. Naručio sam tri para."
<BR>&nbsp;&nbsp;&nbsp;&nbsp;&nbsp;Bejli je predočio sebi sliku događaja. Mogao je videti visoke, privlačne prilike Svemiraca, kako pristupaju komesaru s vešću o ubistvu i kako mu je saopštavaju na svoj neskriveni, bezosećajni način. Džulijus je sigurno skinuo naočare i brisao ih u uzbuđenju. Neizbežno, pod udarcem događaja, on ih je ispustio, a zatim pogledao krhotine, dok su mu meke, pune usne podrhtavale. Bejli je bio potpuno siguran da je, barem pet minuta, komesar bio mnogo uznemireniji zbog svojih slomljenih naočara nego zbog samog ubistva.
<BR>&nbsp;&nbsp;&nbsp;&nbsp;&nbsp;Komesar nastavi: "Nalazim se u đavolskoj situaciji. Kao što si rekao, Svemirci imaju eksteritorijalna prava. Mogu tražiti da sami vode istragu, šaljući svojoj vladi izveštaje kakve god žele. Spoljnji svetovi mogli bi to iskoristiti kao izgovor za još višu procenu o naknadi štete. Znaš dobro kako bi to delovalo na žitelje Zemlje."
<BR>&nbsp;&nbsp;&nbsp;&nbsp;&nbsp;"Za Belu kuću bilo bi ravno političkom samoubistvu kada bi pristali da plate."
<BR>&nbsp;&nbsp;&nbsp;&nbsp;&nbsp;"A opet, bilo bi samoubistvo, samo drugačije, ukoliko ne bi platili."
<BR>&nbsp;&nbsp;&nbsp;&nbsp;&nbsp;Ne treba da mi opisuješ celu sliku. Znam i sam", uzvrati Bejli. Bio je još dete kada su blistave svemirske krstarice sa Spoljnjih svetova poslednji put dovele vojnike u Vašington, Njujork i Moskvu, da uberu ono što su smatrali svojim.
<BR>&nbsp;&nbsp;&nbsp;&nbsp;&nbsp;"Eto, vidiš. Platili ili ne platili, u sosu smo. Jedini nam je izlaz da sami pronađemo ubicu i da ga predamo Svemircima. Sve je na nama."
<BR>&nbsp;&nbsp;&nbsp;&nbsp;&nbsp;"Zašto ne bismo slučaj prepustili Zemaljskom birou za isleđivanje? Iako je to, pravo gledano, u našoj nadležnosti, u pitanju su i međuplanetni odnosi..."
<BR>&nbsp;&nbsp;&nbsp;&nbsp;&nbsp;"Zemaljski biro za isleđivanje neće ni da mrdne. Stvar je vruća i potpuno na našim leđima." Za trenutak, komesar podiže glavu i ošto osmotri svog potčinjenog. "A to nije dobro, Elija. Svi imamo velike izglede da ostanemo bez posla."
<BR>&nbsp;&nbsp;&nbsp;&nbsp;&nbsp;Bejli reče: "Da nas sve smene? Gluposti. Nema stručnih ljudi koji bi mogli obavljati naš posao."
<BR>&nbsp;&nbsp;&nbsp;&nbsp;&nbsp;"Roboti", reče komesar, "Oni postoje."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Robot Sejmi je samo početak. On radi ono što mu se naredi. Drugi roboti patroliraju na pokretnim trotoarima. Prokletstvo! Poznajem Svemirce bolje nego ti i znam šta rade. Postoje roboti koji mogu obavljati i tvoj i moj posao. Jednostavno, bićemo uklonjeni, otpušteni. Nemoj misliti da nije tako. A u našim godinama spasti na berzu rada."
<BR>&nbsp;&nbsp;&nbsp;&nbsp;&nbsp;Bejli muklo reče: "Dobro, dobro."
<BR>&nbsp;&nbsp;&nbsp;&nbsp;&nbsp;Komesar je izgledao potišteno. "Žao mi je, Elija."
<BR>&nbsp;&nbsp;&nbsp;&nbsp;&nbsp;Bejli klimnu, pokušavajući da odagna misli o svom ocu. Komesar je, naravno, znao šta se s njim dogodilo.
<BR>&nbsp;&nbsp;&nbsp;&nbsp;&nbsp;Bejli reče: "Kad se počelo govoriti o tim zamenama?"
<BR>&nbsp;&nbsp;&nbsp;&nbsp;&nbsp;"Slušaj, Elija, ti si zbilja naivan. Govori se čitavo vreme. Već gotovo dvadeset pet godina, sve otkako su Svemirci došli. To ti je poznato. Sve sad samo prelazi na viši stepen, u tome je stvar. Ako zabrljamo ovaj slučaj, napravili smo veliki i dugačak korak prema onom trenutku kad možemo prestati da na blagajni tražimo markice za penziju. S druge strane, Elija, ako uspemo, mogli bismo taj trenutak odložiti do daleke budućnosti. A to bi naročito za tebe bilo veoma zgodno."
<BR>&nbsp;&nbsp;&nbsp;&nbsp;&nbsp;"Za mene?" upita Bejli.
<BR>&nbsp;&nbsp;&nbsp;&nbsp;&nbsp;"Ti ćeš biti detektiv koji će raditi na ovom slučaju, Elija."
<BR>&nbsp;&nbsp;&nbsp;&nbsp;&nbsp;"Previsoko za mene, komesare. Ja sam samo C-5."
<BR>&nbsp;&nbsp;&nbsp;&nbsp;&nbsp;"Zar ne bi želeo da postaneš C-6?"
<BR>&nbsp;&nbsp;&nbsp;&nbsp;&nbsp;Ne bi želeo? Bejli je znao kakve povlastice C-6 nosi. Sedište na ekspresnoj traci za vreme večernje gužve, a ne samo između deset i četiri. Zatim, bio bi mu dostupan i veći izbor u kuhinjama Odseka. Možda bi čak imao izglede za bolji stan i racionisanu kartu za Solariju, gde bi se Džesi mogla sunčati.
<BR>&nbsp;&nbsp;&nbsp;&nbsp;&nbsp;"Razume se", reče. Želeo bih. A ko ne bi? Ali šta će se dogoditi ako ne uspem da rešim slučaj?"
<BR>&nbsp;&nbsp;&nbsp;&nbsp;&nbsp;"Zašto ga ne bi rešio, Elija", upita komesar. "Sposoban si. Jedan od najboljih detektiva koje imamo."
<BR>&nbsp;&nbsp;&nbsp;&nbsp;&nbsp;"Ali u Odseku ima pola tuceta ljudi sa višim činom od mog. Zašto njih preskačeš?"
<BR>&nbsp;&nbsp;&nbsp;&nbsp;&nbsp;Bejli ne nastavi glasno, ali je njegovo držanje govorilo da dobro zna da komesar ne čini ništa mimo propisa, osim ukoliko posredi zaista nije neobično hitan i izvanredan slučaj.
<BR>&nbsp;&nbsp;&nbsp;&nbsp;&nbsp;Komesar preksrti ruke. "Iz dva razloga. Za mene, Elija, ti nisi samo detektiv. Mi smo i prijatelji. Nisam zaboravio da smo pohađali isti koledž. Katkada ti se može činiti da sam i zaboravio, ali za to je kriva razlika u činovima. Ja sam komesar, a ti znaš šta to znači. Ali i dalje sam tvoj prijatelj, a za pravog čoveka ovo je vrhunska prilika. Hteo bih da preuzmeš slučaj."
<BR>&nbsp;&nbsp;&nbsp;&nbsp;&nbsp;"To je prvi razlog", reče Bejli bez topline.
<BR>&nbsp;&nbsp;&nbsp;&nbsp;&nbsp;"Drugi razlog je taj što mislim da si mi prijatelj. Potrebna mi je usluga."
<BR>&nbsp;&nbsp;&nbsp;&nbsp;&nbsp;"Kakva usluga"?
<BR>&nbsp;&nbsp;&nbsp;&nbsp;&nbsp;"Želeo bih da na ovom poslu uzmeš kao partnera jednog Svemirca. To je bio uslov koji su Svemirci postavili. Pristali su da ne podnose izveštaj o ubistvu; pristali su takođe da istraga bude u našim rukama. Zauzvrat, traže da jedan od njihovih agenata radi na tom slučaju, po svim linijama."
<BR>&nbsp;&nbsp;&nbsp;&nbsp;&nbsp;"Zvuči kao da nam ne veruju previše."
<BR>&nbsp;&nbsp;&nbsp;&nbsp;&nbsp;"Nadam se da shvataš njihovo stanovište. Ukoliko stvari krenu kako ne treba, dobar broj njih imaće neprilika sa vlastitom vladom. Moramo im dopustiti da sumnjaju, Elija. Voljan sam da verujem da su zaista iskreni."
<BR>&nbsp;&nbsp;&nbsp;&nbsp;&nbsp;"Siguran sam da jesu, komesare. U tome i jeste nevolja s njima."
<BR>&nbsp;&nbsp;&nbsp;&nbsp;&nbsp;Komesar ga pogleda belo, a zatim nastavi: "Dakle, pristaješ da uzmeš Svemirca kao partnera?"
<BR>&nbsp;&nbsp;&nbsp;&nbsp;&nbsp;"Je li to usluga na koju si mislio?"
<BR>&nbsp;&nbsp;&nbsp;&nbsp;&nbsp;"Da. Tražim od tebe da preuzmeš slučaj pod svim uslovima koje su postavili Svemirci."
<BR>&nbsp;&nbsp;&nbsp;&nbsp;&nbsp;"Uzeću Svemirca kao partnera, komesare."
<BR>&nbsp;&nbsp;&nbsp;&nbsp;&nbsp;"Hvala, Elija. Samo, znaš, on će morati da živi s tobom."
<BR>&nbsp;&nbsp;&nbsp;&nbsp;&nbsp;"Hej, čekaj malo."
<BR>&nbsp;&nbsp;&nbsp;&nbsp;&nbsp;"Znam. Znam. Ali ti imaš prostoran stan, Elija. Tri sobe. Samo jedno dete. Možeš ga nekako smestiti. Neće ti smetati. Neće uopšte. Pored toga, tako je neophodno."
<BR>&nbsp;&nbsp;&nbsp;&nbsp;&nbsp;"Džesi se to neće dopasti. U to sam siguran."
<BR>&nbsp;&nbsp;&nbsp;&nbsp;&nbsp;"Reci Džesi", komesar je bio iskren, do te mere iskren da se činilo kao da će njegove oči probiti rupe kroz staklena sočiva naočara, "da ću ja, ako ti na to pristaneš, učiniti sve što budem mogao da ti povisim čin. C-7, Elija, C-7!"
<BR>&nbsp;&nbsp;&nbsp;&nbsp;&nbsp;"Slažem se, komesare. Dogovoreno."
<BR>&nbsp;&nbsp;&nbsp;&nbsp;&nbsp;Bejli se napola diže sa stolice, pogleda Enderbijevo lice i ponovo sede.
<BR>&nbsp;&nbsp;&nbsp;&nbsp;&nbsp;"Postoji još nešto?"
<BR>&nbsp;&nbsp;&nbsp;&nbsp;&nbsp;Komesar sporo klimnu. "Još jedna stvar."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Ime tvog partnera."
<BR>&nbsp;&nbsp;&nbsp;&nbsp;&nbsp;"Zbog čega bi mi ime moglo smetati?"
<BR>&nbsp;&nbsp;&nbsp;&nbsp;&nbsp;"Svemirci", reče komesar, "imaju svoje vlastite hirove. Partner koga oni šalju nije... nije..."
<BR>&nbsp;&nbsp;&nbsp;&nbsp;&nbsp;Bejlijeve oči širom se otvoriše. "Čekaj malo!"
<BR>&nbsp;&nbsp;&nbsp;&nbsp;&nbsp;"Moraš, Elija. Moraš. Nema drugog izlaza."
<BR>&nbsp;&nbsp;&nbsp;&nbsp;&nbsp;"Da bude u mom stanu? Takva stvar?"
<BR>&nbsp;&nbsp;&nbsp;&nbsp;&nbsp;"Molim te kao prijatelja."
<BR>&nbsp;&nbsp;&nbsp;&nbsp;&nbsp;"Ne! Ne!"
<BR>&nbsp;&nbsp;&nbsp;&nbsp;&nbsp;"Elija, u ovoj stvari nemam ni u koga drugog poverenja. Zar ti to moram posebno objašnjavati? Moramo sarađivati s Svemircima. Moramo uspeti, ukoliko želimo da njihove brodove zadržimo na pristojnom rastojanju od Zemlje. Ali ne možemo uspeti ukoliko budemo radili na neki od starih načina. Tvoj partner biće jedan od njihovih robota. Ako on reši slučaj, i ako bude izvestio da smo nesposobni, zaglavili smo. Mi, kao Odsek. Shvataš to, zar ne? Vodićeš vrlo delikatan slučaj. Moraš raditi s njim, ali nastojati da ti rešiš slučaj, a ne on. Shvataš?"
<BR>&nbsp;&nbsp;&nbsp;&nbsp;&nbsp;"Misliš, da sarađujem s njima sto posto, a da mu na prvoj krivini prerežem grlo? Da ga lupkam nožem u slabine čitavo vreme?
<BR>&nbsp;&nbsp;&nbsp;&nbsp;&nbsp;"Šta nam drugo preostaje? Nema drugog izlaza."
<BR>&nbsp;&nbsp;&nbsp;&nbsp;&nbsp;Elija Bjeli stajao je neodlučno. "Ne znam šta će Džesi reći na sve ovo."
<BR>&nbsp;&nbsp;&nbsp;&nbsp;&nbsp;"Ako želiš, ja ću porazgovarati s njom."
<BR>&nbsp;&nbsp;&nbsp;&nbsp;&nbsp;"Ne, komesare." Duboko je uzdahnuo. "Kako se zove moj partner?"
<BR>&nbsp;&nbsp;&nbsp;&nbsp;&nbsp;"R. Denil Olivav."
<BR>&nbsp;&nbsp;&nbsp;&nbsp;&nbsp;Bejli tužno reče: "Nije vreme za eufemizme, komesare. Preuzimam posao. Pa, onda, upotrebljavajmo njegovo puno ime. Robot Denil Olivav."
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
