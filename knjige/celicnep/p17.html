<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. PROJEKT JE OKONČAN
<P>&nbsp;&nbsp;&nbsp;&nbsp;&nbsp;Bejli je zamišljeno pogledao na sat. Bilo je dvadeset jedan i četrdeset pet. Za dva sata i četvrt će ponoć. Već se dva i po dana nalazi u stalnoj napetosti. Neodređen osećaj nestvarnosti sve je preplavio.
<BR>&nbsp;&nbsp;&nbsp;&nbsp;&nbsp;Mogao je da kontroliše glas da ne zadrhti dok je posezao za lulom i vrećicom koja je sadržala dragocene mrvice duvana. Rekao je: "Šta to znači, Denile?"
<BR>&nbsp;&nbsp;&nbsp;&nbsp;&nbsp;R. Denil odgovori: "Zar ne razumeš? Zar to nije očigledno?"
<BR>&nbsp;&nbsp;&nbsp;&nbsp;&nbsp;Bejli strpljivo uzvrati: "Ne razumem i ne izgleda mi očigledno."
<BR>&nbsp;&nbsp;&nbsp;&nbsp;&nbsp;"Mi smo ovde", uzvrati robot, "a pod 'mi' podrazumevam ljude Grada Svemiraca - da razbijemo ljusku koja okružuje Zemlju i da prisilimo njene žitelje na ekspanziju i iseljavanje."
<BR>&nbsp;&nbsp;&nbsp;&nbsp;&nbsp;"To mi je poznato. Nemoj mi o tome govoriti."
<BR>&nbsp;&nbsp;&nbsp;&nbsp;&nbsp;"Moram, jer je to bitno. Kad bi nam zaista stalo do toga da kaznimo ubicu dr Sartona, time ga ipak ne bismo oživeli, razumeš; ali kad bismo pretrpeli neuspeh, to bi samo ojačalo položaj političara na našoj planeti koji su protiv same zamisli Grada Svemiraca."
<BR>&nbsp;&nbsp;&nbsp;&nbsp;&nbsp;"Ali sada mi kažeš", reče Bejli iznenada grubo, "da se spremate da se svojom voljom vratite kući. Zašto? Rešenje Sartonovog slučaja je vrlo blizu. Mora da je blizu, ili ne bi ovako brzo pokušavali da me maknu s puta. Imam osećaj da raspolažemo svim činjenicama koje su nam potrebne da dođemo do odgovora. Odgovor mora da je tu negde." Kucnuo se po čelu. "Nedostaje mi samo jedna rečenica! Jedna jedina reč!"
<BR>&nbsp;&nbsp;&nbsp;&nbsp;&nbsp;Čvrsto je zatvorio oči, kao da će to razjasniti mutljag poslednjih šezdeset časova. Ali nije razjasnilo. Nije.
<BR>&nbsp;&nbsp;&nbsp;&nbsp;&nbsp;Bejli je drhtavo uzdahnuo i zastideo se. Pokazao se slabim pred hladnom i bezosećajnom mašinom, koja je samo ćutljivo u njega zurila.
<BR>&nbsp;&nbsp;&nbsp;&nbsp;&nbsp;Promuklo je rekao: "Ništa, svejedno. Zašto Svemirci dižu ruke od projekta?"
<BR>&nbsp;&nbsp;&nbsp;&nbsp;&nbsp;Robot odgovori: "Naš projekta je završen. Saznali smo da će Zemlja naseliti druge plante."
<BR>&nbsp;&nbsp;&nbsp;&nbsp;&nbsp;"Šta, postali ste optimisti?" Detektiv je povukao prvi dim iz lule i osetio kako se smiruje i kako postaje čvršći.
<BR>&nbsp;&nbsp;&nbsp;&nbsp;&nbsp;"Mi, žitelji Grada Svemiraca, pokušali sumo da promenimo Zemlju, menjajući njenu ekonomiju. Pokušali smo da uvedemo svoju vlastiti C/Fe kulturu. Vlada vaše planete i uprave pojedinih Gradova sarađivale su s nama, jer im je to bilo zgodno. Ipak, nismo postigli uspeh tokom ovih dvadeset pet godina. Što smo se više trudili, medijevalističko protivljenje postajalo je sve jače."
<BR>&nbsp;&nbsp;&nbsp;&nbsp;&nbsp;"Sve mi je to poznato", reče Bejli. Ali ništa nije pomoglo. Denil to mora pričati na svoj način, kao magnetofon. U sebi je viknuo R. Denilu: mašina!
<BR>&nbsp;&nbsp;&nbsp;&nbsp;&nbsp;R. Denil je natavio: "Dr Sarton je prvi postavio teoriju da moramo promeniti taktiku. Prvo moramo naći ljude na Zemlji koji žele isto što i mi želimo ili koji se na to mogu nagovoriti. Pomažući takvim ljudima, mogli bismo organizovati unutrašnji pokret bez tuđinskog mešanja. Poteškoća je bila u tome da se nije mogao naći domaći element prikladan za naše svrhe. Ti si, Elija, svakako bio zanimljiv eksperiment."
<BR>&nbsp;&nbsp;&nbsp;&nbsp;&nbsp;"Ja? Šta hoćeš time da kažeš?" upita Bejli.
<BR>&nbsp;&nbsp;&nbsp;&nbsp;&nbsp;"Bilo nam je milo što nam je komesar preporučio baš tebe. Iz tvog psihičkog profila zaključili smo da si koristan primerak. Cerebroanaliza je potvrdila naš sud. Ti si praktičan čovek, Elija. Ti ne jadikuješ romantično nad prošlošću Zemlje, iako se na zdrav način za tu prošlost zanimaš. Ti se ne držiš tvrdoglavo sadašnje gradske kulture. Mislimo da ovakvi ljudi kao što si ti mogu još jednom povesti žitelje Zemlje prema zvezdama. Zbog toga je dr Fastolf juče ujutro i želeo da te vidi.
<BR>&nbsp;&nbsp;&nbsp;&nbsp;&nbsp;Tvoja praktična priroda čak je i previše naglašena. Ti nisi mogao shvatiti da fanatično služenje idealu, čak i pogrešnom idealu, može navesti čoveka da radi stvari koje prevazilaze njegove normalne snage, kao, na primer, da pređe otvoreni prostor po noći da bi razorio nešto što smatra najvećim neprijateljem svog ideala. Stoga se nismo iznenadili što si bio dovoljno tvrdoglav i dovoljno smeo da pokušaš da dokažeš da je ubistvo lažno. Na izvestan način, to je pokazalo da si ti čovek kakav nam je potreban za naš eksperiment."
<BR>&nbsp;&nbsp;&nbsp;&nbsp;&nbsp;"Kakav eksperiment?" Bejli lupi šakom o sto.
<BR>&nbsp;&nbsp;&nbsp;&nbsp;&nbsp;"Eksperiment koji se sastojao u tome da te ubedimo da je naseljavanje planeta jedini odgovor na probleme Zemlje."
<BR>&nbsp;&nbsp;&nbsp;&nbsp;&nbsp;"Ubedili ste me. To je sigurno.
<BR>&nbsp;&nbsp;&nbsp;&nbsp;&nbsp;"Da, pod uticajem određene droge."
<BR>&nbsp;&nbsp;&nbsp;&nbsp;&nbsp;Bejli zausti da nešto kaže i lula mu gotovo ispade iz usta. Još jednom se pred njim pojavila ona scena u Gradu Svemiraca, kad se osvestio od šoka koji je pretrpeo pošto je saznao da je R. Denil ipak pravi robot. Video je kako Denilovi glatki prsti nabiraju meso na njegovoj ruci i osetio mali ubod siringe.
<BR>&nbsp;&nbsp;&nbsp;&nbsp;&nbsp;Rekao je, gušeći se: "Šta je bilo u siringi?"
<BR>&nbsp;&nbsp;&nbsp;&nbsp;&nbsp;"Nema potrebe da se uzbuđuješ, Elija. Bila je to blaga opojna droga koja je samo tvoj duh učinila prijemčivijim."
<BR>&nbsp;&nbsp;&nbsp;&nbsp;&nbsp;"I tako sam poverovao u sve što mi se govorilo, zar ne?"
<BR>&nbsp;&nbsp;&nbsp;&nbsp;&nbsp;"Ne baš sasvim. Ne bi mogao poverovati ni u šta što je potpuno strano osnovnoj shemi tvog mišljenja. Zapravo, rezultati eksperimenta su nas razočarali. Dr Fastolf se nadao da ćeš postati fanatičan pristalica naše teorije. Umesto toga, ti si samo s izvesne udaljenosti odobravao teoriju. Tvoja praktičarska priroda stajala je na putu svakoj zanesenosti. Tako smo shvatili da naša nada leži samo u romantičarima, a romantičari su, na nesreću, svi medijevalisti, stvarni ili potencijalni."
<BR>&nbsp;&nbsp;&nbsp;&nbsp;&nbsp;Bejli se nejasno osetio ponosan na svoju tvrdoglavost i srećan što ih je razočarao. Neka oni eksperimentišu s nekim drugim.
<BR>&nbsp;&nbsp;&nbsp;&nbsp;&nbsp;Dvilje se nacerio: "I sada dižete ruke od svega i idete kući?"
<BR>&nbsp;&nbsp;&nbsp;&nbsp;&nbsp;"Nije baš sasvim tako. Rekao sam već pre nekoliko trenutaka da nam je dovoljno što smo saznali da će Zemlja naseliti druge planete. Ti si nam dao odgovor."
<BR>&nbsp;&nbsp;&nbsp;&nbsp;&nbsp;"Ja sam ga dao? Kako?"
<BR>&nbsp;&nbsp;&nbsp;&nbsp;&nbsp;"Govorio si Frensisu Klusaru o prednostima iseljavanja. Mislim da si govorio vrlo vatreno. Dakle, naš eksperiment na tebi pokazao je rezultat. A Klusarova cerebroanaliza se promenila. Vrlo malo, ali se ipak promenila."
<BR>&nbsp;&nbsp;&nbsp;&nbsp;&nbsp;"Misliš da sam ga ubedio? Ne verujem."
<BR>&nbsp;&nbsp;&nbsp;&nbsp;&nbsp;"Ne, do ubeđenja se ne dolazi tako lako. Ali cerebroanalitičke promene jasno su pokazale da je i medijevalistički mozak otvoren za objektivne razloge. Ja sam dalje sam eksperimentisao. Kad smo izišli iz fabrike kvasca, ja sam mu predložio da budućnost svoje dece obezbedi na taj način što će ih poslati u školu za iseljenike. On je to odbio, ali njegova se mentalna aura promenila i učinilo mi se očigledno da je to pravilan put ubeđivanja."
<BR>&nbsp;&nbsp;&nbsp;&nbsp;&nbsp;R. Denil zastade, a onda nastavi: "Ono što nazivamo medijevalizmom nosi u sebi izvestan vitalitet. Istina, taj vitalitet je trenutno usmeren na samu Zemlju koja je blizu i koja ima veliku prošlost. Ali vizija novih svetova mogla bi lako zameniti viziju prošlosti i romantičar se može lako okrenuti prema novom objektu, baš kao što je Klusar osetio privlačnost novih zamisli posle tvoje propovedi.
<BR>&nbsp;&nbsp;&nbsp;&nbsp;&nbsp;I tako, vidiš, mi iz Grada Svemiraca uspeli smo, a da to nismo ni znali. Mi sami, više nego bilo šta drugo, bili smo činilac koji je uskomešao Zemlju. Kristalizovali smo romantične impusle na Zemlji u medijevalizam, koji je postao organizacija. Na kraju krajeva, upravo su medijevalisti oni koji žele da sruše postojeće stanje, a ne gradska birokratija koja će dobiti najviše ako se ostane pri sadašnjem stanju stvari. Ako mi sada napustimo Grad Svemiraca, ako dalje ne uznemirujemo medijevaliste svojom prisutnošću, ako za sobom ostavimo nekoliko robota kakav sam ja, koji, zajedno sa simpatizerima naše teorije kakav si ti, mogu stvoriti škole za iseljenike o kojima sam govorio, medijevalisti će konačno okrenuti svoj pogled od Zemlje. Roboti će im biti potrebni i dobiće ih ili od nas ili će sami izgraditi svoje vlastite. Oni će svojom voljom razviti C/Fe kulturu."
<BR>&nbsp;&nbsp;&nbsp;&nbsp;&nbsp;Za R. Denila bio je to vrlo dug govor. Mora biti da je i sam to shvatio, jer je posle kratke pauze dodao: "Ovo ti govorim samo zato da ti objasnim zbog čega je potrebno učiniti nešto što te može povrediti."
<BR>&nbsp;&nbsp;&nbsp;&nbsp;&nbsp;Bejli ogorčeno pomisli: robot ne može povrediti ljudsko biće, osim ako to ne zahteva dobrobit drugih ljudskih bića.
<BR>&nbsp;&nbsp;&nbsp;&nbsp;&nbsp;Umesto toga, on reče: "Samo trenutak. Da raspravimo nešto praktično. Vi ćete se vratiti na vaše svetove i reći da je jedan žitelj Zemlje ubio Svemirca i ostao nekažnjen. Spoljnji svetovi će zahtevti odštetu od Zemlje, a ja te upozoravam da Zemlja to više ne može podnositi. Doći će do rata."
<BR>&nbsp;&nbsp;&nbsp;&nbsp;&nbsp;"Ubeđen sam da se to neće dogoditi, Elija. Oni elementi na našoj planeti, koji će najviše zahtevati odštetu, ujedno najviše insistiraju na napuštanju Grada Svemiraca. Možemo im ponuditi ovo drugo, kao uslov za odustajanje od prvog. To i nameravamo da učinimo. Zemlja će ostati u miru."
<BR>&nbsp;&nbsp;&nbsp;&nbsp;&nbsp;Bejli ga prekide, dok mu se u glasu osećalo očajanje: "A šta će biti sa mnom? Komesar će napustiti istragu Sartonovog slučaja čim Grad Svemiraca to zaželi, ali stvar oko R. Semija će se nastaviti, jer tu je reč o sabotaži unutar Odseka. Začas će se protiv mene nakupiti dokazi. To znam. Sve je pripremljeno. Biću otpušten, Denile. A tu je, konačno, i Džesi. Na nju će pokazivati prstom kao na ženu kriminalca. Tu je, konačno, i Bentli..."
<BR>&nbsp;&nbsp;&nbsp;&nbsp;&nbsp;R. Denil reče: "Nemoj misliti, Elija, da ne shvatam tvoj položaj. Ali u ostvarivanju konačnog dobra čovečanstva manje zlo mora se dopustiti. Dr Sarton takođe je imao ženu, dvoje dece, roditelje, sestru, mnogo prijatelja. Svi oni oplakuju njegovu smrt i strašno im je pri pomisli da niko nije kaznio njegovog ubicu."
<BR>&nbsp;&nbsp;&nbsp;&nbsp;&nbsp;"Zašto onda ne ostanete i ne potražite ga?"
<BR>&nbsp;&nbsp;&nbsp;&nbsp;&nbsp;"To više nije potrebno."
<BR>&nbsp;&nbsp;&nbsp;&nbsp;&nbsp;Bejli ogorčeno odvrati: "Zašto ne priznate da je cela istraga bila zapravo samo izgovor da nas možete proučavati u izuzetnim situacijama? Vama je bilo sasvim svejedno ko je ubio dr Sartona."
<BR>&nbsp;&nbsp;&nbsp;&nbsp;&nbsp;"Želeli smo da to saznamo", reče R. Denil hladno, "ali nikad nismo bili u zabludi oko toga šta je važnije, pojedinac ili čovečanstvo. Ako bismo sada nastavili istragu, značilo bi da se mešamo u situaciju koja nam se sada čini zadovoljavajuća. Ne može se proreći koliku bi to štetu mogli izazvati."
<BR>&nbsp;&nbsp;&nbsp;&nbsp;&nbsp;"Želiš li da kažeš da ubica može biti neki važniji medijevalist, a Svemirci sada ne žele da učine ništa što bi od njihovih novih prijatelja stvorili neprijatelje."
<BR>&nbsp;&nbsp;&nbsp;&nbsp;&nbsp;"Ja to tako ne bih rekao, ali u tvojim rečima ima istine."
<BR>&nbsp;&nbsp;&nbsp;&nbsp;&nbsp;"A šta je s tvojim osećanjem za pravdu, Denile? Da li je ovo pravda?"
<BR>&nbsp;&nbsp;&nbsp;&nbsp;&nbsp;"Postoje razni vidovi pravde, Elija. Kada se manja ne može izmiriti sa većom, onda manja mora stradati."
<BR>&nbsp;&nbsp;&nbsp;&nbsp;&nbsp;Bejlijev duh obilazio je oko neprobojne logike R. Denilovog pozitronskog mozga, tražeći neku slabost.
<BR>&nbsp;&nbsp;&nbsp;&nbsp;&nbsp;Konačno je upitao: "Zar ti lično nisi nimalo radoznao, Denile? Ti sebe nazivaš detektivom. Znaš li ti šta to znači? Shvataš li da je istraga nešto znatno više nego samo posao? To je izazov! Tvoj mozak bori se protiv kriminalčevog. To je sukob intelekta. Zar ćeš napustiti bitku i prihvatiti poraz?"
<BR>&nbsp;&nbsp;&nbsp;&nbsp;&nbsp;"Ako se nastavljanjem bitke nište na postiže, naravno."
<BR>&nbsp;&nbsp;&nbsp;&nbsp;&nbsp;"Zar nećeš imati osećaj da si nešto izgubio? Osećaj nečeg nepotpunog? Zar se neće u tebi javiti, makar sasvim malen, trag nezadovoljstva? Zbog neutažene radoznalosti?"
<BR>&nbsp;&nbsp;&nbsp;&nbsp;&nbsp;Bejlijeva nada, koja ionako nije bila naročito jaka, splašnjavala je sve više dok je govorio. Kada je izgovorio reč "radoznalost", setio se svojih vlastitih reči upućenih Frensisu Klusaru pre četiri sata. On je i sam vrlo dobro znao koje osobine razlikuju čoveka od mašine. Radoznalost je bila jedna takva osobina. I mačkica od šest nedelja je radoznala, ali kako može biti radoznala mašina, ma koliko humanoidna bila?
<BR>&nbsp;&nbsp;&nbsp;&nbsp;&nbsp;R. Denil reče, kao odjek tih misli: "Šta podrazumevaš pod radoznalošću?"
<BR>&nbsp;&nbsp;&nbsp;&nbsp;&nbsp;Bejli je opisao što je lepše mogao: "Radoznalost je reč kojom označavamo želju da čovek proširi svoje znanje."
<BR>&nbsp;&nbsp;&nbsp;&nbsp;&nbsp;"Takva želja postoji i u meni, kada je proširenje znanja potrebno za izvršenje poverenog mi zadatka."
<BR>&nbsp;&nbsp;&nbsp;&nbsp;&nbsp;"Da", reče Bejli sarkastično, "kao kad, na primer, postaviš pitanje o Bentlijevim kontaktnim sočivima da bi što više saznao o zemaljskim običajim."
<BR>&nbsp;&nbsp;&nbsp;&nbsp;&nbsp;"Tačno", reče R. Denil, ni najmanjim znakom ne pokazujući da je svestan sarkazma. "Nesvrhovito proširenje znanja, u koje, koliko vidim, spada i radoznalost, znači jednostavno nedelotvornost. A ja sam sazdan tako da izbegavam svaku nedelotvornost."
<BR>&nbsp;&nbsp;&nbsp;&nbsp;&nbsp;I tako, "rečenica" koju je toliko dugo čekao, najzad se pojavila pred Elijom Bejlijem, talog se najpre zamutio, a zatim ponovo slegao; ukaza se prozračna bistrina situacije.
<BR>&nbsp;&nbsp;&nbsp;&nbsp;&nbsp;Dok je R. Denil govorio, Bejlijeva usta su se otvorila i tako i ostala.
<BR>&nbsp;&nbsp;&nbsp;&nbsp;&nbsp;Takva se stvar u čovekovu mozgu ne uobličava preko noći. Stvari se jednostavno ne odigravaju na taj način. Negde duboko u podsvesti gradio je svoju teoriju, gradio je pažljivo i podrobno, ali uvek se sudarao s nečim što se nije uklapalo. Nečim što nije mogao preskočiti, niti zapostaviti. I sve dok je postojala bilo kakva nedorečenost rešenje se nalazilo duboko ispod praga njegove svesti, izvan dohvata njegovih nastojanja. Ali sada, rečenica se konačno pojavila. Nedorečenosti je nestalo. Slučaj je bio rešen.
<BR>&nbsp;&nbsp;&nbsp;&nbsp;&nbsp;Blesak mentalne svetlosti snažno je podstakao Bejlija. Sada je odjednom znao gde leži R. Denilova slabost, slabost mašine koja misli. Grozničavo je pomislio, pun nade: Denil mora sve uzimati doslovno.
<BR>&nbsp;&nbsp;&nbsp;&nbsp;&nbsp;Rekao je: "Onda, projekat Grada Svemiraca okončava se danas, a s njim i istraga Sartonovog slučaja. Je li tako?"
<BR>&nbsp;&nbsp;&nbsp;&nbsp;&nbsp;"Tako su odlučili naši ljudi u Gradu Svemiraca", složi se mirno R. Denil.
<BR>&nbsp;&nbsp;&nbsp;&nbsp;&nbsp;Ali, "danas" još nije prošlo. Bejli pogleda na sat. Bilo je dvadeset dva i trideset. "Do ponoći ima još sat i po."
<BR>&nbsp;&nbsp;&nbsp;&nbsp;&nbsp;R. Denil nije ništa odgovorio. Izgledalo je kao da razmišlja.
<BR>&nbsp;&nbsp;&nbsp;&nbsp;&nbsp;Bejli hitro nastavi: "Do ponoći projekt se nastavlja. Ti si moj partner i istraga još traje." U silnoj žurbi postajao je upravo telegrafski kratak. "Nastavimo, dakle. Pusti me da radim. To tvojim ljudima neće naškoditi. To će im doneti čak i veliku korist. Dajem ti reč. A ako po tvom mišljenju učinim nešto rđavo, zaustavi me. Potrebno mi je tih sat i po."
<BR>&nbsp;&nbsp;&nbsp;&nbsp;&nbsp;R. Denil odvrati: "Ono što kažes sasvim je u redu. 'Danas' još nije isteklo. Nisam na to pomislio, partneru Elija."
<BR>&nbsp;&nbsp;&nbsp;&nbsp;&nbsp;Bejli je opet bio 'partner Elija'.
<BR>&nbsp;&nbsp;&nbsp;&nbsp;&nbsp;On se naceri i reče: "Prilikom mog boravka u Gradu Svemiraca dr Fastolf je pomenuo fotografije poprišta ubistva?"
<BR>&nbsp;&nbsp;&nbsp;&nbsp;&nbsp;"Jeste", reče kratko R. Denil.
<BR>&nbsp;&nbsp;&nbsp;&nbsp;&nbsp;Bejli upita: "Možeš li mi nabaviti primerak tih fotografija?"
<BR>&nbsp;&nbsp;&nbsp;&nbsp;&nbsp;"Da, partneru Elija."
<BR>&nbsp;&nbsp;&nbsp;&nbsp;&nbsp;"Mislim sada, smesta."
<BR>&nbsp;&nbsp;&nbsp;&nbsp;&nbsp;"Za deset minuta, ako mi dozvoliš da upotrebim prenosnik u Odseku."
<BR>&nbsp;&nbsp;&nbsp;&nbsp;&nbsp;Prenošenje fotografija zahtevalo je još manje vremena. Bejli je zurio u mali aluminijumski blok, koji je držao drhtavom rukom. U tananim energijama, koje su ga prenele iz Grada Svemiraca, bile su zabeležene izvesne atomske konfiguracije.
<BR>&nbsp;&nbsp;&nbsp;&nbsp;&nbsp;U tom trenutku na vratima se pojavi komesar Džulijus Enderbi. Video je Bejlija i izraz zabrinutosti na njegovom licu namah je nestao, ustupivši mesto rastućem besu.
<BR>&nbsp;&nbsp;&nbsp;&nbsp;&nbsp;On reče: "Čuj, Elija, potrebno ti je đavolski mnogo vremena da večeraš."
<BR>&nbsp;&nbsp;&nbsp;&nbsp;&nbsp;"Bio sam strašno umoran, komesare. Žao mi je ako sam te zadržao."
<BR>&nbsp;&nbsp;&nbsp;&nbsp;&nbsp;"Ne bi mi to smetalo, ali... Bolje dođi u moju sobu."
<BR>&nbsp;&nbsp;&nbsp;&nbsp;&nbsp;Bejli pogleda R. Denila, ali se ovaj nije ni osvrnuo. Zajedno su izišli iz trpezarije.
<BR>&nbsp;&nbsp;&nbsp;&nbsp;&nbsp;Džulijus Enderbi šetao je ispred svog stola gore-dole, gore-delo. Bejli ga je posmatrao, i sam daleko od toga da bude miran. S vremena na vreme pogledao bi na sat.
<BR>&nbsp;&nbsp;&nbsp;&nbsp;&nbsp;22.45.
<BR>&nbsp;&nbsp;&nbsp;&nbsp;&nbsp;Komesar je podigao naočare na čelo i protrljao oči palcem i kažiprstom. Na očima su mu ostale crvene mrlje. Zatim je opet stavio naočare, trepćući prema Bejliju.
<BR>&nbsp;&nbsp;&nbsp;&nbsp;&nbsp;"Elija", rekao je iznenada, "kad si poslednji put bio u energetskoj centrali u Vilijemsbergu?"
<BR>&nbsp;&nbsp;&nbsp;&nbsp;&nbsp;Bejli uzvrati: "Juče pošto sam otišao iz Odseka. Mislim, oko osmanaest časova, ili kratko posle toga."
<BR>&nbsp;&nbsp;&nbsp;&nbsp;&nbsp;Komesar zatrese glavom. "Zašto mi to nisi rekao?"
<BR>&nbsp;&nbsp;&nbsp;&nbsp;&nbsp;"Nameravo sam. Još nisam dao zvaničnu izjavu."
<BR>&nbsp;&nbsp;&nbsp;&nbsp;&nbsp;"Šta si tamo radio?"
<BR>&nbsp;&nbsp;&nbsp;&nbsp;&nbsp;"Samo sam išao prema svom privremenom stanu."
<BR>&nbsp;&nbsp;&nbsp;&nbsp;&nbsp;Komesar je zastao, stojeći pred Bejlijem, i rekao: "To nije dovoljan odgovor, Elija. Niko ne prolazi kroz energetsku centralu samo zato da prođe."
<BR>&nbsp;&nbsp;&nbsp;&nbsp;&nbsp;Bejli sleže ramenima. Nije bilo razloga da priča o medijevalistima koji su ih progonili, ni o trci preko traka. Ne sada.
<BR>&nbsp;&nbsp;&nbsp;&nbsp;&nbsp;Zato je samo rekao: "Ako mi daješ na znanje da sam ja imao priliku da dođem do alfa-aparata kojim je ubijen R. Semi, moram te podsetiti da je Denil bio sa mnom i da će posvedočiti da sam kroz centralu prošao bez zaustavljanja i da, pošto sam izišao, nisam imao alfa-aparat."
<BR>&nbsp;&nbsp;&nbsp;&nbsp;&nbsp;Komesar je polako seo. Nije pogledao u pravcu R. Denila, niti mu se obratio. Položio je debeljuškaste bele ruke pred sebe na sto i posmatrao ih s izrazom žaljenja na licu. Rekao je: "Elija, ne znam šta da kažem ili šta da mislim. Tvoj partner ti ne može poslužiti ako alibi. On ne može svedočiti."
<BR>&nbsp;&nbsp;&nbsp;&nbsp;&nbsp;"Ja ipak poričem da sam uzeo taj alfa-aparat."
<BR>&nbsp;&nbsp;&nbsp;&nbsp;&nbsp;Komesar je prepleo prste. Rekao je: "Elija, zašto je danas posle podne Džesi dolazila ovamo?"
<BR>&nbsp;&nbsp;&nbsp;&nbsp;&nbsp;"To si me već pitao, komesare. Dajem ti isti odgovor. Porodične stvari."
<BR>&nbsp;&nbsp;&nbsp;&nbsp;&nbsp;"Dobio sam neka obaveštenja od Frensisa Klusara, Elija."
<BR>&nbsp;&nbsp;&nbsp;&nbsp;&nbsp;"Kakva obaveštenja?"
<BR>&nbsp;&nbsp;&nbsp;&nbsp;&nbsp;"On tvrdi da je Džezabel Bejli član medijevalističkog društva čiji je cilj svrgavanje vlade."
<BR>&nbsp;&nbsp;&nbsp;&nbsp;&nbsp;"Jesi li siguran da je reč o istoj osobi? Ima mnogo Bejlija."
<BR>&nbsp;&nbsp;&nbsp;&nbsp;&nbsp;"Nema mnogo Džezabela Bejli."
<BR>&nbsp;&nbsp;&nbsp;&nbsp;&nbsp;"On je upotrebio njeno ime, zar ne?
<BR>&nbsp;&nbsp;&nbsp;&nbsp;&nbsp;"On je rekao Džezabel. Ja sam ga sam saslušavao, Elija. Ovo nije iz druge ruke."
<BR>&nbsp;&nbsp;&nbsp;&nbsp;&nbsp;"U redu. Džesi je zaista član bezazlene, šašave organizacije. Ona nije ništa učinila, osim što je posećivala njihove sastanke i osećala se tajanstvenom."
<BR>&nbsp;&nbsp;&nbsp;&nbsp;&nbsp;"To neće tako izgledati našem Odboru, Elija."
<BR>&nbsp;&nbsp;&nbsp;&nbsp;&nbsp;"Znači li to da ćeš me suspendovati i zadržati u pritvoru na osnovu sumnje da sam uništio državno vlasništvo u obliku R. Semija?"
<BR>&nbsp;&nbsp;&nbsp;&nbsp;&nbsp;"Nadam se da neću morati, Elija, ali stvari stoje strašno rđavo. Svi znaju da ti nisi voleo R. Semija. Danas posle podne videli su tvoju ženu kako s njime razgovara. Bila je sva u suzama i neki su ljudi čuli šta je govorila. To je prilično bezazleno, ali sve zajedno govori protiv tebe, Elija. Možda si mislio da je opasno što robot može da progovori. A ti si, pored toga, imao priliku da dođeš do oružja."
<BR>&nbsp;&nbsp;&nbsp;&nbsp;&nbsp;Bejli ga prekide: "Kad bih želeo da izbrišem sve dokaze protiv Džesi, da li bih onda uhapsio Frensisa Klusara? Reklo bi se da on o njoj zna mnogo više nego R. Semi. Još jedna stvar. Kroz energetsku centralu prošao sam osmanaest časova pre nego što je R. Semi razgovarao sa Džesi. Da li sam unapred mogao znati da ću biti primoran da ga uništim, te sam proročki ukrao taj alfa-aparat?"
<BR>&nbsp;&nbsp;&nbsp;&nbsp;&nbsp;Komesar uzvrati: "To je dobra odbrana. Učiniću sve što mogu. Žao mi je što je do ovoga došlo, Elija."
<BR>&nbsp;&nbsp;&nbsp;&nbsp;&nbsp;"Zar? Zar zaista veruješ da sam ja to učinio, komesare?"
<BR>&nbsp;&nbsp;&nbsp;&nbsp;&nbsp;Enderbi polako odvrati: "Ne znam šta da mislim, Elija. Biću iskren s tobom."
<BR>&nbsp;&nbsp;&nbsp;&nbsp;&nbsp;"Onda ću ti reći šta da misliš, komesare. Sve ovo je dobro smišljen i pripremljen plan da na mene padne sumnja."
<BR>&nbsp;&nbsp;&nbsp;&nbsp;&nbsp;Komesar se ukočio. "Čekaj malo, Elija. Nemoj udarati naslepo. Nećeš naići na simpatije ako budeš išao tom linijom odbrane. Previše je rđavih ljudi to zloupotrebljavalo."
<BR>&nbsp;&nbsp;&nbsp;&nbsp;&nbsp;"Ja ne tražim simpatije. Samo govorim istinu. Mene nastoje da uklone s puta, kako ne bih mogao izneti činjenice o Sartonovom ubistvu. Na nesreću za čoveka koji je želeo da me ukloni, to je došlo malo prekasno."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Bejli pogleda na sat. Bila su tačno dvadeset tri časa.
<BR>&nbsp;&nbsp;&nbsp;&nbsp;&nbsp;On reče: "Znam ko nastoji da me optuži, znam kako je ubijen dr Sarton i ko ga je ubio i imam na raspolaganju jedan sat da ti to ispričam, da uhvatim tog čoveka i završim istragu."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
