<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;To je stvarno bila stara Telegrafska avenija, pomisli Najdžel. Stvarno su je zatvorili i sačuvali.
<BR>&nbsp;&nbsp;&nbsp;&nbsp;&nbsp;Lagano je koračao širokim pločnikom. Ova tačka, koja je predstavljala čvorište legendarnog Berklija, i dalje je bila široko pešačko ostrvo, onakvo kakvo je zapamtio daleke 1994. godine. Najdžel je nagonski tutnuo ruke u džepove - gest koji ga je na neki način povezivao s tim ranim ozbiljnim danima. Ovog majskog popodneva na ostrvu je bilo malo ljudi, uglavnom turista koji su se smucali po prodavnicama suvenira u blizini Sader kapije. Grupa u kojoj se i on nalazio iskrcala se iz 'barta' i sada se uspinjala uz Benkroft. Svi su se oni zaustavili da pročitaju plaketu usađenu u beton na mestu gde je Liri konačno preminuo, u svojoj očajničkoj žudnji za iskupljenjem; neki su to čak i fotografisali.
<BR>&nbsp;&nbsp;&nbsp;&nbsp;&nbsp;Jedna ptica jedrila je na povetarcu, čestom u ovom Zalivu da bi konačno zalepršala krilima i sletela na jedno od stabala eukaliptusa, koja su se nizala duž pešačke avenije. Kada je Najdžel 1994. ovde studirao astrofiziku 'Telegraf' je bio siva paleta betona i uzavrelih restorana, s blagim ukusom i mirisom marihuane. Dobro, taj raskošni miris se zadržao, šireći se na ulice iz otvorenih prodavnica. Raskalašni, bučni 'Telegraf' koji mu je ostao u pamćenju bio je sada šarmantno, spokojno mesto, uljuljkano u žutu prolećnu svetlost. Lepo, nema šta, ali u najgorem smislu te reči. Nedostajao je onaj šmek prošlosti. Žrvanj studentskog života beše izmešten severno od kampa, među glomazne kuće od crvenog drveta. Svejedno Berkli više nije bio kipući lonac avangarde. Sada je 'Telegraf' predstavljao balsamovani ostatak svog pređašnjeg bića.
<BR>&nbsp;&nbsp;&nbsp;&nbsp;&nbsp;Zapitao se: da li se 'Telegraf' zaledio u prošlosti, ili se to zapravo dogodilo Najdželu Volmsliju. Kada je neko imao četrdeset i šest godina, to pitanje je imalo smisla. Ali ne - dok je prolazio pored otvorenih vrata jedne prodavnice odande su doprli zvuci neke drevne muzike. 'Beli zec', Grejsi Slik. Nadrealistički jastuk. Autentičan kolekcionarski primerak, izrađen od prvobitnog otiska. Prodavnica je, ipak, gotovo sigurno, koristila faks kristale, primetio je s prezirom čistunca, osećanjem koje mu je pružalo neobično, ekscentrično zadovoljstvo. Najmanje polovina uživanja u muzici ležala je u brižljivom čuvanju takvih pojedinosti. Nisu čak ni svirali na pravi način; upravo tu numeru valjalo je svirati tako glasno da mogu da je čuju i u sledećem bloku. Najdžel se pitao šta bi originalni Erplejni rekli kada bi otkrili da je njihova muzika korišćena za podsticanje turizma. Komercijalni odsek radio je sa njima isto što i Nju Orleans sa Dželi Rol Mortonom decenijama ranije.
<BR>&nbsp;&nbsp;&nbsp;&nbsp;&nbsp;"Dobar dan, gospodine!" reče jedan mladić kada je Najdžel skrenuo za ugao i ušao u Benkroft.
<BR>&nbsp;&nbsp;&nbsp;&nbsp;&nbsp;Najdžel je shvatio da se, po svoj prilici, više zaneo muzikom Erplejna no što je mislio, jer inače ne bi prečuo njihovo pojanje. Šest muškaraca i žena ritmično se njihalo, monotono pevajući i tapšući rukama. Četvoro je produžilo svoju rabotu a jedan muškarac i jedna žena se izdvojiše i pridružiše se mladiću koji je razgovarao sa Najdželom.
<BR>&nbsp;&nbsp;&nbsp;&nbsp;&nbsp;Najdžel reče oporo: "Vi terate svoje, zar ne?"
<BR>&nbsp;&nbsp;&nbsp;&nbsp;&nbsp;"Da, da", reče čovek mirnim samouverenim tonom. "Došli smo danas ovamo da obratimo one koji još nisu primili reč."
<BR>&nbsp;&nbsp;&nbsp;&nbsp;&nbsp;"Ja sam to već obavio."
<BR>&nbsp;&nbsp;&nbsp;&nbsp;&nbsp;"Onda vi jeste vernik?"
<BR>&nbsp;&nbsp;&nbsp;&nbsp;&nbsp;"Ni slučajno."
<BR>&nbsp;&nbsp;&nbsp;&nbsp;&nbsp;Žena pristupi. "Ucveljena sam zbog toga što vam se reč još nije ukazala u pravoj svetlosti. Ubeđena sam da bismo vas, ako biste nas samo poslušali, mogli da dovedemo do Integrisanog Duha."
<BR>&nbsp;&nbsp;&nbsp;&nbsp;&nbsp;"Slušajte..."
<BR>&nbsp;&nbsp;&nbsp;&nbsp;&nbsp;"I tako mi sledimo put do ispunjenosti", reče ona nadahnuto. Jedan od muškaraca uzdigao je jednu kartu na kojoj se obrtalo, načinjeno u faks otisku: Univerzalni zakon. Apsolutni vodič. Večnost i Zlatno jedinstvo.
<BR>&nbsp;&nbsp;&nbsp;&nbsp;&nbsp;"Kroz Posetioca?" reče Najdžel s ovlašnim osmehom na usnama. Ako su već rešili da mu dosađuju, mogao je barem da zbija šale s njima. Snark je u popularnim medijima bio poznat kao Posetilac, no, na sreću, on je dobrim delom uspeo da zadrži svoje lice i ime u senci u celoj fertutmi koja je usledila po Snarkovom naglom odlasku. Nasa je javno ceo slučaj pripisala neodgonetljivim tuđinskim načinima ponašanja. Priča je prilično dobro legla, jer nije postojala nikakva zabeleška razgovora sa Snarkom - ovaj se pobrinuo za to pre no što je napustio Mesečevu orbitu - a Najdžel je držao jezik za zubima, što je imalo određenu cenu. Cena je, naravno, bila Eversova glava na zlatom opervaženom poslužavniku i Najdželov nedodirljiv položaj u Nasi. Zvanično saopštenje dato medijima glasilo je da je Posetilac napravio nekoliko teško razumljivih opaski, odajući priznanje čovečanstvu na njegovom razvoju i prihvatajući zamršene uslove koje mu je nametnula zemaljska kontrola, inače bi se, ne daj bože, pogibeljno suočio s dostignućima napretka čovečanstva. Neki ljudi iz naučničkih krugova znali su celu priču, no izgledalo je da nema razloga iznositi te detalje u javnost, sve dok se na Mesecu ne organizuje potraga za predajnikom u oblasti Mora Marginis. Šta god da je poslalo onaj kratak zbrkan signal za vreme njegovog razgovora sa Snarkom, prema Najdželovom mišljenju, više nije postojalo, inače bi dobili pogrešan orijentir odredišta izvora signala. More Marginis beše lišeno ma čega veštačkog. Otuda su ovi Novi sinovi, koji su sada ovde drobili o Posetiocu - Najdžel ih je isključio iz svesti čim su reči kao što su 'transcendentalan', i 'Eterična kosmička veza' ušle u opticaj - znali blagosloveno malo o onome što se dogodilo. Oni čak nikada nisu dokučili pravi razlog Aleksandrijinog vaskrsnuća, vazda obuzeti trubljenjem o bona fide čudu Novih sinova. Povrh svega, Najdžel nije želeo da oni od nje načine neku grotesknu parodiju moderne svetice, Našu Gospu od Svemirskog broda.
<BR>&nbsp;&nbsp;&nbsp;&nbsp;&nbsp;"Zar se ne slažete, gospodine?"
<BR>&nbsp;&nbsp;&nbsp;&nbsp;&nbsp;Najdžel, koji se lenjo izlagao prolećnjem suncu, pokušao je da se priseti o čemu je ovaj čovek počeo da govori. "Oh, božanska porekla?"
<BR>&nbsp;&nbsp;&nbsp;&nbsp;&nbsp;"To je odista krajnje jednostavno ako stvari gledate na ispravan način", reče čovek.
<BR>&nbsp;&nbsp;&nbsp;&nbsp;&nbsp;"A kako to?"
<BR>&nbsp;&nbsp;&nbsp;&nbsp;&nbsp;"Pa tako, da Posetilac dokazuje Novo Otkrovenje."
<BR>&nbsp;&nbsp;&nbsp;&nbsp;&nbsp;"Ono je, dakle, predvidelo posetu."
<BR>&nbsp;&nbsp;&nbsp;&nbsp;&nbsp;"Ne u bukvalnom smislu", čovek je nabrao veđe u naporu koncentrisanja. "Otkrovenje, međutim, često ukazuje na mnoštvo života - uprkos činjenici da su naučnici odustali od te ideje."
<BR>&nbsp;&nbsp;&nbsp;&nbsp;&nbsp;"Da su prestali da osluškuju radio-signale s drugih svetova, hoćete da kažete?"
<BR>&nbsp;&nbsp;&nbsp;&nbsp;&nbsp;"Pa, da. Naučnici su izgubili veru. Otkrovenje je dokazalo da nisu bili u pravu."
<BR>&nbsp;&nbsp;&nbsp;&nbsp;&nbsp;Najdžel se zlurado zapita šta bi oni pomišlili kada bi čuli pravu priču o Snarku. "Život je, dakle, rasprostranjen?"
<BR>&nbsp;&nbsp;&nbsp;&nbsp;&nbsp;"On je nektar božanskog delanja. Prirodni izdanak univerzalne evolucije."
<BR>&nbsp;&nbsp;&nbsp;&nbsp;&nbsp;"A i mi smo potpuno prirodni?"
<BR>&nbsp;&nbsp;&nbsp;&nbsp;&nbsp;"Mi smo plod univerzuma."
<BR>&nbsp;&nbsp;&nbsp;&nbsp;&nbsp;"Posetilac..."
<BR>&nbsp;&nbsp;&nbsp;&nbsp;&nbsp;"...je bio pozdrav, gospodine. Istinski lep gest. Ali naša evolucija nema nikakve veze s Posetiocem."
<BR>&nbsp;&nbsp;&nbsp;&nbsp;&nbsp;"Da li zbog toga podržavate kampanje socijalnog protesta i zagavarate odbacivanje Mesečevog prorama?"
<BR>&nbsp;&nbsp;&nbsp;&nbsp;&nbsp;"Kampanja je pomalo gruba reč, ali u biti, posredi jeste svojevrsna podrška, da."
<BR>&nbsp;&nbsp;&nbsp;&nbsp;&nbsp;"Fino se uklapa u vaša dva dodatna sata rada svakog dana."
<BR>&nbsp;&nbsp;&nbsp;&nbsp;&nbsp;"Naš red nam nalaže da provodimo te posebne sate svakog dana, obnavljajući našu veru kroz periode zajedničkog spokojstva. Vreme za spiritualne zadatke."
<BR>&nbsp;&nbsp;&nbsp;&nbsp;&nbsp;"I džabalebarenje."
<BR>&nbsp;&nbsp;&nbsp;&nbsp;&nbsp;"Stvarno nam je žao. Morate priznati da je vera značajnija od..."
<BR>&nbsp;&nbsp;&nbsp;&nbsp;&nbsp;"Od padanja u zavisnost od efikasnijih ekonomija, kakve su brazilska, kineska ili australijska."
<BR>&nbsp;&nbsp;&nbsp;&nbsp;&nbsp;"Vreme je da se odvojimo od naše grube materijalne prošlosti. Ne smemo je obožavati. Uspon..."
<BR>&nbsp;&nbsp;&nbsp;&nbsp;&nbsp;Ona četiri pojca odjednom se okrenuše i složno zatapšaše rukama. Najdžel je opazio da se jedno jato turista radoznalo uputilo k njima. Novi sinovi se vratiše svom rutinskom poslu.
<BR>&nbsp;&nbsp;&nbsp;&nbsp;&nbsp;"Ne volite Boga, gospodine?" zapevaše uglas.
<BR>&nbsp;&nbsp;&nbsp;&nbsp;&nbsp;"Prokleti op..."
<BR>&nbsp;&nbsp;&nbsp;&nbsp;&nbsp;"Bog je vaš otac. Mi volimo oca, mi smo stvoreni njegovom rukom", izvijala se melodija.
<BR>&nbsp;&nbsp;&nbsp;&nbsp;&nbsp;"Očevi ne prave decu rukama", povika Najdžel. "Volim univerzum. Univerzum je ljubav!"
<BR>&nbsp;&nbsp;&nbsp;&nbsp;&nbsp;"Volim te brate" zapeva žena.
<BR>&nbsp;&nbsp;&nbsp;&nbsp;&nbsp;"Volimo njega! Volimo njega!"
<BR>&nbsp;&nbsp;&nbsp;&nbsp;&nbsp;Prekinuli su na trenutak. "Zar ne bismo mogli da budemo naprosto prijatelji?" reče Najdžel u pola glasa i okrenu se.
<BR>&nbsp;&nbsp;&nbsp;&nbsp;&nbsp;Probio se kroz gužvu znatiželjnih turista i zaobišao gust red vitkih crvenkastih stabala koja su presecala pešačku aveniju. Trudio se da ono što mu se događalo prihvata na lak i humorističan način, ali ako se ona uštva od Novog sina usudi da ga prati...
<BR>&nbsp;&nbsp;&nbsp;&nbsp;&nbsp;Ugledao ju je i istog časa kao da ga je neka ruka ščepala za srce. Skamenio se usred koraka netremice posmatrajući liniju njene brade, onu istu glatku kosu, blago povijen nos, jedva primetnu izvijenost gornje usne - a onda ona iskrenu glavu da bi osmotrila prozor prodavnice i iluzije nestade.
<BR>&nbsp;&nbsp;&nbsp;&nbsp;&nbsp;To nije bila Aleksandrija. Video ju je na ovaj način pet puta do sada, odraženu u liku neke strankinje u gomili. To je uostalom bio jedini način na koji je ponovo viđao te crte, ako se izuzme sećanje zamrznuto na fotografiji. Da su imali decu, možda bi sve to izgledalo drugačije: ona bi najverovatnije nosila neki njen odjek u sebi. Deca, da; ona su ponekad bila samo parodija svojih roditelja, ali su barem ovaploćivala neku prolaznu vezu, neki most preko vremena.
<BR>&nbsp;&nbsp;&nbsp;&nbsp;&nbsp;Najdžel se stresao i produžio dalje.
<BR>&nbsp;&nbsp;&nbsp;&nbsp;&nbsp;Nastojao je da vidi ostatke 'Telegrafa' koje je poznavao. Čitav svet je sve više postajao ovakav: nov, čudan i nekako udaljen od njegove prošlosti. Možda su ljudi pokušavali da zaborave godine krize. Vraćali su se pedesetim i šezdesetim godinama prošlog veka i preskakali bolna sećanja na osamdesete i devedesete. A na drugoj strani medalje nalazili su se Novi sinovi, jedna nova vrsta okretanja od realnosti. Ah, pa, Sinovi su izvesno bili prolazna faza. Klatno je moralo da se njiše. Najzad, oni su se potucali unaokolo već decenijama.
<BR>&nbsp;&nbsp;&nbsp;&nbsp;&nbsp;Što je važilo i za njega, prođe mu kroz glavu dok je gurao ruke u džepove i ubrzavao korak. Možda je Ičino bio u pravu kada je govorio o odlasku u penziju. Najdžel je znao da verovatno ne bi trebalo sebi da dopusti da bude do te mere pod uticajem tuđeg razmišljanja - Ičino je, najposle, bio devet godina stariji i sa drugačijom perspektivom - ali njih dvojica proveli su toliko vremena zajedno ovih poslednjih godina posle događaja sa Snarkom. Zajedno su radili na složenim kompjuterskim kodovima, pokušavajući da dobiju odgovor od Snarka, koji se povlačio. Još dugo, pošto je Nasa odustala, oni su ustrajavali. Najdžel je bio ubeđen da bi se Snark, ako bi bio siguran da mu se on lično obraća, otvorio, odgovorio. No nade su bledele, vreme se mutilo...
<BR>&nbsp;&nbsp;&nbsp;&nbsp;&nbsp;U poslednje vreme ovakva raspoloženja su ga sve češće obuzimala; sećanja su se rojila u mozgu odbijajući da ga puste na miru. Znao je da mu se ne piše dobro ukoliko počne da živi u prošlosti, pa, ipak, u sadašnjici je izgubio svaki mamentum. Bio je svestan da ga je matica nosila. Čak su se i oni najjači trenuci - Ikarus, poslednje nedelje s Aleksandrijom, u svest ugravirani dani posednutosti u pustinji - gubili u magli. Ni od kakve koristi nije bilo poručiti samom sebi: zapamti onu prožimajuću čudnovatost, ono opojno iskustvo. Usled činjenice da su te mrtve godine splašnjavale, zidovi koji su ih okruživali tanjili su se i propuštali unutra bledu svetlost sadašnjice. Šta god da bi započeo da traži, postajalo je maglovito i nejasno.
<BR>&nbsp;&nbsp;&nbsp;&nbsp;&nbsp;Slegnuo je ramenima, obrvan mislima. Dok je skretao za ugao nešto mu je privuklo pažnju. Nebo je zatreperilo. Pogledao je prema severu.
<BR>&nbsp;&nbsp;&nbsp;&nbsp;&nbsp;Iznad univerzitetskih zgrada i pobrđa Berklija jedan mutan žućkast sjaj isticao se kroz naslage oblaka, baš kao da ih je nešto neizmerno sjajnije osvetljavalo otpozadi. Najdžel se zaustavio i stao pomno da posmatra. Već u sledećem trenu ove pojave nestade. Fenomen je bio nečujan i činilo se da za sobom ostavlja neku vrstu teškog bujajućeg pritiska; obuzelo ga je osećanje nelagodnosti. Proučavao je nebo. Na njemu se nije dalo zapaziti bilo šta neobično: samo jednoliko prazno plavetnilo. Mesečev srp visio je u izmaglici i smogu iznad San Franciska.
<BR>&nbsp;&nbsp;&nbsp;&nbsp;&nbsp;Dogodilo se da je to prvi opazio komercijalni satelit 64A čiji je nadimak bio Visoki topioničar. Njegova orbita, visoka 314 kilometara videla je to iznad pacifičkih severnih šuma. Sa te visine - koja je po astronomskom merilu odgovarala debljini vlasi kose - Zemlja podseća na kovitlac belih oblaka, koji skrivaju išarane mrke kontinente i svetlucave okeane. Ne vide se čovekovi tragovi. Oni su nevidljivi sa te razdaljine.
<BR>&nbsp;&nbsp;&nbsp;&nbsp;&nbsp;No, posada zadužena za nadziranje fuzionog jezgra na Visokom topioničaru opazila je narandžasto jaje, koje se rađalo u šumama. Začelo se kao široko sjajno razbuktavanje. Šareno jaje valjalo se naviše i u stranu, sažižući zid skerletne boje, koji je gutao šumu. Mehur se nadimao. Narandžasta svetlost hladila se u crvenu. Ispred njega šištali su oblaci isparenja. Jaje je preraslo u loptu i tek tada su se konačno pojavili nagoveštaji hlađenja; jedna pečurka, ogromna i zadimljena. Plamenovi su lizali oko njenog podnožja. Dubok tutanj prolamao se šumom. Na tlu, životinje su panično bežale, a ljudi sa nevericom zurili u prizor.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
