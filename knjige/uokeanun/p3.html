<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Bio je to svet pravih linija, bez ikakvih raspoznatljivih parabola. Pokrenuo je polagano svoj modul - cilindar sa radijalnim paocima (zarad stabilnosti) i profilom koji je podsećao na nekog insekta i završavao se loptastim džepom (Jajetom) - ne skidajući oči sa radarskog ekrana. Bilo je teško u tom šljunkovitom svetu ispod njega prepoznati silu koja će na Zemlji stvoriti krater velične čertrdeset kilometara. Delovao je nekako lenjo i bezazleno.
<BR>&nbsp;&nbsp;&nbsp;&nbsp;&nbsp;"Jesi li siguran da ti nije potrebna nikakva pomoć?" oglasio se Len.
<BR>&nbsp;&nbsp;&nbsp;&nbsp;&nbsp;Najdžel se osmehnuo, od čega mu se pojaviše bore na preplanulom licu. "Znaš i sam da nam Hjuston neće dozvoliti da prekinemo vezu. Zmajeva visoka pojačavajuća antena možda neće moći da dejstvuje u ovoj prašini i..."
<BR>&nbsp;&nbsp;&nbsp;&nbsp;&nbsp;"Znam", reče Len. "A ako se obojica nađemo na Sunčevoj strani Ikarusa, Zemlja će biti u mojoj radio-senci. Odlično. Samo mi daj do znanja ako..."
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Idemo, bato..."
<BR>&nbsp;&nbsp;&nbsp;&nbsp;&nbsp;Pojedinosti na površini su rasle. Leteo je prema liniji osvita; pege i uglovi postajali su sve vidljiviji. Manevarski raketni motori mrmorili su na stražnjem kraju modula. Usredsredio se na razdaljine i relativna ubrzanja, kao i na izmenjeni rad automatskih kamera, sve dok nije dospeo u lebdeći položaj, tačno iznad rupe. Okrenuo je modul tako da ima bolji pogled i stao da ga lagano primiče.
<BR>&nbsp;&nbsp;&nbsp;&nbsp;&nbsp;"Dublja je nego što sam mislio. Mogu da vidim pedeset metara unutra, a i otvor je prilično širok."
<BR>&nbsp;&nbsp;&nbsp;&nbsp;&nbsp;"Zvuči ohrabrujuće", reče Dejv.
<BR>&nbsp;&nbsp;&nbsp;&nbsp;&nbsp;Ne sačekavši dalji komentar spustio je modul na vrh rupe. Uzburkano kamenje podiglo se prema njemu, a mrka boja podloge preobratila se u crnu tamo gde su je neznatni ostaci gasa sažegli.
<BR>&nbsp;&nbsp;&nbsp;&nbsp;&nbsp;Slušalice su mu zapucketale i zakrčale. "Gubim tvoju telemetriju", začuo se Lenov glas.
<BR>&nbsp;&nbsp;&nbsp;&nbsp;&nbsp;Najdžel je potpuno zaustavio svoj modul. "Slušaj, Len, ne mogu da idem dublje, a da te stene ne zaklone."
<BR>&nbsp;&nbsp;&nbsp;&nbsp;&nbsp;"Ne smemo da izgubimo vezu."
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Možda bi trebalo da i ja uđem."
<BR>&nbsp;&nbsp;&nbsp;&nbsp;&nbsp;"Ne, bolje je da ostaneš izvan prašine. Pomeri se u pravcu Sunca i iza mene - i dalje ćeš imati ugao za dobar prijem."
<BR>&nbsp;&nbsp;&nbsp;&nbsp;&nbsp;"U redu, isključujem se."
<BR>&nbsp;&nbsp;&nbsp;&nbsp;&nbsp;"Čujte, momci", upade Dejv, "ako imate poteškoća možda bi jednostavno trebalo da..." Najdžel ga je isključio. Na ovaj način samo gubimo vreme.
<BR>&nbsp;&nbsp;&nbsp;&nbsp;&nbsp;Obrnuo je modul da bi načinio seriju fotografija.
<BR>&nbsp;&nbsp;&nbsp;&nbsp;&nbsp;Ikarus je bio džombasto, okruglasto brdo, koje se svijalo gde god bi bacio pogled. Ispreturana brdašca i pukotine tvorili su minijaturnu geografiju, koja je delovala još izrazitije jer je oko težilo da je smesti u poznatu perspektivu. Bacio je pogled na časovnik. Prošlo je dosta vremena; okrenuo je prekidač i još jednom je zacvrčao statički elektricitet uspostavljanja veze.
<BR>&nbsp;&nbsp;&nbsp;&nbsp;&nbsp;"Kako stoje stvari, Len", upitao je.
<BR>&nbsp;&nbsp;&nbsp;&nbsp;&nbsp;"Hej, jesi li imao teškoća s predajnikom? Nisam te čuo ceo minut."
<BR>&nbsp;&nbsp;&nbsp;&nbsp;&nbsp;"Morao sam da porazmislim o nečemu."
<BR>&nbsp;&nbsp;&nbsp;&nbsp;&nbsp;"Oh. Dejv kaže da dole imaju nove ideje."
<BR>&nbsp;&nbsp;&nbsp;&nbsp;&nbsp;"Dalo se pretpostaviti. Ali, ipak, oni nisu ovde, nije li tako?"
<BR>&nbsp;&nbsp;&nbsp;&nbsp;&nbsp;Len se zakikotao. "Moglo bi se tako reći."
<BR>&nbsp;&nbsp;&nbsp;&nbsp;&nbsp;"Koliko si udaljen od mene? Jesi li spreman za moj ulazak?"
<BR>&nbsp;&nbsp;&nbsp;&nbsp;&nbsp;"Bezmalo. Kroz nekoliko minuta. Kako izgleda to dole?"
<BR>&nbsp;&nbsp;&nbsp;&nbsp;&nbsp;"Prilično sumorno. Pitam se zbog čega je Ikarus oblikom toliko sličan lopti? Očekivao sam nešto nepravilnije."
<BR>&nbsp;&nbsp;&nbsp;&nbsp;&nbsp;"Možda od gravitacione sile."
<BR>&nbsp;&nbsp;&nbsp;&nbsp;&nbsp;"Ne. Nema je dovoljno čak ni za zadržavanje šljunka - sve je goletno, nema nikakve šljake niti peska."
<BR>&nbsp;&nbsp;&nbsp;&nbsp;&nbsp;"Možda je Sunčeva erozija zaoblila ceo asteroid."
<BR>&nbsp;&nbsp;&nbsp;&nbsp;&nbsp;"Krećem unutra", reče najednom Najdžel.
<BR>&nbsp;&nbsp;&nbsp;&nbsp;&nbsp;"U redu. Nadam se da ću moći da te pratim odavde."
<BR>&nbsp;&nbsp;&nbsp;&nbsp;&nbsp;Rotacija je primakla Ikarusov levi zid. Pomerio je letelicu natrag do središta, prisećajući se trenutaka kada je prvi put, iz jednog danas zaboravljenog naučnog štiva saznao da Zemlja rotira. Nedeljama je bio ubeđen da je svaki put kada bi pao to bilo usled toga što se Zemlja kretala ispod njega, a da on to nije primetio. Činjenica da je svako bio u stanju da stoji uspravno, uprkos očiglednoj nameri Zemlje da ga obori, ushićivala ga je.
<BR>&nbsp;&nbsp;&nbsp;&nbsp;&nbsp;Osmehnuo se i upravio letelicu unutra.
<BR>&nbsp;&nbsp;&nbsp;&nbsp;&nbsp;Kamene čeljusti zevale su oko njega. Razasute čestice nečeg nalik na miku blistale su na surim stenama. Najdžel se zaustavio negde na pola puta, u dubini šupljine, zatim usmerio naviše farove modula i ugledao jedan ispust u steni: hrapav i mrke boje. Zaplovio je prema zidu i ispustio hvataljke. Uz tupi škrgut one su se oštro zarile, izbivši par kilograma izmrvljenog kamena. Javio se Len. Najdžel mu je uzvratio jednosložnim rečima. Ponovo je pomakao modul naniže, oprezno manevrišući u senovitoj tišini. Upotrebio je sakupljačke džepove na površini letelice da bi uskladištio uzorke.
<BR>&nbsp;&nbsp;&nbsp;&nbsp;&nbsp;Malo-pomalo stigao je nadomak dna, a da je to jedva primetio.
<BR>&nbsp;&nbsp;&nbsp;&nbsp;&nbsp;Rupičasto tlo bilo je sazdano od hrpa kamenja, koje su se podizale iz plavetnila bazena. Najdžel nije uspevao da razazna pojedinosti; uperio je farove naniže.
<BR>&nbsp;&nbsp;&nbsp;&nbsp;&nbsp;Jedna duboka pukotina začinjala se u središtu hrapavog poda. Bila je široka oko pet metara i potpuno crna.
<BR>&nbsp;&nbsp;&nbsp;&nbsp;&nbsp;Na nepravilnim rastojanjima nekakvi oblici su virili iz pukotine. Bili su uglasti, nagoreli i zatupasti. Neki su odavali iskričave odbleske, kao da su bili delimično stopljeni od jakog zagrevanja.
<BR>&nbsp;&nbsp;&nbsp;&nbsp;&nbsp;Najdžel je skliznuo bliže.
<BR>&nbsp;&nbsp;&nbsp;&nbsp;&nbsp;Jedan od predmeta bio je u obliku svijene trake, od nekog metala sličnog bakru, koja je tvorila složenu upredenu strukturu spirala.
<BR>&nbsp;&nbsp;&nbsp;&nbsp;&nbsp;Sedeo je bez reči i posmatrao. Vreme je proticalo.
<BR>&nbsp;&nbsp;&nbsp;&nbsp;&nbsp;Desetak metara dalje nalazio se zgužvan četvrtast oblik, bezmalo zaglavljen u pukotini, kao da ga je tamo nasilno utisnuo jak vetar. Bilo je i drugih. Fotografisao ih je odreda.
<BR>&nbsp;&nbsp;&nbsp;&nbsp;&nbsp;Len je već neko vreme pokušavao da uspostavi vezu s njim.
<BR>&nbsp;&nbsp;&nbsp;&nbsp;&nbsp;Kada se prenuo iz posmatračkog zanosa, Najdžel je pritisnuo dugme predajnika i prozborio. "Moraćemo da korigujemo proračune, Len. Ikarus nije gromada leda ili stene, niti ma čega drugog. Mislim..." zastao je za trenutak, ni sam sasvim ne verujući u ono što će reći, "...da je to svemirski brod."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
