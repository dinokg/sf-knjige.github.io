<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Šćućurio se na zadnjem sedištu taksija i prepustio se razmišljanju. Trljao je ruke, povremeno preklapajući dlanove utrnule od hladnog vazduha. Zubi su mu cvokotali sve dok konačno nije čvrsto stegao vilice. Prošlost je otpala s njega ostavljajući samo jedan geometrijski precizan problem. Nije mogao da dopusti Eversu i Izkomu da pogreše u pokušaju da uspostave vezu sa Snarkom. Naravno pod uslovom da imaju dovoljno sluha da prihvate Najdželovu shemu i komplet odrednica označenih binarnim kodom. Postrojani u pravougaonik, dugački nizovi brojeva tvorili su slike: nacrt Snarkove putanje kroz Sunčev sistem, s krugovima koji su predstavljali orbite planeta; analiza proste zemaljske hemije; kod prepoznavanja namenjen brzom prenošenju - u času kada Snark shvati da neko pokušava da stupi u vezu s njim.
<BR>&nbsp;&nbsp;&nbsp;&nbsp;&nbsp;Ali kada Snark bude reagovao - na koji način će Izkom odgovoriti? Tada će to biti izvan Najdželove kontrole. Pa, imao je delimičan odgovor i na to. Načinio je još jednu kocku za poruke, istovetnu s onom koja je već ranije bila napravljena i koju je Izkom odobrio. Jedina razlika bila je u tome što je ona dopuštala da Snarkov povratni signal bude posredovan preko LMP-ove komandne komunikacione table, do bilo kog prijemnika koji operator table odabere. A taj prijemnik biće Najdželov, i to preko jedinog privatnog kanala - njegovog signalnog uređaja. Poruka će istovremeno biti uskladištena i tek posle toga biće emitovana osoblju LMP-a u Mejn Beju.
<BR>&nbsp;&nbsp;&nbsp;&nbsp;&nbsp;Najdžel napravi grimasu. U redu, Evers je prihvatio Najdželovu poruku. U redu, obezbeđivanje prethodnog prijema predstavljalo je svojevrsnu malu izdaju. Ali tih nekoliko trenutaka trebalo je Najdželu da razume poruku, pre nego što Izkom stupi u dejstvo - nekoliko dragocenih minuta da čuje Snark kroz svoj signalni uređaj, da pokuša da protumači kakav bi mogao biti ispravan odgovor. Pored toga, ukoliko bi uspeo da pronikne u ono što će Snark reći, mogao bi da preduhitri reakciju Izkoma; ti ljudi će se gotovo sigurno mašiti oružja. I najmanja greška mogla bi da bude kobna. Snark je najverovatnije do sada ostao nem zbog toga što je predostrožan. Ukoliko bi odgovor Izkoma bio nejasan ili neprijateljski intoniran, moglo bi se desiti da Snark naprosto prođe kroz Sunčev sistem i ode. Iščezne. Zauvek.
<BR>&nbsp;&nbsp;&nbsp;&nbsp;&nbsp;Žućkasto iskrenje osvetljenih prozora LMP-a podsećalo je na svetionik smešten između senovitih brda. Najdžel je platio taksi, prošao obaveznu proveru na kapiji i, umesto da ode pravo u Mejn Bej, žurno se uputio u svoju kancelariju. Otključao je svoj sto i stao da pretura po levoj fioci. Izvukao je Feritnu kocku za poruke, u dlaku istu onoj koju je posedovao Izkom. Spustio ju je u džep i ušao u muški toalet da proveri izgled u ogledalu. Oči su mu bile crvene, a lice naduveno, kruto i oštro. Začešljao je kosu grozničavim pokretima i pokušao da navuče masku opuštenosti. Morao je da bude uglađen. Miran. Da.
<BR>&nbsp;&nbsp;&nbsp;&nbsp;&nbsp;Prošla ga je jeza dok je ovako posmatrao sebe, duboko dišući. Tamo pozadi ležala je Aleksandrija; bio je izvan mogućnosti da joj pomogne ali nije mogao da ne misli o njoj. Stajao je ovde, držeći keca ispod stola, u igri s ljudima s kojima je radio, nemajući poverenja u njih; tanak sloj znoja hladio mu je kožu ispod očiju. Da je mogao da iskorači iz svoje svesti, sve bi mu ovo izgledalo glupo i sumanuto - beše uveren u to. Šta mu je, konačno, taj Snark značio? Nalazio se na prekretnici. Skupio je pesnicu i pritisnuo je na butinu. Aleksandrija je sada bila u njihovoj provinciji, a ovaj svet je nagrizao sećanje na nju. Neka dođe. Opusti se, reče on sebi. Budi razuman, Najdžele, ping. Prošlo je vreme za čaj. Stvari su odavno odmakle od stvarnosti sazdane od čistih, krvavih, jebenih, slatkih razloga. Oh da, oh da.
<BR>
<BR>&nbsp;&nbsp;&nbsp;&nbsp;&nbsp;Pred vratima Mejn Beja pritisnuo je jednu tačku iza uha. Signalni uređaj se oglasio. Otvorio je vrata. Komitet je bio na okupu, s Eversom i Labkinom na čelu. Najdžel prođe između ljudi konsultujući se i dajući savete u hodu. Od tehničara je doznao najnovije podatke o razvoju događaja. Labkin mu je pokazao nekoliko mogućih verzija drugog signala Snarku - rogobatnih, ambicioznih, suviše komplikovanih. Najdžel je klimnuo glavom promrmljavši nešto. Labkin mu je dodao feritnu kocku s njihovim signalom u njoj i Najdžel izvede čitavu predstavu proveravajući je na komunikacionoj tabli.
<BR>&nbsp;&nbsp;&nbsp;&nbsp;&nbsp;Onaj duh neobaveznosti ispario je iz Beja. Snark se i dalje nalazio na predviđenom kursu. Minuti su proticali. Pola sata. Komitet je brujao od pretpostavki i zabrinutih primedbi. Najdžel je izbegavao njihova pitanja posmatrajući kako se Snark približava. Venerin monitor i dalje je pokazivao samo jednu nerazaznatljivu tačku svetlosti.
<BR>&nbsp;&nbsp;&nbsp;&nbsp;&nbsp;Najdžel je prozborio u mikrofon naloživši da Venerin monitor istupi iz tandemske kontrolne sheme LMP-a koja se koristila u običnim prilikama; sada je satelit mogao da komunicira samo s Najdželovom kontrolnom tablom. Naredio je monitorovoj glavnoj anteni da rotira i učitao planirane koordinate.
<BR>&nbsp;&nbsp;&nbsp;&nbsp;&nbsp;Nehatno je izvukao svoju ličnu feritnu kocku iz džepa i proverio je na tabli. Učitao je naredbe i kocka Izkoma se povukla u skladište dok je njegova izbila u prvi plan, spremna da emituje.
<BR>&nbsp;&nbsp;&nbsp;&nbsp;&nbsp;"Šta to radiš", upita ga Labkin. Ljudi koji su stajali oko njegove rotacione stolice nisu davali glasa od sebe.
<BR>&nbsp;&nbsp;&nbsp;&nbsp;&nbsp;"Emitujem", reče Najdžel.
<BR>&nbsp;&nbsp;&nbsp;&nbsp;&nbsp;Uneo je ključni deo: kod prepoznavanja. Naučio je napamet kod svog signalnog uređaja još pre nekoliko meseci u Hafmanovoj ordinaciji i sada je izdavao uputstva kontrolnoj tabli da Snarkov odgovor prenese njemu. Tabla će ga neposredno preneti signalnom uređaju, tako da će Najdžel čuti odgovor pre no što se on ponovo ne odvije pred očima Izkoma u Mejn Beju.
<BR>&nbsp;&nbsp;&nbsp;&nbsp;&nbsp;"Kreće", reče Najdžel. Pritisnuo je jedno dugme i kontrolna tabla stade da emituje signal prepoznavanja; njegov uređaj u uhu zapištao je u znak saglasnosti.
<BR>&nbsp;&nbsp;&nbsp;&nbsp;&nbsp;Naredio je Venerinom monitoru da otpočne sa slanjem signala Snarku.
<BR>
<BR>&nbsp;&nbsp;&nbsp;&nbsp;&nbsp;Brod je mirno leteo kada ga je sustigao jedan snažan signal.
<BR>&nbsp;&nbsp;&nbsp;&nbsp;&nbsp;Beše to pametan signal, započinjao je nacrtom letelicine putanje kroz ovaj planetarni sistem. To znači da su je bića sa treće planete neprekidno pratila, čekajući. Činjenica da je to tek sada otkriveno stavljala je jasno do znanja da nisu posredi neprijateljske namere. Da su ih imali, verovatno ne bi otkrili svoje sposobnosti.
<BR>&nbsp;&nbsp;&nbsp;&nbsp;&nbsp;Letelica je brzo odredila izvor tog pulsiranja, kružeći oko ove planete obavijene oblacima. Da li je i ovaj svet bio naseljen? Letelica je čuvala zabelešku o jednoj amfibijskoj vrsti koja se razvila na svetu ne mnogo drugačijem od ovog. Odsustvo sposobnosti vrste koja ga je naseljavala da vidi zvezde kroz guste omotače oblaka zauvek je, međutim, zaustavilo njen evolucioni napredak. Razmišljala je i o drugim svetovima, zatočenim u vrelim gasnim omotačima gde su ponekad i raspukle stene sticale inteligenciju, spajajući se među sobom uz pomoć vezivnih metala i kristala dovedenih do belog usijanja.
<BR>&nbsp;&nbsp;&nbsp;&nbsp;&nbsp;Mašine su za delić sekunde proučile radio-puls. Ovde je bilo dosta toga što je valjalo razumeti. Složeni lanci dedukcije i uslovljavanja vodili su ka jednom jedinom zaključku: treća planeta beše ključ rešenja. Predostrožnosti više nije bilo mesta.
<BR>&nbsp;&nbsp;&nbsp;&nbsp;&nbsp;Kompjuteri će morati da ožive uspavanu inteligenciju koja je bila u stanju da izađe na kraj s ovim problemima. Oni će biti podvrgnuti istraživanju u ovoj neizmernoj svesti. Uspeh njihove misije imao je u sebi gorko-sladak ukus; njihov identitet će prestati. Viša svest će tragati za bilo kakvim kanalom da bi razumela ovu novu vrstu, a jednostavniji kompjuteri biće rastvoreni u njenim tokovima.
<BR>&nbsp;&nbsp;&nbsp;&nbsp;&nbsp;Oživljavanje je započelo.
<BR>&nbsp;&nbsp;&nbsp;&nbsp;&nbsp;Letelica se pripremala za davanje odgovora.
<BR>&nbsp;&nbsp;&nbsp;&nbsp;&nbsp;Ona feritna kocka se ispraznila. Najdžel začu nemušto, mucavo podvriskivanje jednog tenora. "Hej! Šta to ti..."
<BR>&nbsp;&nbsp;&nbsp;&nbsp;&nbsp;Labkin je otkrio zamenu kocki. Neka greška u indeksovanju? Labkin je pružio ruku preko Najdželovog ramena, prema komandama na tabli.
<BR>&nbsp;&nbsp;&nbsp;&nbsp;&nbsp;Najdžel suknu naviše. Zgrabio je Labkinovu ruku i odgurnuo je od table.
<BR>&nbsp;&nbsp;&nbsp;&nbsp;&nbsp;Neko je povikao. Najdžel je skočio iz stolice i povukao Labkinovu ruku zavitlavši ga prema ostalim ljudima. Rukav Labkinovog sakoa zjapio je rascepljen.
<BR>&nbsp;&nbsp;&nbsp;&nbsp;&nbsp;Njegov signalni uređaj je zapištao. Snark je odgovarao. Najdžel se sledio. Obrazac beše čist, premda ubrzan: Snark je uzvraćao Najdželovu prvobitnu poruku.
<BR>&nbsp;&nbsp;&nbsp;&nbsp;&nbsp;Najdžel se zateturao. Lica Eversa i Labkina zaplovila su prema njemu u prigušenoj svetlosti. Usredsredio se na mrmorenje u svojoj glavi. A tamo: Snark je završio reemitovanje Najdželovog signala. Najdžel oseti talas radosti. Provalio je. Oni su mogli da odgovore sa...
<BR>&nbsp;&nbsp;&nbsp;&nbsp;&nbsp;Neko ga je ščepao za ruku i munuo među rebra. Otvorio je usta da nešto kaže, da ih primiri. Glasovi su žamorili.
<BR>&nbsp;&nbsp;&nbsp;&nbsp;&nbsp;Njegov signalni uređaj zacvile. Zaškripa.
<BR>&nbsp;&nbsp;&nbsp;&nbsp;&nbsp;Zvuk mu je eksplodirao u svesti. Svet se uvijao i uvrtao.
<BR>&nbsp;&nbsp;&nbsp;&nbsp;&nbsp;Osetio je kako se nešto tamno i masivno kreće kroz njega. Jedan talas se nadimao ispunjavajući ga. Oluja je progutala njegov identitet.
<BR>&nbsp;&nbsp;&nbsp;&nbsp;&nbsp;Najdžel je zastenjao. Razjapio je usta hvatajući vazduh. Pao je, onesvešćen.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
