<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Njegova Sveprisutnost obitavala je u nedavno kupljenoj baptističkoj crkvi. Zgrada je počivala na neurednoj raskrsnici, koja je podsećala na Srednji zapad, među ravnicama donjeg Los Anđelesa. Najdžel je, usporivši korak, skeptično škiljio u tom pravcu, ali su ga Širli i Aleksandrija, svaka sa po jedne strane, povukle napred.
<BR>&nbsp;&nbsp;&nbsp;&nbsp;&nbsp;Nikada ga ne bi uspele nagovoriti da dođe ovamo da se nije morao iskupitii za onaj incident sa Fresnelom. Pitanje je da li bi iko od zvanica to onda primetio da nije bilo Aleksandrije, koja je videla kako Najdžel posrće i pada. Fresnel je bio utvrđen ali - na Najdželovo iznenađenje i razočaranje - potpuno neozleđen; žene su bile šokirane. Najdžel je zapravo uživao u čitavoj gunguli i stalno se naslađivao prizorom Fresnela koji pada, onako izvrndupljen.
<BR>&nbsp;&nbsp;&nbsp;&nbsp;&nbsp;Prikupio je svu snagu kako bi podneo ovo teško iskušenje. Ušli su na bočna vrata i prošli kroz veliki auditorij krcat prilikama odevenim u šafron, ljudima koji su slušali predavanje. Svuda naokolo obrijane glave i sjajni venci cveća; slankast oštar miris japanske hrane. Produžili su prolazeći kroz perlasti, zveckavi zastor, izašli na zadnja vrata i krenuli zavojitom putanjom oko hrama. Ušli su zatim u jedan mali vrt, kroz kapiju od bambusa, bučno smaknuvši rezu.
<BR>&nbsp;&nbsp;&nbsp;&nbsp;&nbsp;Maleni čovek mrke puti sedeo je u lotos pozi, na širokoj travnatoj ravnini. Lahor je pomicao grane drveća. Čovek ga osmotri hitrim, pronicljivim žućkastim očima. Dao im je znak da sednu. Aleksandrija je u međuvremenu odnekud pribavila tri jastučeta. Najdžel sede u sredinu.
<BR>&nbsp;&nbsp;&nbsp;&nbsp;&nbsp;Izmenili su učtive pozdrave. Ovo je bilo krilo Novih sinova koje se pozivalo na istočnjačke korene religijskog nasleda čovečanstva. Ovaj čovek sa upalim suvonjavim licem bio je jedan od Sveprisutnosti, budući da nije postojao samo jedan - što je opet bilo sasvim u skladu sa činjenicom da je i univerzalni bog posedovao bezbrojno mnoštvo inkarnacija.
<BR>&nbsp;&nbsp;&nbsp;&nbsp;&nbsp;Najdžel je uz duge i neugodne prekide u govoru izneo svoj racionalni skepticizam u odnosu na bilo koji vid religije. Većina ljudi je tragala za nečim nedefinisanim. Najdžel je priznavao da poseduje istovetan poriv - ali groteskna zastranjivanja Novih sinova...
<BR>&nbsp;&nbsp;&nbsp;&nbsp;&nbsp;Sveprisutnost otkide list sa grma i podiže ga prema Najdželovim očima. Najdžel u prvi mah žmirnu, a zatim prikova pogled za njega.
<BR>&nbsp;&nbsp;&nbsp;&nbsp;&nbsp;"Vi ste naučnik. Zbog čega bi neko proveo svoj život proučavajući ovaj list? Gde je tu svrha?"
<BR>&nbsp;&nbsp;&nbsp;&nbsp;&nbsp;"Bilo koji oblik znanja u stanju je da bude u rezonanci sa ostalim vrstama znanja", odgovori Najdžel.
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Pretpostavimo da je vasiona jedna parabola", reče Najdžel nesigurno. "Proučavanjem jednog njenog dela možemo dokučiti celinu."
<BR>&nbsp;&nbsp;&nbsp;&nbsp;&nbsp;"Vaseljena u zrncu peska."
<BR>&nbsp;&nbsp;&nbsp;&nbsp;&nbsp;"Tako nešto. Smatram da se zakoni nauke i način na koji je svet ustrojen ne podudaraju slučajno."
<BR>&nbsp;&nbsp;&nbsp;&nbsp;&nbsp;Sveprisutnost se za trenutak zamislilo.
<BR>&nbsp;&nbsp;&nbsp;&nbsp;&nbsp;"Ne, oni se ne podudaraju slučajno. Ali ako izuzmemo praktičnu upotrebljivost tog fenomena, ta podudarnost je nebitna. Fizički zakoni nisu ništa drugo do rešetke kaveza."
<BR>&nbsp;&nbsp;&nbsp;&nbsp;&nbsp;"Nije tako, ako ih razumete."
<BR>&nbsp;&nbsp;&nbsp;&nbsp;&nbsp;"Osnovni cilj ne sastoji se u tome da proučavamo rešetke. Valja izaći iz kaveza."
<BR>&nbsp;&nbsp;&nbsp;&nbsp;&nbsp;"Mislim da je sve u činu dosezanja."
<BR>&nbsp;&nbsp;&nbsp;&nbsp;&nbsp;"Ako želite da postignete ispunjenost, morate se odreći dosezanja i ispoljiti osnovniji duh."
<BR>&nbsp;&nbsp;&nbsp;&nbsp;&nbsp;"Igranjem u krugovima."
<BR>&nbsp;&nbsp;&nbsp;&nbsp;&nbsp;"To je samo još jedan od puteva Mnogih Načina. Nije naš, ali izvesno jeste jedan put."
<BR>&nbsp;&nbsp;&nbsp;&nbsp;&nbsp;"Imam vlastiti put."
<BR>&nbsp;&nbsp;&nbsp;&nbsp;&nbsp;"Ovaj svet se da najbolje razumeti kao azil za duševne bolesnike. Ne kao azil za um, ne. Već za dušu. Ovde su ostali samo poremećeni. I dalje su ovde."
<BR>&nbsp;&nbsp;&nbsp;&nbsp;&nbsp;"Ja svoje dosezanje moram ovde da izvedem. Da izađem napolje kroz proklete rešetke, ako je to način..."
<BR>&nbsp;&nbsp;&nbsp;&nbsp;&nbsp;"To nije ništa. Morate nastojati da izbegnete to i prevaziđete kavez."
<BR>&nbsp;&nbsp;&nbsp;&nbsp;&nbsp;Najdžel je počeo brzo da govori, a starac je samo odmahivao glavom na njegove argumente.
<BR>&nbsp;&nbsp;&nbsp;&nbsp;&nbsp;"Ne", reče on. "To je ništa. Ništa."
<BR>
<BR>&nbsp;&nbsp;&nbsp;&nbsp;&nbsp;Koještarija, pomisli Najdžel. Preispoljna koještarija je sve što je ona suva šljiva od čoveka izrekla.
<BR>&nbsp;&nbsp;&nbsp;&nbsp;&nbsp;Tako razmišljajući nakrenuo je jedno krilo. Zahvatio ga je vazdušni džep i on oseti trzaj, pritisak. Suknuo je naviše i trenutna slika onog jezivog Sveprisutnog tipa izblede isto onako brzo kao što se i pojavila (čudno je da mi je to palo na pamet ovde i sada) dok je vetar pevušio kroz upornice.
<BR>&nbsp;&nbsp;&nbsp;&nbsp;&nbsp;"Kako je, Najdžele", dopro mu je do ušiju Aleksandrijin glas.
<BR>&nbsp;&nbsp;&nbsp;&nbsp;&nbsp;"Neverovatno", reče on u mikrofon na svom vratu. Gvirnuo je dole prema Zemlji koja se obrtala - instruktor ga je upozorio da to ne čini ali da li je, do đavola, sve ovo imalo smisla, ako to nisi mogao da učiniš - i ugledao nju, jednu narandžastu mrlju.
<BR>&nbsp;&nbsp;&nbsp;&nbsp;&nbsp;"Možeš li zadržati spiralu?" oglasi se ona.
<BR>&nbsp;&nbsp;&nbsp;&nbsp;&nbsp;"Malo me žiga u rukama", progunđa.
<BR>&nbsp;&nbsp;&nbsp;&nbsp;&nbsp;"Instruktor veli da se opustiš u amu."
<BR>&nbsp;&nbsp;&nbsp;&nbsp;&nbsp;"U pravu je. Pokušavam. Uuuups..." Iznenada se nagnuo. Jedrilicu je poduhvatio nalet vetra, od čega se naglo propela. Nevidljivi levak vazduha, topao, budući da se penjao od Pacifika, zaneo ga je još dalje duž svoje lenje spirale. Ovde, blizu obale, vetar se uzdizao poput prozirnog vodoskoka, a povetarci koji su se kretali prema kopnu udarali su najpre o strma brda, a potom o zid Arkosolerija, koji se pružao na zapad. Arkosoleri beše grad od kocki i polulopti, visine jednog kilometra. Najdžel je bacio pogled na blistave prozore Arka dok je jezdio pokraj njega, procenjujući razdaljinu. Još se nalazio na bezbednoj udaljenosti od ružičastih betonskih fasada. Kružni tunel vazduha držao ga je pod kontrolom.
<BR>&nbsp;&nbsp;&nbsp;&nbsp;&nbsp;Ispod njega svet se preokretao.
<BR>&nbsp;&nbsp;&nbsp;&nbsp;&nbsp;Bremeniti oblaci purpurne boje šarali su luk morskog horizonta, a pod njima, nalik na suknje, spuštali su se pljuskovi. I baš ovde je Najdžel, iskošavajući se i uspinjući se, osetio kao da ga je svuuuš daha napustio, a duh mu se slobodno uzdigao, izdvajajući se iz tela i pridružujući se vazduhu, dok je telo nastavilo da prati spiralnu putanju. Stresao se. Bilo je to kao da je prestao da se bori, odustao od pokušaja da pliva kroz blato. Pohlepni vetar ječao je na prorezima njegove kacige i on iskosi krila da bi se popeo na veću visinu. Kao da je Ikarus vaskrsao u ovom trenutku dok je ostavljao sve iza i ispod sebe. Sada je sve to bila prošlost. Aleksandrija se oporavljala, a Snark je išao svojim putem. Obuzela ga je čista slepa radost. Neprepoznatljiv strah, koji ga je ščepao na početku leta, sada je sleteo sa njega poput kakvog bremena i on se oseti glatko i vižljasto, poput ptice jezdeći na ovim vetrovima u visinama. Peo se okomito naviše, sve dalje od Zemlje obmotane oblacima. Bezvučna sreća. Moralnost je iscurila iz njega, smrzavajući se na hladnom visinskom vazduhu, sunovraćujući se prema tlu uz kristalno zveckanje, da bi se konačno raspršila na obalama Kalifornije. Zaokrenuo je jednom sporom kružnom putanjom, praveći brazdu u vazdušnoj pokorici Zemlje, dok su mu odozdo svetlucavi okeanski talasi povremeno mahali. Nabor krila je zaklepetao a onda se zategao i ispravio. Ikarus. Krila zalepljena voskom. Ne idi opušteno u ovo dobro nebo. Lebdeti visoko. Dole, Zemlja se obrtala, slična korpi. Dve istovetne tačkice - Širli i Aleksandrija - slične čiodama na mapi.
<BR>&nbsp;&nbsp;&nbsp;&nbsp;&nbsp;Novčići u njegovom krilu.
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Leteo je slobodno.
<BR>
<BR>&nbsp;&nbsp;&nbsp;&nbsp;&nbsp;Proveli su noć u jednom luksuznom apartmanu u Arku. To im je više odgovaralo nego da hvataju autobus koji je išao na jug, do Los Anđelesa. Širli je okretala birač na holografu, a Najdžel je ležao u središnjem udubljenju njihove sobe, prepuštajući se prijatnom bolu koji je poticao od vežbanja prethodnog dana i koji je sada strujao njegovim telom.
<BR>&nbsp;&nbsp;&nbsp;&nbsp;&nbsp;"Da li odista misliš da će Nasa odobriti rizik u koji si se danas upustio?" upita Širli.
<BR>&nbsp;&nbsp;&nbsp;&nbsp;&nbsp;"Hmmm. Misliš na letenje u jedrilici-jednosedu?" Najdžel sleže ramenima. "Sada mogu da mi pljunu pod prozor."
<BR>&nbsp;&nbsp;&nbsp;&nbsp;&nbsp;"Verovala sam da si dužan da od njih tražiš saglasnost za sve što bi moglo biti opasno."
<BR>&nbsp;&nbsp;&nbsp;&nbsp;&nbsp;"Zapišaj ih i zaboravi ih", uzdahnu Najdžel više nego čujno, posmatrajući munjevita rasprskavanja obojenih tačaka, sličnih draguljima koja su se odvijala na unutrašnjoj površini njegovih očnih kapaka.
<BR>&nbsp;&nbsp;&nbsp;&nbsp;&nbsp;"Ne daješ ni pet para na to šta će oni reći."
<BR>&nbsp;&nbsp;&nbsp;&nbsp;&nbsp;"Gotovo da je tako."
<BR>&nbsp;&nbsp;&nbsp;&nbsp;&nbsp;"Onda ti neće smetati da potpišeš zahtev za jedan narodni referendum?"
<BR>&nbsp;&nbsp;&nbsp;&nbsp;&nbsp;Najdžel je lenjo razdvojio kapke. Apstraktna holografija, kipteća vizija, slična rubinu potopljenom u ulje, lebdela je na dva metra iznad udubljenja. "Čemu to?"
<BR>&nbsp;&nbsp;&nbsp;&nbsp;&nbsp;"Da bi se zabranila prodaja hrane LŠ-a"
<BR>&nbsp;&nbsp;&nbsp;&nbsp;&nbsp;"LŠ-a?" Najdžel se namrštio. "Potpisnik zahteva za narodni referendum obavezivao se da će snositi deo troškova organizovanja svenarodnog glasanja za određenu stvar, ukoliko se dogodi da je glasači ne izglasaju"
<BR>&nbsp;&nbsp;&nbsp;&nbsp;&nbsp;"Levi šećeri. Da li ti to nešto govori? Unosimo u organizam samo šećere koji sadrže spiralne molekule okrenute na desnu stranu."
<BR>&nbsp;&nbsp;&nbsp;&nbsp;&nbsp;"Takvi i jesu prirodni šećeri - desni."
<BR>&nbsp;&nbsp;&nbsp;&nbsp;&nbsp;"Da. Ali oni sada proizvode leve šećere za korišćenje u ishrani, kako se telo ne bi pretvaralo u salo. To je neka vrsta dijetalne hrane."
<BR>&nbsp;&nbsp;&nbsp;&nbsp;&nbsp;"Pa šta?"
<BR>&nbsp;&nbsp;&nbsp;&nbsp;&nbsp;"Pa, već i sama činjenica da se to događa, predstavlja uvredu za druge zemlje, u vreme kada ljudi na sve strane umiru od gladi. Hoćeš li potpisati, Najdžele?"
<BR>&nbsp;&nbsp;&nbsp;&nbsp;&nbsp;Zabacio je glavu unazad posmatrajući rebrasti betonski svod. Neko je od njega, veoma davno, tražio da potpiše zahtev za raspisivanje referenduma protiv ovog istog Arka, iako je već u to vreme postajalo očigledno da je Arkosanti, prvi među sličnim gradovima, značio ogroman uspeh. I dalje je rastao brže od Feniksa koji je ležao na 60 klika južno od njega, ne traćeći pri tom energiju na sistem transporta. One koji su živeli unutra delilo je svega petnaest minuta hoda od radnog mesta, zabave ili kupovine. Grad je posedovao urbanističku složenost bez losanđelizacije i izolovanja od prirodne okoline. Ali neko je tada imao nešto protiv toga iz razloga koji su u međuvremenu zaboravljeni.
<BR>&nbsp;&nbsp;&nbsp;&nbsp;&nbsp;Uzdahnuo je. "Mislim da neću."
<BR>&nbsp;&nbsp;&nbsp;&nbsp;&nbsp;Ponovo je otvorio oči i osmotrio je od glave do pete. Na sebi je imala najjednostavniju moguću crnu haljinu. Dugačke trake fine tkanine padale su počev od duboko izrezanog okovratnog ruba. Te trake behu vešto udešene, tako da nagoveštavaju preplanulo telo. Nos joj je bio dobrano oljušten i sjajan, ali joj je preko lica prelazio izraz čudne, žestoke napetosti.
<BR>&nbsp;&nbsp;&nbsp;&nbsp;&nbsp;"Širli, stara moja, znaš da nisam revolucionar."
<BR>&nbsp;&nbsp;&nbsp;&nbsp;&nbsp;"Da li na isti način gledaš na ono što Brazilci žele da učine?" reče ona oštro.
<BR>&nbsp;&nbsp;&nbsp;&nbsp;&nbsp;"Imaju par zanimljivih idejica o tome kako da onu vazduhoplovnu liniju ponovo učine isplativom."
<BR>&nbsp;&nbsp;&nbsp;&nbsp;&nbsp;"Kakvih?" upita on oprezno.
<BR>&nbsp;&nbsp;&nbsp;&nbsp;&nbsp;"Planiraju da u jeku sezone, kada kompjuterima ponestane dovoljno solidno utemeljenih elektronskih banaka, neophodnih za rad, upotrebe ljudske nervne inventare."
<BR>&nbsp;&nbsp;&nbsp;&nbsp;&nbsp;Najdžel je iznenadeno zatreptao. "Aleksandrija mi to nije spominjala."
<BR>&nbsp;&nbsp;&nbsp;&nbsp;&nbsp;"Verovatno nije htela da te gnjavi time sada kada si obuzet planiranjem svog puta."
<BR>&nbsp;&nbsp;&nbsp;&nbsp;&nbsp;"Verovatno... Ali slušaj, zbog čega ne bi upotrebili životinje u tu svrhu, kao kompjutersku memoriju?"
<BR>&nbsp;&nbsp;&nbsp;&nbsp;&nbsp;"One nemaju - kako se to zvaše? - ma nije važno, tek znam da suviše lako gube iz vida pojedinosti."
<BR>&nbsp;&nbsp;&nbsp;&nbsp;&nbsp;"Misliš na holografsku sposobnost uskladištavanja podataka." Razmišljao je par trenutaka. "Čuo sam za te eksperimente, ali, imajući u vidu troškove izrade kompjutera u naše vreme i srazmerno kratke rokove iscrpljivanja energije, čini mi se da je to u ekonomskom smislu promićurno..."
<BR>&nbsp;&nbsp;&nbsp;&nbsp;&nbsp;"Je li to sve što imaš da kažeš? Ekonomski smisao. Prikačiti sirote ljude za mašinu. Iznajmiti im prednje delove lobanje."
<BR>&nbsp;&nbsp;&nbsp;&nbsp;&nbsp;"Pa to se nagrađuje, plaća. Pretpostavljam da se računa sa ljudima koji žive u bednim, krajnje primitivnim uslovima."
<BR>&nbsp;&nbsp;&nbsp;&nbsp;&nbsp;"Ali to je ispod svakog ljudskog dostojanstva."
<BR>&nbsp;&nbsp;&nbsp;&nbsp;&nbsp;"A da li je dostojanstveno umreti od gladi?"
<BR>&nbsp;&nbsp;&nbsp;&nbsp;&nbsp;Širli se naže napred i besno prosikta: "Da li ti stvarno veruješ u takve maloumne...? Veruješ, zar ne, Najdžele, ti si pohlepan. Ne znaš ama baš ništa o društvenim problemima, a jedino što želiš jeste da tvoj život ne bude poremećen."
<BR>&nbsp;&nbsp;&nbsp;&nbsp;&nbsp;"Pohlepan?"
<BR>&nbsp;&nbsp;&nbsp;&nbsp;&nbsp;"Naravno. Pogledaj samo ovu sobu. Krcata je stvarima koje služe za zabavu i razonodu bogatim ljudima."
<BR>&nbsp;&nbsp;&nbsp;&nbsp;&nbsp;"Nisam zapazio da se ustručavaš da pređeš njen prag."
<BR>&nbsp;&nbsp;&nbsp;&nbsp;&nbsp;"U redu. I ja uživam u tome ali..."
<BR>&nbsp;&nbsp;&nbsp;&nbsp;&nbsp;"Zašto nisi dole u Brazilu? Jer šta ti tipovi nameravaju da učine - da upotrebe sirovu radnu snagu iz Brazila kako bi nahranili - izvini na izrazu, američke kompjutere, zar ne? Zbog čega ne odeš dole i na licu mesta pomogneš tim sirotim ljudima u nekoj maloj, mračnoj kasabi?"
<BR>&nbsp;&nbsp;&nbsp;&nbsp;&nbsp;"Ovde je moj dom", reče Širli kruto. "Ovde su ljudi koje volim."
<BR>&nbsp;&nbsp;&nbsp;&nbsp;&nbsp;"Tako dakle. A ti, Širli, imaš čudesne butine, no one, na žalost, ne mogu obuhvatiti sve nevolje koje pritiskuju svet."
<BR>&nbsp;&nbsp;&nbsp;&nbsp;&nbsp;"Sarkazam neće..."
<BR>&nbsp;&nbsp;&nbsp;&nbsp;&nbsp;"Slušaj." Najdžel uzdiže glavu. "Aleksandrija se upravo vraća iz šetnje. Neću da se preganjamo oko ovoga, Širli. Neću da se opterećujemo nikakvim brigama do odlaska. Je li ti jasno?"
<BR>&nbsp;&nbsp;&nbsp;&nbsp;&nbsp;Klimnula je blago povivši uglove usana kao pod kakvim pritiskom.
<BR>&nbsp;&nbsp;&nbsp;&nbsp;&nbsp;Najdžel je shvatio da će vladajuće raspoloženje u sobi biti odgonetljivo kada Aleksandrija uđe, te se stoga oslonio leđima na jastuk, hotimično zevnuo i zapevao teškim velškim akcentom.
<BR>&nbsp;&nbsp;&nbsp;&nbsp;&nbsp;"Aw-ee lasst mah-ee hawrt een ahn Angleesh gawr daan,
<BR>&nbsp;&nbsp;&nbsp;&nbsp;&nbsp;Whaar than rawzaz ahv Anglahand graw..."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
