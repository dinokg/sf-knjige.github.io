<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Groznica u kojoj se Piter Grejvs nalazio tokom dana popustila je i on se uveče probudio. Isprva je nešto nerazumljivo mrmljao. Gaspodin Ičino ga napoji toplom čorbom, potom mu dade okrepljujući brendi. Izgledalo je da mu piće vraća snagu.
<BR>&nbsp;&nbsp;&nbsp;&nbsp;&nbsp;Grejvs je zurio u tavanicu, odajući utisak čoveka koji ne zna gde se nalazi; neprestano je mumlao delove rečenica koje nisu imale smisla. Posle nekoliko minuta odjednom je zažmirkao i po prvi put usmerio pažnju na Ičinovo zborano lice.
<BR>&nbsp;&nbsp;&nbsp;&nbsp;&nbsp;"Imao sam ih, shvatate li?" promrmljao je jedva razgovetno. "Bili su tako blizu. Mogao sam gotovo da ih dotaknem. Ipak, bili su previše tihi i pored sveg onog njihovog pevanja. Nisam mogao da upotrebim kameru zbog toga što proizvodi one kliktave zvuke."
<BR>&nbsp;&nbsp;&nbsp;&nbsp;&nbsp;"Odlično" reče gospodin Ičano, "Samo nemojte da se okrećete na bok."
<BR>&nbsp;&nbsp;&nbsp;&nbsp;&nbsp;"Da, to", promsi kroz zube Grejvs, mahinalno spustivši pogled na svoju košulju. "To je uradio onaj veliki. Kopile. Mislio sam da nikad neće prestati. Vodič i ja smo ga zasipali kuršumima, ali je onaj njihav bacač plamena bljuvao vatru na sve strane. Narandžasto. Smesta je oborio vodiča i on više nije ustao. Blesak je obasjao sve... sve..."
<BR>&nbsp;&nbsp;&nbsp;&nbsp;&nbsp;Grejvsov suv hrapav glas je zamro. Sedativi stavljani u čorbu počeli su da deluju. Već u sledećem trenutku čovek je počeo da diše ravnomerno i duboko. Kada je bio siguran da je Grejvs zaspao, gospodin Ičino navuče kaput i izađe napolje. Sneg je sada bio dubok najmanje jedan metar, sličan belom ćebetu koje je poravnavalo obično oštre konture horizonta na suprotnom brdu. Pahuljice su padale u mekoj tišini, uznemiravane jedino povetarcem. Put je ostajao nedostižan.
<BR>&nbsp;&nbsp;&nbsp;&nbsp;&nbsp;Gospodin Ičino stao je da se probija kroz sneg preko čistine, zadovoljan što je dobio priliku da razgiba mišiće. Možda sada i nije bilo neophodno dovoditi pomoć. Najgore je verovatno prošlo. Ukoliko se rana nije inficirala - uzimajući u obzir antibiotike koje mu je dao, za to je bilo malo izgleda - Grejvs je mogao da se oporavi i bez profesionalne nege.
<BR>&nbsp;&nbsp;&nbsp;&nbsp;&nbsp;Pitao se šta bi sve ono njegovo brbljanje moglo da znači. 'Veliki' je mogao da bude svako. Nešto je, ipak, prouzrokovalo onu ranu, ali gospodin Ičino nije poznavao nijedno oružje, uključujući tu i lasere, koje je moglo proizvesti tako veliku opekotinu.
<BR>&nbsp;&nbsp;&nbsp;&nbsp;&nbsp;Gospodin Ičino zatrese glavom da bi je razbistrio, ali i da bi rasterao one kovrdže koje su mu padale na oči. Moraće da se podšiša. Na takve stvari se zaboravljalo daleko od ljudi.
<BR>&nbsp;&nbsp;&nbsp;&nbsp;&nbsp;Podigao je pogled i odmah pronašao Orion. Jedva da je uspevao da razazna mrlju difuzne svetlosti koja je označavala Veliku maglinu. Na sasvim drugom kraju tamne zdele nebesa ugledao je Andromedu. Uvek mu se činilo neverovatnim to što je odjednom mogao pogledom da obuhvati tri stotine milijardi zvezda, čitavu jednu galaksiju koja mu je sada izgledala kao iskrica svetlosti, znatno bleđa od bližih zvezda. Zvezde nalik na zrna peska, beskonačne i besmrtne.
<BR>&nbsp;&nbsp;&nbsp;&nbsp;&nbsp;Zbog čega su čovekovi pokušaji obožavanja delovali tako komično naspram te beskonačnosti?
<BR>&nbsp;&nbsp;&nbsp;&nbsp;&nbsp;Te večeri na radiju je pročitana vest o jednom tetoviranom Novom sinu koji je celo telo prekrio crtežima. Zamisao je bila da se taj rad izvede polako, tako da poslednje crte budu istetovirane neposredno pre čovekove smrti. Ali pomenuti pojedinac je požurio sa svojim delom, a onda je prerezao sebi grkljan, naloživši u testamentu da mu se koža odere, uštavi i u odgovarajućem ramu pokloni Biskupu, kao primer žrtvovanja za istinu Novog otkrovenja.
<BR>&nbsp;&nbsp;&nbsp;&nbsp;&nbsp;Gospodin Ičino uzdrhta i okrete se prema kolibi. Jedan čovek stajao je leđima okrenut prema njemu i gledao kroz prozor u kolibu. Gospodin Ičino kroči napred. Teško je bilo videti pojedinosti kroz zavesu snežnih pahuljica, ali taj čovek beše krupan i nepomičan. Činilo se da se naginje kao da želi da vidi nešto na bočnom zidu. Da, tamo se nalazio Grejvs. Krevet je bio tako postavljen da se nije mogao videti pravo kroz prozor.
<BR>&nbsp;&nbsp;&nbsp;&nbsp;&nbsp;Gospodin Ičino priđe nešto bliže; nešto ga je verovatno odalo. Onaj čovek se hitro okrenu i zapanjujućom brzinom zamače za ugao kolibe. Ta prilika se lako kretala, uprkos debelim naslagama snega. Gotovo u trenu stopio se sa senkom.
<BR>&nbsp;&nbsp;&nbsp;&nbsp;&nbsp;Kada je gospodin Ičino dospeo do čistine ispred prozora, sneg je već dobrano zameo tragove onog stvora. Ako su posredi bili tragovi čizama, onda su one pripadale krajnje neobičnoj vrsti; Morale su imati čudan oblik, neobičnu dubinu i barem četrdeset centimetara dužine.
<BR>&nbsp;&nbsp;&nbsp;&nbsp;&nbsp;Gospodin Ičino je sledio trag ka šumi, ali je ubrzo odustao. Čovek je lako mogao da nestane u pomrčini. Gospodin Ičino se stresao i krenuo natrag prema kolibi.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
