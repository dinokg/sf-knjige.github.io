<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Otkrio je leteću planinu po njenim senkama. Ispred njega Sunce je bilo zamračeno uskovitlanom koprenom prašine a Najdžel je prvi put ugledao Ikarus na vrhu stremećeg prsta senke u oblacima.
<BR>&nbsp;&nbsp;&nbsp;&nbsp;&nbsp;"Jezgro je tu", prozborio je u radio-predajnik. "Čvrsto je."
<BR>&nbsp;&nbsp;&nbsp;&nbsp;&nbsp;"Jesi li siguran?" upita Len. Glas mu je, filtriran kroz pucketanje radio-buke, zvučao slabašno i udaljeno, iako je modul Zmaj čekao na svega hiljadu kilometara udaljenosti.
<BR>&nbsp;&nbsp;&nbsp;&nbsp;&nbsp;"Da. Nešto đavolski veliko nazire se kroz prašinu i rep."
<BR>&nbsp;&nbsp;&nbsp;&nbsp;&nbsp;"Pričekaj da pozovem Hjuston. Čujemo se za koji časak, dečko."
<BR>&nbsp;&nbsp;&nbsp;&nbsp;&nbsp;Zujanje je ispunilo tišinu. Najdželu se učini kao da su mu usta smekšala, kao da su puna pamuka: ono poznato osećanje pomešanosti straha i uzbuđenja od koga je debljao jezik. Okrenuo je svoj modul ka kupastoj senci koja se pružala pravo napred prema Suncu i podesio kontrolu položaja. Jedan kamenčić zadobovao je po oplati modula.
<BR>&nbsp;&nbsp;&nbsp;&nbsp;&nbsp;Zašao je u kupastu senku. Sunce je utrnulo a zatim zatreperilo kada je, dalje napred, jedna tačka, koja je rasla, prešla preko njegove površine. Najdžel je leteo okupan u žutoj svetlosti. Korana se prelivala i svetlucala oko tvrdog grumena crnila: Ikarus. Bio je prvi čovek koji je video ovaj asteroid u poslednje dve godine. Njegov novorođeni plašt od guste prašine i gasa skrivao je od posmatrača sa Zemlje ovo čvrsto središte.
<BR>&nbsp;&nbsp;&nbsp;&nbsp;&nbsp;"Najdžele", reče Len brzo, "kolikom brzinom mu se približavaš?"
<BR>&nbsp;&nbsp;&nbsp;&nbsp;&nbsp;"Teško je reći." Grumen je narastao do veličine novčića koji je držao u ispruženoj ruci. "Pomeriću se na stranu, izvan senke, za slučaj da naiđe prebrzo." Dva kamena šuplje su kucnula po oklopu letelice; ovde je prašina izgleda gušća - komadići su se krunili sa Ikarusa tvoreći rep.
<BR>&nbsp;&nbsp;&nbsp;&nbsp;&nbsp;"Da, Hjuston je to upravo savetavao. Ima li tragova kakvog magnetskog polja?"
<BR>&nbsp;&nbsp;&nbsp;&nbsp;&nbsp;"Ne! Čekaj, baš sam sada ulovio jedan. Možda, oh, jedna desetina gausa."
<BR>&nbsp;&nbsp;&nbsp;&nbsp;&nbsp;"Uh, oh. Najbolje je da im to odmah saopštim."
<BR>&nbsp;&nbsp;&nbsp;&nbsp;&nbsp;"U redu." Želudac mu se malko zgrčio. Tu smo, dakle, reče u sebi.
<BR>&nbsp;&nbsp;&nbsp;&nbsp;&nbsp;Crni novčić je rastao; usmerio je modul još malo dalje od ivice diska, postavivši ga na bezbedno rastojanje. Kratkotrajnim aktiviranjem manevarskih mlaznih motora usporio mu je kretanje. Počeo je da promatra nepravilni rub Ikarusov kroz mali teleskop, ali je zaslepljujuća sunčeva svetlost brisala sve pojedinosti. U teskobi svog kosmonautskog odela osetio je kako mu srce usporava hod.
<BR>&nbsp;&nbsp;&nbsp;&nbsp;&nbsp;Začulo se jedno klik, a zatim zvuk statičkog elektriciteta. "Ovde je Dejv Fouls iz Hjustona, Najdžele. Javljam Ti se preko Zmaja. Čestitam ti na vizuelnom dostignuću. Želimo da proverimo snagu tog magnetskog polja - možeš li da emituješ automatsko očitavanje?"
<BR>&nbsp;&nbsp;&nbsp;&nbsp;&nbsp;"Primio", reče Najdžel. Razgovor sa Hjustonom je iznenada utrnuo; vremenski prekid trajao je nekoliko sekundi, uprkos svetlosnoj brzini radio-talasa. Ponovo je okrenuo prekidače; začulo se resko: bip. "Izvršeno."
<BR>&nbsp;&nbsp;&nbsp;&nbsp;&nbsp;Ivica diska jurila je ka njemu. "Krećem oko njega, Len. Možda ćemo nakratko izgubiti vezu."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;Skliznuo je preko oštre ivice osvita i uleteo u punu Sunčevu svetlost. Pod njim se nalazio jedan svet koji je ličio na nagoreli ćumur. Mala ispupčenja i prazne udoline bacale su plitke senke, a kamen je posvuda imao mrkocrnu boju. Izrazito eliptična orbita doprinosila je utisku da se Ikarus pruža kao na ražnju, prilazeći dvaput godišnje Suncu na razdaljinu jednaku Merkurovoj.
<BR>&nbsp;&nbsp;&nbsp;&nbsp;&nbsp;Najdžel je izjednačio brzinu modula sa brzinom ove zgužvane stene, aktivirajući u isti mah niz automatskih eksperimenata. Svetla na kamandnoj tabli zažmirkaše i spori ritam rada instrumenta ispuni prenatrpanu kabinu. Ikarus se polagano obrtao u blistavoj beloj svetlosti Sunca. Izgledao je opustošeno i grubo... i nimalo malik na vinovnika smrti miliona ljudi.
<BR>&nbsp;&nbsp;&nbsp;&nbsp;&nbsp;"Možeš li da me čuješ, Najdžele?" javi se Len.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Konačno sam izvan tvoje radio-senke. Kako izgleda?"
<BR>&nbsp;&nbsp;&nbsp;&nbsp;&nbsp;"Kamen sa možda nešto nikla i gvožđa. Nema nikakvih tragova snega ili konglomeratskih struktura."
<BR>&nbsp;&nbsp;&nbsp;&nbsp;&nbsp;"Nije ni čudo, s obzirom na to da se peče milijardama godina."
<BR>&nbsp;&nbsp;&nbsp;&nbsp;&nbsp;"Odakle onda potiče kometin rep? Otkuda baklja?"
<BR>&nbsp;&nbsp;&nbsp;&nbsp;&nbsp;"Možda se ukazalo neko ledeno ispupčenje ili se, moguće je, otvorila rupa na površini - znaš šta su nam govorili. Od čega god da je ta stvar bila sazdana možda je to do sada isparilo. Dve godine koje su protekle, trebalo bi da budu sasvim dovoljno vreme za to."
<BR>&nbsp;&nbsp;&nbsp;&nbsp;&nbsp;"Čini se kao da rotira - hmm, čekaj da proverim - otprilike svaka dva časa okrene se oko sebe."
<BR>&nbsp;&nbsp;&nbsp;&nbsp;&nbsp;"Uh, ah", reče Len. "To dosta govori."
<BR>&nbsp;&nbsp;&nbsp;&nbsp;&nbsp;"Bilo šta slabije od čvrste stene ne bi moglo podneti toliko centrifugalne sile, zar ne?"
<BR>&nbsp;&nbsp;&nbsp;&nbsp;&nbsp;"Tako su nas učili. Možda Ikarus jeste jezgro istrošene komete, a možda i nije - tek, sigurno je da je od kamena i to je sve što je u ovom času značajno za nas."
<BR>&nbsp;&nbsp;&nbsp;&nbsp;&nbsp;Najdžel oseti gorčinu u ustima; popio je malko vode propustivši je kroz zube.
<BR>&nbsp;&nbsp;&nbsp;&nbsp;&nbsp;"U prečniku je otprilike kilometar, ima grubo loptast oblik, bez mnogo izrazitih osobenosti na površini", reče on lagano. "Ne vide se nikakvi krateri, ali se naziru plitka kružna udubljenja. Nisam siguran, ali moglo bi biti da ciklus zagrevanja i hlađenja, uzrokovan prolaženjem blizu Sunca zapravo predstavlja jedan efikasan mehanizam erozije."
<BR>&nbsp;&nbsp;&nbsp;&nbsp;&nbsp;Izgovorio je sve ovo mahinalno, nastojeći da prenebregne osećaj blagog razočaranja. Najdžel se nadao da će se ispostaviti kako je Ikarus ledeni konglomerat, a ne kamena struktura, uprkos tome što je bio svestan da su posredni dokazi moćno pobijali jednu takvu pretpostavku. Zajedno s nekolicinom astrofizičara nadao se da je rep baklje iz 1997 - jedna svetla narandžasta kometa, dugačka dvadeset miliona milja, koja je vijugala, poigravala i obasjavala noćno Zemljino nebo čitava tri meseca - nagovestila Ikarusov kraj. Nijedan teleskop, uključujući i orbitalnu cev Skajlab X, nije bio u stanju da prodre kroz oblak prašine i gasa koji je obavijao kometu i zamračivao mesto gde se nalazio asteroid Ikarus. Jedna škola mišljenja zagovarala je stav da je kamena školjka erodirala pod uticajem večnog finog praha, sazdanog od Sunčevih čestica - solarnog vetra - te da je ostatak, u vidu ledenog jezgra, iznenada proključao, proizvodeći užareni rep. Prema njihovom mišljenju, dakle, jezgra više nije bilo. No, većina astronoma smatrala je neverovatnom mogućnost da se u središtu Ikarusa nalazi led; po svoj prilici, najveći deo kamenog asteroida počivao je negde u oblaku prašine.
<BR>&nbsp;&nbsp;&nbsp;&nbsp;&nbsp;Nasi je odgovaralo ovo sporenje i gajila je nadu da bi to u bliskoj budućnosti moglo podstaći finansiranje jedne vasionske misije na Ikarus. Vijugava, lepezasta kometa bila je svetlija od bilo čega drugog posle Halejeve komete. Ljudi su to primetili čak i kroz zagađeni gradski vazduh. Krenule su glasine.
<BR>&nbsp;&nbsp;&nbsp;&nbsp;&nbsp;Ali u zimu 1997. pitanje Ikarusovog sastava preraslo je temu uzgredne akademske diskusije. Činilo se da je mlaz gasa, koji je kuljao iz lave onoga što je sada već bilo kometa Ikarus, skrenuo asteroid sa dotadašnjeg pravca. Oblak prašine pomerao se blago u stranu prateći Ikarusovu staru orbitu, te je bilo prirodno pretpostaviti da se jezgro, ukoliko je još postojalo, nalazi negde blizu središta pokretnog oblika. Skretanje je bilo sasvim malo. Bilo je teško izvesti precizna merenja, tako da je nastala neizvesnost. No, već sredinom 1999. postalo je jasno da će se centar oblaka i ono što je preostalo od Ikarusa - ma šta to bilo - sudariti sa Zemljom.
<BR>&nbsp;&nbsp;&nbsp;&nbsp;&nbsp;"Len, kako izgleda iz tvog ugla?" upita Najdžel.
<BR>&nbsp;&nbsp;&nbsp;&nbsp;&nbsp;"Prilično nejasno. Ne mogu mnogo da vidim od prašine. Sunce podseća na neku vrstu vodene bojice koja proviruje kroz oblak. Poprilično sam daleko i po strani, da bih mogao razlučiti tvoj radar i radarsku sliku od Sunčevih zraka."
<BR>&nbsp;&nbsp;&nbsp;&nbsp;&nbsp;"Gde sam ja?"
<BR>&nbsp;&nbsp;&nbsp;&nbsp;&nbsp;"Na pravom tragu, u središtu prašine. Na putu za Bengal."
<BR>&nbsp;&nbsp;&nbsp;&nbsp;&nbsp;"Nadam se da nije baš tako."
<BR>&nbsp;&nbsp;&nbsp;&nbsp;&nbsp;"Daaa. Hej, imam relej iz Hjustona za tebe." Za trenutak je zavladala potpuna tišina, dok se crni izbrazdani svet obrtao ispod njega. Najdžel se pitao da li je taj svet sačinjen od prvobitnog drevnog materijala, kao i čitav Sunčev sistem, ili je predstavljao središte neke razorene planete, o čemu su trubila popularna sredstva masovnog informisanja. Uzdao se da će naići na snežnu loptu od metana i vodenog leda, koja bi se rasprsla u sudaru sa Zemljinom atmosferom - i verovatno ispunila nebo plavim i narandžastim mlazevima svetlosti, šireći neobičnu auru oko globusa ali ne nanoseći mu štetu. Zurio je dole u taj ugljenisani svet, koji je svojom čvrstinom i smrtonosnošću izneverio njegova nadanja. Automatske kamere metodično su škljocale, snimajući nepravilno raspoređena ispupčenja i udubljenja; kabina je mirisala na vreli metal i kiselkast ukus znoja. Sada više nije moglo biti govora o lagodnom šetkanju i dokonim ekspedicijama u društvu sa Lenom, nisu dolazila u obzir nikakva merenja niti prikupljanje uzoraka; nije bilo vremena za to.
<BR>&nbsp;&nbsp;&nbsp;&nbsp;&nbsp;"Ponovo Dejv, Najdžele. Te sile magnetskog polja pružile su nam ključ rešenja, dečko, posredi su nikl i gvožde, verovatno osamdeset procenata toga, ako ne i više. Polazeći od razmera izračunali smo da masa kamenog omotača iznosi otprilike četiri milijarde kilograma."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Uporišta Lenovog radara pomogla su nam da mu odredimo i orbitu. Kamena lopta koju posmatraš hita ka središnjem delu Indije, baš kao što smo i mislili. Ja..."
<BR>&nbsp;&nbsp;&nbsp;&nbsp;&nbsp;"Tražite od nas da se upustimo u rabotu prodavanje živine", reče Najdžel.
<BR>&nbsp;&nbsp;&nbsp;&nbsp;&nbsp;"Daaa. Isporučite Jaje."
<BR>&nbsp;&nbsp;&nbsp;&nbsp;&nbsp;Najdžel uključi komandnu tablu sistemskih monitora. "Operacija, 'snesi jaje'", reče mehanički, motreći kako se svetla naizmenično pale i gase.
<BR>&nbsp;&nbsp;&nbsp;&nbsp;&nbsp;"Sa srećom, dečko", upade Len. "Najbolje ti je da potražiš mesto gde ćeš da ga položiš. Imam puno vremena. Zovni me ako ti je potrebna pomoć", reče, iako su obojica vraški dobro znali da on nije u stanju uvesti modul Zmaj u oblak, a da privremeno ne izgubi vezu sa Hjustonom.
<BR>&nbsp;&nbsp;&nbsp;&nbsp;&nbsp;Najdžel je utrošio sat vremena vršeći složene zadatke dovođenja u operativno stanje fuzionog sredstva od pedeset megatona, koje je jezdilo na rastojanju od par metara iza njegove kabine. Ponavljao je rutinske poslove - automatske provere, ručno upravljanje, potvrdu profila - nijednog trenutka ne skidajući pogled sa tmaste gromade pod sobom. Negde pred istek ovog vremena ugledao je ono što je predvideo: grubu pukotinu u Ikarusu, na rubu okrenutom Suncu.
<BR>&nbsp;&nbsp;&nbsp;&nbsp;&nbsp;"Mislim da sam otkrio rupu", javio je. "Dugačka je, otprilike, kao fudbalsko igralište, mestimično široka i do deset metara."
<BR>&nbsp;&nbsp;&nbsp;&nbsp;&nbsp;"Napuklina?" upita Len. "Možda se ta stvar raspolućuje."
<BR>&nbsp;&nbsp;&nbsp;&nbsp;&nbsp;"Može biti. Biće zanimljivo videti ima li još koja takva i da li sve zajedno tvore nekakav obrazac."
<BR>&nbsp;&nbsp;&nbsp;&nbsp;&nbsp;"Koliko je duboka?"
<BR>&nbsp;&nbsp;&nbsp;&nbsp;&nbsp;"To još ne mogu da kažem; dno joj je trenutno u senci."
<BR>&nbsp;&nbsp;&nbsp;&nbsp;&nbsp;"Ako imaš vremena - pričekaj. Hjuston ponovo traži da porazgovara s tobom."
<BR>&nbsp;&nbsp;&nbsp;&nbsp;&nbsp;Usledila je pauza, a zatim: "Veoma smo zadovoljni relejnom telemetrijom s tvoje strane, Najdžele. Ovde u Kontroli nam izgleda kao da je Jaje spremno da poleti."
<BR>&nbsp;&nbsp;&nbsp;&nbsp;&nbsp;"Mora da se posadi pre no što bude u stanju da poleti."
<BR>&nbsp;&nbsp;&nbsp;&nbsp;&nbsp;"U redu, dečko, tu si me prešao", reče Dejv u iznenadnom izlivu razdraženosti.
<BR>&nbsp;&nbsp;&nbsp;&nbsp;&nbsp;Usledila je još jedna pauza, a potom je Dejvov glas postao uglađen i odmeren. "Znaš, voleo bih da možeš videti na 3-D kakva gužva vlada oko naših postrojenja ovde, Najdžele. Saobraćaj je blokiran u radijusu od dvadeset kilometara. Ima naroda na sve strane. Mislim da je ovo rasplamsalo uobrazilju celokupnog čovečanstva, Najdžele, takav plemenit poduhvat..."
<BR>&nbsp;&nbsp;&nbsp;&nbsp;&nbsp;Pitao se da li je Dejv svestan kako je sve tu zvučalo. Pa, Dejv verovatno jeste; svaki astronaut je po prirodi i glumac.
<BR>&nbsp;&nbsp;&nbsp;&nbsp;&nbsp;Načinio je grimasu kada je časak kasnije taj isti uglađeni glas opisao gužvu znojavih tela oko Nase, Hjustona - pretrpljene toplotne udare, bebe rođene u masi koja je čekala, izvijanje molitve Novih sinova, njihove plesove oko lomača sa ližućim, uljastim plamenovima. Ovaj čovek je znao svoj posao, tu ne beše mesta nikakvoj sumnji; milioni onih koji su prisluškivali verovali su da su ulovili pravu stvar, otvorenu liniju između Hjustona i Ikarusa, rezervisanu za ozbiljne rabote, ne pomišljajući ni za tren da je Dejvova priča hotimično režirana i udešena.
<BR>&nbsp;&nbsp;&nbsp;&nbsp;&nbsp;"Postoji li neko ovde na Zemlji s kim bi hteo da porazgovaraš, Najdžele, dok se odmaraš?"
<BR>&nbsp;&nbsp;&nbsp;&nbsp;&nbsp;Odgovorio je da ne postoji niko i da želi da osmotri Ikarus sada kada se ovaj okrenuo, da uoči onu rupu. U isti mah u svesti je video svoje roditelje, u njihovom teskobnom stanu, i poželeo da porazgovara s njima, osetivši nemoć i kolebanje pri pomisli da treba da im objasni zbog čega radi sve ovo.
<BR>&nbsp;&nbsp;&nbsp;&nbsp;&nbsp;Oni su još živeli u onom dragom mrtvom svetu gde je svemir bio jednak istraživanju, a ono jednako nepristrasnoj istini. Znali su da se obučavao za programe koji se nikada nisu ostvarivali. Vrlo brzo se otisnuo u orbitu kao proslavljeni mehaničar i to se činilo sasvim u redu.
<BR>&nbsp;&nbsp;&nbsp;&nbsp;&nbsp;Ali ovo! Nisu mogli da shvate kako se uvalio u ovu misiju koja nije obećavala ništa drugo do priliku da postavi bombu - ako uspe - ili smrt ako pogreši. Ishitrena, zbrzana misija sa šezdeset posto šansi na neuspeh; tako su, barem, govorili analitičari sistema.
<BR>&nbsp;&nbsp;&nbsp;&nbsp;&nbsp;Iselili su se iz Engleske sledeći svog sina kada je ovaj odabran za jedan američko-evropski program početkom poslednje godine studija na Kembridžu. Kao svestran naučnik bio je pogodna osoba za obuku. Nalazio se u izvrsnoj kondiciji (skvoš, nogomet, amatersko pilotiranje), bio je prijatan, poslušan (najposle, reč je bila o Britancu srećnom što pravi bilo kakvu karijeru) i vredan. Pošto je ispoljio vrhunske reflekse, uspešno prošao letačku obuku i bio primljen u dugo odlagani program za Mars, njegovi roditelji su konačno odahnuli, smatrajući da se njihovo žrtvovanje isplatilo.
<BR>&nbsp;&nbsp;&nbsp;&nbsp;&nbsp;Mislili su da će on pokrenuti novu eru istraživanja Meseca. Očekivali su da će to opravdati njihovo bekstvo iz sanjive, udobne Engleske u ovaj tehnikolorski i tehnokratski cirkus.
<BR>&nbsp;&nbsp;&nbsp;&nbsp;&nbsp;Stoga su ga, kada se dogodila ova stvar sa Ikarusom, upitali: Zbog čega stavlja na kocku svoje kembridžske godine, svoju astranautiku u tom visokom vakuumu između Venere i Zemlje?
<BR>&nbsp;&nbsp;&nbsp;&nbsp;&nbsp;A on im je odgovorio...?
<BR>&nbsp;&nbsp;&nbsp;&nbsp;&nbsp;Ništa, zapravo. Sedeo je u njihovoj bostonskoj stolici za ljuljanje nestrpljivo se klateći i zborio o radu, planovima, rođacima, Drugoj depresiji, politici. Jedva da se sećao njihovog ubeđivanja ali je dobro zapamtio ritam njihovih glasova. U njegovom sećanju roditelji su se stapili u jednu ličnost, jedan spori safolški naglasak koga se sećao iz adolescentskog doba. Njegov glas nikada nije mogao da sklizne u te meke samoglasnike; nikada nije mogao da bude kao oni. Oni su bili jedan zaseban entitet, i bez obzira na to što im je bio sin, nalazio se iza nekog neizgovorenog perimetra, koji su oni povukli u svojim životima. Unutar te zavojite linije počivali su izvesnost i jasni oblici. Njihova dnevna soba sadržavala je vazdušne džepove, tačke koje su mirisale na sladak čaj ili ustajale veze ili, pak, presovano cveće, stvari koje su bile čvršće i opipljivije od njegovih reči. Tamo u njihovoj memljivoj, staroj kući njegov nervozni, zbrkani svet nije nalazio svoje mesto, i on je, takođe, imao teškoća da poveruje u te mase ljudi koje su se tiskale u gradovima, kaljajući svet i brišući, kao kakvim sunđerom, ono najbolje što bi iko mogao da učini ili isplanira za njih.
<BR>&nbsp;&nbsp;&nbsp;&nbsp;&nbsp;Postojala je nevelika, dragocena svota novca za istraživanja, za nove ideje, za snove. No, njegovi roditelji nisu razumeli tu činjenicu. Otac je lagano klimao glavom s jedne strane na drugu slušajući Najdželove reči. Stariji čovek nije ni slutio da na ovaj način odaje svoj stav. Kada je Najdžel završio sa opisom plana misije za Ikarus otac je uputio jedan od onih nečitljivih pogleda njegovoj majci, a zatim je veoma mirno savetovao Najdželu da odustane od misije i da sačeka nešto bolje. Nešto će zasigurno iskrsnuti. Zasigurno će biti tako. Iz svog perimetra oni su to veoma jasno videli. Nije im još podario snaju i unučad, a istini za volju, proveo je veoma malo vremena kod kuće poslednjih nekoliko godina. Sve je ovo lebdelo iza očevog klimanja glavom i Najdžel se tada zarekao da će im, kada završi sa Ikarusam, posvetiti više pažnje.
<BR>&nbsp;&nbsp;&nbsp;&nbsp;&nbsp;Njegov otac, očito valjano upućen u problem, spomenuo je misije podrške bez ljudske posade. Robotska sondiranja, pripravna za nizove nuklearnih operacija. Zbog čega Hjuston nije mogao u potpunosti da se osloni na njih? Stvar verovatnoće, objasnio je Najdžel, zadovoljan što su se našli na ravni činjenica. No, on je znao, uprkos izveštajima komiteta, da su šanse slabašne. Možda je čovek bio bolji ali ko je to mogao da jemči? Čak i ako je samo čovek mogao da iščeprka jezgro Ikarusa usred ove prašinčine, zbog čega je taj čovek morao da bude baš Najdžel? Odgovor je bio lak: mladost, refleksi, i konačno, zbog toga što nije preostalo baš previše obučenih ljudi. Najdžel nije spomenuo ništa od svega ovoga dok se ljuljuškao u stolici, pijuckao čaj, mrmljao u otužni ustajali vazduh stare kuće. Bilo kako bilo, odluka o njegovom putovanju je doneta. Oni su to znali. I tako se to poslednje veče okančalo ćutanjem.
<BR>&nbsp;&nbsp;&nbsp;&nbsp;&nbsp;Vraćajući se avionom u hjustonski mravinjak posegao je za jednom knjigom, koju je zapazio u svojoj staroj spavaćoj sobi i mahinalno je poneo sa sobom. Žute tvrde korice bile su poderane sa donje strane, a stranice krute i umrljane nestašlucima adolescentskog doba. Prisetio se da ju je čitao nekako odmah pošto je konkurisao za američko-evropski program, sa željom da stekne potpuniju sliku o Amerikancima. Prelistavao je knjigu tražeći delove koje je pamtio da bi pri kraju naišao na jedan odlomak koji mu se nehotično urezao u sećanje:
<BR>
<BR>&nbsp;&nbsp;&nbsp;&nbsp;&nbsp;Onda je opet Tom razvezao nadugačko i naširoko, predložio je da sva trojica kidnemo odatle jedne noći i da pribavimo opremu, pa da pođemo na dve-tri nedelje preko, među Indijance, na njihovu teritoriju, da se odamo krvavim pustolovinama. A ja ću na to: dobro, može, što se mene tiče...
<BR>
<BR>&nbsp;&nbsp;&nbsp;&nbsp;&nbsp;Počivajući u oborenom avionskom sedištu osećao se više kao Hak Fin no što bi neki proračunati Evropljani smatrali da je u stanju.
<BR>&nbsp;&nbsp;&nbsp;&nbsp;&nbsp;Dejvov glas ga je trgao iz sanjarenja.
<BR>&nbsp;&nbsp;&nbsp;&nbsp;&nbsp;"Raspolažemo novim proračunima razmera moguće štete od sudara, Najdžele. Izgledaju prilično loše."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Dva miliona šest stotina hiljada mrtvih ljudi. Periferna šteta obuhvatiće četiri stotine kilometara oko središta udara. Neće biti pogođen nijedan od većih indijskih gradova ali stotine sela..."
<BR>&nbsp;&nbsp;&nbsp;&nbsp;&nbsp;"Kako stoji stvar sa glađu?"
<BR>&nbsp;&nbsp;&nbsp;&nbsp;&nbsp;Dejv uzdahnu. "Lošije no što smo očekivali. Pretpostavljam da su svi tamošnji žitelji ubogi zemljoradnici, jer su, čim je procurio glas o tome da će Ikarus možda pogoditi njihovo područje, napustili useve i počeli da se pripremaju za život posle smrti. To je samo uvećalo glad. OUN misli da će biti više miliona mrtvih u roku od šest meseci, uz sve naše vazdušne mostove i saglasnost naših sociometričara."
<BR>&nbsp;&nbsp;&nbsp;&nbsp;&nbsp;"A šta je sa evakuacijom ugroženog područja?"
<BR>&nbsp;&nbsp;&nbsp;&nbsp;&nbsp;"Loše. Oni su naprosto digli ruke od svega i ne žele da mrdnu prstom, kako Herb kaže. Mora da je tome uzrok njihova religija ili nešto slično tome. Ja to ne razumem, zaista ne razumem."
<BR>&nbsp;&nbsp;&nbsp;&nbsp;&nbsp;Najdžel je utonuo u misli, a onda mu je nešto sinulo.
<BR>&nbsp;&nbsp;&nbsp;&nbsp;&nbsp;"Dejv, imam ideju."
<BR>&nbsp;&nbsp;&nbsp;&nbsp;&nbsp;"Slobodno je iznesi. Upravo smo isključili otvorenu liniju, Najdžele. Javna mreža ne prima ovo. Napred."
<BR>&nbsp;&nbsp;&nbsp;&nbsp;&nbsp;"Treba da položim Jaje posle ovog predaha, zar ne? Ova stvar je od čvrste metalne rude, što dokazuje metalno polje. Nema razloga za čekanje."
<BR>&nbsp;&nbsp;&nbsp;&nbsp;&nbsp;"Tačno. Komandant misije mi je baš malopre to potvrdio. Planirali smo da započneš spuštanje za oko trinaest minuta."
<BR>&nbsp;&nbsp;&nbsp;&nbsp;&nbsp;"U redu. To je to. Hoću da stavim Jaje u rupu koju sam otkrio. Posredi je dugačka, nepravilna napuklina. Jaje će nam dati bolji momentum transfera ako ga smestimo u rupu, a ona izgleda prilično duboka."
<BR>&nbsp;&nbsp;&nbsp;&nbsp;&nbsp;Šapat statičkog elektriciteta označavao je proticanje vremena. Jedna sićušna pločica na Ikarusu munjevito je blesnula belom svetlošću i iščezla. Žudeo je da je pronađe i uzme uzorak. Osećao se sputan pod udarom bele sunčeve svetlosti.
<BR>&nbsp;&nbsp;&nbsp;&nbsp;&nbsp;"Koliko je prema tvojoj proceni duboka?" Dejvov glas beše sumnjičavo odmeren.
<BR>&nbsp;&nbsp;&nbsp;&nbsp;&nbsp;"Posmatrao sam senke dok je rupa rotirala obasjana sunčevom svetlošću. Mislim da joj je dno duboko barem četrdeset metara. To će omogućiti dobar udar Jajeta. Nisam, međutim, u stanju da prikupim valjane uzorke u isti mah", završio je kolebljivim glasom.
<BR>&nbsp;&nbsp;&nbsp;&nbsp;&nbsp;"Uskoro ću moći da ti kažem nešto više o tome."
<BR>&nbsp;&nbsp;&nbsp;&nbsp;&nbsp;Usledilo je iščekivanje koje je prekinuo Lem.
<BR>&nbsp;&nbsp;&nbsp;&nbsp;&nbsp;"Misliš li da možeš sam da obaviš posao? Obezbeđivanje te stvarčice ume da bude škakljiva stvar ukoliko nemaš dovoljno prostora."
<BR>&nbsp;&nbsp;&nbsp;&nbsp;&nbsp;"Ako ne uspem da je odnesem do dna ostaviću je da visi. Jaje ne može da teži više od jednog kilograma na toj površini. Mogu naprosto da ga zakačim o zid napukline kao sliku."
<BR>&nbsp;&nbsp;&nbsp;&nbsp;&nbsp;"U redu. Nadam se da će oni pristati na to."
<BR>&nbsp;&nbsp;&nbsp;&nbsp;&nbsp;U tom trenutku javio se zvanični spiker iz Hjustona.
<BR>&nbsp;&nbsp;&nbsp;&nbsp;&nbsp;"Odobravamo spuštanje blizu ivice. Ukoliko je rupa dovoljno široka..."
<BR>&nbsp;&nbsp;&nbsp;&nbsp;&nbsp;On je već uveliko pripremao svoju opremu.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
