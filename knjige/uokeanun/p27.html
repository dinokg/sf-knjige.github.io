<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Gospodin Ičino je odlučno gurao napred uprkos zamoru. Bio je svestan da Najdžel, koji je bio devet godina mlađi i u boljoj fizičkoj kondiciji, diktira lagan tempo; ipak, postojano je dahtao i osećao grčeve u mišićima listova. Pešačili su iznad pojasa šuma prvih dana juna, i sa svakim dahom uvlačili u pluća studen, oštar vazduh.
<BR>&nbsp;&nbsp;&nbsp;&nbsp;&nbsp;Najdžel dade znak da se zaustave. Bez reči su pomogli jedan drugom u skidanju rančeva. Ručak beše krajnje jednostavan: sir, orasi, kiselkasta limunada spravljena od praha. Zaustavili su se na jednoj čistini elipsastog oblika, obrubljenoj snežnim nanosima. Iznad njih su se, stremeći ka nebu, valjali talasi pegavih stena. Granitni ispusti uzdizali su se, štrčali i rastvarali se u kovitlacima obrazaca, tu i tamo prosečeni blokovima koji su bili isprevrtani, odlomljeni pod uticajem beskrajnog čekičanja, topljenja i smrzavanja zimskog leda. Na ovoj suroj stenovitoj strani oko gospodina Ičina zadržalo se na jednoj malenoj žutoj raštrkanosti: žbunje u okrilju stena počinjalo je da cveta.
<BR>&nbsp;&nbsp;&nbsp;&nbsp;&nbsp;"Ti, dakle, misliš, da bi trebalo da to u svakom slučaju uradim", reče odjednom Najdžel.
<BR>&nbsp;&nbsp;&nbsp;&nbsp;&nbsp;Gospodin Ičino klimnu glavom. Bilo mu je drago što je njegov prijatelj spontano ispoljio zanimanje za ovu stvar. Bilo je to prvi put da je Najdžel sam načeo razgovor o Snarku. "Ne možemo biti sigurni u pogledu njegovih namera."
<BR>&nbsp;&nbsp;&nbsp;&nbsp;&nbsp;"Možemo da ih naslutimo."
<BR>&nbsp;&nbsp;&nbsp;&nbsp;&nbsp;"Možda smo pogrešno procenili Eversa."
<BR>&nbsp;&nbsp;&nbsp;&nbsp;&nbsp;"Da li iskreno veruješ u to?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Onda, do đavola..."
<BR>&nbsp;&nbsp;&nbsp;&nbsp;&nbsp;"Moramo ih razumeti u izvesnoj meri. Možda imaju pravo; preduzimanje mera predostrožnosti apsolutno je neophodno."
<BR>&nbsp;&nbsp;&nbsp;&nbsp;&nbsp;Najdžel se nasloni na svoj žuti, nabrekli ranac pijuckajući limunadu iz metalne šolje koju je dobio u 'Siera klubu'. "Opremanje letelice za randevu nuklearnim oružjem ne liči mi na meru predostrožnosti. To je ludački čin, perverzno ludački."
<BR>&nbsp;&nbsp;&nbsp;&nbsp;&nbsp;"Video si listu razloga."
<BR>&nbsp;&nbsp;&nbsp;&nbsp;&nbsp;"Tačno. Strah od bolesti. Nemušto mucanje o sociometričkom uticaju koji ne mogu da predvide. Čak i mogućnost proklete invazije, za ime Boga."
<BR>&nbsp;&nbsp;&nbsp;&nbsp;&nbsp;"A onaj poslednji razlog?" upita gospodin Ičino mirnim glasom.
<BR>&nbsp;&nbsp;&nbsp;&nbsp;&nbsp;"Oh, da. 'Nešto nezamislivo'. Sjajna kategorija."
<BR>&nbsp;&nbsp;&nbsp;&nbsp;&nbsp;"Zbog toga im je neophodan jedan čovek u modulu za randevu, a ne samo mašina."
<BR>&nbsp;&nbsp;&nbsp;&nbsp;&nbsp;"Ali ne da bi zamislili nezamislivo. Ne, žele jednog skota koji bi im omogućio da ubiju dve muve jednim udarcem."
<BR>&nbsp;&nbsp;&nbsp;&nbsp;&nbsp;"Što si ti, nema sumnje, u stanju."
<BR>&nbsp;&nbsp;&nbsp;&nbsp;&nbsp;"Hmmm. Tu si verovatno u pravu. Ja sam stara ispušena lula od astronauta, ali sam barem u toku događaja. Upućen sam pomalo u neophodnu astrofiziku i kompjutersko kodiranje, ako zatreba."
<BR>&nbsp;&nbsp;&nbsp;&nbsp;&nbsp;"Pored toga, ne predstavljaš opasnost za sistem bezbednosti. Koristeći tebe, oni nisu primorani da šire krug potpuno obaveštenih ljudi."
<BR>&nbsp;&nbsp;&nbsp;&nbsp;&nbsp;"Tako je." Činilo se da neki nevidljiv pritisak ističe iz Najdžela dok ga je gosnodin Ičino posmatrao. Razbaškario se; tanušne ukrštene bore na licu zagladiše se. Dva čoveka su počinula za trenutak, osluškujući žuborenje vode koja se oslobađala iz rastapajućeg leda i slivala niz stenovite grebene.
<BR>&nbsp;&nbsp;&nbsp;&nbsp;&nbsp;"Poenta je u..." Najdžel zastade u pola rečenice. "Jesi li ikad čitao nešto od Marka Tvena?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Sećaš li se onog dela u kome opisuje kako se postaje krmanoš na Misisipiju? Učenje plićaka, peščanih sprudova i struja?"
<BR>&nbsp;&nbsp;&nbsp;&nbsp;&nbsp;"Mislim da mogu da se setim."
<BR>&nbsp;&nbsp;&nbsp;&nbsp;&nbsp;"Pa, vidiš, u tome je problem. Kada je ovladao analitičkim znanjem, neophodnim da bi se kretao rekom, otkrio je da je ona za njega izgubila lepotu. Više nije mogao da je posmatra, da vidi stvari koje je ranije video."
<BR>&nbsp;&nbsp;&nbsp;&nbsp;&nbsp;Gospodin Ičino se osmehnu. "Znači, tako stoje stvari s tobom", pokaza prstom, "i onim tamo gore?"
<BR>&nbsp;&nbsp;&nbsp;&nbsp;&nbsp;"Možda. Možda."
<BR>&nbsp;&nbsp;&nbsp;&nbsp;&nbsp;"Sumnjam u to."
<BR>&nbsp;&nbsp;&nbsp;&nbsp;&nbsp;"Osećam... ne znam. Aleksandrija..."
<BR>&nbsp;&nbsp;&nbsp;&nbsp;&nbsp;"Nje nema. Mislim da ne bi ni želela da se pozivaš na nju."
<BR>&nbsp;&nbsp;&nbsp;&nbsp;&nbsp;"Da. Da, u pravu si. Ti si jedina osoba koja zna celu stvar o meni i mom odlasku u pustinju. Možda ti to sada bolje razumeš i od mene. Ja sam bio preblizu središtu."
<BR>&nbsp;&nbsp;&nbsp;&nbsp;&nbsp;"Kao što je Tven bio preblizu reci?"
<BR>&nbsp;&nbsp;&nbsp;&nbsp;&nbsp;"Nešto se izgubilo, to je sve što znam."
<BR>&nbsp;&nbsp;&nbsp;&nbsp;&nbsp;Gospodin Ičino reče polako, tihim glasom: "Želim ti da skupiš snagu i odeš tamo, Najdžele."
<BR>
<BR>&nbsp;&nbsp;&nbsp;&nbsp;&nbsp;Pešačili su preko jednog prevoja u obliku sedla do sledeće doline. Okruživali su ih obli borovi, čija je kora bila namreškana, suva, krhka i sve tanja kako su se penjali ka najvišoj tački svog putovanja. Vazduh je postajao još jasniji i čistiji. Sijerino grmlje prijanjalo je uz izbočine visova, a tanušne izbeljene grančice sledile su pravce strujanja vetra. Gospodinu Ičinu se činilo da su suvi čvornovati izdanci mrtvi, ali da je na njihovim vršcima pegavo zelenilo šaralo drvo. Prolazeći on munu jedno deblo i oseti njegovu grubu uverljivu čvrstinu.
<BR>&nbsp;&nbsp;&nbsp;&nbsp;&nbsp;U ovako ranoj sezoni nije bilo drugih grupa po ovim šljunkovitim stazama. Išli su oštrim čvrstim korakom nizbrdo. Terasasta lednička jezera ispod njih svetlucala su kao kakva plava obećanja između senovitih šuma. Gospodin Ičino je znao da će mu telo večeras biti još ukočenije i bolnije nego sinoć; ipak nije želeo da propusti retku priliku da vidi ostatak Sijerine divljine. Najdželova rezervisanost je popustila, i jedne večeri, dok su obedovali zajedno - bezmalo u potpunoj tišini, što je bilo uobičajeno za njih dvojicu - predložio je gospodinu Ičinu da mu se pridruži. Ovaj poziv označio je konačno utvrđivanje njihovog rastućeg prijateljstva.
<BR>&nbsp;&nbsp;&nbsp;&nbsp;&nbsp;Gospodin Ičino je otkrio da u nekoliko poslednjih meseci provodi sve više vremena u društvu ovog neumornog, zabavnog i duhovitog astronauta. Gledano unazad, ovo prijateljstvo je imalo određenu unutrašnju logiku, uprkos razlici njihovih karaktera. Obojica su bili usamljeni. Obojici je Snarkovo prisustvo danima visilo nad glavom. A sada, posle Ičinovog ispada na sastanku Izvršnog komiteta obojica su radila pod istom blagom senkom sumnje onih odozgo.
<BR>&nbsp;&nbsp;&nbsp;&nbsp;&nbsp;Slučajno su se nekoliko puta sreli posle Najdželovog 'odmora' u pustinji. Radili su zajedno na kompjuterskim problemima, komponujući matrice za Snarka i razgovarajući o običnim neutralnim temama: knjigama, vremenu, politici. Složili su se da bi trebalo da Sjedinjene Američke Države i Kanada ostanu čvrsto pri stavu da šalju satelitske podatke Svetskoj rezervi hrane pa ma šta za to dobili. Isto su mislili o orbitalnoj manufakturi, uključujući tu i dragoceni prostor za cilindrične gradove. Razgovarali su, pijuckali vino i raspravljali o manje važnim stvarima, uživajući u igri reči.
<BR>
<BR>&nbsp;&nbsp;&nbsp;&nbsp;&nbsp;A onda je Najdžel postepeno počeo da mu priča o Snarku, Aleksandriji, o stvarima u sebi...
<BR>&nbsp;&nbsp;&nbsp;&nbsp;&nbsp;Gospodin Ičino bacao je s vremena na vreme pogled niz stazu prateći njihanje Najdželovog nabijenog ranca. Tokom čitavog putovanja ovaj čovek je diktirao čudan tempo, krećući se ili prebrzo ili presporo u odnosu na teren, nepotrebno forsirajući nesigurne terasaste padine. Odmarao se na neobičnim mestima. Hitao je napred isturene brade. Uvek ga je zaokupljao pejzaž koji je ležao ispred njega, a ne ono što ga je neposredno okruživalo. Za vreme predaha, skakao je s jednog predmeta na drugi, bez ikakvih premošćujućih misli, stalno govoreći o nečemu udaljenom, o nekoj novoj ideji koja nije bila ni u kakvoj vezi sa slobodnim prostorom oko njih. U isti mah jeste i nije bio ovde. Iskošena oštrica sunčevih zraka, koja je razbijala tamu šume, zaobilazila ga je čak i dok je stupao kroz nju pognute glave. Svetlost je jedino izazivala bakarni sjaj u njegovoj kosi. Usisna moć onoga što je ležalo pred njim izvlačila ga je iz sadašnjeg trenutka.
<BR>&nbsp;&nbsp;&nbsp;&nbsp;&nbsp;Najdžel se iznenada okrenu.
<BR>&nbsp;&nbsp;&nbsp;&nbsp;&nbsp;"Ona orbita koju planiraju - nalazi se blizu preseka, zar ne?" upita on britko.
<BR>&nbsp;&nbsp;&nbsp;&nbsp;&nbsp;"Tako je to Evers opisao. Jedva da sam, međutim, čuo završni govor. Pojedinosti mi nisu poznate."
<BR>&nbsp;&nbsp;&nbsp;&nbsp;&nbsp;"Trebalo je da prisustvujem." Najdžel je odsutno grickao usnu. "Ne volim sastanke, ali..."
<BR>&nbsp;&nbsp;&nbsp;&nbsp;&nbsp;"Još možeš da zatražiš prijem. Razgovaraj s Eversom."
<BR>&nbsp;&nbsp;&nbsp;&nbsp;&nbsp;"Ne topim se baš od želje da ga vidim."
<BR>&nbsp;&nbsp;&nbsp;&nbsp;&nbsp;"On poštuje tvoju prošlost. Tvoje znanje."
<BR>&nbsp;&nbsp;&nbsp;&nbsp;&nbsp;Najdžel zakači palčeve za kaiševe od ranca, na mestu gde su mu se ukrštali preko prsa. "Možda, ako bih ostavio utisak dovoljno poslušnog..." Gospodin Ičino je čekao, osećajući kako se mala napetost širi u Najdželu.
<BR>&nbsp;&nbsp;&nbsp;&nbsp;&nbsp;"Nek ide sve do đavola, da. Tako je. Oni traže da zalegne u čeku pored Meseca, dobro. Poći ću. Lov na Snarka. U redu."
<BR>&nbsp;&nbsp;&nbsp;&nbsp;&nbsp;Brzim srdačnim pokretom potapšao je gospodina Ičina po leđima. Pod baldahinom od borova ovaj zvuk ličio je na prigušeno šuškanje.
<BR>
<BR>&nbsp;&nbsp;&nbsp;&nbsp;&nbsp;Najdžel se popeo u autobus za središnji deo Los Anđelesa i proveo jutro tumarajući po starim prodavnicama. Nabasao je na knjigu koje se tek maglovito sećao. Lov na Snarka. Bilo je to jedno od prvih izdanja, Makmilian, 1899, s podnaslovom Agonija u Osam činova koje je sadržavalo i osam ilustracija Henrija Holideja. Izgledalo je kao da su groteskne figure zaokupljene vlastitim mislima, jer im je pogled bio okrenut nekako unutra, i pored toga što su oštrili sekire, povlačili zvona i drešili brodsku užad. Najdžel je kupio ovu knjigu po stravično visokoj ceni - posedovati bilo koju vrstu knjige s klasičnim povezom, koja nije bila izrađena u faksprintu, stariju od deset godina, bilo je pomodno tih dana - i odneo ju je u Karterov park gde je seo pod posivelu statuu jednog pokojnog političara.
<BR>&nbsp;&nbsp;&nbsp;&nbsp;&nbsp;Žudno je rasklopio knjigu, osećajući manje uvažavanje prema toj drevnoj umetničkoj rukotvorini sada kada je bila njegova, i počeo da je čita. Uživao je u čistim, krutim listovima, kao i u strogo formalnom nizanju reči starog tipa. Da li je ikada pročitao ovu poemu od početka do samog kraja? Očigledno da nije, jer nije mogao da se seti čitavih odlomaka.
<BR>
<BR>&nbsp;&nbsp;&nbsp;&nbsp;&nbsp;Kupio je veliku mapu koja je predstavljala
<BR>&nbsp;&nbsp;&nbsp;&nbsp;&nbsp;more bez ijednog traga kopna;
<BR>&nbsp;&nbsp;&nbsp;&nbsp;&nbsp;A posada je bila više nego zadovoljna
<BR>&nbsp;&nbsp;&nbsp;&nbsp;&nbsp;otkrivši da je
<BR>&nbsp;&nbsp;&nbsp;&nbsp;&nbsp;Posredi mapa koju su svi mogli da
<BR>&nbsp;&nbsp;&nbsp;&nbsp;&nbsp;razumeju do dna.
<BR>
<BR>&nbsp;&nbsp;&nbsp;&nbsp;&nbsp;Najdžel se osmehnu razmišljajući o Izkomu. Podigao je pogled prema granitnom političaru, sada samo upljuvanom sadrugu golubova.
<BR>
<BR>&nbsp;&nbsp;&nbsp;&nbsp;&nbsp;Jer iako obični Snarkovi nisu skloni nasilju
<BR>&nbsp;&nbsp;&nbsp;&nbsp;&nbsp;ipak osećam da mi je dužnost kazati
<BR>&nbsp;&nbsp;&nbsp;&nbsp;&nbsp;Sačuvaj Bože ako se sluči da je tvoj Snark
<BR>&nbsp;&nbsp;&nbsp;&nbsp;&nbsp;bauk! Zato ćeš u tom slučaju iznenada
<BR>&nbsp;&nbsp;&nbsp;&nbsp;&nbsp;i neprimetno iščeznuti.
<BR>
<BR>&nbsp;&nbsp;&nbsp;&nbsp;&nbsp;Najdžel se nasladivao krtim zvukom okretanja listova, iskrivljenim linijama crteža zbrčkanih patuljaka koji su uzbuđeno obigravali oko plena. Sedeći ovde u ovom sparušenom američkom parku, odjednom se osetio izuzetno blaženo i veoma engleski.
<BR>
<BR>&nbsp;&nbsp;&nbsp;&nbsp;&nbsp;Jer Snark je posve neobičan stvor, koga ne
<BR>&nbsp;&nbsp;&nbsp;&nbsp;&nbsp;možeš uloviti na način odomaćen kod nas
<BR>&nbsp;&nbsp;&nbsp;&nbsp;&nbsp;Učini sve što znaš i pokušaj sve što ne znaš
<BR>&nbsp;&nbsp;&nbsp;&nbsp;&nbsp;Nijedna prilika ne sme biti propuštena
<BR>&nbsp;&nbsp;&nbsp;&nbsp;&nbsp;u ovaj čas.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
