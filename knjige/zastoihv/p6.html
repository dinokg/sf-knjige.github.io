<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Sa prozora svoje kancelarije, na najvišem spratu Centra večnost, Frost je posmatrao tapiseriju starog Njujorka. Reka Hadson je bila srebrna nit, ostrvo Menhetn čvor izbledelih boja.
<BR>&nbsp;&nbsp;&nbsp;&nbsp;&nbsp;Mnogo puta je stajao na ovom prozoru i doživljavao ovaj prizor, oivičen plavom izmaglicom udaljenosti i vode, kao metaforu - pogled na prošlost čovečanstva s pozicije budućnosti.
<BR>&nbsp;&nbsp;&nbsp;&nbsp;&nbsp;Ali danas nije bilo metafore. Nije bilo ničega, izuzev pitanja bez odgovora i brige koja mu je probijala mozak.
<BR>&nbsp;&nbsp;&nbsp;&nbsp;&nbsp;Eplton je namerno pokušao da ga uništi, i to je bilo zastrašujuće; srž pitanja je, međutim, zašto je Markus to smatrao neophodnim. I da li je Markus delovao sam, ili za tuđe interese - možda je bilo još umešanih?
<BR>&nbsp;&nbsp;&nbsp;&nbsp;&nbsp;Kancelarijska politika - to bi bio očigledan odgovor. Ali Frost je godinama pažljivo izbegavao bilo kakvo mešanje u kancelarijsku politiku. Neko možda želi njegovo mesto, možda i više ljudi. Ali niko od njih, bio je siguran, ne bi mogao smisliti ovo što je Eplton uradio.
<BR>&nbsp;&nbsp;&nbsp;&nbsp;&nbsp;I to se pojavljivao samo jedan mogući odgovor - neko ga se plaši, neko misli da on nešto zna, ili sumnja u nešto što bi moglo doneti štetu možda ne Centru večnost, ali svakako nekom od šefova odeljenja.
<BR>&nbsp;&nbsp;&nbsp;&nbsp;&nbsp;Što je samo po sebi bilo smešno. On je ispunjavao svoje obaveze i gledao svoja posla. Savetovali su se s njim samo u vezi sa stvarima koje su bile u njegovom domenu. Nije se mešao u politiku, izuzev onoliko koliko mu je to položaj nalagao.
<BR>&nbsp;&nbsp;&nbsp;&nbsp;&nbsp;Uvek jeste gledao svoja posla, ali, podsetio se, upravo jutros je prekršio pravilo koje je sam sebi postavio. Rekao je B.Dž.-u da je smešno pretvarati se da Centar večnost ne upravlja svetom. To, naravno, jeste bila istina, ali nije je trebao kazati. Trebao je da drži jezik za zubima. Nije bilo potrebe da to kaže. Jedino opravdanje koje je imao bilo je da ga je Eplton razbesneo i da nije, tako besan, mogao pravilno da rasuđuje.
<BR>&nbsp;&nbsp;&nbsp;&nbsp;&nbsp;Ono što je Eplton rekao - bila je istina. Postojala je mreža doušnika, ali on ju je nasledio kad je dobio službu, i bila je mala i ograničene namene. Eplton je sve to, radi nekog svog cilja, naduvao preko svake mere.
<BR>&nbsp;&nbsp;&nbsp;&nbsp;&nbsp;Frost se odvoji od prozora i pođe ka svom stolu. Sedajući privuče gomilu papira koju je gospođica Bil tu bila spuetila. Na vrhu gomile nalazio se, kao i obično, dnevni izveštaj o životnoj statistici.
<BR>&nbsp;&nbsp;&nbsp;&nbsp;&nbsp;Uzeo ga je i pogledao ga.
<BR>&nbsp;&nbsp;&nbsp;&nbsp;&nbsp;Na papiru je stajao datum 15. jun 2148, i dva reda teksta:
<BR>&nbsp;&nbsp;&nbsp;&nbsp;&nbsp;Sa nerešenim životnim pitanjem - 96.674.321.458
<BR>&nbsp;&nbsp;&nbsp;&nbsp;&nbsp;Spremni za dalji život - 47.128.932.076
<BR>&nbsp;&nbsp;&nbsp;&nbsp;&nbsp;Jedva pogledavši ostatak teksta on zgužva papir i baci ga u kantu za otpatke, onda se maši drugoga lista sa gomile.
<BR>&nbsp;&nbsp;&nbsp;&nbsp;&nbsp;Neko zakuca i Frost podiže pogled. Gospođica Bil uđe.
<BR>&nbsp;&nbsp;&nbsp;&nbsp;&nbsp;"Izvinite, gospodine Frost", reče ona. "Niste bili tu, pa sam uzela da pročitam jutrošnje novine, i onda sam zaboravila da ih stavim na vaš sto."
<BR>&nbsp;&nbsp;&nbsp;&nbsp;&nbsp;"U redu je", reče on. "Ima li nečeg interesantnog?"
<BR>&nbsp;&nbsp;&nbsp;&nbsp;&nbsp;"Izveštaj o sinjijanskoj ekspediciji. Objavili su ga baš kao što smo ga napisali. Naći ćete ga na trećoj stranici."
<BR>&nbsp;&nbsp;&nbsp;&nbsp;&nbsp;"Ne na prvoj?", upita on.
<BR>&nbsp;&nbsp;&nbsp;&nbsp;&nbsp;"Ne. Tu je došao Čepmenov slučaj."
<BR>&nbsp;&nbsp;&nbsp;&nbsp;&nbsp;"Čepmenov slučaj?"
<BR>&nbsp;&nbsp;&nbsp;&nbsp;&nbsp;"Da, sećate se. Čovek čija su se spasilačka kola pokvarila."
<BR>&nbsp;&nbsp;&nbsp;&nbsp;&nbsp;"A, taj. Novine su danima pisale o tome."
<BR>&nbsp;&nbsp;&nbsp;&nbsp;&nbsp;"Juče su ga osudili. Bilo je na televiziji."
<BR>&nbsp;&nbsp;&nbsp;&nbsp;&nbsp;"Propustio sam. Nisam sinoć gledao televiziju."
<BR>&nbsp;&nbsp;&nbsp;&nbsp;&nbsp;"Bilo je tako dramatično", reče gospođica Bil. "On ima ženu i decu i sad, eto, ne može s njima u drugi život. Tako mi ih je žao."
<BR>&nbsp;&nbsp;&nbsp;&nbsp;&nbsp;"Prekršio je zakon", reče Frost. "Nije obavio jasnu i jednostavnu dužnost. Životi svih nas zavise od takvih ljudi."
<BR>&nbsp;&nbsp;&nbsp;&nbsp;&nbsp;"To je tačno", priznade gospođica Bil, "ali mi ga je ipak žao. Tako užasna stvar. Biti jedan iz milijarde ljudi koji je osuđen na večnu smrt, biti lišen druge prilike."
<BR>&nbsp;&nbsp;&nbsp;&nbsp;&nbsp;"On nije ni prvi", podseti je Frost, "a ni poslednji."
<BR>&nbsp;&nbsp;&nbsp;&nbsp;&nbsp;Ona spusti novine na sto.
<BR>&nbsp;&nbsp;&nbsp;&nbsp;&nbsp;"Čula sam", reče ona, "da ste imali nekih neprijatnosti na jutrošnjem sastanku."
<BR>&nbsp;&nbsp;&nbsp;&nbsp;&nbsp;On samo odsutno klimnu glavom, ne reče ništa.
<BR>&nbsp;&nbsp;&nbsp;&nbsp;&nbsp;Čula je, pomisli on. Priča o onome što se desilo nekako je već procurela i sad juri zgradom kao furija.
<BR>&nbsp;&nbsp;&nbsp;&nbsp;&nbsp;"Nadam se da nije ništa ozbiljno", reče ona.
<BR>&nbsp;&nbsp;&nbsp;&nbsp;&nbsp;"Nije ništa ozbiljno", reče joj on.
<BR>&nbsp;&nbsp;&nbsp;&nbsp;&nbsp;Ona se okrete i pođe ka vratima.
<BR>&nbsp;&nbsp;&nbsp;&nbsp;&nbsp;"Gospođice Bil", pozva je.
<BR>&nbsp;&nbsp;&nbsp;&nbsp;&nbsp;Ona se okrene.
<BR>&nbsp;&nbsp;&nbsp;&nbsp;&nbsp;"Ne bih da ostanem i popodne", reče on. "Nemam nikakvih obaveza u planu, zar ne?"
<BR>&nbsp;&nbsp;&nbsp;&nbsp;&nbsp;"Imate nekoliko sastanaka. Ništa važno. Mogu ih otkazati"
<BR>&nbsp;&nbsp;&nbsp;&nbsp;&nbsp;"Ako biste bili ljubazni", reče on.
<BR>&nbsp;&nbsp;&nbsp;&nbsp;&nbsp;"A ako stigne neki poverljiv dokument."
<BR>&nbsp;&nbsp;&nbsp;&nbsp;&nbsp;"Stavite ga u sef."
<BR>&nbsp;&nbsp;&nbsp;&nbsp;&nbsp;"Ali oni ne vole da..."
<BR>&nbsp;&nbsp;&nbsp;&nbsp;&nbsp;"Znam. Treba da se odmah pročita i..."
<BR>&nbsp;&nbsp;&nbsp;&nbsp;&nbsp;I to je to! pomisli on.
<BR>&nbsp;&nbsp;&nbsp;&nbsp;&nbsp;To je bio odgovor na današnje događaje.
<BR>&nbsp;&nbsp;&nbsp;&nbsp;&nbsp;Jednostavno se nije setio.
<BR>&nbsp;&nbsp;&nbsp;&nbsp;&nbsp;"Gospodine Frost, nešto nije u redu?"
<BR>&nbsp;&nbsp;&nbsp;&nbsp;&nbsp;"Ne, sve je u redu. Ako dođe neki poverljiv dokument, samo ga stavite u sef. Pobrinuću se za njega ujutru."
<BR>&nbsp;&nbsp;&nbsp;&nbsp;&nbsp;"Vrlo dobro", reče ona, pomalo kruto, da bi izrazila svoje neslaganje.
<BR>&nbsp;&nbsp;&nbsp;&nbsp;&nbsp;Ona izađe.
<BR>&nbsp;&nbsp;&nbsp;&nbsp;&nbsp;On se sruši u stolicu prisećajući se toga dana od pre otprilike tri meseca: kurir je doneo poverljiv dokument, on ga je otvorio ne gledajući ime primaoca, i tek tada utvrdio da je namenjen Piteru Lejnu.
<BR>&nbsp;&nbsp;&nbsp;&nbsp;&nbsp;Lično ga je odneo Lejnu, i sve mu objasnio - i činilo se da je sve sređeno. Kurir je otpušten, naravno, ali to je bilo sve. Kurir jeste napravio grešku, ozbiljnu grešku, i zaslužio je otkaz. Frost je bio uveren da je između Lejna i njega ta stvar zaboravljena.
<BR>&nbsp;&nbsp;&nbsp;&nbsp;&nbsp;Ali, reče on samome sebi, ta stvar očito nije bila zaboravljena, možda i zato što je, vrativši se od Lejna, našao ispod stola papirić - ispao je iz koverte kad ju je otvarao.
<BR>&nbsp;&nbsp;&nbsp;&nbsp;&nbsp;Sad se sećao kako je stajao s papirićem u ruci i pitao se da li da ga odnese Lejnu. Ako bi ga odneo, morao bi ponovo sve da mu objašnjava, a to bi bilo neprijatno a papirić mu se nije činio važnim. Što je slučaj, podseti se on, s polovinom stvari koja je donošena kao poverljiv dokument.
<BR>&nbsp;&nbsp;&nbsp;&nbsp;&nbsp;Neki zaboravljeni činovnik, koji je voleo formalnosti i krimi-romane, uveo je tu praksu pre mnogo godina, i ona je opstala do danas, još jedna u nizu stvari koje čine kancelarijsku rutinu. Neka dokumenta su, naravno, zaista bila poverljive prirode, ili makar polupoverljive, ali ostala su bila najobičnija kancelarijska dokumenta, i tu nije bilo ikakve potrebe za poverljivošću.
<BR>&nbsp;&nbsp;&nbsp;&nbsp;&nbsp;I tako, da bi izbegao neprijatnosti još jednog objašnjavanja, jednostavno je zaturio papir u ladici stola, i zaboravio na njega, znajući da, ako je tako nevažan kao što izgleda, niko neće primetiti da ga nema.
<BR>&nbsp;&nbsp;&nbsp;&nbsp;&nbsp;Ali napravio je očito pogrešan potez. Ili mu se to sad tako učinilo.
<BR>&nbsp;&nbsp;&nbsp;&nbsp;&nbsp;A ako je ono što je Eplton jutros uradio povezano s nestalim papirićem, onda je u sve i Lejn umešan.
<BR>&nbsp;&nbsp;&nbsp;&nbsp;&nbsp;On otvori srednju ladicu stola i poče da pretura po papirima i drugim tričarijama, ali papirića nigde.
<BR>&nbsp;&nbsp;&nbsp;&nbsp;&nbsp;Kad bi se samo mogao setiti šta je pisalo na njemu! Nešto u vezi sa stavljanjem nečega na nekakvu listu.
<BR>&nbsp;&nbsp;&nbsp;&nbsp;&nbsp;On nabra obrve pokušavajući da se seti. Ali - bez uspeha.
<BR>&nbsp;&nbsp;&nbsp;&nbsp;&nbsp;Pretražio je i ostale ladice, papirića nigde.
<BR>&nbsp;&nbsp;&nbsp;&nbsp;&nbsp;I tako su saznali, pomisli on.
<BR>&nbsp;&nbsp;&nbsp;&nbsp;&nbsp;Neko mi je pretražio sto i našao ga!
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
