<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;Frenklin Čepmen je sedeo na klupi ispred biblioteke, čekajući, kao što je čekao svake srede i subote uveče, od noći kada je razgovarao sa Frostom, kad ga prvi bol probode. Za trenutak se svetla ulice, i osvetljeni prozori kuća prekoputa, i crnilo drveća i sjajna, svetlom prelivena površina ulice zamutiše i zavrteše, kao mračni kaleidoskop, i on poče da se previja, sa živom vatrom koja mu je prolazila kroz grudi, stomak i ruku.
<BR>&nbsp;&nbsp;&nbsp;&nbsp;&nbsp;Ostao je povijen, sa rukama čvrsto obavijenim oko trbuha, lica spuštenog nad grudi. Ćutao je, bol se polako povlačio iz grudi i stomaka, ali leva ruka mu je još bila utrnula, i njegov jad je pulsirao kroz tu utrnulost.
<BR>&nbsp;&nbsp;&nbsp;&nbsp;&nbsp;Pažljivo, on se ispravi, i strah dotače jedan delić njegovog mozga, šapućući svoju sumnju u to šta je izazvalo bol. Trebao bi da ode kući, pomisli, ili, još bolje, da pozove taksi i kaže vozaču da ga odveze do najbliže bolnice.
<BR>&nbsp;&nbsp;&nbsp;&nbsp;&nbsp;Ali mora je da sačeka, reče on sebi, samo još malo. Jer je obećao da će čekati, od devet do deset, dve večerei nedeljno. Šta ako bude potreban Frostu?
<BR>&nbsp;&nbsp;&nbsp;&nbsp;&nbsp;Iako nije bilo ni traga ni glasa od Frosta od one noći kad je kuvar ubijen u uličici iza restorana. A sad je i En Harison nestala, ni ne javivši mu da odlazi.
<BR>&nbsp;&nbsp;&nbsp;&nbsp;&nbsp;Šta im se, pitao se, moglo dogoditi?
<BR>&nbsp;&nbsp;&nbsp;&nbsp;&nbsp;On se oprezno ispravi i položi bolnu ruku u krilo.
<BR>&nbsp;&nbsp;&nbsp;&nbsp;&nbsp;Smešno, kako je osetljiv. To je samo mali bol...
<BR>&nbsp;&nbsp;&nbsp;&nbsp;&nbsp;Bol ga ponovo prože, i on se previ.
<BR>&nbsp;&nbsp;&nbsp;&nbsp;&nbsp;Polako je ispustio dah dok je bol, posle svog surovog uboda, napuštao njegovo telo ostavljajući ga mlitavog i potresenog.
<BR>&nbsp;&nbsp;&nbsp;&nbsp;&nbsp;Ne smem umreti, reče on sebi. Nekako moram preživeti.
<BR>&nbsp;&nbsp;&nbsp;&nbsp;&nbsp;On se podiže i, pogrbljen, stade pored klupe. Na ulici tada ugleda kupolasto svetlo taksija. Potrča, teturajući se, niz trotoar ka ulici, mašući desnom rukom dolazećem taksiju.
<BR>&nbsp;&nbsp;&nbsp;&nbsp;&nbsp;Taksi se zaustavi i vozač pruži ruku da otvori zadnja vrata. Čepmen upade unutra i skljoka se na sedište.
<BR>&nbsp;&nbsp;&nbsp;&nbsp;&nbsp;"Kuda, gospodine?"
<BR>&nbsp;&nbsp;&nbsp;&nbsp;&nbsp;"Odvedite me..." poče Čepmen, i stade. Iznenadna pomisao prolete mu kroz glavu. Ne u bolnicu. Ne odmah. Mora prvo otići na još jedno mesto.
<BR>&nbsp;&nbsp;&nbsp;&nbsp;&nbsp;Taksista ga je gledao, poluokrenut u svom sedištu.
<BR>&nbsp;&nbsp;&nbsp;&nbsp;&nbsp;"Je li vam dobro?"
<BR>&nbsp;&nbsp;&nbsp;&nbsp;&nbsp;"U redu sam."
<BR>&nbsp;&nbsp;&nbsp;&nbsp;&nbsp;"Izgledate kao da vam je pozlilo."
<BR>&nbsp;&nbsp;&nbsp;&nbsp;&nbsp;"Dobro mi je", reče Čepmen. Bilo je tako teško misliti. Tako teško koncentrisati se na jednu stvar. Misli su mu bile spore i zamućene.
<BR>&nbsp;&nbsp;&nbsp;&nbsp;&nbsp;"Hoću da idem", reče on, "na poštu."
<BR>&nbsp;&nbsp;&nbsp;&nbsp;&nbsp;"Ima jedna tu niz ulicu, ali šalteri će biti zatvoreni."
<BR>&nbsp;&nbsp;&nbsp;&nbsp;&nbsp;"Ne", prošaputa Čepmen. "Ne bilo koja pošta. Jedna određena." On onda reče taksisti gde se ona nalazi.
<BR>&nbsp;&nbsp;&nbsp;&nbsp;&nbsp;Vozač ga sumnjičavo pogleda.
<BR>&nbsp;&nbsp;&nbsp;&nbsp;&nbsp;"Gospodine, stvarno loše izgledate."
<BR>&nbsp;&nbsp;&nbsp;&nbsp;&nbsp;"Dobro sam", reče Čepmen.
<BR>&nbsp;&nbsp;&nbsp;&nbsp;&nbsp;Zavalio se u sedište i posmatrao kako ulica promiče dok se taksi kreće. Većina radnji i prodavnica bila je u mraku. Neka svetla su još gorela u džinovskim gromadama stambenih zgrada. Odmah ispred njih nalazila se crkva, s uglačanim krstom koji je sijao na mesečini. Jednom, prisetio se, otišao je u crkvu - ne zna koliko mu je to pomoglo.
<BR>&nbsp;&nbsp;&nbsp;&nbsp;&nbsp;Noć je bila tiha i grad je bio tih, kao što je uvek i bio noću. Sedeo je tako i posmatrao ga kako glatko promiče pored njega, i u svemu oseti, i postade svestan toga, nekakav mir. Zemlja i život, pomisli on, i oboje su bili dobri. Krugovi svetla koje su ulične svetiljke bacale na trotoar, mačka što se šunja, deo same noći, obojeni znaci ispisani na prozorima prodavnica najavljuju sniženja - sve te stvari je i ranije opažao, ali ih nikad nije zaista video. I sada ih je, zavaljen u taksi koji se ravnomerno kretao, po prvi put video kao odvojene pojedinosti koje su sačinjavale grad koji je poznavao. Skoro kao da se, pomisli, oprašta s njim i posmatra ga tako da bi ga se mogao setiti u danima kada ga više neće biti.
<BR>&nbsp;&nbsp;&nbsp;&nbsp;&nbsp;Mada nema nameru da ga napusti. Prvo u poštu, pa onda u bolnicu i odande će zvati kuću, jer ako se ne javi, Alisa će se brinuti, a imala je dosta briga i bez njega. Ali ne zbog novca. Bio je zadovoljan time, pa pomisli na knjigu i na to kako je novčano obezbeđena.
<BR>&nbsp;&nbsp;&nbsp;&nbsp;&nbsp;Ruka mu je smetala. Poželeo je da prestane da ga žiga. Sad mu je bilo dobro, da nije ruke. Pomalo je slab i potresen možda, ali ruka ga je brinula.
<BR>&nbsp;&nbsp;&nbsp;&nbsp;&nbsp;Taksi stade pored ivičnjaka i vozač se okrene da otvori vrata.
<BR>&nbsp;&nbsp;&nbsp;&nbsp;&nbsp;"Evo nas", reče on. "Hoćete da vas sačekam?"
<BR>&nbsp;&nbsp;&nbsp;&nbsp;&nbsp;"Molim vas", reče Čepmen. "Odmah se vraćam."
<BR>&nbsp;&nbsp;&nbsp;&nbsp;&nbsp;On se stade penjati stepenicama, zastajkujući, jer mu je penjanje predstavljalo napor. Noge je jedva vukao i zadihao se dok je stigao na vrh.
<BR>&nbsp;&nbsp;&nbsp;&nbsp;&nbsp;Prešao je hol i našao pregradak koji je iznajmio pre više nedelja. Koverta, video je, još je bila tu - samo ta jedna koverta.
<BR>&nbsp;&nbsp;&nbsp;&nbsp;&nbsp;B F-u i nazad E-u. Polako i pažljivo je okrenuo ručku, nije uspelo. On pokuša ponovo, ovoga puta uspešno. Pruži ruku, uze kovertu i zatvori pregradak.
<BR>&nbsp;&nbsp;&nbsp;&nbsp;&nbsp;Kako se okrenuo, s kovertom u stisnutoj šaci, bol ga ponovo probode - težak, nemilosrdan, užasan. Crnilo se sklopi nad njim i on pade, ne osetivši udar kad mu je telo lupilo o pod.
<BR>&nbsp;&nbsp;&nbsp;&nbsp;&nbsp;Krećući se prigušenim pa blistavim svetlom nove zore, um i svest Frenklina Čepmena stupiše u mesto zvano Smrt.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
