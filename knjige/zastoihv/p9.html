<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Provirivši kroz poluotvorena vrata Nikolas Najt vide čoveka kako ulazi u crkvu, potajno, skoro bojažljivo, sa šeširom stisnutim obema rukama i privijenim na grudi.
<BR>&nbsp;&nbsp;&nbsp;&nbsp;&nbsp;Najt je, sedeći za svojim stolom s malom, nisko spuštenom stonom lampom, zainteresovano posmatrao čoveka.
<BR>&nbsp;&nbsp;&nbsp;&nbsp;&nbsp;Očigledno nije često dolazio u crkvu, i bio je nesiguran u sebe. Tiho i zastajkujući prolazio je pored redova stolica, s vremena na vreme naglo se osvrtao, kao da se plaši da ga neko nepoznato i zastrašujuće stvorenje ne zaskoči iz senke.
<BR>&nbsp;&nbsp;&nbsp;&nbsp;&nbsp;A ipak, oko njega je lebdela aura vere, kao da je došao da traži utočište i utehu. A to je, samo po sebi, bilo neuobičajeno. Danas je, naime, malo ljudi dolazilo u crkvu s verom. Dolazili su bezbrižno, ili sa smirenim uverenjem da ovde nema ničega što bi im bilo potrebno, već prosto da odaju poštu nečemu što je postalo deo kulturne tradicije, i ništa više od toga.
<BR>&nbsp;&nbsp;&nbsp;&nbsp;&nbsp;Posmatrajući ovoga čoveka Najt oseti da se nešto pokrenulo duboko u njemu, neka osećanja na koja je bio zaboravio - želja da priđe tom čoveku, da ga uteši, osećaj cilja, dužnosti i očinskog saosećanja.
<BR>&nbsp;&nbsp;&nbsp;&nbsp;&nbsp;Očinskog saosećanja, pomisli on. Kome još na svetu to treba? Prvi put se to osećanje javilo pre mnogo godina, dok je još bio u semeništu, ali se i ugasilo - nije bilo ni mesta ni potrebe za nečim takvim.
<BR>&nbsp;&nbsp;&nbsp;&nbsp;&nbsp;Tiho ustade sa stolice i pažljivo priđe vratima koja su vodila u crkvu.
<BR>&nbsp;&nbsp;&nbsp;&nbsp;&nbsp;Čovek je došao do prednjeg dela prazne crkve i sada seo na klupu. Šešir mu je još bio stisnut u rukama, a sedeo je uspravno, na ivici klupe, ukrućen. Gledao je pravo preda se; treperenje sveća sa oltara stvaralo je mnogobrojne senke koje su jurile njegovim licem.
<BR>&nbsp;&nbsp;&nbsp;&nbsp;&nbsp;Nepomično je ostao tako nekoliko dugih minuta. Izgledalo je kao da ni ne diše. A Najtu se učini da, iako stoji u dovratku, može da oseti napetost i bol u tom zgrčenom telu.
<BR>&nbsp;&nbsp;&nbsp;&nbsp;&nbsp;Kad prođe tih nekoliko dugih trenutaka na klupi, čovek ustade i krete između redova klupa, da izađe putem kojim je i ušao, sa šeširom još uvek čvrsto pripijenim uz grudi. Nijednog trenutka, Najt je bio siguran, nije se pojavio ni tračak emocija na tom zaleđenom licu, a telo je još uvek bilo pravo kao prut, kao i na početku.
<BR>&nbsp;&nbsp;&nbsp;&nbsp;&nbsp;Čovek je ušao ovamo tragajući za nečim, to nije našao, i sada odlazi s mišlju da se to, može biti, i ne može naći.
<BR>&nbsp;&nbsp;&nbsp;&nbsp;&nbsp;Najt krenu iz svoje sobice, ka ulazu. Ali čovek će, primeti on, stići do vrata i izaći pre no što ga on može presresti.
<BR>&nbsp;&nbsp;&nbsp;&nbsp;&nbsp;Zato ga meko oslovi: "Prijatelju."
<BR>&nbsp;&nbsp;&nbsp;&nbsp;&nbsp;Čovek se naglo okrete, sa strahom na licu.
<BR>&nbsp;&nbsp;&nbsp;&nbsp;&nbsp;"Prijatelju", reče Najt, "ima li nešto što mogu da učinim za tebe?"
<BR>&nbsp;&nbsp;&nbsp;&nbsp;&nbsp;Čovek nešto promrmlja, ali se ne pomeri. Najt mu priđe.
<BR>&nbsp;&nbsp;&nbsp;&nbsp;&nbsp;"Treba ti pomoć", reče Najt. "Ovde sam da ti pomognem."
<BR>&nbsp;&nbsp;&nbsp;&nbsp;&nbsp;"Ne znam", reče čovek. "Video sam otvorena vrata, pa sam ušao."
<BR>&nbsp;&nbsp;&nbsp;&nbsp;&nbsp;"Ta vrata su uvek otvorena."
<BR>&nbsp;&nbsp;&nbsp;&nbsp;&nbsp;"Mislio sam", reče čovek. "Nadao sam se..."
<BR>&nbsp;&nbsp;&nbsp;&nbsp;&nbsp;Ponestalo mu je reči i stajao je, nem.
<BR>&nbsp;&nbsp;&nbsp;&nbsp;&nbsp;"Svi se moramo nadati", reče Najt. "Svi imamo veru u sebi."
<BR>&nbsp;&nbsp;&nbsp;&nbsp;&nbsp;"Verovatno je u tome stvar", reče čovek. "Ja vere nemam. Kako čovek stiče veru? U šta čovek treba da veruje?"
<BR>&nbsp;&nbsp;&nbsp;&nbsp;&nbsp;"U večni život", reče mu Najt. "Moramo verovati u to. I u mnogo drugih stvari."
<BR>&nbsp;&nbsp;&nbsp;&nbsp;&nbsp;Čovek se nasmeja - kratkim, surovim, pakosnim smehom. "Ali to već imamo. Imamo večni život. I ne treba nam vera."
<BR>&nbsp;&nbsp;&nbsp;&nbsp;&nbsp;"Ne večni život", ispravi ga Najt. "Samo produžetak ovoga. A posle toga produžetka dolazi još jedan život, drugačiji, bolji."
<BR>&nbsp;&nbsp;&nbsp;&nbsp;&nbsp;Čovek podiže glavu i zaškilji očima, kao sa dva mala plamena.
<BR>&nbsp;&nbsp;&nbsp;&nbsp;&nbsp;"Ti veruješ u to, pastore? Ti si pastor, zar ne?"
<BR>&nbsp;&nbsp;&nbsp;&nbsp;&nbsp;"Da, ja sam pastor. I da, verujem u to."
<BR>&nbsp;&nbsp;&nbsp;&nbsp;&nbsp;"Onda kakvog smisla ima ovo produžavanje? Zar ne bi bilo bolje..."
<BR>&nbsp;&nbsp;&nbsp;&nbsp;&nbsp;Najt odmahnu glavom. "Ne znam", reče on. "Ne mogu se pretvarati da znam. Ali ne mogu ni kritikovati Božju odluku da to dopusti."
<BR>&nbsp;&nbsp;&nbsp;&nbsp;&nbsp;"Ali zašto on to dopušta?"
<BR>&nbsp;&nbsp;&nbsp;&nbsp;&nbsp;"Možda nam treba duži život da bismo se bolje pripremili za smrt."
<BR>&nbsp;&nbsp;&nbsp;&nbsp;&nbsp;"Priča se", reče čovek, "o beskonačnom životu, besmrtnosti. Šta će nam onda Bog? Neće nam trebati ni drugi život, jer ga već imamo."
<BR>&nbsp;&nbsp;&nbsp;&nbsp;&nbsp;"Da", reče Najt, "možda će tako i biti. Ali onda ćemo varati same sebe. A besmrtnost o kojoj pričaju nam se možda neće dopasti. Može nam dosaditi."
<BR>&nbsp;&nbsp;&nbsp;&nbsp;&nbsp;"A ti, pastore? Kako stoji stvar s tobom?"
<BR>&nbsp;&nbsp;&nbsp;&nbsp;&nbsp;"Sa mnom? Ne razumem."
<BR>&nbsp;&nbsp;&nbsp;&nbsp;&nbsp;"Koji je od ovih života za tebe? Da li si obezbedio svoje mesto u Centru večnost?"
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Shvatam", reče ovaj. "Srećno, pastore, i hvala ti što si pokušao."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
