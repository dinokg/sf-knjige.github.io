<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Pošto je parkirao vespu na parkingu za osoblje ispod kupole opservatorije, Binej potrča stazom koja je vodila do glavnog ulaza u ogromnu zgradu. Kada je počeo da se penje širokim kamenim stepeništem, začudio se začuvši kako ga neko doziva odozgo.
<BR>&nbsp;&nbsp;&nbsp;&nbsp;&nbsp;"Bineje! Konačno si stigao."
<BR>&nbsp;&nbsp;&nbsp;&nbsp;&nbsp;Astronom podiže pogled. Visoka, krupna, moćna prilika njegovog prijatelja Teremona 762 iz Saroske Hronike stajala je u okviru velikih vrata Opservatorije.
<BR>&nbsp;&nbsp;&nbsp;&nbsp;&nbsp;"Teremone? Zar si me tražio?"
<BR>&nbsp;&nbsp;&nbsp;&nbsp;&nbsp;"Jesam. Ali su mi kazali da ćeš se pojaviti tek za nekoliko časova. A onda, kada sam se spremao da odem, eto te. I neka mi onda neko kaže da ne postoji sretan slučaj!"
<BR>&nbsp;&nbsp;&nbsp;&nbsp;&nbsp;Binej pretrča onih nekoliko poslednjih stepenika i oni se na brzinu zagrliše. Poznavao je novinara neke tri ili četiri godine, još od onda kada je Teremon došao u Opservatoriju da intervjuiše nekog naučnika, bilo kog naučnika, u vezi sa poslednjim manifestom ekscentrične grupe Apostoli Plamena. Vremenom su on i Teremon postali bliski prijatelji, iako je Teremon bio nekih pet godina stariji i poticao iz grublje, primitivnije sredine. Bineju se dopadalo da ima prijatelja koji nije imao nikakve veze sa politikom Univerziteta; a Teremon je bio oduševljen što poznaje nekoga koga uopšte nije zanimalo da se koristi njegovim znantim novinarskim uticajem.
<BR>&nbsp;&nbsp;&nbsp;&nbsp;&nbsp;"Nešto nije u redu?" upita Binej.
<BR>&nbsp;&nbsp;&nbsp;&nbsp;&nbsp;"Naprotiv, sve je u najboljem redu. Ali moram ponovo da te uključim u rubriku Glas nauke. Mondior je ponovo održao jedan od svojih čuvenih govora Pokajte se! Pokajte se! Bliži se Sudnji dan. Ovoga puta tvrdi da je spreman da otkrije tačan čas kada će svet biti uništen. Ako te baš zanima, to će se dogoditi naredne godine devetnaestog teptara."
<BR>&nbsp;&nbsp;&nbsp;&nbsp;&nbsp;"Taj ludak! Pravo je traćenje prostora štampati bilo šta o njemu. Zašto bilo ko uopšte obraća ma i najmanju pažnju na Apostole?"
<BR>&nbsp;&nbsp;&nbsp;&nbsp;&nbsp;Teremon slegnu ramenima. "Stoji da ljudi obračaju pažnju na njih. I to mnogi ljudi, Bineje. Ako Mondior kaže da je kraj blizu, moje je da dovedem nekog poput tebe ko će ustati i reći: 'Nije tačno, braćo i sestre! Ne plašite se! Sve je u redu!' Ili nešto slično što će imati isti učinak. Mogu računati s tobom, zar ne, Binaje?"
<BR>&nbsp;&nbsp;&nbsp;&nbsp;&nbsp;"Znaš da možeš."
<BR>&nbsp;&nbsp;&nbsp;&nbsp;&nbsp;"Večeras?"
<BR>&nbsp;&nbsp;&nbsp;&nbsp;&nbsp;"Večeras? Oh, Bože, Teremone, večeras je prava gungula. Šta misliš, koliko ti vremena treba?"
<BR>&nbsp;&nbsp;&nbsp;&nbsp;&nbsp;"Pola sata? Četrdeset pet minuta?"
<BR>&nbsp;&nbsp;&nbsp;&nbsp;&nbsp;"Slušaj", odvrati Binej, "Upravo idem na hitan sastanak... zato sam došao ranije. Posle toga, zakleo sam se Raisti da ću pohitati kući i posvetiti joj, otprilike, sat ili dva. U poslednje vreme se stalno mimoilazimo, jedva da se i viđamo. A kasnije večeras moram ponovo da se vratim u Opservatoriju, da nadgledam snimanje gomile fotografija..."
<BR>&nbsp;&nbsp;&nbsp;&nbsp;&nbsp;"U redu", odvrati Teremon. "Očigledno sam odabrao pogrešno vreme za ovo. Nema problema, Bineje. Priču moram predati sutra do podneva. Da popričamo ujutro,"
<BR>&nbsp;&nbsp;&nbsp;&nbsp;&nbsp;"Ujutro?" ponovi sumnjičavo Binej.
<BR>&nbsp;&nbsp;&nbsp;&nbsp;&nbsp;"Znam da je za tebe nazmislivo da bilo šta radiš ujutro. Ali mislio sam da se vratim ovamo u vreme izlaska Onosa, kada završavaš svoju noćnu smenu. Ako bi mogao da mi daš kratki intervju pre no što pođeš kući na spavanje..."
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Za prijatelja, Bineje."
<BR>&nbsp;&nbsp;&nbsp;&nbsp;&nbsp;Binej umorno pogleda novinara. "Razume se da hoću. Nije reč o tome. Samo se bojim da ću biti grogi posle celovečernjeg rada i da ti neću biti ni od kakve koristi."
<BR>&nbsp;&nbsp;&nbsp;&nbsp;&nbsp;Teremon se osmehnu. "To me ne brine. Primetio sam da se prokleto brzo sabereš kada treba da pobiješ neku antinaučnu glupost. Onda sutra, u vreme izlaska Onosa? Gore, u tvojoj kancelariji?"
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;"Milion puta hvala, drugar. Tvoj sam dužnik za ovo."
<BR>&nbsp;&nbsp;&nbsp;&nbsp;&nbsp;"Nije vredno pomena."
<BR>&nbsp;&nbsp;&nbsp;&nbsp;&nbsp;Teremon mu salutira i krenu niz stepenice. "Pozdravi u moje ime tvoju lepu gospu", doviknu on. "I vidimo se ujutro."
<BR>&nbsp;&nbsp;&nbsp;&nbsp;&nbsp;"Da, vidimo se ujutro", ponovi Binej kao odjek.
<BR>&nbsp;&nbsp;&nbsp;&nbsp;&nbsp;Kako je to čudno zvučalo. Nikada se ni sa kim - niti bilo čim - nije viđao ujutro. Ali zbog Teremona je napravio izuzetak. U tome se i sastojalo prijateljstvo, zar ne?
<BR>&nbsp;&nbsp;&nbsp;&nbsp;&nbsp;Binej se okrenu i uđe u Opservatoriju.
<BR>&nbsp;&nbsp;&nbsp;&nbsp;&nbsp;Unutra je sve bilo osvetljeno prigušenom svetološću i vladao je mir, poznati spokoj velike dvorane nauke u kojoj je provodio veći deo vremena još od najranijih univerzitetskih dana. Ali taj spokoj je, znao je to dobro, bio lažan. Ovu moćnu zgradu, baš kao i druga, svetovnija mesta na svetu, stalno su potresali razni sukobi, od najdostojanstvenijih filozofskih rasprava do najbeznačajnijih zađevica, pljuvanja i spletki koje su imale za cilj da nekoga ocrne. Astronomi, kao skupina, nisu bili ništa bolji od ostalih.
<BR>&nbsp;&nbsp;&nbsp;&nbsp;&nbsp;Pa ipak, Opservatorija je bila za Bineja svetilište kao i za većinu ostalih koji su tamo radili... mesto na kome su mogli da zaborave na većinu zemaljskih problema i da se posvete, manje-više smireno, neprekidnoj borbi da se iznađu odgovori na važna pitanja koja je Vaseljena postavila.
<BR>&nbsp;&nbsp;&nbsp;&nbsp;&nbsp;Uputio se ujednačenim korakom duž dugačkog glavnog hodnika, pokušavajući, kao i uvek bez uspeha, da priguši bat čizama po mermernom podu.
<BR>&nbsp;&nbsp;&nbsp;&nbsp;&nbsp;Dok je to uvek na isti način činio, bacao je hitre poglede na vitrine duž zidova sa desne i leve strane, u kojima su čuvani pojedini sveti artefakti istorijata astronomije koji su stalno bili izloženi. Bilo je tu primitivnih, gotovo komičnih teleskopa koje su koristili pioniri kao Čektor i Stanta, pre četiri do pet stotina godina. Bilo je tu i čvornovatih crnih gromada meteorita koji su pali sa neba tokom stoleća i predstavljali zagonetne podsetnike na tajne koje su se nalazile s druge strane oblaka. U vitrinama su bila izložena i prva izdanja velikih astronomskih nebeskih karti i knjiga, kao i od vremena požuteli rukopisi pojedinih teorijskih radova velikih mislilaca koji su obeležili epohe.
<BR>&nbsp;&nbsp;&nbsp;&nbsp;&nbsp;Binaj na trenutak zastade ispred poslednjeg od tih rukopisa, koji je za razliku od ostalih izgledao sveže i gotovo kao nov... jer bio je star tek jedno pokolenje, klasična kodifikacija Teorije opšte gravitacije, koju je izvršio Ator 77, ne mnogo pre rođenja samog Binaja. Iako nije bio naročito religiozan, Binaj se zagledao u tanki list hartije sa izvesnom dozom poštovanja, uhvativši sebe kako razmišlja poput nekog ko se moli.
<BR>&nbsp;&nbsp;&nbsp;&nbsp;&nbsp;Za njega je Teorija opšte gravitacije predstavljala jedan od stubova kosmosa: možda najosnovniji stub. Nije mogao ni da zamisli šta bi se desilo ako bi taj stub trebalo da padne. A trenutno mu se činilo da se taj stub možda klima.
<BR>&nbsp;&nbsp;&nbsp;&nbsp;&nbsp;Na kraju hodnika, iza lepih bronzanih vrata, nalazila se lična kancelarija dr Atora. Binaj je na brzinu zavirio u nju i pohitao dalje uz stepenice. Poštovanja vredan i još opasan direktor Opservatorije bio je poslednja osoba na svetu, bespogovorno poslednja, koju je Binaj u ovom trenutku želeo da sretne.
<BR>&nbsp;&nbsp;&nbsp;&nbsp;&nbsp;Faro i Jimot su ga čekali gore u prostoriji sa kartama, gde su se dogovorili da se nađu.
<BR>&nbsp;&nbsp;&nbsp;&nbsp;&nbsp;"Izvinite, malo kasnim", reče Binaj. "Poslepodne mi je do sada bilo krajnje zapetljano."
<BR>&nbsp;&nbsp;&nbsp;&nbsp;&nbsp;Uputili su mu nervozne osmehe kao dve sove. Kakav čudan par, pomisli on, i to ne prvi put. Obojica su poticala iz neke učmale poljoprivredne provincije... Stihina, možda, ili Gatambera. Faro 24 bio je nizak i bucmast čovek koji se polako, gotovo indolentno kretao. Njegova deviza bila je: lako ćemo. Njegov prijatelj Jimot 70 bio je neverovatno visok i mršav, nalik na obešenu kožu sa rukama, nogama i licem, i praktično vam je bio neophodan teleskop da biste mu videli glavu, koja se ocrtavala u stratosferi iznad vas. Jimot je bio napet i kao na iglama u istoj meri u kojoj je njegov prijatelj bio opušten. Ipak su bili nerazdvojni, i to oduvek. Od svih mladih svršenih studenata, jedan stepenik ispod Binaja na opservatorijskoj organizacionoj lestvici, oni su bili daleko iznad svih ostalih.
<BR>&nbsp;&nbsp;&nbsp;&nbsp;&nbsp;"Nismo dugo čekali", smesta odvrati Jimot.
<BR>&nbsp;&nbsp;&nbsp;&nbsp;&nbsp;"Minut ili dva, dr Binaje", dodade Faro.
<BR>&nbsp;&nbsp;&nbsp;&nbsp;&nbsp;"Još nisam 'doktor'; ipak, hvala", odvrati Binaj. "Ostao mi je još poslednji ispit. Kako ste se snašli sa tim proračunima?"
<BR>&nbsp;&nbsp;&nbsp;&nbsp;&nbsp;Odgovorio je Jimot koji se sve vreme premeštao s jednog na drugo mesto na svojim nemoguće dugačkim nogama. "Ovo su gravitacijski proračuni, zar ne, gospodine?"
<BR>&nbsp;&nbsp;&nbsp;&nbsp;&nbsp;Faro ga je tako snažno munuo laktom u rebra da je Binaj očekivao da će začuti krckanje kostiju.
<BR>&nbsp;&nbsp;&nbsp;&nbsp;&nbsp;"U redu je", reče Binaj. "Jimot je u pravu." Bledo se osmehnuo visokom mladiću. "Želeo sam da vam ovo posluži čisto kao apstraktna matematička vežba. Ali me ne iznenađuje što ste uspeli da shvatite kontekst. Do toga ste došli pošto ste dobili rezultate, je li tako?"
<BR>&nbsp;&nbsp;&nbsp;&nbsp;&nbsp;"Da, gospodine", odvratiše istovremeno Jimot i Faro. "Prvo smo izvršili sve proračune", reče Faro. "Zatim smo ponovo pogledali i kontekst nam je postao jasan", primeti Jimoto.
<BR>&nbsp;&nbsp;&nbsp;&nbsp;&nbsp;"Ah, da", izusti Binaj. Ovi klinci su mu ponekad išli na živce. Bili su tako mladi... u stvari, bili su svega nekih šest ili sedam godina mlađi od njega, ali on je bio profesor-asistent, a oni studenti, a za njega, kao i za njih, to je predstavljalo nepremostivu prepreku. Međutim, iako su bili tako mladi, odlikovali su se izuzetnom inteligencijom! Uopšte mu nije bilo milo što su pogodili o kojoj se konceptualnoj matrici ovde radilo. U stvari, uopšte mu to nije bilo milo. Za nekoliko godina biće ravnopravni članovi nastavničkog osoblja i možda će se s njim nadmetati za istu katedru, a to neće biti zabavno. Ali pokušao je da ne razmišlja o tome.
<BR>&nbsp;&nbsp;&nbsp;&nbsp;&nbsp;Ispružio je šaku da uzme njihov rad otrgnut sa štampača kompjutera.
<BR>&nbsp;&nbsp;&nbsp;&nbsp;&nbsp;"Mogu li da pogledam?" upita on.
<BR>&nbsp;&nbsp;&nbsp;&nbsp;&nbsp;Široko zamlataravši rukama, Jimot mu ga predade. Binaj stade pogledom da prelazi preko nizova brojki; u početku je to činio smireno, a zatim sve uzbuđenije.
<BR>&nbsp;&nbsp;&nbsp;&nbsp;&nbsp;Tokom cele godine razmišljao je o izvesnom dubljem smislu Teorije opšte gravitacije, koju je njegov mentor Ator potpuno usavršio. Bio je to Atorov veliki uspeh. Određenje orbitalnih kretanja Kalgaša i svih šest njegovih sunaca, u zavisnosti od racionalnih načela privlačnih sila, donelo mu je izuzetan ugled.
<BR>&nbsp;&nbsp;&nbsp;&nbsp;&nbsp;Binaj je, pomoću moderne kompjuterske opreme, izračunavao izvesne vidove orbite Kalgaša oko Onosa, njegovog primarnog sunca, kada je na svoj užas primetio da se brojke koje je on dobio ne podudaraju sa teorijom o opštoj gravitaciji. Prema ovoj teoriji, početkom tekuće godine Kalgaš je trebalo da se nalazi ovde u odnosu na Onos, a Kalgaš se, međutim, nalazio tamo, i to se nije moglo poreći.
<BR>&nbsp;&nbsp;&nbsp;&nbsp;&nbsp;Odstupanje je bilo neznatno... radilo se o nekoliko decimalnih mesta... ali to nije bilo uopšte zanemarljivo, kada se sve uzme u obzir. Teorija o opštoj gravitaciji bila je u toj meri precizna da ju je većina ljudi smatrala Zakonom o opštoj gravitaciji. Matematički stubovi na kojima je počivala smatrani su besprekornim. Međutim, u teoriji koja ima za cilj da objasni kretanje njihovog sveta kroz svemir nema mesta čak ni za mala odstupanja. Ona je ili tačna ili nije: sve između toga uopšte nije dopustivo. A razlika od nekoliko decimalnih mesta u ograničenim proračunima, Binaju je to bilo jasno, prerašće u bezdanu provaliju, ako se krene sa ambicioznijim izračunavanjima. Kakva korist od cele teorije opšte gravitacije ako se ispostavi da Kalgaš, vek od sada, neće zauzimati predviđeni položaj na nebu, već će se nalaziti na pola puta dalje oko Onosa.
<BR>&nbsp;&nbsp;&nbsp;&nbsp;&nbsp;Kao što je kazao Raisti, Binaj je toliko puta proverio brojke da su mu se smučile. Uvek je dobijao isti rezultat.
<BR>&nbsp;&nbsp;&nbsp;&nbsp;&nbsp;Ali čemu je trebalo da veruje?
<BR>&nbsp;&nbsp;&nbsp;&nbsp;&nbsp;Brojkama koje je dobijao ili Atorovom remek-delu koje se nadnosilo nad njim poput kakve kule?
<BR>&nbsp;&nbsp;&nbsp;&nbsp;&nbsp;Vlastitim prostodušnim predstavama o astronomiji, ili dubokom uvidu u osnovno ustrojstvo Vaseljene velikog Atora?
<BR>&nbsp;&nbsp;&nbsp;&nbsp;&nbsp;Zamišljao je sebe kako stoji na samom vrhu kupole Opservatrije i izvikuje: "Čujte i počujte! Atorova teorija je pogrešna! Ovde imam brojke koje je opovrgavaju!" Što bi izazvalo salve smeha koje bi ga oduvale na drugi kraj kontinenta. Ko je bio on da se suprotstavi titanskom Atoru? Ko je uopšte mogao poverovati da je jedan neiskusni asistent oborio Zakon o opštoj gravitaciji?
<BR>&nbsp;&nbsp;&nbsp;&nbsp;&nbsp;Pa ipak... pa ipak...
<BR>&nbsp;&nbsp;&nbsp;&nbsp;&nbsp;Pogled mu je hitro prelazio preko odštampanih listova hartije koje su Jimoto i Faro pripremili. Proračuni na prve dve strane nisu mu bili poznati; on je za ovu dvojicu studenata sredio podatke na takav način da se uopšte nije moglo ustanoviti odakle potiču i oni su očigledno prišli problemu na način koji bi svaki astronom, koji bi pokušao da izračuna orbitu neke planete, smatrao krajnje neortodoksnim. A Binaj je upravo to i želeo. Ortodoksni putevi su ga samo dovodili do katastrofalnih zaključaka; ali on je imao na raspolaganju suviše obaveštenja da bi mogao da postupa neortodoksno. Faro i Jimot nisu bili njima opterećeni.
<BR>&nbsp;&nbsp;&nbsp;&nbsp;&nbsp;Ali dok je sledio nit rezonovanja, Binaj je počeo da uočava kako se brojke neprijatno poistovećuju. Na trećoj strani ispreplele su se sa njegovim vlastitim proračunima, koje je do sada već znao napamet.
<BR>&nbsp;&nbsp;&nbsp;&nbsp;&nbsp;Odatle je sve teklo uobičajenim tokom; korak po korak, vodilo je ka zastrašujućem, uznemirujućem, nezamislivom, potpuno neprihvatljivom zaključku.
<BR>&nbsp;&nbsp;&nbsp;&nbsp;&nbsp;Binaj se zaprepašćeno zagledao u dvojicu studenata.
<BR>&nbsp;&nbsp;&nbsp;&nbsp;&nbsp;"Nema izgleda, je li tako, da ste negde pogrešili? Na primer, u ovom nizu integracija... izgledaju prilično škakljivo...."
<BR>&nbsp;&nbsp;&nbsp;&nbsp;&nbsp;"Gospodine!" zavika Jimot, potresen do srži. Lice mu je je bilo jarko crveno i mlatarao je rukama kao da ne vlada njima.
<BR>&nbsp;&nbsp;&nbsp;&nbsp;&nbsp;Faro primeti nešto spokojnije: "Bojim se da su proračuni tačni, gospodine. Proverili smo ih i iz svih uglova."
<BR>&nbsp;&nbsp;&nbsp;&nbsp;&nbsp;"Da, pretpostavljam da je tako", odvrati Binaj muklo. Trudio se da prikrije uznemirenost. Ali šake su mu se tako jako tresle da su odštampani listovi počeli da mu lepršaju u rukama. Hteo je da ih spusti na sto pred sobom, ali zglob mu se nekontrolisano cimnuo, kao da je Jimotov, i oni su se rasuli po podu.
<BR>&nbsp;&nbsp;&nbsp;&nbsp;&nbsp;Faro je kleknuo da ih pokupi. Zabrinmuto je pogledao Bineja.
<BR>&nbsp;&nbsp;&nbsp;&nbsp;&nbsp;"Gospodine, ako smo vas na bilo koji način uznemirili..."
<BR>&nbsp;&nbsp;&nbsp;&nbsp;&nbsp;"Ne. Ne, nikako. Nisam danas dobro spavao, u tome je problem. Obavili ste odličan posao, o tome nema zbora. Ponosim se vama. Uhvatiti se ukoštac sa jednim ovakvim problemom, koji nema nikakvo uporište u stvarnom svetu, koji je, u stvari, u potpunoj suprotnosti sa naučnim istinama stvarnog sveta, i stići na jedan tako metodičan način do zaključaka koji su u skladu sa činjenicama, a pri tom uspešno zanemariti činjenicu da je početna premisa apsurdna... e, pa, to je, izvrstan posao, divljenja vredna demonstracija vaših mogućnosti da logično zaključujete, prvorazredni misaoni eksperiment...
<BR>&nbsp;&nbsp;&nbsp;&nbsp;&nbsp;Primetio je da su se na brzinu zgledali. Pitao se da li je uspeo bar malo da ih zavara.
<BR>&nbsp;&nbsp;&nbsp;&nbsp;&nbsp;"Ako biste me", nastavi on, "izvinili, momci... imam još jedan sastanak..."
<BR>&nbsp;&nbsp;&nbsp;&nbsp;&nbsp;Stavivši zavijene vražje hartije u čvrst cilindar, Binaj ga gurnu pod mišku i pohita kroz vrata pored studenata, pa niz hodnik, gotovo trčeći, ka sigurnosti i privatnosti vlastite male kancelarije.
<BR>&nbsp;&nbsp;&nbsp;&nbsp;&nbsp;Blagi Bože, pomisli on. Blagi Bože, blagi Bože, blagi Bože, šta sam to učinio? I šta ću sada?
<BR>&nbsp;&nbsp;&nbsp;&nbsp;&nbsp;Zagnjurio je lice u šake i čekao da prestane da mu tutnji u glavi. Ali izgledalo je da se to neće tako brzo dogoditi. Posle nekoliko trenutaka uspravio se na stolici i pritisnuo dugme na komunikatoru na radnom stolu.
<BR>&nbsp;&nbsp;&nbsp;&nbsp;&nbsp;"Daj mi Sarosku hroniku", reče on mašini. "Teremona 762."
<BR>&nbsp;&nbsp;&nbsp;&nbsp;&nbsp;Iz komunikatora se začu dugo, izluđujuće pucketanje i pištanje. A onda do njega iznenada dopre Teremonov duboki glas:
<BR>&nbsp;&nbsp;&nbsp;&nbsp;&nbsp;"Senzacije, Teremon 762."
<BR>&nbsp;&nbsp;&nbsp;&nbsp;&nbsp;"Binaj."
<BR>&nbsp;&nbsp;&nbsp;&nbsp;&nbsp;"Molim? Ne čujem vas!"
<BR>&nbsp;&nbsp;&nbsp;&nbsp;&nbsp;Binaj shvati da je uspeo samo da zakrešti. "Ovde Binaj, rekoh! Ja... želim da promenim vreme našeg sastanka."
<BR>&nbsp;&nbsp;&nbsp;&nbsp;&nbsp;"Da ga promeniš? Slušaj, drugar, znam da ti teško pada bilo šta da radiš ujutro, i sa mnom je isto. Ali moram s tobom da razgovaram pre podneva sutra, ili nemam priču. Nadoknadiću ti to već nekako, ali..."
<BR>&nbsp;&nbsp;&nbsp;&nbsp;&nbsp;"Ne razumeš. Želim da se vidimo ranije, ne kasnije, Teremone."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Večeras. Recimo u pola deset. Ili u deset, ako ne možeš ranije."
<BR>&nbsp;&nbsp;&nbsp;&nbsp;&nbsp;"Mislio sam da te čeka snimanje u Opservatoriji."
<BR>&nbsp;&nbsp;&nbsp;&nbsp;&nbsp;"Do đavola i snimanje, čoveče. Moram te videti."
<BR>&nbsp;&nbsp;&nbsp;&nbsp;&nbsp;"Moraš? Binaje, šta se dogodilo? Ima li to neke veze sa Raistom?"
<BR>&nbsp;&nbsp;&nbsp;&nbsp;&nbsp;"Baš nikakve. U pola deset? Kod Šest sunaca?"
<BR>&nbsp;&nbsp;&nbsp;&nbsp;&nbsp;"Šest sunaca, pola deset, važi", potvrdi Teremon. "Dogovorili smo se."
<BR>&nbsp;&nbsp;&nbsp;&nbsp;&nbsp;Binaj prekide vezu i ostade dugo da zuri u cilindar pred sobom, sumorno vrteći glavom. Malo se smirio, ali samo malo. Kada se poveri Teremonu, biće mu lakše da ponese breme svega ovoga. U Teremona je imao neograničeno pvoerenje. Binaj je znao da novinarima uglavnom nije trebalo verovati, ali Teremon mu je prvo bio prijatelj, pa tek onda novinar. Nikada nije izigrao Binajevo poverenje, nikada.
<BR>&nbsp;&nbsp;&nbsp;&nbsp;&nbsp;Pa ipak, Binaj nije imao pojma šta dalje da preduzme. Možda će Teremonu nešto pasti na pamet. Možda.
<BR>&nbsp;&nbsp;&nbsp;&nbsp;&nbsp;Napustio je Opservatoriju sa stražnje strane, iskravši se požarnim stepnicama poput lopova. Nije smeo da rizikuje da naleti na Atora ako bi krenuo na glavni izlaz. Grozio se i pri samoj pomisli da bi mogao sada da se sretne sa Atorom, da bi morao da se nađe licem u lice s njim, da stanu jedan naspram drugoga.
<BR>&nbsp;&nbsp;&nbsp;&nbsp;&nbsp;Vožnja vespom do kuće bila je za njega užasavajuća. Sve vreme se plašio da će zakoni gravitacije prestati da ga drže za put i da će on odjuriti ka nebesima. Ali Binaj je na kraju ipak stigao do malog stana koji je delio sa Raistom 717.
<BR>&nbsp;&nbsp;&nbsp;&nbsp;&nbsp;Zaprepastila se kada ga je ugladala.
<BR>&nbsp;&nbsp;&nbsp;&nbsp;&nbsp;"Binaje! Beo si poput..."
<BR>&nbsp;&nbsp;&nbsp;&nbsp;&nbsp;"Aveti, da." Ispružio je ruke prema njoj i čvrsto je stegnuo. "Zagrli me", izustio je. "Zagrli me."
<BR>&nbsp;&nbsp;&nbsp;&nbsp;&nbsp;"Šta je bilo? Šta se dogodilo?"
<BR>&nbsp;&nbsp;&nbsp;&nbsp;&nbsp;"Ispričaću ti kasnije", odvrati on. "Samo me zagrli."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
