<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Oči Atora 77 se suziše dok je pomno pregledavao mali svežanj isprintanih listova koji su ležali pred njim na stolu kao da su karte kontinenata za koje niko nije znao da postoje.
<BR>&nbsp;&nbsp;&nbsp;&nbsp;&nbsp;Bio je veoma miran. Bio je zadivljen svojom mirnoćom.
<BR>&nbsp;&nbsp;&nbsp;&nbsp;&nbsp;"Veoma zanimljivo, Binaje", lagano je kazao. "Veoma, veoma zanimljivo."
<BR>&nbsp;&nbsp;&nbsp;&nbsp;&nbsp;"Ne smemo, razume se, prenebregnuti mogućnost, gospodine, da ne samo da sam ja napravio neku suštinsku grešku u osnovnim pretpostavkama, već da su i Jimot i Faro..."
<BR>&nbsp;&nbsp;&nbsp;&nbsp;&nbsp;"Da ste sva trojica pogrešili u postavljanju osnovnih postulata? Ne, Binaje. Mislim da niste."
<BR>&nbsp;&nbsp;&nbsp;&nbsp;&nbsp;"Samo sam hteo da ukažem na to da to nije nemoguće."
<BR>&nbsp;&nbsp;&nbsp;&nbsp;&nbsp;"Molim te", reče Ator. "Pusti me da razmislim."
<BR>&nbsp;&nbsp;&nbsp;&nbsp;&nbsp;Bila je sredina prepodneva. Onos je sijao na nebu u svom svojem sjaju, vidljiv kroz visoki prozor direktorske kancelarije u Opservatoriji. Dovim se jedva nazirao, tek kao jedna mala, tamnocrvena tačka svetlosti, koja je prelazila visoko preko severnog neba.
<BR>&nbsp;&nbsp;&nbsp;&nbsp;&nbsp;Ator je prelistavao hartije, sve vreme ih premeštajući po stolu. Ispremeštao ih je još jednom. Čudno kako je to mirno primio, pomisli on. Binaj je bio taj koga je ovo potpuno iscrplo; a on sam jedva da je uopšte reagovao.
<BR>&nbsp;&nbsp;&nbsp;&nbsp;&nbsp;Možda sam u šoku, nagađao je Ator.
<BR>&nbsp;&nbsp;&nbsp;&nbsp;&nbsp;"Evo ovde, gospodine, to je orbita Kalgaša dobijena na osnovu opšte prihvaćenih proračuna iz almanaha. A ovde, imamo isprintano predviđanje orbite koje je novi kompjuter..."
<BR>&nbsp;&nbsp;&nbsp;&nbsp;&nbsp;"Molim te, Binaje. Rekoh da želim da razmislim."
<BR>&nbsp;&nbsp;&nbsp;&nbsp;&nbsp;Binaj nespretno klimnu. Ator mu se osmehnu, što mu uopšte nije lako palo. Strašni poglavar Opservatorije, visoki, mršavi čovek zapovedničkog izgleda, sa zadivljujuće gustom šumom sede kose, dozvolio je sebi još veoma davno da sklizne u ulogu Neprijatnog Diva Nauke tako da mu je bilo teško da je se otrese i ponaša se kao sva druga ljudska bića. Bar mu je to bilo teško dok je boravio ovde u Opservatoriji, gde su ga svi smatrali nekom vrstom poluboga. Kod kuće, sa ženom, decom i naročito sa gomilom bučnih unučića, stvari su stajale drugačije.
<BR>&nbsp;&nbsp;&nbsp;&nbsp;&nbsp;Znači, opšta gravitacija nije bila baš sasvim tačna, je li tako?
<BR>&nbsp;&nbsp;&nbsp;&nbsp;&nbsp;Ne! Ne, to nije bilo moguće! Svaki atom zdravog razuma u njemu bunio se protiv te pomisli. Na zamisli opšte grvitacije zasnivala su se sva tumačenja ustrojstva Vaseljene, Ator je bio ubeđen u to. Ator je znao. Bila je suviše jasna, suviše logična, suviše divna, da bi bila pogrešna.
<BR>&nbsp;&nbsp;&nbsp;&nbsp;&nbsp;Kada bi neko uklonio opštu gravitaciju, cela logika kosmosa raspala bi se u haos.
<BR>&nbsp;&nbsp;&nbsp;&nbsp;&nbsp;Nepojmljivo. Nezamislivo.
<BR>&nbsp;&nbsp;&nbsp;&nbsp;&nbsp;Ali ove brojke... ovaj prokleti Binajev izveštaj...
<BR>&nbsp;&nbsp;&nbsp;&nbsp;&nbsp;"Vidim da ste ljuti, gospodine." Ponovo poče da čavrlja Binaj! "Želim da vam kažem, da vas potpuno razumem... ovo vas je sigurno strašno pogodilo... svako bi bio ljut, kada bi mu neko na ovaj način ugrozio životno delo..."
<BR>&nbsp;&nbsp;&nbsp;&nbsp;&nbsp;"Binaje..."
<BR>&nbsp;&nbsp;&nbsp;&nbsp;&nbsp;"Dozvolite mi da završim, gospodine, sve bih dao da danas nisam morao ovo da vam donesem. Znam da ste besni na mene pošto sam došao ovamo s tim, ali samo mogu da kažem da sam dugo i mnogo razmišljao pre nego što sam to učinio. Želeo sam sve da spalim i zaboravim da sam se ikada upustio u nešto slično. Zaprepašćen sam onim što sam otkrio, kao i činjenicom da sam upravo ja..."
<BR>&nbsp;&nbsp;&nbsp;&nbsp;&nbsp;"Binaje", ponovi Ator, krajnje pretećim glasom.
<BR>&nbsp;&nbsp;&nbsp;&nbsp;&nbsp;"Gospodine?"
<BR>&nbsp;&nbsp;&nbsp;&nbsp;&nbsp;"Besan sam na tebe, to je tačno. Ali ne iz razloga koji se tebi motaju po glavi."
<BR>&nbsp;&nbsp;&nbsp;&nbsp;&nbsp;"Gospodine?"
<BR>&nbsp;&nbsp;&nbsp;&nbsp;&nbsp;"Kao prvo, nervira me tvoje trućanje, u trenutku kada jedino želim da posedim ovde i na miru razmotrim dublji smisao ovih hartija kojima si me upravo zasuo. Kao drugo, i mnogo važnije, neopisivo sam besan što si makar i trenutak oklevao da mi doneseš svoje nalaze. Zašto si toliko dugo čekao?"
<BR>&nbsp;&nbsp;&nbsp;&nbsp;&nbsp;"Tek sam juče završio ponovno proveravanje."
<BR>&nbsp;&nbsp;&nbsp;&nbsp;&nbsp;"Juče! Onda je trebalo juče da budeš ovde! Da li ti to odista hoćeš da kažeš, Binaje, da si ozbiljno ramišljao da sve ovo zataškaš? Da jednsotavno odbaciš rezultate do kojih si došao i ništa ne kažeš?"
<BR>&nbsp;&nbsp;&nbsp;&nbsp;&nbsp;"Ne, gospodine", skrušeno odvrati Binaj. "Ni u jednom trenutku nisam, u stvari, pomišljao na tako nešto."
<BR>&nbsp;&nbsp;&nbsp;&nbsp;&nbsp;"Pa, bar je to utešno. Reci mi, čoveče, zar stvarno misliš da sam u toj meri zaljubljen u vlastitu prelepu teoriju da bih tražio od jednog od svojih najnadarenijih saradnika da me poštedi neprijatne vesti da teorija nije savršena?"
<BR>&nbsp;&nbsp;&nbsp;&nbsp;&nbsp;"Ne, gospodine. Razume se da ne."
<BR>&nbsp;&nbsp;&nbsp;&nbsp;&nbsp;"Zašto onda nisi dotrčao ovamo sa vestima istog trenutka kada si bio siguran da si u pravu?"
<BR>&nbsp;&nbsp;&nbsp;&nbsp;&nbsp;"Zato što... zato, gospodine..." Izgledalo je kao da bi Binaj bio najsrećniji kada bi mogao da nestane u tepihu. "Zato što sam znao koliko će vas to uznemiriti. Jer sam mislio da biste se mogli... u toj meri uzbuditi da to naudi vašem zdravlju. Zato sam se nećkao i prvo razgovarao sa nekolicinom prijatelja, razmislio o svom položaju u svemu tome i došao do zaključka da stvarno nemam izbora. Morao sam vam kazati da Teorija opšte..."
<BR>&nbsp;&nbsp;&nbsp;&nbsp;&nbsp;"Znači, ti stvarno veruješ da svoju teoriju više volim od istine, a?"
<BR>&nbsp;&nbsp;&nbsp;&nbsp;&nbsp;"Oh, ne, ne, gospodine!"
<BR>&nbsp;&nbsp;&nbsp;&nbsp;&nbsp;Ator se ponovo osmehnuo, a ovog puta mu to nije predstavljalo nikakav napor. "Ali volim je, znaš. I ja sam ljudsko biće, verovao to ili ne. Teorija opšte gravitacije donela mi je sve moguće počasti koje je ova planeta mogla da ponudi. Ona je moj pasoš za besmrtnost, Binaje. Poznato ti je to. A to što moram da se pozabavim mogućnošću da je teorija pogrešna... oh, to je i te kakav šok, Binaje, probada me skroz naskroz. U to možeš biti sasvim siguran... Razume se, i dalje verujem da je moja teorija ispravna."
<BR>&nbsp;&nbsp;&nbsp;&nbsp;&nbsp;"Gospodine?" izgovori Binaj sa očiglednim zaprepašćenjem. "Ali ja sam proveravao i proveravao i proveravao i..."
<BR>&nbsp;&nbsp;&nbsp;&nbsp;&nbsp;"Oh, tvoji nalazi su tačni, ubeđen sam u to. Da ste ti, Faro i Jimet sva trojica pogrešili... ne, ne, već sam ti kazao da to ne smatram mogućim. Ali ovo što si dobio ne obara nužno opštu gravitaciju."
<BR>&nbsp;&nbsp;&nbsp;&nbsp;&nbsp;Binaj trepnu nekoliko puta. "Ne obara?"
<BR>&nbsp;&nbsp;&nbsp;&nbsp;&nbsp;"Svakako da ne", reče Ator, sve zagrejaniji za novonastalu situaciju. Sada je bio gotovo veseo. Mrtvački, nestvarni spokoj iz prvih nekoliko trenutaka povukao se pred sasvim različitim mirom koji čovek oseti dok traga za istinom. "Šta nam, konačno, govori Teorija opšte gravitacije? Da svako telo u Vaseljeni utiče silom na sva ostala tela, u zavisnosti od mase i udaljenosti. I šta si ti pokušao da učiniš kada si upotrebio opštu gravitaciju kako bi izračunao orbitu Kalgaša? Da uneseš činilac gravitacionog udara kojim razna astronomska tela utiču na naš svet na njegovom putu oko Onosa. Je li tako?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Onda nema potrebe da odbacimo Teoriju opšte gravitacije, bar ne za sada. Potrebno je, međutim, moj prijatelju, da ponovo razmotrimo naše shvatanje Vaseljene, i da odredimo da li prenebregavamo nešto što bi trebalo da unesemo u svoje proračune... neki tajanstveni činilac, to jest nešto što nam je potpuno nepoznato i što svojom gravitacionom silom utiče na Kalgaš, a nije uzeto u obzir."
<BR>&nbsp;&nbsp;&nbsp;&nbsp;&nbsp;Binaj iznenađeno podiže obrve. Sav zapanjen je zurio u Atora.
<BR>&nbsp;&nbsp;&nbsp;&nbsp;&nbsp;A onda je počeo da se smeje. U početku je uspevo da se suzdrži čvrsto stežući vilice, ali onda je počeo da se smejulji, usled čega je pogrbio ramena i stao prigušeno da kašljuca; a zatim je morao obema šakama da pokrije usta kako bi potisnuo bujicu veselja.
<BR>&nbsp;&nbsp;&nbsp;&nbsp;&nbsp;Ator ga je zgranuto gledao.
<BR>&nbsp;&nbsp;&nbsp;&nbsp;&nbsp;"Nepoznati činilac!" lanu Binaj posle jednog trenutka. "Zmaj na nebu! Nevidljivi div!"
<BR>&nbsp;&nbsp;&nbsp;&nbsp;&nbsp;"Zmajevi? Divovi? O čemu ti to pričaš, dečače?"
<BR>&nbsp;&nbsp;&nbsp;&nbsp;&nbsp;"Sinoć... Teremon 762... oh, gospodine, izvinite, stvarno mi je žao..." Binaj se trudio da povrati samokontrolu. Mišići lica su mu se grčili; pomahnitalo je treptao i borio se za vazduh; na trenutak se okrenuo u stranu, a kada se vratio, bio je gotovo sasvim pribran. Posramljeno je kazao: "Popio sam nekoliko čašica sa Teremenom 762 sinoć... novinarom kolumnistom... i kazao mu ponešto o onome što sam otkrio i o tome kako mi je neprijatno da vam podnesem svoje nalaze."
<BR>&nbsp;&nbsp;&nbsp;&nbsp;&nbsp;"Poverio si se novinaru?"
<BR>&nbsp;&nbsp;&nbsp;&nbsp;&nbsp;"Poverljivom. Bliskom prijatelju."
<BR>&nbsp;&nbsp;&nbsp;&nbsp;&nbsp;"Svi su oni bitange, Binaje. Veruj mi."
<BR>&nbsp;&nbsp;&nbsp;&nbsp;&nbsp;"Ovaj nije, gospodine. Poznajem ga, i znam da nikada ne bi učinio ništa čime bi me povredio ili uvredio. U stvari, Teremon mi je dao nekoliko odličnih saveta, to jest hoću da kažem da mi je rekao da moram doći ovamo i ja sam zbog toga i došao. Ali takođe... pokušavši da mi pruži malo nade, znate, izvesnu utehu... rekao je isto što i vi, da možda postoji neki 'nepoznati činilac'... njegov izraz, nepoznati činilac... koji nam onemogućava da shvatimo orbitu Kalgaša. Nasmejao sam se i kazao mu da nema koristi od uvlačenja nepoznatih činilaca u ovu situaciju, jer to predstavlja suviše lako rešenje. Predložio sam... sarkastično, razume se... da ako se poslužimo bilo kakvom sličnom hipotezom, isto tako možemo ubeđivati sebe da postoji neki nevidljivi div koji gura Kalgaš sa orbite, ili da je uzrok tome dah džinovskog zmaja. A sada vi, gospodine, razmišljate na isti način... a niste laik poput Teremona, već najveći astronom na svetu! Shvatate kako se budalasto osećam, gospodine?"
<BR>&nbsp;&nbsp;&nbsp;&nbsp;&nbsp;"Mislim da shvatam", odvrati Ator. Sve ovo je postajalo pomalo neugodno. On provuče šaku kroz svoju upečatljivo sedu grivu i uputi Binaju pogled u kome se naziralo i da je iznerviran i da saoseća s njim. "Bio si u pravu kada si kazao svom prijatelju da nema koristi od izmišljanja fantazija u rešavanju problema. Ali nasumični predlozi laika mogu ponekad biti korisni. Jer koliko znamo, postoji neki nepoznati činilac koji utiče na orbitu Kalgaša. Moramo bar razmotriti tu mogućnost pre nego što odbacimo teoriju. Mislim da ovde moramo upotrebiti Targolin mač. Znaš šta je to, Binaje?"
<BR>&nbsp;&nbsp;&nbsp;&nbsp;&nbsp;"Svakako, gospodine. Načelo štedljivosti. Prvi ga je izrekao sarednjevekovni filozof Targola 14, koji je kazao: 'Moramo provući mač kroz svaku hipotezu koja nije neophodna', ili neke slične reči sa istim značenjem."
<BR>&nbsp;&nbsp;&nbsp;&nbsp;&nbsp;"Odlično, Binaje. Mada su mene učili da glasi 'Ako nam se ponudi nekoliko hipoteza, naše razmatranje treba da započnemo tako što ćemo po najsloženijom lupiti mačem'. Pred nama su hipoteze da je Teorija opšte gravitacije u nečemu pogrešna, a nasuprot nje hipoteza da si izostavio neki nepoznati činilac ili možda neki činilac koji se ne može saznati u izračunavanju orbite Kalgaša. Ako prihvatimo prvu hipotezu, onda sve što mislimo da znamo o ustrojstvu Vaseljene pada u vodu. Ako prihvatimo drugu, treba samo da otkrijemo taj nepoznati činilac, i na taj način sačuvamo osnovni poredak stvari. Mnogo je jednostavnije pokušati da se pronađe nešto što smo možda prevideli nego doći do novog opšteg zakona po kome se kreću nebeska tela. I tako, hipoteza da je Teorija gravitacije pogrešna pada pred Targolinim mačem i mi počinjemo naša istraživanja radom na jednostavnijem objašnjenju problema. A Binaje? Šta kažeš na to?"
<BR>&nbsp;&nbsp;&nbsp;&nbsp;&nbsp;Binaj je sav sijao.
<BR>&nbsp;&nbsp;&nbsp;&nbsp;&nbsp;"Znači, ipak nisam porekao opštu grvitaciju!"
<BR>&nbsp;&nbsp;&nbsp;&nbsp;&nbsp;"Bar ne za sada. Verovatno si sebi obezbedio mesto u istoriji nauke, ali još ne znamo da li kao razobličavač ili utemeljivač. Molimo se da bude ovo drugo. A sada moramo da se udubimo u razmišljanje, mladiću."
<BR>&nbsp;&nbsp;&nbsp;&nbsp;&nbsp;Ator 77 je sklopio oči i protrljao čelo, koje je počelo da ga boli. Prošlo je mnogo vremena od kada se bavio pravom naukom, shvati on. Gotovo potpuno se posvetio administrativnom poslu u Opservatoriji u proteklih osam ili deset godina. Ali um koji je došao do Teorije opšte gravitacije možda je još skrivao po koju misao, pomisli on...
<BR>&nbsp;&nbsp;&nbsp;&nbsp;&nbsp;"Prvo, želim pobliže da razmotrim ove tvoje proračune", reče on. "A onda, pretpostavljam, i da ponovo razamotrim vlastitu teoriju."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
