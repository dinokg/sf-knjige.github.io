<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29.
<P>&nbsp;&nbsp;&nbsp;&nbsp;&nbsp;Ponekad kukavičluk ima i svojih prednosti, ubeđivao je Širin sebe, dok je skidao rezu sa skladišta u podrumu Opservatorije u kome je proveo vreme Tame. Još je bio uzdrman, ali uopšte nije sumnjao da je i dalje pri zdravoj pameti. Bar u onoj meri u kojoj je uvek bio.
<BR>&nbsp;&nbsp;&nbsp;&nbsp;&nbsp;Tamo napolju je izgleda bilo tiho. Iako skladište nije imalo prozora, kroz rešetku postavljenu visoko na zidu uspevalo je da prođe dovoljno svetlosti tako da je bio prilično siguran da je svanulo jutro i da su sunca ponovo na nebu. Možda je ludilo prošlo, do sada. Možda je već mogao da iziđe.
<BR>&nbsp;&nbsp;&nbsp;&nbsp;&nbsp;Promolio je nos u hodnik. Obazrivo se osvrnuo unaokolo.
<BR>&nbsp;&nbsp;&nbsp;&nbsp;&nbsp;Prva stvar koju je zapazio bio je miris dima. Ali to je bio ustajao, plesnjiv, neugodan, vlažan, opori miris dima, miris ugašene vatre. Opservatorija nije bila samo sagrađena od kamena, već je imala i veoma delotvoran sistem za gašenje požara koji mora da je proradio onog časa kada je rulja počela da pali vatre.
<BR>&nbsp;&nbsp;&nbsp;&nbsp;&nbsp;Rulja! Širin slegnu ramenima kada se nje seti.
<BR>&nbsp;&nbsp;&nbsp;&nbsp;&nbsp;Punački psiholog je dobro znao da nikada neće zaboraviti trenutak kada je rulja provalila u Opservatoriju. Taj će ga prizor progoniti do kraja života... ta iskrivljena, izobličena lica, te divlje oči, to besno zavijanje. Ti su ljudi izgubili razum još pre no što je nastupilo potpuno pomračenje. Dovoljna je bila i sve jača Tama da pređu ivicu... to i vešti podstreci Apostola Plamena koji su trijumfovali jer se ispunilo njihovo proročanstvo. I tako je rulja došla, bilo ih je na hiljade, da iskoreni prezrene naučnike u njihovoj jazbini; evo ih kako uleću unutra, mašući bakljama, motkama, metlama, bilo čime što im je moglo poslužiti da udare, razmrskaju, unište.
<BR>&nbsp;&nbsp;&nbsp;&nbsp;&nbsp;Paradoksalno, ali upravo je dolazak rulje prodrmao Širina i omogućio mu da se pribere. Bilo mu je veoma loše, onda kada su on i Teremon prvi put sišli da zabarikadiraju vrata. Osećao se dobro, čak bi se moglo reći neobično bodro, dok su silazili; ali onda se po prvi put suočio sa pravom Tamom, ošinula ga je poput naleta otrovnog gasa, i on se sav sklupčao. Ostao je sav skupljen da sedi na stepeništu, osećao je takvu paniku da mu je od toga postalo hladno, i prisećao se svog puta kroz Tunel tajne, shvativši da ovoga puta vožnja neće potrajati samo nekoliko minuta, već nekoliko nepodnošljivih časova.
<BR>&nbsp;&nbsp;&nbsp;&nbsp;&nbsp;Teremon ga je tada izvukao i Širin je malo povratio samokontrolu, tako da su uspeli da se vrate na gornji nivo Opservatorije. Ali onda je nastupilo potpuno pomračenje... i pojavile su se Zvezde. Iako je Širin okrenuo glavu kada je prvi put taj nebožanski snop svetlosti prodro kroz otvor u krovu Opservatorije, nije uspeo u potpunosti da izbegne potresni prizor. I na trenutak je osetio kako gubi razum... osetio je kako počinje da se kida tanana nit razuma...
<BR>&nbsp;&nbsp;&nbsp;&nbsp;&nbsp;Ali onda je stigla rulja i Širin je shvatio da je sada trebalo da se pobrine ne samo za svoj razum, već i za vlastiti život. Ako je želeo da preživi ovu noć, nije imao drugog izbora do da ostane pribran i nađe neko bezbedno mesto. Raspršio se njegov naivni plan da pojavu Tame posmatra kao nepristrasni naučnik kakvim se pravio. Neka neko drugi posmatra tako pojavu Tame. On će se sakriti.
<BR>&nbsp;&nbsp;&nbsp;&nbsp;&nbsp;Potom je nekako uspeo da stigne do podruma, do tog malog, veselog skladišta u kome je svetlela mala vesela božanska svetlost šireći oko sebe slab, ali vrlo utešan sjaj. Stavio je rezu na vrata i stao da čeka.
<BR>&nbsp;&nbsp;&nbsp;&nbsp;&nbsp;Čak je malo i odspavao.
<BR>&nbsp;&nbsp;&nbsp;&nbsp;&nbsp;Sada je bilo jutro. Ili možda već po podne, nije tačno znao. Jedna je stvar bila sigurna: užasna noć je prošla i sve je bio mirno, bar u blizini Opservatorije. Širin na prstima iziđe u Hodnik, zastade, oslušnu i zabrinuto se zagleda uz stepenice.
<BR>&nbsp;&nbsp;&nbsp;&nbsp;&nbsp;Posvuda je vladala tišina. Barice prljave vode iz sistema za gašenje. Odvratni smrad ustajalog dima.
<BR>&nbsp;&nbsp;&nbsp;&nbsp;&nbsp;Zastao je na stepeništu i zamišljeno skinuo vatrogasnu sekiru sa nosača na zidu. Sumnjao je da bi mogao sebe da natera da upotrebi sekiru protiv drugog živog stvora; ali nije bilo loše imati je uz sebe, ako su stvari napolju bile u haosu, što je očekivao.
<BR>&nbsp;&nbsp;&nbsp;&nbsp;&nbsp;A sada u prizemlje. Širin otvori vrata od podruma... ista ona koja je zalupio za sobom prethodne večeri kada je pomahnitalo bežao... i pogleda napolje.
<BR>&nbsp;&nbsp;&nbsp;&nbsp;&nbsp;Dočekao ga je užasan prizor.
<BR>&nbsp;&nbsp;&nbsp;&nbsp;&nbsp;Veliko predvorje Opservatorije bilo je puno ljudi, svi su bili nagomilani na podu, ležali su ispruženi na sve strane, kao da se tu cele noći odigravala neka velika pijana orgija. Međutim, ovi ljudi nisu bili pijani. Mnogi od njih su ležali iskriveljeni u sablasnim, nemogućim položajima kakve samo leš može da zauzme. Drugi su ležali ispruženi, na gomili visokoj dva do tri čoveka, poput odbačenih tepiha. I oni su izgledali mrtvi, ili izgubljeni u poslednjoj nesvesti u životu. Ostali su očigledno bili živi, ali su sedeli strašno potreseni, jecajući i stenjući.
<BR>&nbsp;&nbsp;&nbsp;&nbsp;&nbsp;Sve što je nekada bilo izloženo u velikom predvorju, naučni instrumenti, portreti velikih ranih astronoma, precizne astronomske karte, bilo je skinuto i spaljeno ili jednostavno pokidano i izgaženo. Širin je primetio čađave i slupane ostatke koji su tu i tamo štrčali između tela.
<BR>&nbsp;&nbsp;&nbsp;&nbsp;&nbsp;Glavna vrata bila su otvorena. Iza njih je dopirao topao i ohrabrujući sjaj.
<BR>&nbsp;&nbsp;&nbsp;&nbsp;&nbsp;Širin je pažljivo napredovao ka izlazu.
<BR>&nbsp;&nbsp;&nbsp;&nbsp;&nbsp;"Dr Širine?" začu se iznenada jedan neočekivani glas.
<BR>&nbsp;&nbsp;&nbsp;&nbsp;&nbsp;On se okrenu, zamahnuvši tako snažno sekirom da samo što nije prsnuo u smeh zbog svoje lažne ratobornosti.
<BR>&nbsp;&nbsp;&nbsp;&nbsp;&nbsp;"Ko je to tamo?"
<BR>&nbsp;&nbsp;&nbsp;&nbsp;&nbsp;"Ja. Jimot."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Jimot. Sećate me se, zar ne?"
<BR>&nbsp;&nbsp;&nbsp;&nbsp;&nbsp;"Jimot, da." Štrkljasti, nespretni diplomac astronomije iz neke udaljene provincije. Širin je sada video momka, napola skrivenog u niši. Lice mu je bilo pocrnelo od pepela i čađi, odeća mu je bila iscepana, delovao je ošamućeno i uzdrmano, ali izgleda da je inače bio u redu. A onda je krenuo prema njemu mnogo manje komično nego obično: više nije bilo ni traga batrganju, nekontrolisanim zamasima ruku i trzanju glave. Užas čudno deluje na ljude, pomisli Širin.
<BR>&nbsp;&nbsp;&nbsp;&nbsp;&nbsp;"Da li si se ovde krio cele noći?"
<BR>&nbsp;&nbsp;&nbsp;&nbsp;&nbsp;"Pokušao sam da napustim zgradu kada su se pojavile zvezde, ali sam se ovde zaglavio. Jeste li videli Faroa, dr Širine?"
<BR>&nbsp;&nbsp;&nbsp;&nbsp;&nbsp;"Tvog prijatelja? Nisam. Nikoga nisam video."
<BR>&nbsp;&nbsp;&nbsp;&nbsp;&nbsp;"Izvesno vreme bili smo zajedno. Ali u nastaloj pometnji stvari su se toliko raspojasale..." Jimotu pođe za rukom da se nekako čudno osmehne. "Mislio sam da će spaliti zgradu. Ali onda se uključio protivpožarni sistem." On pokaza na ljude iz grada koji su ležali svuda unaokolo. "Šta mislite, jesu li svi mrtvi?"
<BR>&nbsp;&nbsp;&nbsp;&nbsp;&nbsp;"Neki od njih su samo ludi. Videli su Zvezde."
<BR>&nbsp;&nbsp;&nbsp;&nbsp;&nbsp;"I ja sam ih video, samo na trenutak", odvrati Jimot. "Samo na trenutak."
<BR>&nbsp;&nbsp;&nbsp;&nbsp;&nbsp;"Kakve su?" upita Širin.
<BR>&nbsp;&nbsp;&nbsp;&nbsp;&nbsp;"Niste ih videli, doktore? Ili se ne sećate?"
<BR>&nbsp;&nbsp;&nbsp;&nbsp;&nbsp;"Bio sam u podrumu. Lepo i udobno."
<BR>&nbsp;&nbsp;&nbsp;&nbsp;&nbsp;Jimot istegnu dugački vrat kao da su zvezde i dalje bleštale na tavanici predvorja. "Bile su... zastrašujuće", prošaputa on. "Znam da vam to ništa ne kaže, ali to je jedina reč koju mogu da upotrebim. Video sam ih samo na dve sekunde, možda tri, i osetio sam kako mi se vrti u glavi, osećao sam kao da mi se vrh glave podiže, pa sam sklonio pogled. Nisam baš naročito hrabar, dr Širine."
<BR>&nbsp;&nbsp;&nbsp;&nbsp;&nbsp;"Ne. Nisam ni ja."
<BR>&nbsp;&nbsp;&nbsp;&nbsp;&nbsp;"Ali mi je drago što sam ih posmatrao bar te dve do tri sekunde. Zvezde su krajnje zastrašujuće, ali su ujedno i veoma lepe. Bar za astronoma. Uopšte nisu ličile na one budalaste male čiode svetlosti koje smo Faro i ja stvorili u onom svom glupom opitu. Znate, mora da smo se nalazili u središtu neke neizmerno velike skupine. Imamo ovih šest sunaca koji su na gomili u našoj neposrednoj blizini... jedna su bliža od drugih, to hoću da kažem... a tamo dalje, pet do deset svetlosnih godina odavde, možda i više, postoji cela jedna džinovska kugla Zvezda, a to su sunca, hiljade sunaca, golema kugla sunaca koja nas potpuno obuhvataju, ali koja u normalnim prilikama ne vidimo usled svetlosti naših vlastitih sunaca koja neprekidno sijaju. Upravo onako kao što je Binaj kazao. Binaj je odličan astronom, znate. Jednog dana biće veći i od dr Atora... Vi uopšte niste videli zvezde?"
<BR>&nbsp;&nbsp;&nbsp;&nbsp;&nbsp;"Bacio sam na njih samo jedan brzi pogled", odvrati Širin pomalo tužno. "A onda sam otišao da se sakrijem... Čuj, momče, moramo se izvući odavde."
<BR>&nbsp;&nbsp;&nbsp;&nbsp;&nbsp;"Hteo bih prvo da pokušam da pronađem Faroa."
<BR>&nbsp;&nbsp;&nbsp;&nbsp;&nbsp;"Ako je s njim sve u redu, onda je napolju. Ako nije, nećeš moći da mu pomogneš."
<BR>&nbsp;&nbsp;&nbsp;&nbsp;&nbsp;"Ali šta ako je ispod neke od ovih gomila..."
<BR>&nbsp;&nbsp;&nbsp;&nbsp;&nbsp;"Ne", prekida ga Širin. "Ne možeš krenuti unaokolo i pretvrtati ove ljude. Još su svi ošamućeni, ali ko zna šta mogu učiniti, ako ih nečim izazoveš. Najsigurnije je izići odavde. Pokušaću da stignem do Skloništa. Ako si mudar, poći ćeš sa mnom."
<BR>&nbsp;&nbsp;&nbsp;&nbsp;&nbsp;"Ali Faro..."
<BR>&nbsp;&nbsp;&nbsp;&nbsp;&nbsp;"Dobro", pristade Širin, uzdahnuvši. "Potražimo Faroa. Ili Binaja, ili Atora, Teremona, bilo koga."
<BR>&nbsp;&nbsp;&nbsp;&nbsp;&nbsp;Bilo je beznadežno. Otprilike deset minuta su prevrtali gomile mrtvih, nesvesnih i polusvesnih ljudi u predvorju; ali niko od njih nije pripadao univerzitetskom osoblju. Bili su prestravljeni, lica užasno izobličena od straha i ludila. Neki bi se promeškoljili kada bi ih uznemirili i počeli bi zastrašujuće da pene i mrmljaju. Jedan dohvati Širinovu sekiru, pa je morao da upotrebi dršku kako bi ga odgurnuo. Stepenicama nisu mogli da se popnu na gornje spratove zgrade; stepenište je bilo zakrčeno telima i posvuda se nalazio odvaljeni gips. Na podu su se zadržale barice blatnjave vode. Oštar, prodirući miris dima bio je neizdrživ.
<BR>&nbsp;&nbsp;&nbsp;&nbsp;&nbsp;"U pravu ste", konačno priznade Jimot. "Biće bolje da pođemo."
<BR>&nbsp;&nbsp;&nbsp;&nbsp;&nbsp;Širin krenu prvi i iziđe napolje, na sunce. Posle časova koji su upravo ostali za njima, zlatni Onos predstavljao je najlepši prizor u Vaseljeni, mada je zaslepio astronoma koji je proveo mnogo vremena u Tami. Pogodio ga je gotovo opipljivom snagom. Pošto je izišao napolje, ostao je nekoliko trenutaka da stoji trepćući, čekajući da mu se oči ponovo priviknu na svetlost. Posle izvesnog vremena vid mu se povratio i zinuo u čudu zbog prizora koji ga je dočekao.
<BR>&nbsp;&nbsp;&nbsp;&nbsp;&nbsp;"Užasno!" promrmlja Jimot.
<BR>&nbsp;&nbsp;&nbsp;&nbsp;&nbsp;Još tela. Ludaci su lutali praveći krugove, pevajući sebi u bradu. Pored puta su se nalazila izgorela vozila. Grmlje i drveće bilo je raskomadano kao da ga je napala neka slepa, čudovišna sila. A u daljini, nad tornjevima Saroa dizali su se sablasni pramenovi smeđeg dima.
<BR>&nbsp;&nbsp;&nbsp;&nbsp;&nbsp;Haos, haos, haos.
<BR>&nbsp;&nbsp;&nbsp;&nbsp;&nbsp;"Znači, ovako izgleda smak sveta", tiho primeti Širin. "A evo i nas dvojice, ti i ja. Preživeli." Gorko se nasmejao. "Kakav smo ti mi samo par. Ja oko struka nosim višak od sto funti, a tebi nedostaje nekih sto funti. Ali mi smo još tu. Pitam se da li je Teremon uspeo živ da se izvuče. Ako je to ikome uspelo, onda je pošlo za rukom njemu. Međutim, sinoć se baš ne bih kladio na nas dvojicu. Sklonište se nalazi na pola puta između Opservatorije i Saroa. Trebalo bi da stignemo do njega za otprilike pola sata, ako ne upadnemo u neku nevolju. Evo, uzmi ovo."
<BR>&nbsp;&nbsp;&nbsp;&nbsp;&nbsp;On podiže debeli, sivi pendrek koji je ležao pored jednog od palih pobunjenika i gurnu ga Jimotu u šake; ovaj ga nespretno prihvati i zagleda se u njega kao da nema pojma šta bi to moglo biti.
<BR>&nbsp;&nbsp;&nbsp;&nbsp;&nbsp;"Šta ću ja s tim?" konačno je upitao.
<BR>&nbsp;&nbsp;&nbsp;&nbsp;&nbsp;Širin odvrati: "Pravi se da češ njime rascopati glavu svakome ko nas bude gnjavio. Isto kao što se ja pretvaram da ću upotrebiti ovu sekiru ako budem morao da se branim. Ako zagusti i hoću. Ovo je sada novi svet, Jimote. Hajdemo. Ostani priseban za vreme puta."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
