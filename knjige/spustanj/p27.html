<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;U glavnoj odaji vladala je pometnja. Svi su bili okupljeni oko Fara i Jimota, koji su pokušali da odgovore na bujicu nestrpljivih pitanja dok su skidali ogrtače.
<BR>&nbsp;&nbsp;&nbsp;&nbsp;&nbsp;Ator se probio kroz gomilu i ljutito se obratio pridošlicama. "Zar ne znate da je već skoro E-čas? Gde ste vas dvojica do sada?"
<BR>&nbsp;&nbsp;&nbsp;&nbsp;&nbsp;Faro 24 sede i stade da trlja šake. Njegovi okrugli, mesnati obrazi bili su rumeni od zime. Čudno se smejuljio. I bio je neobično smiren, gotovo kao da je drogiran.
<BR>&nbsp;&nbsp;&nbsp;&nbsp;&nbsp;"Nikada ga nisam ovakvog video", prošaputa Binaj Širinu. "Uvek je bio tako pokoran, ponizni mlađi astronom koji se klanja velikim ljudima oko sebe. Čak i meni. Ali sada..."
<BR>&nbsp;&nbsp;&nbsp;&nbsp;&nbsp;"Šššš. Slušaj", prekide ga Širin.
<BR>&nbsp;&nbsp;&nbsp;&nbsp;&nbsp;Faro poče: "Jimot i ja smo upravo završili naš ludi mali eksperiment. Pokušavali smo da stvorimo uslove za simulaciju pojave Tame i Zvezda, kako bismo unapred doznali na šta to liči."
<BR>&nbsp;&nbsp;&nbsp;&nbsp;&nbsp;Slušaoci zbunjeno zamrmoriše.
<BR>&nbsp;&nbsp;&nbsp;&nbsp;&nbsp;"Zvezde?" upita Teremon. "Vi znate šta su to Zvezde? Kako ste to otkrili?"
<BR>&nbsp;&nbsp;&nbsp;&nbsp;&nbsp;Ponovo se čudno iscerivši, Faro odvrati: "Čitajući Knjigu Otkrovenja. Tamo prilično jasno stoji da su Zvezde nešto veoma sjajno, poput sunaca, ali manje, što se pojavljuje na nebu kada Kalgaš uđe u Pećinu Tame."
<BR>&nbsp;&nbsp;&nbsp;&nbsp;&nbsp;"Apsurdno!" primeti neko.
<BR>&nbsp;&nbsp;&nbsp;&nbsp;&nbsp;"Nemoguće!"
<BR>&nbsp;&nbsp;&nbsp;&nbsp;&nbsp;"Knjiga Otkrovenja! Po njoj su oni istraživali! Možete li zamisliti..."
<BR>&nbsp;&nbsp;&nbsp;&nbsp;&nbsp;"Tišina", naredi Ator. U očima mu se ponovo pojavi zanimanje, deo stare krepkosti. "Nastavi, Faro. Kakve ste to 'uslove' stvorili? Kako ste to izveli?"
<BR>&nbsp;&nbsp;&nbsp;&nbsp;&nbsp;"Pa", poče Faro, "Jimot i ja smo pre nekoliko meseci došli na tu ideju i radili smo na njenom ostvarenju u slobodno vreme. Jimot je znao za jednu jednospratnicu sa kupolastim krovom dole u gradu... neka vrsta skladišta, mislim. U svakom slučaju, kupili smo je..."
<BR>&nbsp;&nbsp;&nbsp;&nbsp;&nbsp;"Čime?" odlučno ga prekide Ator. "Odakle vam novac?"
<BR>&nbsp;&nbsp;&nbsp;&nbsp;&nbsp;"Sa računa u banci", progunđa visok i mršav Jimot 70 sa udovima poput stabljika. "Košta nas dve hiljade krevita." A zatim dodade kao da se brani. "Pa, šta? Sutra će dve hiljade kredita biti samo dve hiljade listića hartije i ništa više."
<BR>&nbsp;&nbsp;&nbsp;&nbsp;&nbsp;"Tako je", podrža ga Faro. "I tako smo kupili to mesto i prekrili ga od vrha do dna crnim somotom kako bismo što vernije dočarali Tamu. Onda smo u tavanici izbušili male rupe koje su prolazile i kroz krov i pokrili ih malim metalnim poklopcima, koji su mogli istovremeno da se povuku u stranu okretanjem prekidača. To nismo sami uradili; doveli smo stolara, električara i još neke majstore... novac nije bio važan. Važno je bilo samo to da svetlost može da prodre kroz te rupe u krovu, kako bismo dobili efekat Zvezda."
<BR>&nbsp;&nbsp;&nbsp;&nbsp;&nbsp;"Bar smo ga mi tako zamišljali", dopuni ga Jimot.
<BR>&nbsp;&nbsp;&nbsp;&nbsp;&nbsp;U pauzi koja je usledila, kao da su svi prestali da dišu. A onda Ator ukočeno reče:
<BR>&nbsp;&nbsp;&nbsp;&nbsp;&nbsp;"Niste imali prava da vršite privatni..."
<BR>&nbsp;&nbsp;&nbsp;&nbsp;&nbsp;Faro kao da se zbunio. "Znam, gospodine... ali, iskreno govoreći, Jimot i ja smo smatrali da je eksperiment pomalo opasan. Da je efekat bio uspešan, očekivali smo u izvesnoj meri da ćemo poludeti... iz onoga što je dr Širin kazao o svemu ovome mislili smo da je to vrlo verovatno. Smatrali smo da sami treba da se izložimo riziku. Razume se, ako bismo zaključili da možemo očuvati razum, palo nam je na pamet da bismo mogli razviti imunost na pravu stvar, a zatim i vas ostale izložiti onome kroz šta smo mi prošli. Ali stvar je propala..."
<BR>&nbsp;&nbsp;&nbsp;&nbsp;&nbsp;"Zašto? Šta se dogodilo?"
<BR>&nbsp;&nbsp;&nbsp;&nbsp;&nbsp;Odgovorio je Jimot. "Zatvorili smo se i sačekali da nam se oči priviknu na tamu. To je krajnje neprijatno osećanje, jer u potpunoj Tami imate osećaj da se zidovi i tavanica obrušavaju na vas. Ali uspeli smo to da prebrodimo i okrenemo prekidač. Poklopci su se povukli u stranu i ugledasmo krov posut sićušnim tačkama svetlosti."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"I... ništa. To je bilo ono najgore. Koliko smo razumeli Knjigu Otkrovenja, iskusili smo efekat gledanja u Zvezde koje se nalaze naspram pozadine od Tame. Ali ništa se nije dogodilo. Bio je to samo krov sa rupama i sjajnim tačkama svetlosti koje su prodirale unutra, i upravo je tako i izgledalo. Pokušavali smo bezbroj puta... zato smo toliko zakasnili... ali efekat je potpuno izostao."
<BR>&nbsp;&nbsp;&nbsp;&nbsp;&nbsp;Nastupila je tišina; svi su bili šokorani. Sve se oči okrenuše prema Širinu, koji je nepokretno stajao, otvorenih usta.
<BR>&nbsp;&nbsp;&nbsp;&nbsp;&nbsp;Prvi je progovorio Teremon. "Jasno ti je šta ovo znači za celu tvoju teoriju, zar ne, Širine?" Smeškao se, jer mu je laknulo.
<BR>&nbsp;&nbsp;&nbsp;&nbsp;&nbsp;Ali Širin podiže ruke. "Ne žurite, Teremone. Pustite me da o tome razmislim. Te takozvane 'Zvezde' koje su momci načinili... ukupno vreme njihove izloženosti Tami..." Zatim zaćuta. Svi su ga posmatrali. On onda puče prstima; kada je podigao glavu, u pogledu mu nije bilo ni iznenađenja ni nesigurnosti. "Svakako..."
<BR>&nbsp;&nbsp;&nbsp;&nbsp;&nbsp;Rečenicu nikada nije završio. Tilanda, koja se nalazila u kupoli Opservatorije gde je razvijala fotografske ploče neba snimane u razmacima od deset sekundi što se vreme pomračenja približavalo, ulete unutra, praveći rukama divlje krugove kojih se ni Jimot ne bi stideo kada je najuzbuđeniji.
<BR>&nbsp;&nbsp;&nbsp;&nbsp;&nbsp;"Dr Atore! Dr Atore!"
<BR>&nbsp;&nbsp;&nbsp;&nbsp;&nbsp;Ator se okrenu. "Šta je bilo?"
<BR>&nbsp;&nbsp;&nbsp;&nbsp;&nbsp;"Upravo smo pronašli... ušao je pravo u kupolu... nećete verovati, dr Atore..."
<BR>&nbsp;&nbsp;&nbsp;&nbsp;&nbsp;"Uspori malo, dete. Šta se dogodilo? Ko je to ušao?"
<BR>&nbsp;&nbsp;&nbsp;&nbsp;&nbsp;Iz hodnika dopre neka gužva i oštar udar. Binaj ustade i polete ka vratima, ali se na njima ukopa u mestu i povika: "Do đavola, šta je to?"
<BR>&nbsp;&nbsp;&nbsp;&nbsp;&nbsp;Tamo napolju nalazili su se Davnit i Hikinan, koji je trebalo da se budu u kupoli sa Tilandom. Dva astronoma su se borila sa trećom prilikom, jednim okretnim, atletski građenim muškarcem u poznim tridesetim, sa čudnom kovrčavom crvenom kosom, uskim licem oštrih crta i ledeno plavim očima. Uvukli su ga u sobu i zastali, držeći mu ruke čvrsto stegnute na leđima.
<BR>&nbsp;&nbsp;&nbsp;&nbsp;&nbsp;Stranac je na sebi imao tamnu odoru Apostola Plamena.
<BR>&nbsp;&nbsp;&nbsp;&nbsp;&nbsp;"Folimun 66!" povika Ator.
<BR>&nbsp;&nbsp;&nbsp;&nbsp;&nbsp;A Teremon u istom času upita: "Folimune! U ime Tame, šta ćeš ti ovde?"
<BR>&nbsp;&nbsp;&nbsp;&nbsp;&nbsp;Tiho, hladnim, zapovedničkim glasom, Apostol reče: "Nisam vam večeras ovamo došao u ime Tame, već u ime svetlosti."
<BR>&nbsp;&nbsp;&nbsp;&nbsp;&nbsp;Ator je zurio u Tilandu. "Gde ste pronašli ovog čoveka?"
<BR>&nbsp;&nbsp;&nbsp;&nbsp;&nbsp;"Rekla sam vam, dr Atore. Imali smo puno posla oko ploča, a onda smo ga čuli. Ušao je unutra i stao iza nas. "Gde je Ator?" upitao je. "Moram videti Atora."
<BR>&nbsp;&nbsp;&nbsp;&nbsp;&nbsp;"Pozovite stražare", reče Ator čije lice je potamnelo od besa. "Opservatorija je večeras trebalo da bude zatvorena za sve. Želim da saznam kako je ovaj čovek prošao pored stražara."
<BR>&nbsp;&nbsp;&nbsp;&nbsp;&nbsp;"Očigledno imate na platnom spisku nekog Apostola", ljubazno primeti Teremon. "Razume se, bili su primorani da mu učine uslugu kada se Apostol Folimun pojavio i zatražio da otključaju kapiju."
<BR>&nbsp;&nbsp;&nbsp;&nbsp;&nbsp;Ator ga ošinu otrovnim pogledom. Međutim, izraz njegovog lica nagoveštavao je da je starom astronomu bilo jasno da je Teremon najverovatnije u pravu.
<BR>&nbsp;&nbsp;&nbsp;&nbsp;&nbsp;Svi prisutni napravili su oko Folimuna krug. Zapanjeno su zurili u njega... Sifera, Teremon, Binaj, Ator i ostali.
<BR>&nbsp;&nbsp;&nbsp;&nbsp;&nbsp;Folimun mirno reče: "Ja sam Folimun 66, specijalni ađutant njegove svetlosti Mondiora 71. Večeras nisam došao kao kriminalac, mada vi izgleda upravo to mislite, već kao glasnik njegove svetlosti. Mislite li da možete ubediti ova dva vaša fanatika da me puste, Atore?"
<BR>&nbsp;&nbsp;&nbsp;&nbsp;&nbsp;Ator iznervirano mahnu rukom. "Pustite ga."
<BR>&nbsp;&nbsp;&nbsp;&nbsp;&nbsp;"Hvala", reče Folimun. Protrljao je ruke i poravnao odoru. Zatim se naklonio Atoru u znak zahvalnosti... ili se samo podsmevao? Vazduh oko Apostola kao da je treperio od nekog naročitog elektriciteta.
<BR>&nbsp;&nbsp;&nbsp;&nbsp;&nbsp;"A sada", poče Ator. "Šta ćete vi ovde? Šta želite?"
<BR>&nbsp;&nbsp;&nbsp;&nbsp;&nbsp;"Bojim se ništa što biste mi vi dobrovoljno dali."
<BR>&nbsp;&nbsp;&nbsp;&nbsp;&nbsp;"Verovanto ste u pravu što se toga tiče."
<BR>&nbsp;&nbsp;&nbsp;&nbsp;&nbsp;Folimun reče: "Kada smo se vi i ja sreli pre nekoliko meseci, Atore, bio je to, rekao bih, veoma napet sastanak, sastanak dvojice ljudi koji su s pravom mogli sebe smatrati za prinčeve zaraćenih kraljevstava. Za vas sam ja bio opasni fanatik. Za mene ste vi bili vođa bande bezbožnih grešnika. Pa ipak smo uspeli da se u nečemu složimo, sećate se, da će se devetnaestog teptara Tama spustiti na Kalgaš i da se neće dići mnogo časova.
<BR>&nbsp;&nbsp;&nbsp;&nbsp;&nbsp;Ator se namršti. "Pređite na stvar, ako nešto uopšte imate na umu, Folimune. Tama samo što se nije spustila i nemamo više puno vremena."
<BR>&nbsp;&nbsp;&nbsp;&nbsp;&nbsp;Folimun odvrati: "Ja smatram da će se na nas spustiti Tama voljom bogova. Za vas ona predstavlja samo bezdušno kretanje astronomskih tela. Pa dobro: složili smo se da se ne slažemo. Obezbedio sam vam određene podatke koji su u posedu Apostola još od prethodne Godine pobožnosti, određene tabele sa kretanjima sunaca na nebu i druge još tajnovitije podatke. Zauzvrat, obećali ste da ćete dokazati suštinsku istinitost naše vere, kao i da ćete taj dokaz obelodaniti narodu Kalgaša."
<BR>&nbsp;&nbsp;&nbsp;&nbsp;&nbsp;Pogledavši na sat, Ator reče: "Upravo sam to i učinio. Šta vaš gospodar sada želi od mene? Ja sam ispunio svoj deo pogodbe."
<BR>&nbsp;&nbsp;&nbsp;&nbsp;&nbsp;Folimun se bledo osmehnu, ali ništa ne reče.
<BR>&nbsp;&nbsp;&nbsp;&nbsp;&nbsp;U sobi poče nelagodno komešanje.
<BR>&nbsp;&nbsp;&nbsp;&nbsp;&nbsp;"Zatražio sam od njega astronomske podatke, to je tačno", primeti Ator, gledajući unaokolo. "Podatke koje samo Apostoli imaju. I dobio sam ih. Zahvaljujem vam se na tome. Zauzvrat sam pristao da na izvestan način obelodanim svoje matematičke podatke do kojih sam došao i koji potvrđuju apostolsko osnovno učenje da će se Tama spustiti devetnaestog teptara."
<BR>&nbsp;&nbsp;&nbsp;&nbsp;&nbsp;"Nismo morali ništa da vam damo", začu se ponosni odgovor. "Naše osnovno učenje nije trebalo dokazivati. Njega potvrđuje Knjiga Otkrovenja."
<BR>&nbsp;&nbsp;&nbsp;&nbsp;&nbsp;"To važi za šačicu onih koji čine vaš kult", odbrusi Ator. "Ne pravite se da me niste dobro razumeli. Ponudio sam vam naučničku pozadinu za vaša uverenja. I dobili ste je!"
<BR>&nbsp;&nbsp;&nbsp;&nbsp;&nbsp;Oči kultiste se ogorčeno suziše. "Jeste, dobili smo je... izveli ste to lukavo poput lisice, jer vaše je tobožnje objašnjenje podržalo naša verovanja, ali im istovremeno oduzelo svu neophodnost. Vi ste Tamu i Zvezde prikazali kao prirodnu pojavu i oduzeli im pravo značenje. To je bilo bogohuljenje."
<BR>&nbsp;&nbsp;&nbsp;&nbsp;&nbsp;"To nije moja krivica. Činjenice postoje. Šta sam drugo mogao nego da ih iznesem?"
<BR>&nbsp;&nbsp;&nbsp;&nbsp;&nbsp;"Vaše 'činjenice' predstavljaju laž i prevaru."
<BR>&nbsp;&nbsp;&nbsp;&nbsp;&nbsp;Atorovo lice se grčilo od besa. "Otkud vi to znate?"
<BR>&nbsp;&nbsp;&nbsp;&nbsp;&nbsp;Odgovor je glasio: "Znam." Izrečen je sa apsolutnom verom u njegovu istinitost.
<BR>&nbsp;&nbsp;&nbsp;&nbsp;&nbsp;Direktor se još više zajapurio. Binaj krenu ka njemu, ali mu Ator mahnu da se skloni.
<BR>&nbsp;&nbsp;&nbsp;&nbsp;&nbsp;"I šta Mondior 71 želi da uradimo? Pretpostavljam da i dalje misli da smo mi, pokušavši da upozorimo svet da preduzme određene mere kako bi se zaštitio od ludila koje mu preti, na neki način uticali na njegovo nastojanje da se dočepa vlasti posle pomračenja. E, pa, nismo uspeli. Nadam se da je zbog toga srećan."
<BR>&nbsp;&nbsp;&nbsp;&nbsp;&nbsp;"I sam pokušaj je već pričinio dosta štete. A ono što nastojite da postignete ovde večeras samo će još pogoršati stvari."
<BR>&nbsp;&nbsp;&nbsp;&nbsp;&nbsp;"Šta vi znate o tome šta mi nastojimo večeras ovde da postignemo?" upita Ator.
<BR>&nbsp;&nbsp;&nbsp;&nbsp;&nbsp;Folimun istog časa odvrati: "Znamo da nijednog trenutka niste izgubili nadu da možete uticati na narod. Pošto to niste uspeli pre dolaska Tame i Plamenova, nameravate da nastupite posle njih, snabdeveni fotografijama prelaska iz dana u Tamu. Nameravate da ponudite preživelima racionalno objašnjenje onoga što se dogodilo... i da sklonite na neko sigurno mesto navodne dokaze za svoja uverenja, tako da na kraju naredne Godine pobožnosti vaši naslednici u kraljevstvu nauke budu u stanju da istupe i povedu čovečanstvo da se odupre Tami."
<BR>&nbsp;&nbsp;&nbsp;&nbsp;&nbsp;"Neko je imao dugačak jezik", prošaputa Binaj.
<BR>&nbsp;&nbsp;&nbsp;&nbsp;&nbsp;Folimun nastavi: "Sve to očigledno ne ide u prilog interesima Mondiora 71. A Mondior 71 je prorok koga su naimenovali bogovi, onaj koji treba da povede čovečanstvo kroz razdoblje koje je pred nama."
<BR>&nbsp;&nbsp;&nbsp;&nbsp;&nbsp;"Krajnje je vreme da pređete na stvar", primeti Ator ledenim glasom.
<BR>&nbsp;&nbsp;&nbsp;&nbsp;&nbsp;Folimun klimnu. "Stvar je u ovome. Vaš nesmotreni i bogohulni pokušaj da dođete do informacija pomoću svojih đavolskih instrumenata mora se prekinuti. Jedino žalim što nisam mogao da uništim vaše paklene uređaje vlastitim rukama."
<BR>&nbsp;&nbsp;&nbsp;&nbsp;&nbsp;"To ste imali na umu? Ništa time ne biste postigli. Svi naši podaci, osim onih koje upravo sada sakupljamo, već su spremljeni na sigurno mesto gde im se ništa ne može dogoditi."
<BR>&nbsp;&nbsp;&nbsp;&nbsp;&nbsp;"Donesite ih! Uništite ih!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Uništite sav svoj rad. Uništite svoje uređaje. Zauzvrat ću se pobrinuti da vi i vaši ljudi budete zaštićeni od haosa koji će izbiti sa Spuštanjem Noći."
<BR>&nbsp;&nbsp;&nbsp;&nbsp;&nbsp;U sobi se prolimi smeh.
<BR>&nbsp;&nbsp;&nbsp;&nbsp;&nbsp;"Ludak", reče neko. "Pravi ludak."
<BR>&nbsp;&nbsp;&nbsp;&nbsp;&nbsp;"Nisam", odvrati Folimun. "Odan, da. Posvećen Cilju van vaše moći poimanja, da. Ali nisam lud. Pri zdravoj sam pameti, uveravam vas. Mislim da će ovaj čovek ovde"... on pokaza na Teremona... "to potvrditi, a on nije poznat po svojoj lakovernosti. Ali ja svoj Cilj stavljam iznad svih drugih stvari. Ova noć je od najveće važnosti u istoriji sveta i kada osvane sutrašnji dan, pobožnost mora trijumfovati. Dajem vam ultimatum. Prekinućete svoj bogohulni pokušaj da obezbedite racionalna objašnjenja za noćašnje spuštanje Tame i prihvatićete njegovu presvetlost Mondiora 71 kao pravog glasnika volje bogova. Kada svane jutro, krenućete među narod kao Mondiarovi predstavnici i više nećete pominjati pomračenja, orbite, Zakon opšte gravitacije ili ostale vaše gluposti."
<BR>&nbsp;&nbsp;&nbsp;&nbsp;&nbsp;"A ako odbijemo?" upita Ator koga je izgleda zabavljala ova Folimunova drskost.
<BR>&nbsp;&nbsp;&nbsp;&nbsp;&nbsp;"Onda će se", odvrati hladno Folimun, "banda gnevnih ljudi, predvođena Apostolima Plamena, popeti uz ovo brdo i uništiti vašu Opservatoriju i sve u njoj."
<BR>&nbsp;&nbsp;&nbsp;&nbsp;&nbsp;"Dosta", reče Ator. "Zovite stražu. Izbacite tog čoveka odavde."
<BR>&nbsp;&nbsp;&nbsp;&nbsp;&nbsp;"Imate tačno jedan sat", izjavi Folimun nimalo uznemiren. "A onda će vas napasti vojska Svetih."
<BR>&nbsp;&nbsp;&nbsp;&nbsp;&nbsp;"Blefira", iznenada se oglasi Širin.
<BR>&nbsp;&nbsp;&nbsp;&nbsp;&nbsp;Kao da ga nije čuo, Ator ponovi: "Zovite stražu. Želim da ga izbace odavde!"
<BR>&nbsp;&nbsp;&nbsp;&nbsp;&nbsp;"Prokletstvo, Atore, šta je s vama?" povika Širin. "Ako ga oslobodite, izići će napolje i potpiriti vatru. Za ne shvatate da je haos ono za čim žude svi ti Apostoli? A ovaj čovek ovde je pravi majstor da ga stvori."
<BR>&nbsp;&nbsp;&nbsp;&nbsp;&nbsp;"Šta predlažete?"
<BR>&nbsp;&nbsp;&nbsp;&nbsp;&nbsp;"Zatvorite ga", reče Širin. "Smestite ga u orman, stavite katanac i zadržite ga tamo dok ne prođe Tama. To je za njega najgore što može da mu se desi. Ako bude zaključan, neće videti Tamu i neće videti Zvezde. Nije potrebno neko naročito poznavanje osnovnog vjeruju Apostola da se shvati da će za njega to što će biti skriven kada se pojave Zvezde značiti gubitak besmrtne duše. Zaključajte ga, Atore. To ne samo da je najsigurnije za nas, već on to i zaslužuje."
<BR>&nbsp;&nbsp;&nbsp;&nbsp;&nbsp;"A posle", divlje zadahta Folimun, "kada svi vi pogubite razum, neće biti nikoga da me pusti napolje. To je osuda na smrt. I ja isto tako dobro znam kao i vi šta će doneti pojava Zvezda... ja to znam mnogo bolje od vas. Kada pogubite razum, nećete se ni setiti da me oslobodite. Gušenje ili lagano umiranje od gladi, je li tako? Upravo to sam i mogao očekivati od skupine... naučnika." Izgovorio je poslednju reč pogrdno. "Ali neće vam uspeti. Pobrinuo sam se da obavestim svoje sledbenike da treba da napadnu Opservatoriju tačno za jedan sat od sada, osim ukoliko se ne pojavim i povučem naređenje. To što ćete me zatvoriti neće vam koristiti. Za jedan sat bićete uništeni - i to je sve. A moji ljudi će me onda osloboditi i zajedno ćemo... s veseljem, u ekstazi... posmatrati dolazak Zvezda." Žila je pulsirala na Folimunovom čelu. "A sutra, kada svi vi budete samo glupavo blebetali, zauvek prokleti svojim delima, mi ćemo početi sa stvaranjem čudesnog, novog sveta."
<BR>&nbsp;&nbsp;&nbsp;&nbsp;&nbsp;Širin sumnjičavo pogleda Atora. I Ator je izgleda oklevao.
<BR>&nbsp;&nbsp;&nbsp;&nbsp;&nbsp;Binaj, koji je stajao pored Teremona, promrmlja: "Šta misliš? Da li blefira?"
<BR>&nbsp;&nbsp;&nbsp;&nbsp;&nbsp;Međutim, novinar mu nije odgovorio. Samo je prebledeo. "Pogledaj!" Prst koji je uperio u pravcu prozora podrhtavao je, a glas mu je bio suv i škripav.
<BR>&nbsp;&nbsp;&nbsp;&nbsp;&nbsp;Svi su u isti mah zinuli u čudu kada su pogledali u pravcu njegovog ispruženog prsta i na trenutak ostali sleđeno da zure.
<BR>&nbsp;&nbsp;&nbsp;&nbsp;&nbsp;Dovim je s jedne strane bio načet!
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
