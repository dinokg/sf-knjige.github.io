<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Sifera pređe preko sobe, priđe Teremonu i tiho reče: "Nisam mislila da ćeš stvarno večeras doći ovamo."
<BR>&nbsp;&nbsp;&nbsp;&nbsp;&nbsp;"Zašto da ne? Ali ozbiljno si mislila kada si me pozvala, zar ne?"
<BR>&nbsp;&nbsp;&nbsp;&nbsp;&nbsp;"Razume se. Ali bio si takav divljak u svojim ruganjima, u svim onim člancima koje si napisao o nama... tako okrutan..."
<BR>&nbsp;&nbsp;&nbsp;&nbsp;&nbsp;"Neodgovoran, tu si reč upotrebila", dodade Teremon.
<BR>&nbsp;&nbsp;&nbsp;&nbsp;&nbsp;Ona pocrvene. "I to. Nisam mislila da ćeš imati petlju da pogledaš Atoru u oči posle svih onih užasnih stvari koje si izrekao o njemu."
<BR>&nbsp;&nbsp;&nbsp;&nbsp;&nbsp;"Ne samo da ću ga pogledati u oči ako se ispostavi da su i njegova draga proročanstva tačna. Kleknuću pred njega i ponizno moliti za oproštaj."
<BR>&nbsp;&nbsp;&nbsp;&nbsp;&nbsp;"A ako se pokaže da njegova predviđanja nisu tačna?"
<BR>&nbsp;&nbsp;&nbsp;&nbsp;&nbsp;"Onda ću mu biti potreban", reče Teremon. "Svima vama ću biti potreban. Večeras je ovo pravo mesto na kome treba da se nalazim."
<BR>&nbsp;&nbsp;&nbsp;&nbsp;&nbsp;Sifera zapanjeno pogleda novinara. Uvek je govorio neočekivane stvari. Još nije uspela da ga pročita. Nije joj se dopadao, razume se... to se podrazumevalo. Sve u vezi s njim... njegova profesija, način govora, upadljiva odeća kakvu je obično nosio... smatrala je bezvrednim i jeftinim. U celoj njegovoj pojavi videla je oličenje sirovog, grubog, jednoličnog, običnog, odvratnog sveta izvan univerzitetskih zidova kojeg se oduvek gadila.
<BR>&nbsp;&nbsp;&nbsp;&nbsp;&nbsp;Pa ipak, pa ipak, ipak...
<BR>&nbsp;&nbsp;&nbsp;&nbsp;&nbsp;Ipak su izvesni vidovi ovog Teremona uspeli da ostave utisak na nju, uprkos svemu. Bio je čvrst, kao prvo: potpuno nepokolebljiv u svakoj svojoj poteri. To joj se moglo svideti. Bio je otvoren, čak netaktičan: sasvim različit od ljigavih, manipulatora u poteri za moći kakvi su bili akademski tipovi koji su se rojili oko nje u kampusu. Bio je i inteligentan, u to nije bilo sumnje, iako je odlučio da svoju osobitu vrstu žilave, sondirajuće inteligencije upotrebi na bezvrednom, besmislenom polju kao što je novinarstvo. Poštovala je i njegovu robusnu fizičku snagu: bio je visok, snažan i očigledno dobrog zdravlja. Sifera nikada nije mnogo marila za slabiće. Dobro je pazila da i sama ne bude jedna od njih.
<BR>&nbsp;&nbsp;&nbsp;&nbsp;&nbsp;Shvatila je, u stvari... koliko to god bilo neverovatno i koliko god se zbog toga neprijatno osećala... da ju je na izvestan način privlačio. Privlačenje suprotnosti? - pomisli ona. Da; da, upravo to. Ali ne sasvim. Ispod površinskih razlika, Sifera je bila toga svesna, imala je mnogo više zajedničkog sa Teremono nego što je bila voljna da prizna.
<BR>&nbsp;&nbsp;&nbsp;&nbsp;&nbsp;Osećala se nelagodno, pa se okrenula ka prozoru. "Napolju je sve mračnije", primeti ona. "Mračnije no što sam ikada videla da je bilo."
<BR>&nbsp;&nbsp;&nbsp;&nbsp;&nbsp;"Plašiš se?" upita je Teremon.
<BR>&nbsp;&nbsp;&nbsp;&nbsp;&nbsp;"Tame? Ne, u stvari ne. Ali plašim se onoga što će uslediti posle nje. I ti bi trebalo toga da se plašiš."
<BR>&nbsp;&nbsp;&nbsp;&nbsp;&nbsp;"Posle toga će", primeti on, "izići Onos i pretpostavljam da će zasijati još neka sunca i sve će biti kao što je bilo i pre."
<BR>&nbsp;&nbsp;&nbsp;&nbsp;&nbsp;"Uveren si u to, zar ne?"
<BR>&nbsp;&nbsp;&nbsp;&nbsp;&nbsp;Teremon se nasmeja. "Onos se pojavljivao svakog jutra od kada sam se rodio. Zašto ne bih bio uveren da će se pojaviti i sutra?"
<BR>&nbsp;&nbsp;&nbsp;&nbsp;&nbsp;Sifera odmahnu glavom. Ponovo je počeo da je nervira svojom tvrdoglavošću. Teško je bilo poverovati da je pre samo nekoliko trenutaka uveravala sebe kako joj se dopada.
<BR>&nbsp;&nbsp;&nbsp;&nbsp;&nbsp;Hladno je rekla: "Ono će se pojaviti sutra. I videće takav prizor razaranja kakav osoba tvoje ograničene mašte očigledno nije u stanju sebi da predstavi."
<BR>&nbsp;&nbsp;&nbsp;&nbsp;&nbsp;"Misliš, sve će biti u plamenu? I svi će ići unaokolo mrmljajući i brbljajući dok grad bude goreo?"
<BR>&nbsp;&nbsp;&nbsp;&nbsp;&nbsp;"Arheološki nalazi ukazuju..."
<BR>&nbsp;&nbsp;&nbsp;&nbsp;&nbsp;"Na vatre, da. Holokost koji se ponavlja. Ali samo na jednom određenom mestu, hiljadama milja udaljenom odavde i to pre više hiljada godina." Teremonove oči su iznenada počele divlje da sevaju. "A gde ti je arheološki dokaz za izbijanje masovnog ludila? Da li to zaključuješ iz svih tih vatri? Kako možeš biti sigurna da to nisu bile samo obredne vatre, koje su palili potpuno normalni muškarci i žene u nadi da će vratiti sunca i oterati Tamu? Vatre koje su svaki put izmakle kontroli i prouzrokovale strašnu štetu, svakako, ali koje ni na koji način nisu bile u vezi sa bilo kakvim mentalnim obolenjem stanovništva?"
<BR>&nbsp;&nbsp;&nbsp;&nbsp;&nbsp;Gledala ga je pravo u oči. "Postoji arheološki dokaz i za to. Mislim na sveošte mentalno bolenje."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Tekstovi na pločicama. Koje smo upravo jutros do kraja dešifrovali zahvaljujući filološkim podacima koje su nam obezbedili Apostoli Plamena..."
<BR>&nbsp;&nbsp;&nbsp;&nbsp;&nbsp;Teremon prasnu u smeh. "Apostoli Plamena! Divno! Znači, i ti si Apostol! Kakva sramota, Sifera. Žena takvog stasa kao ti od sada će morati da se uvija u one njihove bezoblične glomazne halje..."
<BR>&nbsp;&nbsp;&nbsp;&nbsp;&nbsp;"Oh!" povika ona, uzdržavajući se da ne plane i ne počne da psuje. "Ti ništa drugo ne znaš nego da se podsmevaš, zar ne? U toj meri si uveren u svoju nepogrešivost da čak i kada gledaš pravo u istinu umeš da napraviš neku jadnu šalu! Oh... ti... ti nemogući čoveče..."
<BR>&nbsp;&nbsp;&nbsp;&nbsp;&nbsp;Ona se okrenu i pođe preko sobe.
<BR>&nbsp;&nbsp;&nbsp;&nbsp;&nbsp;"Sifera... Sifera, stani..."
<BR>&nbsp;&nbsp;&nbsp;&nbsp;&nbsp;Nije obraćala pažnju na njega. Srce joj je divlje lupalo od besa. Sada joj je bilo jasno da je strašno pogrešila kada je baš ove večeri kada će doći do pomračenja pozvala ovamo nekog poput Teremona. Greška je, u stvari, bilo i smao poznanstvo s njim.
<BR>&nbsp;&nbsp;&nbsp;&nbsp;&nbsp;Za to je Binaj bio kriv, pomisli ona. Za sve je Binaj bio kriv.
<BR>&nbsp;&nbsp;&nbsp;&nbsp;&nbsp;Binaj ju je upoznao sa Teremonom, onog dana u klubu fakulteta pre mnogo meseci. Novinar i mladi astronom su se, očigledno, odavno poznavali i Teremon se redovno savetovao sa Binajem o naučnim stvarima koje su bile zanimljive za objavljivanje.
<BR>&nbsp;&nbsp;&nbsp;&nbsp;&nbsp;A u to vreme je za novine bilo zanimljivo predviđanje Mondiora 71 da će devetnaestog teptera doći do smaka sveta... u to vreme je do tog dana bilo još oko godinu dana. Razume se, niko na Univerzitetu nije uopšte obraćao pažnju na Mondiora i njegove Apostole, ali otprilike u isto to vreme Binaj je uočio očigledne nepravilnosti u orbiti Kalgaša, a Sifera je predala izveštaj o svojim nalazima vezanim za požare koji su izbijali na brdu Tombo u razmacima od dve hiljade godina. A oba ta otkrića su na obeshrabrujući način išla u prilog uverljivosti onoga što su Aposotoli verovali.
<BR>&nbsp;&nbsp;&nbsp;&nbsp;&nbsp;Tremon je, kako se činilo, znao sve o Siferinom radu na Tombou, iako je ona strogo zabranila Binaju da mu bilo šta kaže. Kada je novinar ušao u klub fakulteta... Sifera i Binaj već su bili tamo, mada se nisu prethodno dogovorili... Binaj je samo trebalo da kaže: "Teremone, ovo je moja prijateljica dr Sifera iz odeljenja za arheologiju." I Teremon je istog časa rekao: " Oh, da. Spaljena sela nagomilana na tom drevnom brdu."
<BR>&nbsp;&nbsp;&nbsp;&nbsp;&nbsp;Binaj je brzo dodao: "Kazao sam mu. Znam da sam obećao da mu neću reći ni reč o tome, ali pošto si sve otkrila Atoru, Širinu i ostalima, pomislio sam da više nije važno ako i njega uputim u stvar... ukoliko se zakune da neće ništa objaviti... Hoću da kažem, Sifera, verujem ovom čoveku, stvarno mu verujem, i bio sam sasvim uveren da..."
<BR>&nbsp;&nbsp;&nbsp;&nbsp;&nbsp;"U redu je, Binaje", reče Sifera, napregnuvši se da ne pokaže koliko je, u stvari, ljuta. "Nije trebalo ništa da kažeš. Ali opraštam ti."
<BR>&nbsp;&nbsp;&nbsp;&nbsp;&nbsp;Teremon reče: "Nije počinjena nikakva šteta. Binaj me je naterao da položim strašnu zakletvu da neću objaviti ništa o tome. Ali to je zadivljujuće. Krajnje zadivljujuće! Šta mislite, koliko je star onaj na dnu? Pedeset hiljada godina?"
<BR>&nbsp;&nbsp;&nbsp;&nbsp;&nbsp;"Pre će biti četrnaest ili šesnaest", odvrati Sifera. "Što je strašno mnogo, ako imate u vidu Beklimot... znate za Beklimot, zar ne?... on je star otprilike samo dvadeset vekova, a ranije smo mislili da je to najstarije naselje na Kalgašu. Ne nameravate da pišete o otkrićima, je li tako?"
<BR>&nbsp;&nbsp;&nbsp;&nbsp;&nbsp;"Nisam planirao. Rekoh vam da sam dao Binaju reč. Pored toga, učinilo mi se da bi to bilo pomalo apstraktno za čitaoce Hronike, malo van njihovih svakodnevnih briga. Ali sada uviđam da je to priča i po. Ako biste hteli da se nađete sa mnom i obavestite me o pojedinostima..."
<BR>&nbsp;&nbsp;&nbsp;&nbsp;&nbsp;"Radije ne bih", brzo odgovori Sifera.
<BR>&nbsp;&nbsp;&nbsp;&nbsp;&nbsp;"Šta ne biste? Izišli sa mnom? Ili me obavestili o pojedinostima?"
<BR>&nbsp;&nbsp;&nbsp;&nbsp;&nbsp;Njegov brzi, dovitljivi odgovor bacio je potpuno novu svetlost na ovaj razgovor. Shvatila je da privlači novinara što ju je istovremeno pomalo i ljutilo i iznenađivalo. Sada je bila uverena, dok je o tome razmišljala poslednjih nekoliko minuta, da se Teremon najverovatnije pitao ne postoji li kakva romantična veza između nje i Binaja, pošto ih je zatekao zajedno u klubu. Na kraju je ipak zaključio da ne postoji, pa je odlučio da se posluži tom laskavom primedbom.
<BR>&nbsp;&nbsp;&nbsp;&nbsp;&nbsp;E, pa, to je bio njegov problem, pomisli Sifera.
<BR>&nbsp;&nbsp;&nbsp;&nbsp;&nbsp;Odvratila je namerno neutralno. "Još nisam objavila svoj naučni rad o Tombou u naučnim časopisima. Ne bi trebalo ništa od toga da se pojavi u nestručnoj štampi pre no što to učinim."
<BR>&nbsp;&nbsp;&nbsp;&nbsp;&nbsp;"To mi je sasvim jasno. Ali ako obećam da ću se držati dogovora, da li biste bili voljni pre toga da ipak sa mnom pročešljate materijal?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;Pogledala je Binaja. Novinarska reč ionako nije mnogo vredela.
<BR>&nbsp;&nbsp;&nbsp;&nbsp;&nbsp;Binaj reče: "Možeš verovati Teremonu. Već sam ti to kazao: častan je koliko se to može biti u njegovom poslu."
<BR>&nbsp;&nbsp;&nbsp;&nbsp;&nbsp;"Što ne govori mnogo", dodade Teremon, smejući se. "Ali nisam lud da prekršim obećanje kada je reč o prvenstvu objavljivanja u naučnom časopisu. Kada bih provalio vašu priču, ovaj ovde Binaj bi se pobrinuo da mi ime bude ukaljano na celom Univerzitetu. A ja zavisim od svojih veza na Univerzitetu jer bez njih ne bi bilo ni nekih od mojih najzanimljivijih priča. Mogu li onda da računam da ćete mi dati intervju? Recimo, prekosutra?"
<BR>&nbsp;&nbsp;&nbsp;&nbsp;&nbsp;I tako je to počelo.
<BR>&nbsp;&nbsp;&nbsp;&nbsp;&nbsp;Teremon je bio veoma uverljiv. Konačno je pristala da iziđe na ručak s njim, i polako, vešto, uspeo je iz nje da izvuče pojedinosti o nalazištu Tombo. Kasnije je žalila zbog toga... očekivala je da će već narednog dana pročitati neki glupi, senzacionalistički članak u Hronici... ali Teremon je održao reč i nije objavio ništa o njoj. Međutim, zatražio je da se ponovo vide u laboratoriji. Opet je popustila i on je pregledao karte, fotografije, uzorke pepela. Postavio je nekoliko inteligentnih pitanja.
<BR>&nbsp;&nbsp;&nbsp;&nbsp;&nbsp;"Nećete pisati o meni, je li tako?" nervozno je upitala. "Pošto ste sve ovo videli?"
<BR>&nbsp;&nbsp;&nbsp;&nbsp;&nbsp;"Obećao sam da neću. To sam i mislio. Mada onog trenutka kada mi kažete da ste sredili sve oko objavljivanja vaših nalaza u nekom od naučnih časopisa, smatraću se slobodnim da ispričam celu stvar. Šta kažete na večeru u klubu Šest sunaca sutra uveče?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Ili prekosutra uveče?"
<BR>&nbsp;&nbsp;&nbsp;&nbsp;&nbsp;Sifera je retko posećivala mesta poput Šest sunaca. Bila joj je mrska i sama pomisao da bi neko mogao zaključiti kako joj je stalo do druženja.
<BR>&nbsp;&nbsp;&nbsp;&nbsp;&nbsp;Međutim, Teremona nije bilo lako odbiti. Nežno, veselo, vešto, saterao ju je u ugao, tako da nije mogla izbeći sastanak s njim... za deset dana od tada. Šta mari? - pomisli ona. Bio je dovoljno zanimljiv. Dobro bi joj došla promena ritma. Našli su se u Šest sunaca, gde su ga, izgleda, svi poznavali. Popili su po piće, večerali, pili odlično vino iz provincije Tamian. Veoma spretno je skakao s teme na temu tokom razgovora: malo se raspitivao o njenom životu, o tome zašto je očarana arheologijom, o iskopavanjima u Beklimotu. Saznao je da se nikada nije udavala i da je nikada nije zanimala udaja. Razgorali su o Apostolima, o njihovim pomamnim predviđanjima, o iznenađujućoj vezi njenih nalaza iz Tomboa sa Mondiorovim tvrdnjama. Sve što je govorio bilo je krajnje taktično, dobro uočeno, zanimljvo. Bio je veoma šarmantan... kao i veoma umešan, pomisli ona.
<BR>&nbsp;&nbsp;&nbsp;&nbsp;&nbsp;Na kraju večeri upitao ju je... nežno, veselo, vešto... da li bi mogao da je otprati kući. Međutim, ona je tu povukla crtu.
<BR>&nbsp;&nbsp;&nbsp;&nbsp;&nbsp;Izgleda da mu to nije smetalo. Jednostavno ju je pozvao da ponovo iziđu.
<BR>&nbsp;&nbsp;&nbsp;&nbsp;&nbsp;Posle toga su izišli još jedno dva do tri puta sve u svemu, tokom dva meseca. Svaki put je program bio isti: večera na nekom elegantnom mestu, dobro vođen razgovor i na kraju delikatno sročen poziv da s njim provede vreme određeno za san. Sifera ga je isto tako delikatno svaki put odbijala. Ovo neobavezno proganjanje pretovrilo se u zabavnu igru. Pitala se koliko dugo će potrajati. Još nije osećala neku naročitu želju da pođe s njim krevet, ali čudno je bilo to što joj se to više nije činilo ni tako nemoguće. Prošlo je mnogo vremena od kada je nešto slično osećala prema nekom muškarcu.
<BR>&nbsp;&nbsp;&nbsp;&nbsp;&nbsp;A onda su usledile prve rubrike u kojima je razotkrio teorije do kojih je došla Opservatorija, doveo u pitanje Atorov razum, upoređivao predviđanje naučnika o pomračenju sa ludim buncanjima Apostola Plamena.
<BR>&nbsp;&nbsp;&nbsp;&nbsp;&nbsp;Sifera u početku nije verovala. Je li to bila neka šala? Binajev prijatelj... a sada i njen prijatelj... počeo je tako žestoko da ih napada?
<BR>&nbsp;&nbsp;&nbsp;&nbsp;&nbsp;Prošlo je nekoliko meseci. Napadi su se nastavili. Teremon joj se nije javljao.
<BR>&nbsp;&nbsp;&nbsp;&nbsp;&nbsp;Na kraju više nije mogla da ćuti.
<BR>&nbsp;&nbsp;&nbsp;&nbsp;&nbsp;Pozvala ga je u kancelariju.
<BR>&nbsp;&nbsp;&nbsp;&nbsp;&nbsp;"Sifera! Kakvo prijatno iznenađenje! Verovala ili ne, nameravao sam da te pozovem kasnije po podne, da te pitam da li bi pošla... "
<BR>&nbsp;&nbsp;&nbsp;&nbsp;&nbsp;"Ne bih", prekide ga ona. "Teremone, šta to radiš?"
<BR>&nbsp;&nbsp;&nbsp;&nbsp;&nbsp;"Kako, šta radim?"
<BR>&nbsp;&nbsp;&nbsp;&nbsp;&nbsp;"Članci o Atoru i Opservatoriji."
<BR>&nbsp;&nbsp;&nbsp;&nbsp;&nbsp;S druge strane žice usledilo je poduže ćutanje.
<BR>&nbsp;&nbsp;&nbsp;&nbsp;&nbsp;A onda on reče: "Ah. Uznemirena si."
<BR>&nbsp;&nbsp;&nbsp;&nbsp;&nbsp;"Uznemirena? Pozelenela sam od besa!"
<BR>&nbsp;&nbsp;&nbsp;&nbsp;&nbsp;"Misliš da sam bio previše grub. Slušaj, Sifera, kada pišeš za veliku publiku koju sačinjavaju obični ljudi, a neki od njih su vrlo obični, moraš stvari nazivati pravim imenom, ili se izlažeš riziku da te ne razumeju. Ne mogu jednostavno reći kako smatram da Ator i Binaj nisu u pravu. Moram reći da su ludi. Pratiš li me?"
<BR>&nbsp;&nbsp;&nbsp;&nbsp;&nbsp;"Od kada ti to misliš da nisu u pravu? Zna li Binaj šta osćeaš?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Već mesecima radiš na tome. Sada si se okrenuo za sto osamdeset stepeni. Kada te čovek sluša, pomislio bi kako su svi u kampusu Mondiarovi učenici, kao i da smo svi sišli s uma. Ako ti je bio potreban neko da na njemu isprobavaš svoje šale, zar ga nisi mogao potražiti negde drugde do na Univerzitetu?"
<BR>&nbsp;&nbsp;&nbsp;&nbsp;&nbsp;"Nisu to nikakve šale, Sifera", tiho primeti Teremon.
<BR>&nbsp;&nbsp;&nbsp;&nbsp;&nbsp;"Veruješ u ono što pišeš?"
<BR>&nbsp;&nbsp;&nbsp;&nbsp;&nbsp;"Verujem. Stvarno verujem. Neće doći ni do kakve kataklizme, eto to ja mislim. A Ator uključuje požarni alarm u prepunom pozorištu. Svojim šalama, proturanjem tu i tamo dobronamernog humora, pokušavam da kažem ljudima da oni ne moraju nužno da ga shvataju ozbiljno, da ne treba da paniče, da se ne uznemiruju..."
<BR>&nbsp;&nbsp;&nbsp;&nbsp;&nbsp;"Šta?" povika ona. "Ali izbiće požar, Teremone! A ti igraš opasnu igru sa dobrobiti svih tih ljudi time što se sprdaš. Saslušaj me: videla sam pepeo iz prethodnih požara, požara starih hiljadama godina. Znam šta će se dogoditi. Buknuće Plamenovi. U to uopšte ne sumnjam. I sam si video dokaze. A stav koji trenutno zauzimaš po tom pitanju predstavlja najrazorniju stvar koja se može zamisliti, Teremone. To je okrutno, glupo i mrsko. I krajnje neodgovorno od tebe."
<BR>&nbsp;&nbsp;&nbsp;&nbsp;&nbsp;"Sifera..."
<BR>&nbsp;&nbsp;&nbsp;&nbsp;&nbsp;"Mislila sam da si inteligentan čovek. Sada mi je jasno da se ne razlikuješ od ostalih tamo napolju."
<BR>&nbsp;&nbsp;&nbsp;&nbsp;&nbsp;"Sifera..."
<BR>&nbsp;&nbsp;&nbsp;&nbsp;&nbsp;Prekinula je vezu.
<BR>&nbsp;&nbsp;&nbsp;&nbsp;&nbsp;Odbijala je da mu uzvrati pozive, sve do nekoliko nedelja pred tog sudbonosnog dana.
<BR>&nbsp;&nbsp;&nbsp;&nbsp;&nbsp;Početkom meseca teptara Teremon ju je ponovo pozvao i Sifera se javila ne znajući ko zove.
<BR>&nbsp;&nbsp;&nbsp;&nbsp;&nbsp;"Nemoj prekinuti", brzo je kazao. "Daj mi smo jedan minut."
<BR>&nbsp;&nbsp;&nbsp;&nbsp;&nbsp;"Radije ne bih."
<BR>&nbsp;&nbsp;&nbsp;&nbsp;&nbsp;"Slušaj, Sifera. Možeš me mrzeti ako hoćeš, ali želim da znaš ovo: nisam okrutan i nisam blesav."
<BR>&nbsp;&nbsp;&nbsp;&nbsp;&nbsp;"Ko je ikada kazao da jesi?"
<BR>&nbsp;&nbsp;&nbsp;&nbsp;&nbsp;"Ti, pre nekoliko meseci, u našem poslednjem razgovoru. Ali to nije tačno. Sve što sam u svojoj rubrici napisao o pomračenju našlo se tamo jer ja u to verujem."
<BR>&nbsp;&nbsp;&nbsp;&nbsp;&nbsp;"Onda si stvarno blesav. Ili glup u svakom slučaju. Što možda malo menja na stvari, ali ne mnogo."
<BR>&nbsp;&nbsp;&nbsp;&nbsp;&nbsp;"Pregledao sam dokaze. Smatram da svi vi donosite preuranjene zaključke."
<BR>&nbsp;&nbsp;&nbsp;&nbsp;&nbsp;Ona mu hladno odvrati: "E pa, devetnaestog teptera ćemo saznati da li si u pravu, je li tako?"
<BR>&nbsp;&nbsp;&nbsp;&nbsp;&nbsp;"Voleo bih da mogu da ti verujem, jer ste ti i Binaj i svi ostali tako fini ljudi, očigledno posvećeni svom poslu, odlični stručnjaci i sve to. Ali ne mogu. Skeptičan sam po prirodi. Takav sam bio celog života. Ne mogu da prihvatim nijednu dogmu koju drugi pokušavaju da mi utrape. Pretpostavljam da mi je to ozbiljna mana... ljudi misle da sam tašt. Možda i jesam tašt. Ali bar sam pošten. Jednostavno, mislim da neće doći do pomračenja, da neće doći do ludila i da neće izbiti nikakav požar."
<BR>&nbsp;&nbsp;&nbsp;&nbsp;&nbsp;"Ovde se nije reč o dogmi, Teremone. Već o hipotezi."
<BR>&nbsp;&nbsp;&nbsp;&nbsp;&nbsp;"Igraš se rečima. Žao mi je ako te je ono što sam pisao uvredilo, ali ja tu ništa ne mogu, Sifera."
<BR>&nbsp;&nbsp;&nbsp;&nbsp;&nbsp;Trenutak je ćutala. Nešto u njegovom glasu ju je čudno dirnulo. Konačno je kazala: "Bilo da je reč o dogmi, hipotezi, ili nećem trećem, stići će na probu kroz nekoliko nedelja. Devetnaestog uveče biću u Opservatoriji. Dođi i ti, pa da vidimo ko je od nas dvoje u pravu."
<BR>&nbsp;&nbsp;&nbsp;&nbsp;&nbsp;"Zar ti Binaj nije kazao? Ator me je proglasio za personu non gratu u Opservatoriji!"
<BR>&nbsp;&nbsp;&nbsp;&nbsp;&nbsp;"Zar je to za tebe neka prepreka?"
<BR>&nbsp;&nbsp;&nbsp;&nbsp;&nbsp;"Odbija čak i da razgovara sa mnom. Znaš, predložio sam mu nešto što bi mu moglo biti od velike koristi posle devetanestog, kada se cela ova naduvana stvar rasprši, nastupi antiklimaks i svet vrišteći počne da traži njegovu glavu. Međutim, Binaj kaže da nema nikakvih izgleda da me primi, a kamoli da mi dozvoli da te večeri dođem."
<BR>&nbsp;&nbsp;&nbsp;&nbsp;&nbsp;"Dođi kao moj gost. Na sastanak sa mnom", reče ona otrovno. "Ator će imati suviše posla i neće stići da obrati pažnju na tebe. Želim da se nalaziš u toj prostoriji kada se nebo smrači i bukne plamen. Želim da vidim izraz na tvom licu. Želim da proverim da li imaš isto onoliko iskustva u izvinjavanju kao što imaš u zavođenju, Teremone."
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
