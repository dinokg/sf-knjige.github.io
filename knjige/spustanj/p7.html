<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Sifera je zastala tek toliko da pokupi pijuk i četku iz šatora sa opremom, koji je oluja iskosila, ali je ostao uglavnom nedirnut. Zatim se puzajući ispela uz Tomboovo brdo, sa Balikom koji se nezgrapno vukao tik iza nje. Upravo se i mladi Eilis 18 pojavio ispod zaklona kod stene i zastao ispod brda, zagledavši se u njih. Tuvik i njegovi radnici nalazili su se malo dalje pozadi, češajući se zbunjeno po glavama.
<BR>&nbsp;&nbsp;&nbsp;&nbsp;&nbsp;"Pazi", doviknu Sifera Baliku kada je stigla do otvorenog žleba koji je oluja izdubila u brdu. "Probaću da prosečem."
<BR>&nbsp;&nbsp;&nbsp;&nbsp;&nbsp;"Zar ne bi trebalo prvo da slikamo i..."
<BR>&nbsp;&nbsp;&nbsp;&nbsp;&nbsp;"Rekoh ti da se pripaziš", prekinu ga ona oštro, kada je zarila pijuk u brdo i zasula ga zemljom.
<BR>&nbsp;&nbsp;&nbsp;&nbsp;&nbsp;Odskočio je u stranu, pljujući pesak.
<BR>&nbsp;&nbsp;&nbsp;&nbsp;&nbsp;"Izvini", reče ona, ne osvrnuvši se. Zabila je pijuk u brdo i drugi put, proširujući žleb koji je napravila oluja. Bila je svesna da se ne služi najboljom mogućom tehnikom, kada ovako zamahuje. Njen mentor, veliki stari Šelbik, najverovatnije se prevrtao u grobu. A začetnik njihove nauke, poštovani Galdo 221, van svake sumnje je sve ovo posmatrao sa svog uzvišenog mesta na panteonu arheologa i tužno vrteo glavom.
<BR>&nbsp;&nbsp;&nbsp;&nbsp;&nbsp;S druge, pak, strane, Šelbik i Galdo su imali prilike da otkriju ono što leži ispod Tomboovog brda, ali to nisu učinili. Ako je bila previše uzbuđena, pa je odveć požurila sa napadom, e, pa, moraće jednostavno da joj oproste. Sada kada se ispostavilo da im peščana oluja nije donela nesreću, već neverovatno slučajno otkriće, sada kada njena karijera više nije bila na pragu uništenja, već je pred njom bila blistava budućnost, Sifera nije mogla da se uzdrži da smesta ne otkrije šta je ovde ležalo zakopano. Nije mogla. Nikako nije mogla.
<BR>&nbsp;&nbsp;&nbsp;&nbsp;&nbsp;"Pogledaj...", promrmlja ona, uklanjajući veliki komad tla i dohvativši četku. "Ugljenisani sloj, u samim temeljima tog kiklopskog grada. Ovo mesto mora da je izgorelo do samog kamena. Ali ako pogledaš malo niže niz brdo, videćeš da se odmah ispod linije vatre smestio grad sagrađen u rešetkastom stilu... kiklopski ljudi jednostavno su postavili ceo ovaj monumentalni temelj povrh starijeg grada..."
<BR>&nbsp;&nbsp;&nbsp;&nbsp;&nbsp;"Sifera..." oslovi je Balik nelagodno.
<BR>&nbsp;&nbsp;&nbsp;&nbsp;&nbsp;"Znam, znam. Ali dozvoli mi bar da nazrem šta to ovde imamo. Samo da na brzinu sondiram tle, a onda možemo početi sa ispravnim načinom rada." Imala je osećaj da se preznojava od glave do pete. Oči su počele da je bole, jer se divlje napinjala da nešto vidi. "Pogledaj, hoćeš li? Još nismo ni došli do vrha brda, a već smo otkrili dva grada. Nagađam da ako humku još malo rastvorimo, negde u blizini mesta gde bismo očekivali da ćemo pronaći temelje rešetkastog razdoblja, naći ćemo... da! Da! Tamo! Tame ti, Baliče, pogledaj već jednom! Samo pogledaj!"
<BR>&nbsp;&nbsp;&nbsp;&nbsp;&nbsp;Pobednički je pokazala vrhom pijuka.
<BR>&nbsp;&nbsp;&nbsp;&nbsp;&nbsp;Jasno se videla još jedna linija ugljenisanog tla, u blizini temelja zgrade u rešetkastom stilu. I drugi najviši nivo uništen je vatrom, isto kao i kiklopski. Kako se činilo, bio je smešten povrh ruševina jednog još starijeg sela.
<BR>&nbsp;&nbsp;&nbsp;&nbsp;&nbsp;Sada je i Balika zahvatila njena groznica. Zajedno se baciše na posao da ogole spoljašnje lice brda, na pola puta između podnožja i uzdrmanog vrha. Eilis ih pozva i upita šta to, Kalgaša im, rade, ali oni ne obratiše na njega pažnju. Goreći od nestrpljenja i znatiželje, lako su prosecali drevne naslage peska koje je naneo vetar, nastavivši prvo za tri inča nizbro, pa za šest, za osam...
<BR>&nbsp;&nbsp;&nbsp;&nbsp;&nbsp;"Vidiš li isto što i ja vidim?" povika Sifera.
<BR>&nbsp;&nbsp;&nbsp;&nbsp;&nbsp;"Još jedno selo, da. Ali kakva li je to vrsta arhitekture, šta misliš?"
<BR>&nbsp;&nbsp;&nbsp;&nbsp;&nbsp;Ona slegnu remanima. "Za mene je nova."
<BR>&nbsp;&nbsp;&nbsp;&nbsp;&nbsp;"I za mene. U pitanju je nešto vrlo drevno, o tom nema zbora."
<BR>&nbsp;&nbsp;&nbsp;&nbsp;&nbsp;"Slažem se. Ali ipak mislim da to nije najdrevnija stvar na koju smo ovde nabasali." Sifera se zagleda naniže ka udaljenom tlu. "Znaš šta mislim, Baliče? Ovde ima pet, šest, sedam, a možda i osam gradova, i svi su građeni jedan povrh drugoga. Ti i ja ćemo možda provesti ostatak života prekopavajući po ovom brdu!"
<BR>&nbsp;&nbsp;&nbsp;&nbsp;&nbsp;U čudu se zagledaše.
<BR>&nbsp;&nbsp;&nbsp;&nbsp;&nbsp;"Biće bolje da siđemo i odmah napravimo nekoliko fotografija", primeti on tiho.
<BR>&nbsp;&nbsp;&nbsp;&nbsp;&nbsp;"Da. Da, moramo." Iznenada je osetila gotovo potpuno spokojstvo. Dosta je ovog divljeg komadanja i sečenja, pomisli ona. Vreme je da ponovo postanemo profesionalci. Vreme je da ovom brdu pristupimo kao naučnici, a ne kao lovci na blago ili novinari.
<BR>&nbsp;&nbsp;&nbsp;&nbsp;&nbsp;Prvo neka Balik napravi fotografije iz svih uglova. Zatim ćemo uzeti uzorke tla sa površinskog sloja i postaviti prve markere, a onda ćemo proći kroz sve uobičajene preliminarne postupke.
<BR>&nbsp;&nbsp;&nbsp;&nbsp;&nbsp;Potom će na red doći probna jama, golo okno pravo kroz brdo, kako bismo stekli izvesnu sliku o onome što ovde imamo.
<BR>&nbsp;&nbsp;&nbsp;&nbsp;&nbsp;A onda, reče ona sama sebi, oljuštićemo ovo brdo sloj po sloj. Rastavićemo ga na sastavne delove, uklanjaćemo naslagu po naslagu kako bismo pogledali onu ispod, dok ne stignemo do prvobitnog tla. A kada sa tim budemo gotovi, zakle se ona, znaćemo više o predistoriji Kalgaša nego što su svi moji preci zajedno uspeli da otkriju od vremena kada su arheolozi prvi put došli u Beklimot da kopaju.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
