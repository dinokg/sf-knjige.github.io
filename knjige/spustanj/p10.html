<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Teremon je stigao u Šest sunaca nešto posle devet. Verovatno je bilo pametno što je došao pre Binaja i imao vremena za čašicu dve na brzinu, kako bi bar malo podmazao mozak. Astronom je zvučao grozno... kao da je tek uz veliki napor uspevao da potisne histeriju. Teremon nije imao pojma šta mu se to tako užasno moglo dogoditi, tamo u izdvojenoj i spokojnoj Opservatoriji, što ga je za tako kratko vreme potpuno shrvalo. Binaj je očigledno bio u velikoj nevolji i očigledno će mu biti neophodna Teremonova pomoć, najbolja moguća.
<BR>&nbsp;&nbsp;&nbsp;&nbsp;&nbsp;"Dajte mi Tano Specijal", reče Teremon kelneru. "Ne, stanite... neka bude dupli. Tano Sita, može?"
<BR>&nbsp;&nbsp;&nbsp;&nbsp;&nbsp;"Dupli beli laki", reče kelner. "Stiže odmah."
<BR>&nbsp;&nbsp;&nbsp;&nbsp;&nbsp;Veče je bilo blago. Teremon je ovde bio stalni gost i uživao je određene povlastice, tako da je dobio svoj uobičajeni sto za toplo vreme na terasi s koje se pružao pogled na grad. Svetiljke u centru grada veselo su svetlucale. Onos je zašao pre sat ili dva i sada su se na nebu nalazili samo Trej i Patru, koji su prigušeno blistali na istoku, bacajući krute dvostruke senke dok su se spuštali ka jutru.
<BR>&nbsp;&nbsp;&nbsp;&nbsp;&nbsp;Gledajući ih, Teremon se pitao koja će se sunca sutra naći na nebu. Sve vreme su se smenjivala, stvarajući veličanstven i nikad isti prizor. Onos, svakako... u to nije bilo sumnje, jer on je bio vidljiv bar izvesno vreme svakog dana u godini, to je čak i on znao... i koje još? Dovim, Tano i Sita, da bi bio dan četiri sunca? Nije bio siguran. Možda je trebalo da se pojave jedino Tano i Sita, zajedno sa Onosom koji će biti vidljiv samo nekoliko časova oko podneva. To bi bilo sumorno. Međutim, posle drugog gutljaja, podsetio se da ovo nije bilo godišnje doba tokom koga se Onos pojavljuje samo nakratko. Što znači da će sutra najverovatnije osvanuti dan tri sunca, ako se ne pojave samo Onos i Dovim.
<BR>&nbsp;&nbsp;&nbsp;&nbsp;&nbsp;Tako je bilo teško držati sve to u glavi...
<BR>&nbsp;&nbsp;&nbsp;&nbsp;&nbsp;Mogao je da zatraži almanah, da mu je stvarno bilo stalo. Ali nije. Pojedini ljudi kao da su uvek znali kakva će sunca biti narednog dana... Binaj je, razume se, bio jedan od takvih... međutim, Teramon je na sve to gledao krajnje nehajno. Sve dok neko sunce narednog dana bude tamo gore, Teramonu nije bilo naročito važno koje je. A jedno je uvek bilo... ili dva ili tri, u stvari, a ponekad i četiri. Na to ste mogli računati. S vremena na vreme, bilo ih je čak pet.
<BR>&nbsp;&nbsp;&nbsp;&nbsp;&nbsp;Stiglo mu je piće. Dobrano je potegao i zadovoljno izdahnuo vazduh. Kako je samo dobar bio taj Tano Specijal! Dobar, jaki beli rum sa ostrva Vilkaren, pomešan sa čašicom još jačeg bistrog proizvoda, naročitog ukusa, koji se destiliše na obali Bagilara, i sa sasvim malo sgarino soka koji se dodaje da bi neznatno razblažio piće... ah, veličanstveno! Teremon nije bio izraziti pijanac, za kakve već poslovično smatraju novinare, ali smatrao bi dan propalim ako ne bi uspeo da pronađe vremena za dva Tanoa Specijal u onim tihim sumračnim časovima po Onosovom zalasku.
<BR>&nbsp;&nbsp;&nbsp;&nbsp;&nbsp;"Izgleda da uživaš u tome, Teremone", začu on iza sebe poznati glas.
<BR>&nbsp;&nbsp;&nbsp;&nbsp;&nbsp;"Binaje! Poranio si!"
<BR>&nbsp;&nbsp;&nbsp;&nbsp;&nbsp;"Deset minuta. Šta to piješ?"
<BR>&nbsp;&nbsp;&nbsp;&nbsp;&nbsp;"Uobičajeno. Tano Specijal."
<BR>&nbsp;&nbsp;&nbsp;&nbsp;&nbsp;"Odlično. Mislim da ću i ja jedan."
<BR>&nbsp;&nbsp;&nbsp;&nbsp;&nbsp;"Ti?" Teremon se zabulji u svog prijatelja. Koliko je znao, najžešća stvar koju je Binaj ikada popio bio je voćni sok. Nije mogao da se seti da je ikada video astronoma da pije bilo šta jače.
<BR>&nbsp;&nbsp;&nbsp;&nbsp;&nbsp;Međutim, večeras je Binaj izgledao nekako čudno... oronulo, umorno, istrošeno. Oči su mu gotovo grozničavo sijale.
<BR>&nbsp;&nbsp;&nbsp;&nbsp;&nbsp;"Kelner!" pozva Teremon. Bilo je zabrinjavajuće posmatrati Binaja kako guta piće. Posle prvog gutljaja ostao je bez daha, kao da je udar bio mnogo snažniji nego što je očekivao, ali onda se žurno ponovo prihvatio čaše, potegao iz nje drugi, pa treći put.
<BR>&nbsp;&nbsp;&nbsp;&nbsp;&nbsp;"Polako", požuri da ga opomene Teremon. "Za pet minuta će ti se vrteti u glavi."
<BR>&nbsp;&nbsp;&nbsp;&nbsp;&nbsp;"Već mi se vrti."
<BR>&nbsp;&nbsp;&nbsp;&nbsp;&nbsp;"Pio si i pre nego što si došao ovamo?"
<BR>&nbsp;&nbsp;&nbsp;&nbsp;&nbsp;"Ne, ne od pića", odvrati Binaj. "Od doživljenog šoka. Zbrke." Spustio je piće i žalosno se zagledao u gradska svetla. Posle samo jednog trenutka ponovo je dohvatio čašu, gotovo odsutno, i iskapio ostatak. "Ne bi trebalo odmah da uzmem još jedno, zar ne, Teremone?"
<BR>&nbsp;&nbsp;&nbsp;&nbsp;&nbsp;"Sumnjam." Teremon ispruži ruku i lagano spusti šaku na astronomov zglavak. "Šta se događa, drugar? Ispričaj mi."
<BR>&nbsp;&nbsp;&nbsp;&nbsp;&nbsp;"Teško... teško je to objasniti."
<BR>&nbsp;&nbsp;&nbsp;&nbsp;&nbsp;"Ma hajde! Nisam tako naivan. Ti i Raista..."
<BR>&nbsp;&nbsp;&nbsp;&nbsp;&nbsp;"Ne! Već sam ti kazao, ovo nema nikakve veze s njom. Nikakve."
<BR>&nbsp;&nbsp;&nbsp;&nbsp;&nbsp;"U redu. Verujem ti."
<BR>&nbsp;&nbsp;&nbsp;&nbsp;&nbsp;Binaj primeti: "Možda bi ipak trebalo da naručim još jedno piće."
<BR>&nbsp;&nbsp;&nbsp;&nbsp;&nbsp;"Malo kasnije. Hajde, Binaje. Šta je posredi?"
<BR>&nbsp;&nbsp;&nbsp;&nbsp;&nbsp;Binaj uzdahnu. "Poznato ti je na šta se odnosi Teorija opšte gravitacije, zar ne, Teremone?"
<BR>&nbsp;&nbsp;&nbsp;&nbsp;&nbsp;"Svakako. Hoću da kažem, ne bih umeo tačno da ti objasnim njeno značenje... na Kalgašu je razume samo dvanaestoro ljudi, je li tako?... ali ti mogu sasvim sigurno reći šta ona predstavlja... manje više."
<BR>&nbsp;&nbsp;&nbsp;&nbsp;&nbsp;"Znači i ti veruješ u to đubre", primeti Binaj, oštro se nasmejavši. "To da je Teorija gravitacije tako složena da samo dvanaestoro ljudi razume njenu matematiku."
<BR>&nbsp;&nbsp;&nbsp;&nbsp;&nbsp;"O tome oduvek slušam."
<BR>&nbsp;&nbsp;&nbsp;&nbsp;&nbsp;"To što ti oduvek slušaš pedstavlja folklor za neuke", odvrati Binaj. "Mogao bih da ti sažmem svu osnovnu matematiku u jednu rečenicu, i ti bi najverovatnije, takođe, razumeo šta ti govorim."
<BR>&nbsp;&nbsp;&nbsp;&nbsp;&nbsp;"Ti bi to mogao? I ja bih razumeo?"
<BR>&nbsp;&nbsp;&nbsp;&nbsp;&nbsp;"Sasvim sigurno. Slušaj, Teremone: Zakon opšte gravitcije... Teorija opšte gravitacije, mislim... tvrdi da postoji kohezivna sila među svim telima u Vaseljeni. Njena jačina između bilo koja dva tela jednaka je proizvodu njihovih masa podeljenim kvadratom njihove udaljenosti. Jednostavno."
<BR>&nbsp;&nbsp;&nbsp;&nbsp;&nbsp;"I to je sve?"
<BR>&nbsp;&nbsp;&nbsp;&nbsp;&nbsp;"To je dovoljno! Trebalo je da prođe četiri stotine godina da se dođe do toga."
<BR>&nbsp;&nbsp;&nbsp;&nbsp;&nbsp;"Zašto tako dugo? Kako si ti to meni izložio, izgleda krajnje jednostavno."
<BR>&nbsp;&nbsp;&nbsp;&nbsp;&nbsp;"Zato što značajni zakoni ne nastaju u blesku trenutnog nadahnuća, kako biste vi novinari želeli da verujete. Obično je neophodan kombinovan rad svih naučnika na jednom svetu tokom nekoliko stoleća. Još od vremena kada je Genovi 41 otkrio da se Kalgaš okreće oko Onosa, a ne obrnuto... a to je bilo pre otprilike četiri veka... astronomi su se bavili problemom zašto se svih šest sunaca pojavljuje i nestaje na nebu onako kako to čine. Beleženo je njihovo složeno kretanje, analizirano i raspetljavano. Teorije su smenjivale jedna drugu i svaka je bila naprednija od prethodne, proveravane su, osporavane, podešavane i napuštane, ponovo oživljavane i pretvarane u nešto drugo. Bio je to vraški posao."
<BR>&nbsp;&nbsp;&nbsp;&nbsp;&nbsp;Teremon zamišljeno klimnu i iskapi piće. Zatim dade kelneru znak da donese još dva. Binaj je izgledao dovoljno smiren, bar dok je govorio o nauci, pomisli on.
<BR>&nbsp;&nbsp;&nbsp;&nbsp;&nbsp;"Pre nekih trideset godina", nastavi astronom, "taj Ator 77 usavršio je celu stvar, pokazavši da Teorija opšte gravitacije odgovara tačno orbitalnom kretanju šest sunaca. Bilo je to zadivljujuće dostignuće. Jedno od najvećih ostvarenja čiste logike do koga je neko ikada došao."
<BR>&nbsp;&nbsp;&nbsp;&nbsp;&nbsp;"Poznato mi je koliko poštuješ toga čoveka", primeti Teremon. "Ali kakve sve to veze ima sa..."
<BR>&nbsp;&nbsp;&nbsp;&nbsp;&nbsp;"Prelazim na stvar." Binaj ustade i uputi se ka ivici terase, ponevši sa sobom svoje drugo piće. Izvesno vreme je ostao tamo da stoji u tišini, zagledan u daleke Treja i Patrua.
<BR>&nbsp;&nbsp;&nbsp;&nbsp;&nbsp;Teremonu se učinilo da Binaj počinje ponovo da se uzbuđuje: strpljivo je ćutke čekao da čuje zašto. Posle izvesnog vremena Binaj otpi jedan poveći gutljaj i konačno reče, i dalje stojeći okrenut leđima:
<BR>&nbsp;&nbsp;&nbsp;&nbsp;&nbsp;"Problem je u ovome. Pre nekoliko meseci počeo sam da radim na ponovnim izračunavanjima kretanja Kalgaša oko Onosa, koristeći se pri tom velikim novim univerzitetskim kompjuterom. Snabdeo sam kompjuter podacima o orbiti Kalgaša tokom poslednjih šest nedelja i naložio mu da predvidi orbitalna kretanja do kraja godine. Nisam očekivao nikakva iznenađenja. Mislim da mi je samo bio potreban izgovor da se zezam sa kompjuterom. Razume se, upotrebio sam zakon gravitacije u postavci svojih proračuna." Iznenada se okrenuo. Pogled mu je bio prazan, kao da pred sobom vidi duha. "Teremone, nije ispalo dobro."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Orbita do koje je kompjuter došao nije se podudarala sa hipotetičkom orbitom koju sam očekivao da ću dobiti. Nisam jednostavno uzeo u obzir samo sistem Kalgaš-Onos, to ti je jasno. Uzeo sam u obzir svu zbrku koju će izazvati ostala sunca. I šta sam dobio... ono što je kompjuter tvrdio da je prava orbita Kalgaša... veoma se razlikovalo od orbite na koju je ukazivala Atorova Teorija gravitacije."
<BR>&nbsp;&nbsp;&nbsp;&nbsp;&nbsp;"Ali kazao si da si koristio Atorove zakone gravitacije u postavci zadatka", primeti zbunjeno Teremon.
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Kako onda..." Teremonove oči odjednom zasijaše. "Blagi Bože, čoveče! Kakva priča! Da l' ti to meni hoćeš da kažeš da je sasvim novi superkompjuter na univerzitetu Saro, koji košta ne smem ni da pomislim koliko miliona kredita, neispravan? Da je došlo do džinovskog skandaloznog rasipanja novca poreznika? Da..."
<BR>&nbsp;&nbsp;&nbsp;&nbsp;&nbsp;"S kompjuterom je sve u redu, Teremone. Veruj mi."
<BR>&nbsp;&nbsp;&nbsp;&nbsp;&nbsp;"Možeš li biti siguran u to?"
<BR>&nbsp;&nbsp;&nbsp;&nbsp;&nbsp;"Sasvim."
<BR>&nbsp;&nbsp;&nbsp;&nbsp;&nbsp;"Šta... onda...?"
<BR>&nbsp;&nbsp;&nbsp;&nbsp;&nbsp;"Možda sam dao kompjuteru pogrešne brojke, možda. To je strašan kompjuter, ali ne može dati ispravan odgovor na osnovu pogrešnog polaznog podatka."
<BR>&nbsp;&nbsp;&nbsp;&nbsp;&nbsp;"Znači, zbog toga si toliko uznemiren, Binaje! Slušaj, čoveče, ljudski je pokatkad grešiti. Ne smeš biti toliko strog prema sebi. Ti..."
<BR>&nbsp;&nbsp;&nbsp;&nbsp;&nbsp;"Morao sam, kao prvo, biti potpuno siguran da sam uneo tačne brojke u kompjuter, kao i da sam mu dao ispravne teorijske postulate koje će koristiti u obradi tih brojki", nastavi Binaj, tako čvrsto stežući čašu da mu se šaka tresla. Čaša je bila prazna, primeti Teremon. "Kao što reče, ljudski je ponekad grešiti. Zato sam pozvao dvojicu nadarenih studenata sa poslednje godine i pustio njih da se pozabave tim problemom. Danas su mi doneli rezultate do kojih su došli. To je bio onaj tako važan sastanak, zbog koga sam kazao da ne mogu da se vidim s tobom. Teremone, potvrdili su moja otkrića. Dobili su isto odstupanje od orbite kao i ja."
<BR>&nbsp;&nbsp;&nbsp;&nbsp;&nbsp;"Ali ako je kompjuter bio u pravu, onda... onda..." Teremon odmahnu glavom. "Šta onda? Teorija o opštoj gravitaciji je pogrešna? Je l' to hoćeš da kažeš?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Binaj je s teškom mukom izgovorio tu reč. Bio je zapanjen, vrtelo mu se, potpuno pometen.
<BR>&nbsp;&nbsp;&nbsp;&nbsp;&nbsp;Teremon ga je proučavao. Nema sumnje da je sve ovo zbunjivalo Binaja i bilo za njega vrlo neprijatno. Međutim, novinar nikako nije mogao da shvati zašto ga je to toliko pogodilo.
<BR>&nbsp;&nbsp;&nbsp;&nbsp;&nbsp;A onda, iznenada, sve je shvatio.
<BR>&nbsp;&nbsp;&nbsp;&nbsp;&nbsp;"U pitanju je Ator! Plašiš se da povrediš Atora, zar ne?"
<BR>&nbsp;&nbsp;&nbsp;&nbsp;&nbsp;"Tačno, o tome je reč", odvrati Binaj, uputivši Teremonu pogled pun gotovo patetične zahvalnosti što je sagledao pravo stanje stvri. Skljokao se u stolicu, uvučenih ramena, pognute glave. Zatim je kazao prigušenim glasom: "Starca bi ubilo kada bi saznao da je neko pronašao rupu u njegovoj predivnoj teoriji. Da sam ja, upravo ja, pronašao rupu u njoj. Bio mi je kao drugi otac, Teremone. Sve što sam postigao u poslednjih deset godina učinio sam pod njegovim vođstvom, on me je hrabrio, obasipao me svojom... svojom ljubavlju, ukratko rečeno. A ja mu sada ovako vraćam. Ne samo da bih uništio njegovo životno delo... ranio bih njega, Teremone, njega."
<BR>&nbsp;&nbsp;&nbsp;&nbsp;&nbsp;"Da li si razmišljao o tome da jednostavno ne obelodaniš svoje nalaze?"
<BR>&nbsp;&nbsp;&nbsp;&nbsp;&nbsp;Binaj je bio zaprepašćen. "Znaš da to ne bih mogao!"
<BR>&nbsp;&nbsp;&nbsp;&nbsp;&nbsp;"Da. Da, znam. Ali morao sam da proverim da li si razmišljao o tome."
<BR>&nbsp;&nbsp;&nbsp;&nbsp;&nbsp;"Da li sam razmišljao o nečem nezamislivom? Razume se da nisam. Uopšte mi nije palo na pamet. Ali šta da radim, Teremone? Pretpostavljam da bih jednostavno mogao baciti sve hartije i pretvarati se da nikada nisam ni zavirio u to. Ali to bi bilo čudovišno. Što znači da se sve svodi na to da mogu birati između gaženja vlastite naučničke savesti i Atorovog uništenja. Uništenja čoveka koga sam smatrao ne samo najmerodavnijim u mojoj profesiji, već i svojim filozofskim mentorom."
<BR>&nbsp;&nbsp;&nbsp;&nbsp;&nbsp;"Znači da i nije bio neki mentor."
<BR>&nbsp;&nbsp;&nbsp;&nbsp;&nbsp;Astronomove oči se zaprepašćeno i besno razrogačiše. "Šta reče, Teremone!"
<BR>&nbsp;&nbsp;&nbsp;&nbsp;&nbsp;"Polako. Polako." Teremon pomirljivo raširi ruke. "Čini mi se, Binaje, da si suviše snishodljiv prema njemu. Ako je Ator zaista tako veliki čovek kakvim ga ti smatraš, za njega će biti važnija naučna istina od vlastitog ugleda. Razumeš li šta hoću da kažem? Atorova teorija je samo to: teorija. Ti si je nazvao Zakonom gravitacije pre nekoliko minuta, a zatim si se ispravio. To je teorija... hipoteza... nagađanje. Svakako najbolje do koga je iko do sada došao, ali to ne znači da je ispravno. Nauka se sastoji od aproksimacija koje se postepeno približavaju istini, davno si mi to kazao, i ja to nikada nisam zaboravio. Što znači da su sve teorije podložne stalnom prispitivanju i promenama, zar ne? A ako se kojim slučajem ispostavi da nisu dovoljno blizu istine, treba ih zameniti nečim što joj je bliže. Jesam li u pravu, Binaje? Kaži!"
<BR>&nbsp;&nbsp;&nbsp;&nbsp;&nbsp;"Naruči mi još jedno piće, Teremone?"
<BR>&nbsp;&nbsp;&nbsp;&nbsp;&nbsp;"Ne. Saslušaj me: ima još. Kažeš da si strašno zabrinut za Atora... star je; pretpostavljam da je vrlo krhak... da nemaš srca da mu kažeš kako si pronašao pukotinu u njegovoj teoriji. U redu. To je pošteno i odano od tebe. Ali razmisli malo o ovome, hoćeš li? Ako je izračunavanje orbite Kalgaša toliko važno, neko drugi će vrlo verovatno nabasati na tu pukotinu u Atorovoj teoriji pre ili kasnije, a ta druga osoba teško da će biti u toj meri taktična kada bude obaveštavala Atora o tome kao što bi ti bio. To bi čak mogao biti i neki Atorov profesionalni suparnik, njegov otvoreni neprijatelj... svaki naučnik ima neprijatelja, mnogo puta si mi to ponovio. Zar ne bi bilo bolje da ti odeš do Atora i kažeš mu, nežno, pažljivo, šta si otkrio, nego da to sam jednog jutra pročita u Hronici?"
<BR>&nbsp;&nbsp;&nbsp;&nbsp;&nbsp;"Tako je", prošaputa Binaj. "Potpuno si u pravu."
<BR>&nbsp;&nbsp;&nbsp;&nbsp;&nbsp;"Znači, otići ćeš do njega?"
<BR>&nbsp;&nbsp;&nbsp;&nbsp;&nbsp;"Da. Da. Pretpostavljam da moram", Binaj je grizao usnu. "Osećam se tako jadno zbog svega ovoga, Teremone. Kao da sam nekog ubio."
<BR>&nbsp;&nbsp;&nbsp;&nbsp;&nbsp;"Znam. Ali nećeš ubiti Atora, već manjkavu teoriju. Manjkavim teorijima ne sme se dozvoliti da opstanu. Duguješ to i Atoru i sebi, moraš dozvoliti istini da ispliva na površinu." Teremon zastade. Odjednom mu pade na pamet nova zapanjujuća ideja. "Razume se, postoji još jedna mogućnost. Ja sam samo laik, kao što znaš, i verovatno ćeš me ismejati... Postoji li bilo kakva mogućnost da je Teorija gravitacije ispravna, uprkos svemu, i da su brojke koje je izbacio kompjuter za orbitu Kalgaša takođe tačne, a da je za neslaganje rezultata odgovoran neki treći činilac, nešto potpuno nepoznato?"
<BR>&nbsp;&nbsp;&nbsp;&nbsp;&nbsp;"Pretpostavljam da je tako nešto moguće", odvrati Binaj jednoličnim, ravnodušnim glasom. "Ali kada jednom počneš da kopaš po tajanstvenim nepoznatim činiocima, polako zalaziš u kraljevstvo mašte... evo ti primer. Pretpostavimo da tamo gore postoji nevidljivo sedmo sunce... ima masu, stvara gravitacionu silu, ali mi ga jednostavno ne možemo videti. Pošto ne znamo za njegovo postojanje, nismo ga uvrstili u naša gravitaciona izračunavanja, i tako smo dobili uvrnute brojke. Je li na tako nešto misliš?"
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;"Zašto onda ne bismo pretpostavili da ima pet nevidljivih sunaca? Pedeset? Možda i neki nevidljivi džin koji gura planete unaokolo po svom ćefu? Ili možda ogromni zmaj čiji dah skreće Kalgaš sa njegovog puta? Ne možemo to poreći, zar ne? Kada počneš da upotrebljavaš možda, Teremone, sve postaje moguće i onda ništa više nema smisla. Bar ne za mene. Umem samo da se nosim sa onim za šta znam da je stvarno. Možda si ti u pravu što se tiče tog nepoznatog činioca i da stoga gravitacioni zakoni ne važe. Nadam se da je tako. Ali ne mogu da se prihvatim ozbiljnog posla na osnovu toga. Jedino mogu da odem do Atora, što ću i učiniti, to ti obećavam, i da mu prenesem ono što je kompjuter meni izbacio. Ne bih se usudio da nagovestim niti njemu niti bilo kome drugom da za celu zbrku krivim do sada neotkriveni "nepoznati činilac". Jer bih zvučao isto onoliko ludo kao i Apostoli plamena, koji tvrde da znaju svu silu tajanstvenih otkrovenja.... Teremone, stvarno mi je potrebno još jedno piće."
<BR>&nbsp;&nbsp;&nbsp;&nbsp;&nbsp;"Da. Dobro. A kad već pomenu Apostole plamena..."
<BR>&nbsp;&nbsp;&nbsp;&nbsp;&nbsp;"Želiš da ti dam izjavu, nisam zaboravio." Binaj pređe umorno šakom ispred lica. "Da. Da. Neću te izneveriti. Večeras si mi bio od ogromne pomoći. Šta su ono Apostoli ovog puta tačno rekli? Zaboravio sam."
<BR>&nbsp;&nbsp;&nbsp;&nbsp;&nbsp;"Reč je o Mondioru 71", podseti ga Teremon. "Glavom i bradom veliki Mambo-Džambo. A kazao je... čekaj da promislim.... da će uskoro kucnuti čas kada bogovi nameravaju da pročiste ovaj svet od greha; da on može izračunati tačan dan, čak i tačan čas, kada će nas stići zaslužena kazna."
<BR>&nbsp;&nbsp;&nbsp;&nbsp;&nbsp;Binaj uzdahnu. "Šta je tu novo? Zar to ne ponavljaju već godinama?"
<BR>&nbsp;&nbsp;&nbsp;&nbsp;&nbsp;"Tako je, ali počeli su da iznose sve više krvavih pojedinosti. U pitanju je tvrdnja Apostola, kao što znaš, da ovo neće biti prvi put da je svet uništen. Oni propovedaju da su bogovi namerno stvorili nesavršeno čovečanstvo, probe radi, i da su nam stavili na raspolaganje jednu jedinu godinu... božansku, ne ovu našu, sitnu... da se oblikujemo. To se zove Godina pobožnosti i traje tačno 2049 naših godina. Stalno iznova, kada se okonča Godina pobožnosti, bogovi otkrivaju da smo i dalje zli i grešni, i zato uništavaju svet šaljući na nas nebeske Plamenove sa svetih mesta na nebu koja su poznata kao Zvezde. Tako bar tvrde Apostoli."
<BR>&nbsp;&nbsp;&nbsp;&nbsp;&nbsp;"Zvezde?" ponovi Binaj. "Misli li on to na sunca?"
<BR>&nbsp;&nbsp;&nbsp;&nbsp;&nbsp;"Ne, na Zvezde. Mondior kaže da se Zvezde bitno razlikuju od šest sunaca... Zar nikada nisi obratio pažnju na te stvari, Binaje?"
<BR>&nbsp;&nbsp;&nbsp;&nbsp;&nbsp;"Nisam. Za ime sveta, i zašto bih?"
<BR>&nbsp;&nbsp;&nbsp;&nbsp;&nbsp;"U svakom slučaju, kada se Godina pobožnosti okonča i ništa se na Kalgašu ne popravi, u moralnom smislu, te Zvezde ispuste na nas neku vrstu svete vatre i spale nas. Modior tvrdi da se to dogodilo mnogo puta. Ali svakog puta bogovi se pokažu milostivi, ili bar jedan deo njih; svaki put kada svet biva uništen, milosrdniji bogovi odnesu prevagu nad onim neumoljivijim i čovečanstvo dobija još jednu priliku. I tako oni najpobožniji među preživelima bivaju spaseni iz holokosta i dobijaju novi rok: čovečanstvo dobija novih 2049 godina da se oslobodi svojih zlih poriva. Monidor kaže da je to vreme ponovo na izmaku. Prošlo je gotovo 2048 godina od poslednje kataklizme. Za nekih četrnaest meseci sva će sunca nestati i onda će one njegove užasne Zvezde početi da šalju plamen sa crnog neba kako bi zbrisali zle. Tačnije, naredne godine devetnaestog teptara."
<BR>&nbsp;&nbsp;&nbsp;&nbsp;&nbsp;"Četrnaest meseci", promrmlja Binaj. "Devetnaestog teptara. Sasvim je određen što se toga tiče, zar ne? Pretpotavljam da zna i tačan čas kada će se to dogoditi?"
<BR>&nbsp;&nbsp;&nbsp;&nbsp;&nbsp;"Tako bar kaže. Zato želim da dobijem izjavu od nekoga ko ima veze sa Opservatorijom, najviše bih voleo od tebe. Poslednja Mondiorova tvrdnja glasi da se tačan čas katastrofe može naučno izračunati... da nije reč samo o nečemu što je ustanovljeno kao dogma u Knjizi Otkrovenja, već je to stvar proračuna kakve astronomi vrše pri ... pri..."
<BR>&nbsp;&nbsp;&nbsp;&nbsp;&nbsp;Teremon zaćuta.
<BR>&nbsp;&nbsp;&nbsp;&nbsp;&nbsp;"Pri izračunavanju orbitalnih kretanja sunaca i sveta?" zajedljivo upita Binaj.
<BR>&nbsp;&nbsp;&nbsp;&nbsp;&nbsp;"Ovaj, da", odvrati Teremon posramljeno.
<BR>&nbsp;&nbsp;&nbsp;&nbsp;&nbsp;"Onda možda ipak ima nade za svet, ako Apostoli ne mogu bolje da obave posao od nas."
<BR>&nbsp;&nbsp;&nbsp;&nbsp;&nbsp;"Potrebna mi je izjava, Binaje."
<BR>&nbsp;&nbsp;&nbsp;&nbsp;&nbsp;"Da. Jasno mi je." Stigla je naredna tura pića. Binaj obuhvati šakom čašu. "Pokušaj da iskoristiš ovo", reče posle jednog trenutka. 'Glavni zadatak nauke jeste da razdvoji istinu od neistine, u nadi da će otkriti temelj na kome Vaseljena uistunu počiva. Stavljanje istine u službu neistine ne spada u naučne metode kojima se mi na univerzitetu služimo. Sada smo u stanju da predvidimo kretanje sunaca na nebesima, da... ali čak ako upotrebimo i naš najbolji kompjuter, nismo ništa bliži mogućnosti da proreknemo volju bogova no što smo ranije bili. Niti ćemo ikada biti, pretpostavljam.' Kako ti se čini?"
<BR>&nbsp;&nbsp;&nbsp;&nbsp;&nbsp;"Savršeno", reče Teremon. "Da proverimo jesam li sve zapisao. 'Glavni zadatak nauke jeste da razdvoji istinu od neistine, u nadi da...' Šta zatim sledi, Binaje?"
<BR>&nbsp;&nbsp;&nbsp;&nbsp;&nbsp;Binaj ponovi sve ispočetka reč po reč, kao da je ceo tekst naučio napamet nekoliko časova ranije.
<BR>&nbsp;&nbsp;&nbsp;&nbsp;&nbsp;Zatim iskapi i treće piće u jednom jedinom zaprepašćujućem dahu.
<BR>&nbsp;&nbsp;&nbsp;&nbsp;&nbsp;Potom ustade, osmehnu se prvi put te večeri i ispruži po podu koliko je dug.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
