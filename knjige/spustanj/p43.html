<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39.
<P>&nbsp;&nbsp;&nbsp;&nbsp;&nbsp;Čak i pored svega što je video na putu dovde, Teremon nije bio pripravan na izgled velikog južnog auto-puta. Ni najcrnja noćna mora nekog saobraćajnog inženjera ne bi bila u toj meri rđava.
<BR>&nbsp;&nbsp;&nbsp;&nbsp;&nbsp;Dok su prolazili kroz južna predgrađa, Teremon i Sifera su nailazili na napuštena vozila po ulicama. Nema sumnje da su mnogi vozači, podlegavši panici kada su se Zvezde pojavile, zaustavili kola i pobegli peške, u nadi da će naći neko mesto da se sakriju od užasnog, neverovatnog sjaja koji ih je odjednom zablesnuo s neba.
<BR>&nbsp;&nbsp;&nbsp;&nbsp;&nbsp;Međutim, napuštena kola koja su zakrčivala ulice mirnih stambenih oblasti grada bila su raštrkana, nasumce ostavljana, tu i tamo na prilično velikim udaljenostima. U tim delovima grada mora da je saobraćaj bio veoma slab u trenutku Pomračenja, pošto je do njega došlo po završetku redovnog radnog dana.
<BR>&nbsp;&nbsp;&nbsp;&nbsp;&nbsp;Međutim, veliki južni auto-put... zakrčen kasnim međugradskim putnicima... mora da je postao prava luda kuća u trenutku kada je nesreća pogodila svet.
<BR>&nbsp;&nbsp;&nbsp;&nbsp;&nbsp;"Pogledaj ti ovo", prošaputa Teremon, zaprepašćeno. "Pogledaj ovo, molim te, Sifera!"
<BR>&nbsp;&nbsp;&nbsp;&nbsp;&nbsp;Ona zavrte glavom u neverici. "Neverovatno. Neverovatno."
<BR>&nbsp;&nbsp;&nbsp;&nbsp;&nbsp;Kola je bilo posvuda... obrazovala su nepreglednu masu vozila, bila su nagomilana posvuda u neverovatnom haosu, po dvoja, troja na hrpi. Široki put bio je gotovo potpuno blokiran njima, pregrađen nesavladivim zidom slupanih vozila. Bila su okrenuta u svim pravcima. Neka su stajala naopačke. Od mnogih je ostao samo pocrneli kostur. Sjajne barice prosutog goriva sijale su poput kristalnih jezera. Tragovi staklenog praha davali su putu zlokoban sjaj.
<BR>&nbsp;&nbsp;&nbsp;&nbsp;&nbsp;Mrtva kola. I mrtvi vozači.
<BR>&nbsp;&nbsp;&nbsp;&nbsp;&nbsp;Bio je to najsablasniji prizor na koji su do sada naišli. Pred njima se pružala nepregledna vojska mrtvaca. Tela presamićena preko kontrolnih uređaja, tela uklještena između sudarenih vozila, tela zakovana ispod točkova kola. I gomila tela jednostavno raštrkanih poput odbačenih lutaka duž puta, ukočenih udova, u grotesknim položajima koje donosi smrt.
<BR>&nbsp;&nbsp;&nbsp;&nbsp;&nbsp;Sifera reče: "Neki vozači su najverovatnije odmah stali kada su se pojavile Zvezde. Međutim, drugi su dali gas, u želji da siđu sa auto-puta i nastave kući, tako da su naleteli na ona vozila koja su se zaustavila. Bilo je verovatno i ljudi koji su bili toliko ošamućeni da su potpuno zaboravili da voze... pogledaj, oni tamo su sleteli s puta, a ovaj ovde mora da se okrenuo i pokušao da vozi između vozila koja su mu dolazila u susret..."
<BR>&nbsp;&nbsp;&nbsp;&nbsp;&nbsp;Teremon se strese. "Gadan, neviđen lančani sudar. Kola su nadirala sa svih strana i sudarala se. Okretala, prevrtala, prelazila u trake za suprotni smer. Ljudi su izlazili, trčali, tražili zaklon i naletali na kola koja su pristizala. Sve je izmaklo kontroli na pedeset različitih načina."
<BR>&nbsp;&nbsp;&nbsp;&nbsp;&nbsp;Gorko se nasmejao.
<BR>&nbsp;&nbsp;&nbsp;&nbsp;&nbsp;Sifera ga iznenađeno upita: "Šta nalaziš smešno u svemu ovome, Teremone?"
<BR>&nbsp;&nbsp;&nbsp;&nbsp;&nbsp;"Smejem se svojoj gluposti. Znaš li, Sifera, pre jedno pola sata, palo mi je na pamet nešto odista ludo; pomislio sam, dok smo se približavali auto-putu, da ćemo jednostavno moći da sednemo u nečija napuštena kola, puna goriva i spremna da krenu, i da ćemo se lepo odvesti do Amganda? Jednostavno tako, da lakše ne može biti. Nije mi uopšte palo na pamet da će put biti potpuno blokiran... da nećemo moći, čak iako budemo imali toliko sreće da pronađemo kola koja ćemo moći da upotrebimo, da pređemo više od pedeset stopa.."
<BR>&nbsp;&nbsp;&nbsp;&nbsp;&nbsp;"Biće pravi problem čak i da samo hodamo putem, pošto je u ovakvom stanju."
<BR>&nbsp;&nbsp;&nbsp;&nbsp;&nbsp;"Da. Ali moraćemo."
<BR>&nbsp;&nbsp;&nbsp;&nbsp;&nbsp;Smrknuto krenuše na svoj dugi put prema jugu.
<BR>&nbsp;&nbsp;&nbsp;&nbsp;&nbsp;Pod toplim ranopopodnevnim Onosovim sjajem stadoše da se probijaju kroz pokolj na auto-putu, preskačući preko izuvijanih i slupanih olupina automobila, trudeći se iz petnih žila da ne obraćaju pažnju na ugljenisana i unakažena tela, osušene bare krvi, sav taj užas.
<BR>&nbsp;&nbsp;&nbsp;&nbsp;&nbsp;Teremon oseti da je gotovo istog časa postao potpuno ravnodušan prema svemu tome. Možda je to predstavljalo još veći užas. Ali posle kraćeg vremena jednostavno je prestao da primećuje krv, staklasti pogled leševa, nepreglednost te nesreće koja se ovde dogodila. Penjanje preko visokih gomila razlupanih automobila, provlačenje između opasnih komada nazubljenog metala koji štrči bilo je tako naporno da je iziskivalo njegovu punu pažnju, tako da je brzo prestao da obraća pažnju na žrtve rasula. Znao je da nema smisla tražiti preživele. Svako ko je ovde zaglavio posle toliko dana je već sigurno bio mrtav.
<BR>&nbsp;&nbsp;&nbsp;&nbsp;&nbsp;Izgleda da se i Sifera brzo prilagodila ovom košmarnom prizoru u koji se pretvorio veliki južni auto-put. Jedva progovarajući s vremena na vreme, probijala se između prepreka zajedno s njim, pokatkad zastavši da pokaže prstom prema čistini između krša i loma, a katkad se spuštajući na šake i kolena kako bi se puzeći provukla ispod kakvog komada zgužvanog metala.
<BR>&nbsp;&nbsp;&nbsp;&nbsp;&nbsp;Oni su bili praktično jedini živi ljudi koji su koristili auto-put. S vremena na vreme ugledali bi načas nekoga ko je išao pešice prema jugu daleko ispred njih, ili pak dolazio sa juga, i išao prema Sarou, gde se auto-put završavao, ali nijednom se ni sa kim nisu sreli. Ostali putnici-pešaci žurno bi se sklonili s vidika i izgubili među olupinama, ili bi, ako su bili ispred njih, panično ubrzali, što je značilo da se strašno plaše, i brzo bi nestali u daljini.
<BR>&nbsp;&nbsp;&nbsp;&nbsp;&nbsp;Čega li se plaše? - pitao se Teremon. Da ćemo ih napasti? Da li ovih dana svi sve napadaju?
<BR>&nbsp;&nbsp;&nbsp;&nbsp;&nbsp;Jednom, na otprilike sat od njihove polazne tačke, ugledali su jednog blatnjavog čoveka koji je išao od kola do kola, zavlačio šaku u džepove mrtvih i pljačkao ih. Preko ramena je nosio veliku vreću sa plenom, pod čijom težinom je posrtao.
<BR>&nbsp;&nbsp;&nbsp;&nbsp;&nbsp;Teremon ljutito opsova i izvuče pištol na iglu.
<BR>&nbsp;&nbsp;&nbsp;&nbsp;&nbsp;"Pogledaj tog prljavog lešinara! Pogledaj ga samo!"
<BR>&nbsp;&nbsp;&nbsp;&nbsp;&nbsp;"Nemoj, Teremone!"
<BR>&nbsp;&nbsp;&nbsp;&nbsp;&nbsp;Sifera mu skrenu ruku upravo u trenutku kada je ispalio snop prema pljačkašu. Pogodio je obližnja kola i na trenutak prouzrokovao bleštavo rasprskavanje odražene energije.
<BR>&nbsp;&nbsp;&nbsp;&nbsp;&nbsp;"Zašto si to uradila?" upita Teremon. "Samo sam hteo da ga zaplašim."
<BR>&nbsp;&nbsp;&nbsp;&nbsp;&nbsp;"Mislila sam... da hoćeš..."
<BR>&nbsp;&nbsp;&nbsp;&nbsp;&nbsp;Teremon natmureno odmahnu glavom. "Ne", reče on. "Za sada još ne. Vidi ga kako beži!"
<BR>&nbsp;&nbsp;&nbsp;&nbsp;&nbsp;Kada je čuo pucanj, pljačkaš se okrenuo i zabuljio u Teremona i Siferu krajnje zaprepašćeno. Pogled mu je bio prazan; iz ugla usana cedila mu se pljuvačka. Dugo je ostao da zuri u njih. A onda je ispustio vreću sa plenom i dao se u divlji, očajnički beg preko krovova automobila, tako da se ubrzo izgubio iz vida.
<BR>&nbsp;&nbsp;&nbsp;&nbsp;&nbsp;Nastavili su dalje.
<BR>&nbsp;&nbsp;&nbsp;&nbsp;&nbsp;Napredovali su sporo i teško. Znaci pored puta koji su se izidzali visoko na sjajnim stubovima izrugivali su se njihovom mukotrpnom napredovanju obaveštavajući ih koliku malu razdaljinu su uspeli da pređu od početka auto-puta. Do zalaska Onosa prevalili su svega milju i po.
<BR>&nbsp;&nbsp;&nbsp;&nbsp;&nbsp;"Ovim tempom", primeti smrknuto Teremon, "biće nam potrebno skoro godinu dana da stignemo do Amganda."
<BR>&nbsp;&nbsp;&nbsp;&nbsp;&nbsp;"Kretaćemo se brže kada se malo uhodamo", odvrati Sifera, mada ni ona baš nije bila ubeđena u to.
<BR>&nbsp;&nbsp;&nbsp;&nbsp;&nbsp;Kada bi samo postojala kakva ulica uporedna sa auto-putem, umesto što moraju da idu samim putem, sve bi bilo mnogo jednostavnije. Međutim, to je bilo nemoguće. Veći deo velikog južnog auto-puta bio je izdignut, protezao se na visokim stubovima iznad pošumljenih delova, močvarnih oblasti i povremenih industrijskih zona. Na nekim mestima je auto-put postajao most preko dugačkih razjapljenih otvora nastalih miniranjem, ili iznad jezera i potoka. Najveći deo razdaljine moraće da se drže te nekadašnje centralne saobraćajnice, iako je strašno teško bilo zaobilaziti nepreglednu zbrku olupina.
<BR>&nbsp;&nbsp;&nbsp;&nbsp;&nbsp;Držali su se ivice puta koliko su god mogli, jer je tamo bila manja gustina slupanih kola. Kada bi pogledali preko ivice u oblasti ispod njih, videli bi posvuda znake koji su govorili da se haos nastavlja.
<BR>&nbsp;&nbsp;&nbsp;&nbsp;&nbsp;Spaljene kuće. Vatre koje su besnele i posle ovoliko vremena i protezale se do obzorja. Povremene male bande bespomoćnih izbeglica, koje su izgledale zapanjene i ošamućene, probijale su se pometeno kroz ulice zagušene šutom, upustivši se u neku beznadežnu, očajničku seobu. Ponekad su viđali veće skupine, od po hiljadu i više ljudi, kako kampuju na nekoj čistini; očajnički sklupčani, paralisanih pogleda, jedva da u se pomerali, poljuljane volje i snage.
<BR>&nbsp;&nbsp;&nbsp;&nbsp;&nbsp;Sifera pokaza prema spaljenoj crkvi na prevoju nekog brda nasuprot auto-putu. Jedna mala skupina odrpanaca razmilela se preko prevaljenih zidova, zavlačeći u preostale blokove sivog kamena kuke, odvaljujući ih i bacajući u dvorište.
<BR>&nbsp;&nbsp;&nbsp;&nbsp;&nbsp;"Izgleda da je ruše", primeti ona. "Zašto bi to činili?"
<BR>&nbsp;&nbsp;&nbsp;&nbsp;&nbsp;Teremon odvrati: "Zato što mrze bogove. Krive ih za sve što se dogodilo. Znaš Panteon, veliku Katedralu Svih Bogova na samoj ivici šume sa čuvenim Tamilandijevim muralima? Video sam ga nekoliko dana po Spuštanju Noći. Spaljen je... ostao je samo krš, sve je uništeno; iz gomile cigli štrčao je jedan napola svestan sveštenik. Sada mi je jasno da hram nije slučajno spaljen. Taj požar je namerno podmetnut. A sveštenik... jedan ludak ga je ubio na moje oči, a ja sam mislio da je to učinio kako bi mu ukrao halju. Možda i nije. Možda je to učinio iz čiste mržnje."
<BR>&nbsp;&nbsp;&nbsp;&nbsp;&nbsp;"Ali sveštenici nisu izazvali..."
<BR>&nbsp;&nbsp;&nbsp;&nbsp;&nbsp;"Zar si već zaboravila Apostole? Mondior nam je mesecima govorio kako je ono što će nam se dogoditi osveta bogova. Sveštenici su glasnici bogova, je li tako, Sifera? Ako nas navedu na zlo tako da moramo biti na ovaj način kažnjeni, onda sami ti sveštenici moraju biti odgovorni za pojavljivanje Zvezda. Ili bi bar neki ljudi tako mislili."
<BR>&nbsp;&nbsp;&nbsp;&nbsp;&nbsp;"Apostoli!" mračno ponovi Sifera. "Volela bih da mogu da ih zaboravim. Šta misliš da sada rade?"
<BR>&nbsp;&nbsp;&nbsp;&nbsp;&nbsp;"Pretpostavljam da su kroz Pomračenje prošli živi i zdravi u svojoj kuli."
<BR>&nbsp;&nbsp;&nbsp;&nbsp;&nbsp;"Da. Noć na njih sigurno nije ostavila veće posledice, jer su bili dobro pripremljeni za nju. Šta je ono Altinol kazao? Da već stvaraju vladu u severnom delu Saroa?"
<BR>&nbsp;&nbsp;&nbsp;&nbsp;&nbsp;Teremon je smrknuto posmatrao raščerupanu crkvu s druge strane puta. Bezizražajnim glasom reče: "Mogu zamisliti kakva će to vlada biti. Vrlina po dekretu. Mondior će svakog Dana Onosa izdavati nove moralne zapovesti. Zakonom će biti zabranjena sva zadovoljstva. Svake nedelje javna smaknuća grešnika." On pljunu u vetar. "Tame mu! Kada samo pomislim da mi je one večeri Folimun bio nadohvat ruke i da sam ga pustio, a mogao sam ga sasvim lako udaviti..."
<BR>&nbsp;&nbsp;&nbsp;&nbsp;&nbsp;"Teremone!"
<BR>&nbsp;&nbsp;&nbsp;&nbsp;&nbsp;"Znam. Kakva korist od toga? Jedan apostol manje ili više? Neka živi. Neka uspostave svoju vladu i neka narede svakom ko je te zle sreće da živi severno od Saroa šta da radi i šta da misli. Šta nas to briga? Mi idemo na jug, je li tako? Ono što Apostoli rade ne utiče na nas. Oni će biti samo jedna od pedeset takmačkih vlada koje će se prepirati, kada se stvari najzad malo slegnu. Možda čak jedna od pet hiljada. Svaka oblast imaće vlastitog diktatora, vlastitog cara." Teremonov glas se iznenada smrknu. "Oh, Sifera, Sifera..."
<BR>&nbsp;&nbsp;&nbsp;&nbsp;&nbsp;Ona uze njegovu šaku u svoju. Tiho reče: "Ponovo kriviš sebe, je li tako?"
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"Kada se preradiš... Teremone, ponavljam ti da nisi ni za šta kriv! Sve bi se ovo dogodilo bez obzira na to šta si ti pisao u novinama, zar ne shvataš? Jedan čovek sam samcit ništa nije mogao da izmeni. Ovo je nešto kroz šta je svet predodređen da prolazi, nešto što se nije moglo sprečiti, nešto..."
<BR>&nbsp;&nbsp;&nbsp;&nbsp;&nbsp;"Predodređen?" ponovi on oštro. "Čudno da ti upotrebiš jednu takvu reč! Misliš na osvetu bogova?"
<BR>&nbsp;&nbsp;&nbsp;&nbsp;&nbsp;"Nisam uopšte pomenula bogove. Samo sam htela da kažem da je bilo predodređeno da Kalgaš Dva naiđe, ali to nije voja Božja već astronomski zakon, tako da je moralo doći do pomračenja, Spuštanja Noći, pojave Zvezda..."
<BR>&nbsp;&nbsp;&nbsp;&nbsp;&nbsp;"Da", složi se odsutno Teremon. "Pretpostavljam da je tako."
<BR>&nbsp;&nbsp;&nbsp;&nbsp;&nbsp;Nastavili su dalje, delom puta na kome se zaustavilo svega nekoliko kola. Onos je bio na zalasku, a na nebu su se pojavila večernja sunca, Sita, Tano i Dovim. Sa zapada je duvao ledeni vetar. Teremon oseti glad. Celog dana nisu zastali da bi jeli. Sada su se zaustavili, ulogorili između dvoja slupanih kola i raspakovali nešto suve hrane koju su poneli iz Skloništa.
<BR>&nbsp;&nbsp;&nbsp;&nbsp;&nbsp;Međutim, iako je bio gladan, nije imao apetita, pa je morao na silu da pojede ceo obrok. Iz okolnih kola zurila su u njega ukrućena lica leševa. Dok se kretao bio je u stanju da ih prenebregava; ali sada, sedeći ovde na nekadašnjem najboljem putu u provinciji Saro, nije mogao da izbriše njihovu sliku iz uma. U pojedinim trenucima je osećao kao da ih je sve on sam ubio.
<BR>&nbsp;&nbsp;&nbsp;&nbsp;&nbsp;Napravili su krevet od jastuka sa sedišta izbačenih iz slupanih automobila i priljubili se jedno uz drugo, tonući povremeno u nemiran san; ništa im ne bi bilo lošije ni da su pokušali da spavaju na samom tvrdom betonskom putu.
<BR>&nbsp;&nbsp;&nbsp;&nbsp;&nbsp;Tokom večeri začuli su se krici, promukli smeh, udaljeni zvuci pesme. Teremon se jednom probudio i zagledao preko ivice izdignutog auto-puta; ugledao je logorske vatre u polju ispod njih, na možda dvadeset minuta hoda ka istoku. Zar niko više ne spava pod krovom? Ili je udar Zvezda izvršio sveopšte dejstvo, tako da je celokupno stanovništvo sveta napustilo kuće i domove, kako bi kampovalo na otvorenom isto onako kao on i Sifera, pod poznatom svetlošću večnih sunaca?
<BR>&nbsp;&nbsp;&nbsp;&nbsp;&nbsp;Negde pred zoru konačno je zadremao. Ali još nije ni utonuo u čvršći san kada je Onos izgrejao, ružičast, pa zlatan, na istoku, izvukavši ga iz iskidanih, užasnih snova.
<BR>&nbsp;&nbsp;&nbsp;&nbsp;&nbsp;Sifera je već bila budna. Lice joj je bilo bledo, a oči crvene i naduvene.
<BR>&nbsp;&nbsp;&nbsp;&nbsp;&nbsp;Uspeo je da se osmehne. "Izgledaš divno", reče joj on.
<BR>&nbsp;&nbsp;&nbsp;&nbsp;&nbsp;"Oh, ovo nije ništa", odvrati ona. "Trebalo je da me vidiš kako sam izgledala kada se dve nedelje nisam prala."
<BR>&nbsp;&nbsp;&nbsp;&nbsp;&nbsp;"Mislio sam..."
<BR>&nbsp;&nbsp;&nbsp;&nbsp;&nbsp;"Znam šta si mislio", prekide ga ona. "Bar mislim da znam."
<BR>&nbsp;&nbsp;&nbsp;&nbsp;&nbsp;Toga dana prevalili su četiri milje, s teškom mukom, svaki korak je bio mučan.
<BR>&nbsp;&nbsp;&nbsp;&nbsp;&nbsp;"Potrebna nam je voda", reče Sifera, kada je počeo popodnevni vetar. "Moraćemo da siđemo sa auto-puta na sledećoj izlaznoj rampi i pokušati da nađemo neki izvor."
<BR>&nbsp;&nbsp;&nbsp;&nbsp;&nbsp;"Da", složi se on." Pretpostavljam da ćemo morati."
<BR>&nbsp;&nbsp;&nbsp;&nbsp;&nbsp;Teremonu se nije dopala ideja da napuste auto-put. Od samog početka putovanja auto-put je praktično bio samo njihov; na njemu je već počeo da se oseća kao kod kuće, na neki čudan način, među gomilama slupanih i uništenih vozila. Tamo dole, u otvorenim poljima po kojima su se kretale bande izbeglica... čudno, pomisli on, njih zovem izbeglicama, kao da sam ja na nekoj vrsti odmora... nisu mogli znati u kakvu se nevolju mogu uvaliti.
<BR>&nbsp;&nbsp;&nbsp;&nbsp;&nbsp;Međutim, Sifera je bila u pravu. Morali su da siđu i pronađu vodu. Zaliha koju su poneli sa sobom bila je pri kraju. Možda im je takođe bilo potrebno da izvesno vreme napuste ovaj paklenu, beskrajnu traku slupanih automobila i ukočenih, izbuljenih leševa pre nego što nastave putovanje prema Amgandu.
<BR>&nbsp;&nbsp;&nbsp;&nbsp;&nbsp;On pokaza na znak nedaleko ispred njih. "Još pola milje do narednog izlaska."
<BR>&nbsp;&nbsp;&nbsp;&nbsp;&nbsp;"Trebalo bi do njega da stignemo za otprilike jedan sat."
<BR>&nbsp;&nbsp;&nbsp;&nbsp;&nbsp;"Manje", reče on. "Čini mi se da je put pred nama dosta čist. Sići ćemo sa auto-puta i obaviti ono što moramo, što brže budemo mogli, a onda će biti bolje da se vratimo ovamo gore na spavanje. Bolje je leći između dvoja kola gde te niko ne vidi, nego rizikovati u otvorenom polju."
<BR>&nbsp;&nbsp;&nbsp;&nbsp;&nbsp;Sifera zaključi da to ima smisla. Pohitali su ovim prilično nezakrčenim delom auto-puta prema izlaznoj rampi, putujući brže nego na mnogim prethodnim deonicama. Veoma brzo stigli su do narednog znaka, koji ih je upozoravao da je do izlaska sa auto-puta ostalo još smao četvrt milje.
<BR>&nbsp;&nbsp;&nbsp;&nbsp;&nbsp;Ali onda je njihovo brzo napredovanje odjednom bilo prekinuto. Put je postao zakrčen tako velikom gomilom slupanih kola da se Teremon na trenutak uplašio da uopšte neće moći da se probiju.
<BR>&nbsp;&nbsp;&nbsp;&nbsp;&nbsp;Ovde mora da je došlo do odista čudovišnog niza sudara. Dogodilo se nešto strašno čak i u odnosu na ono kroz šta su on i Sifera već prošli. Izgleda da su se u sredini te gužve nalazila dva ogromna transportna kamiona, koja su se čeono sudarila tako da su sada ličila na dve razjarene zveri iz džungle; zatim su na njih, po svoj prilici, naletele desetine automobila, udarajući jedan u drugi, padajući na one poslednje u nizu, stvarajući džinovsku prepreku koja se protezala s jednog kraja puta na drugi, prelećući čak i na deo puta van traka. Zgužvana vrata i branici, oštri poput brijača, virili su posvuda, a ari polupanog stakla zloslutno su zveckali dok se vetar poigravao nad njima.
<BR>&nbsp;&nbsp;&nbsp;&nbsp;&nbsp;"Ovamo", pozva je Teremon. "Mislim da vidim prolaz... ovamo gore kroz ovaj otvor, pa onda preko onog kamiona s leve strane... ne, ne. To neće moći, Moraćemo proći ispod..."
<BR>&nbsp;&nbsp;&nbsp;&nbsp;&nbsp;Sifera se popela do njega. On joj pokaza u čemu je problem... na suprotnoj strani ih je čekala gomila izvrnutih kola, koja su podsećala na polje usrpavnih noževa... i ona klimnu. I tako su krenuli ispod, lagano, bolno puzeći po prljavštini kroz razbijeno staklo i bare prosutog goriva. Na pola puta su zastali da se odmore pre no što su nastavili ka suprotnom kraju gomile.
<BR>&nbsp;&nbsp;&nbsp;&nbsp;&nbsp;Prvi je izišao Teremon.
<BR>&nbsp;&nbsp;&nbsp;&nbsp;&nbsp;"Sveti Bogovi!" promrmlja on, zureći u neverici u prizor pred sobom. "A šta sad?"
<BR>&nbsp;&nbsp;&nbsp;&nbsp;&nbsp;Put je bio prohodan otprilike pedeset stopa iza velike mase olupina. Posle tog raskrčenog prostora preko auto-puta je ležala nova prepreka koja se prostirala sa jedne na drugu stranu. Ova je, međutim, namerno bila podignuta... sastojala se od gomile vrata i točkova, uredno poslaganih na putu do visine od nekih osam ili devet stopa.
<BR>&nbsp;&nbsp;&nbsp;&nbsp;&nbsp;Ispred te barikade Teremon je ugledao dvadesetak ljudi, koji su se ulogorili na samom putu. Toliko se usredsredio na prelazak kroz malopređašnji krš da ni na šta drugo nije obraćao pažnju, pa tako nije čuo nikakve zvuke koji su dopirali sa druge strane.
<BR>&nbsp;&nbsp;&nbsp;&nbsp;&nbsp;Sifera ispuza napolje i nađe se pored njega. Ču je kako je od iznenađenja i šoka uzdahnula.
<BR>&nbsp;&nbsp;&nbsp;&nbsp;&nbsp;"Drži ruku na pištolju", tiho joj reče Teremon. "Ali nemoj ga izvlačiti i da ti ne pada na pamet da ga upotrebiš. Suviše ih je."
<BR>&nbsp;&nbsp;&nbsp;&nbsp;&nbsp;Sada je već nekoliko stranaca naizgled nehajno krenulo prema njima, šestorica ili sedmorica mišićavih muškaraca. Teremon je nepomično stajao i posmatrao ih kako prilaze. Znao je da ne može izbeći ovaj susret... jer nije bilo nade da pobegnu kroz lavirint kao nož oštrih olupina kroz koje su se upravo provukli. On i Sifera bili su uhvaćeni u klopku na ovoj čistini između dve blokade na putu. Preostalo im je samo da sačekaju šta će se sledeće dogoditi i da se nadaju da ovi ljudi nisu sumanuti.
<BR>&nbsp;&nbsp;&nbsp;&nbsp;&nbsp;Jedan visoki muškarac opuštenih ramena i hladnog pogleda ne žureći priđe Teremonu i gotovo mu se unese u lice, pa reče: "Dobro, momče. Na ovoj stanici vrši se Pretres." Nekako čudno je naglasio reč pretres.
<BR>&nbsp;&nbsp;&nbsp;&nbsp;&nbsp;"Pretres?" hladno ponovi Teremon. "A šta vi to tražite?"
<BR>&nbsp;&nbsp;&nbsp;&nbsp;&nbsp;"Ne pravi se pametan, ili ćeš poleteti naglavačke preko ivice. Prokleto dobro znaš šta mi tražimo. Ne pravi sam sebi neprilike."
<BR>&nbsp;&nbsp;&nbsp;&nbsp;&nbsp;Zatim dade znak ostalima. Oni priđoše i počeše da opipavaju Teremonovu i Siferinu odeću. Teremon ljutito odgurnu šake koje su ga opipavale.
<BR>&nbsp;&nbsp;&nbsp;&nbsp;&nbsp;"Pustite nas da prođemo", procedi on kroz zube.
<BR>&nbsp;&nbsp;&nbsp;&nbsp;&nbsp;"Niko ovuda ne može da prođe dok ga ne Pretražimo."
<BR>&nbsp;&nbsp;&nbsp;&nbsp;&nbsp;"Po čijem ovlašćenju?"
<BR>&nbsp;&nbsp;&nbsp;&nbsp;&nbsp;"Mom ovlašćenju. Dozvolićeš nam ili ćemo te naterati?"
<BR>&nbsp;&nbsp;&nbsp;&nbsp;&nbsp;"Teremone..." Sifera prošaputa zabrinuto.
<BR>&nbsp;&nbsp;&nbsp;&nbsp;&nbsp;On joj mahnu da se ne meša. Bes je ključao u njemu.
<BR>&nbsp;&nbsp;&nbsp;&nbsp;&nbsp;Razum mu je govorio da je glupo i pokušati da se odupre, da ih je previše, da visoki nije blefirao kada je kazao da će biti belaja ako ne dozvole da ih pretraže.
<BR>&nbsp;&nbsp;&nbsp;&nbsp;&nbsp;Ovi ljudi nisu baš ličili na bandite. Bilo je nečeg službenog u rečima visokoga, kao da je ovo bila neka vrsta granice, carinarnice, možda. Šta li su tražili? Hranu? Oružje? Hoće li ovi ljudi pokušati da im oduzmu pištolje na iglu? Bolje da im daju sve što su nosili, govorio je Teremon sam sebi, nego da ih uzalud ubiju zbog glupog junačenja i pokušaja da dokaže njihovo pravo na prolazak.
<BR>&nbsp;&nbsp;&nbsp;&nbsp;&nbsp;Ipak... ovakvo postupanje... ovako da ga nateraju da se potčini, na slobodnom, javnom auto-putu...
<BR>&nbsp;&nbsp;&nbsp;&nbsp;&nbsp;Uz to, nisu mogli da dozvole da im oduzmu pištolje na iglu, kao niti zalihu hrane. Još su imali da prepešače stotine milja do Amganda.
<BR>&nbsp;&nbsp;&nbsp;&nbsp;&nbsp;"Upozoravam vas", poče visoki.
<BR>&nbsp;&nbsp;&nbsp;&nbsp;&nbsp;"I ja upozoravam vas. Dalje ruke od mene. Ja sam građanin Federalne Republike Saro, a ovaj put je i dalje otvoren za sve građane, bez obzira na to što se dogodilo. Ne podležem pod vašu vlast."
<BR>&nbsp;&nbsp;&nbsp;&nbsp;&nbsp;"Zvuči kao kakav profesor", reče jedan od ostalih, nasmejavši se. "Drži nam govor o svojim pravima."
<BR>&nbsp;&nbsp;&nbsp;&nbsp;&nbsp;Visoki slegnu ramenima. "Već imamo jednog profesora. Drugi nam nije potreban. A sada je bilo dosta priče. Zgrabite ih i pretresite. Od glave do pete."
<BR>&nbsp;&nbsp;&nbsp;&nbsp;&nbsp;"Pus-ti-te me..."
<BR>&nbsp;&nbsp;&nbsp;&nbsp;&nbsp;Nečija šaka zgrabi Teremona za ruku. On hitro podiše pesnicu i zari je u nečija rebra. Sve mu je ovo bilo veoma poznato: još jedna makljaža, još jedna tuča bila je pred njim. Ali ipak je čvrsto odlučio da se bori. Trenutak kasnije neko ga je pogodio u lice, a neko drugi ga ščepao za lakat i on ču kako Sifera viče u besu i strahu. Pokušao je da se oslobodi, ponovo je nekoga udaraio, sam primio udarac, sagnuo se, zamahnuo, primio oštar udarac u lice od koga mu je sve zabridelo...
<BR>&nbsp;&nbsp;&nbsp;&nbsp;&nbsp;"Hej, stanite malo!" začu se jedan novi glas. "Stanite! Butela, sklanjaj se od tog čoveka! Fridnore! Talpine! Pustite ga!"
<BR>&nbsp;&nbsp;&nbsp;&nbsp;&nbsp;Poznati glas.
<BR>&nbsp;&nbsp;&nbsp;&nbsp;&nbsp;Ali čiji?
<BR>&nbsp;&nbsp;&nbsp;&nbsp;&nbsp;Pretraživači se povukoše. Zanoseći se malo i trudeći se da zadrži ravnotežu, Teremon podiže pogled prema pridošlici.
<BR>&nbsp;&nbsp;&nbsp;&nbsp;&nbsp;Cerio mu se jedan vitak, vižljasti muškarac inteligentnog izgleda, a sa prljavog lica gledale su ga prodorne bistre oči...
<BR>&nbsp;&nbsp;&nbsp;&nbsp;&nbsp;Neko koga je poznavao, da.
<BR>&nbsp;&nbsp;&nbsp;&nbsp;&nbsp;"Binaje!"
<BR>&nbsp;&nbsp;&nbsp;&nbsp;&nbsp;"Teremone! Sifera!"
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
