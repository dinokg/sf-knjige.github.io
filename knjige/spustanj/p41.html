<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37.
<P>&nbsp;&nbsp;&nbsp;&nbsp;&nbsp;Imao je modrice na hiljadu mesta. Nije bio siguran ni u kakvom su mu stanju kosti. Jedno oko mu je praktično bilo zatvoreno. Ali činilo mu se da će preživeti. Seo je, oslonivši se o kameni zid, čekajući da bol malo umine i da mu se razbistri pred očima.
<BR>&nbsp;&nbsp;&nbsp;&nbsp;&nbsp;Sifera reče: "U štabu imamo malo jonglorške rakije. Mislim da ti mogu odobriti malo. Iz medicinskih razloga, razume se."
<BR>&nbsp;&nbsp;&nbsp;&nbsp;&nbsp;"Rakija? Štab? Kakav štab? O čemu to govoriš, Sifera? Jesi li ti uopšte stvarno ovde?"
<BR>&nbsp;&nbsp;&nbsp;&nbsp;&nbsp;"Misliš da ti se samo priviđam?" Ona se nasmeja i blago mu zari nokte u mišicu. "Šta misliš, da li ti se i ovo priviđa?"
<BR>&nbsp;&nbsp;&nbsp;&nbsp;&nbsp;On se trgnu. "Polako. Prilično sam osetljiv baš na tom mestu. Kao i po celom telu, u ovom trenutku... Pala si s neba, je li tako?"
<BR>&nbsp;&nbsp;&nbsp;&nbsp;&nbsp;"Bila sam u patroli, na prolasku kroz šumu, pa smo čuli neko komešanje. Došli smo da izvidimo. Nisam imala pojma da si ti umešan dok te nisam ugledala. Pokušavamo nekako u okolini da uspostavimo red."
<BR>&nbsp;&nbsp;&nbsp;&nbsp;&nbsp;"Mi?"
<BR>&nbsp;&nbsp;&nbsp;&nbsp;&nbsp;"Vatrogasna patrola. Ona ti je nešto kao nova lokalna vlast; ništa bliže tome ne postoji. Štab se nalazi u univerzitetskom Skloništu, a vođa je čovek po imenu Altinol koji je ranije bio nekakav izvršni direktor u nekoj kompaniji. Ja sam jedan od njegovih oficira. Borimo se protiv zločina, zaista, i uspeli smo da raširimo glas kako se korišćenje vatre mora kontrolisati i da samo članovi Vatrogasne Patrole imaju pravo da..."
<BR>&nbsp;&nbsp;&nbsp;&nbsp;&nbsp;Teremon podiže šaku. "Stani, Sifera. Uspori malo, molim te? Hoćeš da kažeš da su ljudi sa Univerziteta koji su bili u Skloništu obrazovali grupu za borbu protiv zločina? Idu unaokolo i gase vatre? Kako je to moguće? Širin mi je kazao da su svi oni napustili Sklonište i krenuli ka jugu na neki sastanak u nacionalni park Amgando."
<BR>&nbsp;&nbsp;&nbsp;&nbsp;&nbsp;"Širin. Je li on ovde?"
<BR>&nbsp;&nbsp;&nbsp;&nbsp;&nbsp;"Bio je. Sada je na putu za Amgando. Ja... odlučio sam da još malo ostanem ovde." Kako je mogao sada da joj kaže da je ostao zbog minimalnih izgleda da će uspeti nju da pronađe.
<BR>&nbsp;&nbsp;&nbsp;&nbsp;&nbsp;Sifera klimnu. "Širin ti je rekao istinu. Svi ljudi sa Univerziteta napustili su Sklonište dan po pomračenju. Pretpostavljam da su do sada već stigli u Amgando... nisam ništa čula o njima. Ostavili su Sklonište širom otvoreno, pa su ga Altinol i njegova družina zauzeli. Vatrogasna Patrola ima petnaest, dvadeset članova i svi su u prilično dobrom stanju, mentalno. Uspeli su da uspostave vlast nad otprilike pola šume, i nad pojedinim teritorijama koje okružuju grad, a u kojima ljudi još žive."
<BR>&nbsp;&nbsp;&nbsp;&nbsp;&nbsp;"A ti?" upita Teremon. "Kako si se ti spetljala s njima?"
<BR>&nbsp;&nbsp;&nbsp;&nbsp;&nbsp;"Prvo sam otišla u šumu, pošto su Zvezde nestale. Međutim, ovde je bilo veoma opasno, pa sam se, kada sam se setila Skloništa, tamo uputila. Altinol i njegovi ljudi već su bili tamo. Pozvali su me da se pridružim Patroli." Sifera se osmehnu nekako pokajnički. "Nisu mi, u stvari, ostavili mogućnost da biram", reče ona. "Nisu baš neki nežni tipovi."
<BR>&nbsp;&nbsp;&nbsp;&nbsp;&nbsp;"Ovo nisu nežna vremena."
<BR>&nbsp;&nbsp;&nbsp;&nbsp;&nbsp;"Nisu. I tako sam zaključila da će mi biti bolje sa njima, nego da sama lutam unaokolo. Dali su mi ovu zelenu maramu... svi je ovde poštuju. I ovaj pištolj na iglu. I njega poštuju."
<BR>&nbsp;&nbsp;&nbsp;&nbsp;&nbsp;"Znači, sad si borac protiv zločina", promrmlja Teremon. "Ne znam zbog čega, ali nikada te nisam tako zamišljao."
<BR>&nbsp;&nbsp;&nbsp;&nbsp;&nbsp;"Nisam ni ja sebe tako zamišljala."
<BR>&nbsp;&nbsp;&nbsp;&nbsp;&nbsp;"Ali ipak veruješ da su taj Altinol i njegova Vatrogasna Patrola ispravni ljudi koji pomažu da se ponovo uspostave zakon i red, je li tako?"
<BR>&nbsp;&nbsp;&nbsp;&nbsp;&nbsp;Ponovo se osmehnula, ali ni ovog puta to nije bio veseo osmeh.
<BR>&nbsp;&nbsp;&nbsp;&nbsp;&nbsp;"Ispravni? Oni smatraju da jesu, da."
<BR>&nbsp;&nbsp;&nbsp;&nbsp;&nbsp;"Ti ne smatraš?"
<BR>&nbsp;&nbsp;&nbsp;&nbsp;&nbsp;Slegnula je ramenima. "Prvo misle na sebe i s tim nema šale. Ovde se oseća vakuum moći i oni misle da ga ispune. Pretpostavljam da nisu najgori koji bi mogli pokušati da nametnu vlast u ovom trenutku. S njima je bar nešto lakše izići na kraj nego sa nekima koje znam."
<BR>&nbsp;&nbsp;&nbsp;&nbsp;&nbsp;"Misliš na Apostole? Zar i oni pokušavjau da obrazuju vladu?"
<BR>&nbsp;&nbsp;&nbsp;&nbsp;&nbsp;"Najverovatnije. Ali od kada se sve ovo dogodilo ništa nisam o njima čula. Altinol misli da se još negde kriju pod zemljom, ili da ih je Mondior poveo negde daleko u prirodu gde će osnovati vlastitu državu. Međutim, postoji i nekoliko novih fanatičkih skupina koje su potpuno šiznule, Teremone. Upravo si imao čast da se sretneš sa jednom od njih, i samo te ludom srećom nisu dokrajčili. Oni veruju da je za čovečanastvo jedini spas da se potpuno odreknu vatre, jer je vatra razorila svet. I tako idu unaokolo i uništavaju sve što može da posluži za paljenje vatre i ubijaju svakoga za koga pomisle da uživa u paljenju vatri."
<BR>&nbsp;&nbsp;&nbsp;&nbsp;&nbsp;"Samo sam pokušavao da sebi zgotovim neku večeru", mračno izjavi Teremon.
<BR>&nbsp;&nbsp;&nbsp;&nbsp;&nbsp;Sifera odvrati: "Za njih nema razlike da li si pripremao večeru ili si se zabavljao podmećući požar. Vatra je vatra, i oni je se gnušaju. Tvoja je sreća što smo naišli na vreme. Oni priznaju autoritet Vatrogasne Patrole. Mi smo elita, razumeš, jedini kojima se dopušta da koriste vatru."
<BR>&nbsp;&nbsp;&nbsp;&nbsp;&nbsp;"Korisno je imati pištolje sa iglama", primeti Teremon. "I sam postaneš mnogo popustljiviji." On protrlja bolno mesto na ruci i belo se zagleda u daljinu. "Kažeš da pored ovih ima još fanatika?"
<BR>&nbsp;&nbsp;&nbsp;&nbsp;&nbsp;"Jedni veruju da su astronomi sa Univerziteta pronašli način da dozovu Zvezde. Krive Atora, Binaja i ostale za sve što se dogodilo. U pitanju je stara mržnja prema intelektualcima koja se razbukti uvek kada na površinu isplivaju srdnjevekovna osećanja."
<BR>&nbsp;&nbsp;&nbsp;&nbsp;&nbsp;"Blagi Bože! Ima li mnogo takvih?"
<BR>&nbsp;&nbsp;&nbsp;&nbsp;&nbsp;"Dovoljno. Samo Tama zna šta će učiniti ako se dočepaju bilo koga sa Univerziteta ko već nije bezbedno stigao do Amganda. Obesiće ga za najbližu banderu. Pretpostavljam."
<BR>&nbsp;&nbsp;&nbsp;&nbsp;&nbsp;Teremon mrzovoljno primeti: "A ja ću biti odgovoran za to."
<BR>&nbsp;&nbsp;&nbsp;&nbsp;&nbsp;"Ti?"
<BR>&nbsp;&nbsp;&nbsp;&nbsp;&nbsp;"Za sve što se dogodilo ja sam kriv, Sifera. Ne Ator, ne Folimun, ne bogovi, već ja. Ja. Ja, Teremon 762. Onomad kada si mi kazala da sam neodgovoran bila si suviše blaga prema meni. Ne samo da sam bio neodgovoran. Bio sam strašno nemaran."
<BR>&nbsp;&nbsp;&nbsp;&nbsp;&nbsp;"Teremone, prestani. Kakva korist..."
<BR>&nbsp;&nbsp;&nbsp;&nbsp;&nbsp;On odmah nastavi. "Trebalo je iz dana u dan da pišem članke, upozoravajući na ono što nas čeka, zahtevajući iz sveg glasa da se na brzinu donese program za izgradnju skloništa, da se spremaju zalihe i oprema za pravljenje struje u vanrednim prilikama, da se obezbede ljudi koji će raditi sa poremećenima, program da se obavi milion različitih stvari... a šta sam ja umesto toga učinio? Rugao se. Izvrgavao ruglu astronome u njihovoj visokoj kuli! Politički onemogućio one u vladi da shvate Atora ozbiljno."
<BR>&nbsp;&nbsp;&nbsp;&nbsp;&nbsp;"Teremone..."
<BR>&nbsp;&nbsp;&nbsp;&nbsp;&nbsp;"Trebalo je da dozvoliš onim ludacima, Sifera, da me namrtvo isprebijaju."
<BR>&nbsp;&nbsp;&nbsp;&nbsp;&nbsp;Pogledi im se sretoše. Videlo se da je ljuta. "Govoriš kao budala. Kakve god planove da je vlada izradila, oni ništa ne bi izmenili. I ja bih volela da nisi napisao one članke, Teremone. Dobro znaš šta mislim o njima. Ali to sada više uopšte nije važno. Pisao si ono što si osećao. Nisi bio u pravu, ali si bio iskren. U svakom slučaju, nema svrhe nagađati šta bi bilo kad bi... Sada se moramo uhvatiti ukoštac sa onim što jeste." Ona zatim blaže reče: "Dosta razgovora o tome. Možeš li da hodaš? Moramo te odvesti u Sklonište. Da se opereš, presvučeš, pojedeš nešto..."
<BR>&nbsp;&nbsp;&nbsp;&nbsp;&nbsp;"Hrana?"
<BR>&nbsp;&nbsp;&nbsp;&nbsp;&nbsp;"Ljudi sa Univerziteta ostavili su za sobom velike zalihe."
<BR>&nbsp;&nbsp;&nbsp;&nbsp;&nbsp;Teremon se zakikota i pokaza na grabena. "Hoćeš da kažeš da ne moram to da jedem?"
<BR>&nbsp;&nbsp;&nbsp;&nbsp;&nbsp;"Ne, ako baš ne želiš. Predlažem da to daš nekome kome je potrebnije nego tebi, dok budemo odlazili iz šume."
<BR>&nbsp;&nbsp;&nbsp;&nbsp;&nbsp;"Odlična ideja."
<BR>&nbsp;&nbsp;&nbsp;&nbsp;&nbsp;Polako i bolno podigao se na noge. Blagi Bože, kako ga je sve bolelo! Napravio je nekoliko probnih koraka: nije loše, nije loše. Izgleda da ipak ništa nije slomljeno. Samo malo van upotrebe. Od pomisli na toplu kadu i pravu hranu telo svo u modricama već ga je manje bolelo.
<BR>&nbsp;&nbsp;&nbsp;&nbsp;&nbsp;Poslednji put se osvrnuo na svoj sklepani logor, svoj potok, svoje naborano malo grmlje i korov. To je bio njegov dom ovih nekoliko čudnih dana. Neće mu mnogo nedostajati, ali je sumnjao da će tako brzo zaboraviti ovdašnji život.
<BR>&nbsp;&nbsp;&nbsp;&nbsp;&nbsp;Podigao je grabena i prebacio ga preko ramena.
<BR>&nbsp;&nbsp;&nbsp;&nbsp;&nbsp;"Izvoli prva", reče on Siferi.
<BR>&nbsp;&nbsp;&nbsp;&nbsp;&nbsp;Nisu prešli više od stotinu jardi kada Teremon primeti skupinu mladića koji su skakali oko drveća. Bili su to oni isti momci koji su isterali grabena iz njegove jazbine i lovili ga dok ga nisu ubili. Očigledno su se vratili da ga potraže. Sada su zlovoljno zurili u njih iz daljine, očigledno ljuti što Teremon odlazi s njihovim plenom. Međutim, suviše su se plašili zelenih marama oko vrata koje su nosili članovi Vatrogasne Patrole... ili, verovatnije, njihovih pištolja na iglu... da bi zatražili od njega da im vrati životinju.
<BR>&nbsp;&nbsp;&nbsp;&nbsp;&nbsp;"Hej!" pozva ih Teremon. "Ovo je vaše, zar ne? Pripazio sam na njega umesto vas!"
<BR>&nbsp;&nbsp;&nbsp;&nbsp;&nbsp;On hitnu truplo grabena prema njima. Palo je dosta daleko od njih, a oni se nisu ni pomerili, već su samo nastavili da ga gledaju zbunjeno i nelagodno. Očigledno su jedva čekali da se dokopaju životinje, ali su se plašili da odu po nju.
<BR>&nbsp;&nbsp;&nbsp;&nbsp;&nbsp;"Boje se", reče on tužno Siferi. "Umiru od gladi, ali se ne usuđuju ni da se pokrenu. Misle da je zamka. Misle da ćemo ih iz čiste zabave upucati ako napuste zaklon drveća da uzmu životinju."
<BR>&nbsp;&nbsp;&nbsp;&nbsp;&nbsp;Sifera odvrati: "Ne možeš ih kriviti. Sada se svi boje svih. Neka ga tamo. Uzeće ga kada se udaljimo."
<BR>&nbsp;&nbsp;&nbsp;&nbsp;&nbsp;On krenu za njom, šepajući.
<BR>&nbsp;&nbsp;&nbsp;&nbsp;&nbsp;Sifera i ostali iz Patrole samouvereno su se kretali kroz šumu, kao da na njih ne vrebaju opasnosti kojih je bilo na svakom koraku. I zaista, nisu doživeli nikakvu neprijatnost dok je skupina napredovala... onoliko brzo koliko su to dopuštale Teremonove ozlede... prema putu koji je vodio kroz šumu. Zanimljivo je bilo posmatrati, razmišljao je on, kako se društvo brzo oporavljalo. Za svega nekoliko dana jedna neregularna brigada kao što je bila ova Vatrogasna Patrola preuzela je na sebe ulogu vlasti. Razume se, ludaci su se držali na odstojanju samo zbog pištolja na iglu i samouverenosti sa kojom su se oni kratali unaokolo.
<BR>&nbsp;&nbsp;&nbsp;&nbsp;&nbsp;Konačno su stigli do ivice šume. Vazduh je postajao hladniji, a svetlost neprijatno slaba, pošto su Patru i Trej bila jedina sunca na nebu. Ranije Teremonu nikada nije smetala srazmerno mala količina svetlosti u časovima kada je na nebu bio samo jedan par dvostrukih sunaca. Međutim, od Pomračenja, večeri za kojih su na nebu bila samo dva sunca delovale su na njega uznemirujuće i preteće, kao mogući glasnici... mada je znao da to nije moguće... neposrednog povratka Tame. Ranama koje je Spuštanje Noći zadalo ljudskoj psihi biće potrebno dugo da zacele, čak i kada su u pitanju najneustrašiviji umovi.
<BR>&nbsp;&nbsp;&nbsp;&nbsp;&nbsp;"Sklonište je malo dalje niz ovaj put", reče Sifera. "Kako si?"
<BR>&nbsp;&nbsp;&nbsp;&nbsp;&nbsp;"Dobro", odvrati Teremon kiselo. "Ipak nisu uspeli da me obogalje."
<BR>&nbsp;&nbsp;&nbsp;&nbsp;&nbsp;Morao je, međutim, da uloži dosta napora kako bi pokretao izranjavljene i klecave noge. Bilo mu je strašno milo i osetio je veliko olakšanje kada se konačno našao ispred ulaza, nalik na ulaz u kakvu pećinu, koji je vodio u podzemno kraljevstvo - Sklonište.
<BR>&nbsp;&nbsp;&nbsp;&nbsp;&nbsp;Mesto je ličila na lavirint. Udubljenja i hodnici vodili su u svim pravcima. U daljini je, kao kroz maglu, počeo da razaznaje zamršene vodove i kalemove opreme koja je podsećala na naučnu; delovala je tajanstveno i nedokučivo, protežući se duž zidova i tavanice. A onda se setio da su naučnici sa Univerziteta ranije ovde razbijali atome dok nije otovrena velika nova eksperimentalna laboratorija u Saroskim Visovima. Fizičari su očigledno ostavili dobar deo zastarele opreme.
<BR>&nbsp;&nbsp;&nbsp;&nbsp;&nbsp;Pojavio se jedan visoki muškarac koji je zračio autoritetom.
<BR>&nbsp;&nbsp;&nbsp;&nbsp;&nbsp;Sifera reče: "Ovo je Altinol 111. Altinole, želim da te upoznam sa Teremonom 762."
<BR>&nbsp;&nbsp;&nbsp;&nbsp;&nbsp;"Iz Hronike?" upita Altinol. Nije se baš moglo reći da je bio zadivljen, već pre da je samo naglas konstatovao činjenicu.
<BR>&nbsp;&nbsp;&nbsp;&nbsp;&nbsp;"Bivše", dodade Teremon.
<BR>&nbsp;&nbsp;&nbsp;&nbsp;&nbsp;Odmeravali su se bez topline. Teremon pomisli za Altinola da je dosta čvrst momak: bio je na početku srednjeg doba, očigledno vitak i u odličnoj formi. Bio je lepo odeven, a držanje mu je nagoveštavalo da pripada soju ljudi koji su navikli da se njihova reč sluša. Dok ga je odmeravao, Teremon je brzo prelistavao svoju bogatu arhivu sećanja i posle samo jednog trenutka preplavi ga zadovoljstvo jer je prepoznao čoveka.
<BR>&nbsp;&nbsp;&nbsp;&nbsp;&nbsp;Reče: "Morten Industrija? Taj Altinol?"
<BR>&nbsp;&nbsp;&nbsp;&nbsp;&nbsp;Altinolove oči na trenutak zatreptaše... zabavljalo ga je ovo? Ili možda naljutilo? "Glavom i bradom."
<BR>&nbsp;&nbsp;&nbsp;&nbsp;&nbsp;"Uvek su govorili da ste želeli da budete upravnik. Pa, izgleda da vam je to sada uspelo. Bar upravnik onoga što je ostalo od Saroa, ako ne cele Federalne republike."
<BR>&nbsp;&nbsp;&nbsp;&nbsp;&nbsp;"Sve po redu", odvrati Altinol. Glas mu je bio odmeren. "Prvo moramo pokušati da se nekako izvučemo iz anarhije. Onda ćemo razmišljati o tome da ponovo udružimo zemlju, kao i o tome ko će biti na njenom čelu. Moraćemo se suočiti sa problemom Apostola, na primer. Oni su uspostavili kontrolu nad celom severnom stranom grada, kao i nad teritorijom iza njega, i stavili ih pod religijsku vlast. Njih neće biti lako izbaciti." Altinol se hladno osmehnu. "Sve po redu, prijatelju."
<BR>&nbsp;&nbsp;&nbsp;&nbsp;&nbsp;"A što se tiče Teremona", umeša se Sifera, "njemu prvo treba kupanje, pa onda jelo. Živeo je u šumi od Spuštanja noći. Pođi sa mnom", obrati mu se ona.
<BR>&nbsp;&nbsp;&nbsp;&nbsp;&nbsp;Ceo prostor duž starog akceleratora čestica bio je pregradama izdeljen u niz malih soba. Sifera ga uvede u jednu u kojoj su bakarne cevi postavljene iznad glave dovodile vodu do porcelanskog rezervoara. "Neće biti baš topla", upozori ga ona. "Palimo bojlere samo nekoliko sati dnevno, jer goriva ima veoma malo. Ali trebalo bi da bude prijatnije od kupanja u ledenom šumskom potoku... Znaš nešto o Altinolu?"
<BR>&nbsp;&nbsp;&nbsp;&nbsp;&nbsp;"Predsednik Morten Industrije, velikog trusta za špediciju. Pominjali su ga u vestima pre godinu ili dve, nešto u vezi sa lukavo sklopljenim ugovorom, najverovatnije pomoću neke smicalice za podizanje ogromnog naselja na državnoj zemlji u provinciji Nibro."
<BR>&nbsp;&nbsp;&nbsp;&nbsp;&nbsp;"Kakve veze ima trust za špediciju sa podizanjem naselja?" upita Sifera.
<BR>&nbsp;&nbsp;&nbsp;&nbsp;&nbsp;"U tome i jeste stvar. Nikakve. Optužen je da je na nelegalan način vršio pritisak na vladu... nudio je senatorima doživotnu propusnicu na njegovim brodovima za krstarenje, čini mi se..." Termen slegnu ramenima. "Sada to više nije važno. Nema više Morten Industrije, niti stambenih naselja koja treba izgraditi, kao ni fedaralnih senatora koji se mogu podmititi. Verovatno mu se nije dopalo što sam ga prepoznao."
<BR>&nbsp;&nbsp;&nbsp;&nbsp;&nbsp;"Verovatno mu je bilo svejedno. Sad mu je jedino važno da ostane na čelu Vatrogasne Patrole."
<BR>&nbsp;&nbsp;&nbsp;&nbsp;&nbsp;"Za sada", primeti Teremon. "Danas Vatrogasna Patrola Saroa, sutra celi svet. Čula si ga šta kaže za svrgavanje Apostola koji su prigrabili suprotni kraj grada. E, pa, neko će to morati. A on je od onih koji uživaju da upavljaju stvarima."
<BR>&nbsp;&nbsp;&nbsp;&nbsp;&nbsp;Sifera iziđe. Teremon se spusti u porcelanski rezervoar.
<BR>&nbsp;&nbsp;&nbsp;&nbsp;&nbsp;Ne može se reći da je bilo božanstveno. Ali bilo je prilično dobro, posle svega što je u poslednje vreme preturio preko glave. Naslonio se, sklopio oči i opustio se, prepustivši se uživanju.
<BR>&nbsp;&nbsp;&nbsp;&nbsp;&nbsp;Sifera ga je kasnije, pošto se okupao, povela u trpezariju Skloništa, jednu jednostavnu odaju sa limenim krovom, i ostavila ga tamo samog, rekavši mu da mora da podnese dnevni izveštaj Altinolu. Obrok ga je čekao... jedna od onih upakovanih večera koje su ovde gomilane mesecima za vreme opremanja Skloništa. Mlako povrće i isto tako mlako meso neodređene vrste, bledozeleno bezalkoholno piće nejasnog ukusa.
<BR>&nbsp;&nbsp;&nbsp;&nbsp;&nbsp;Sve se to Teremonu činilo neopisivo ukusno.
<BR>&nbsp;&nbsp;&nbsp;&nbsp;&nbsp;Obuzdavao je sebe da ne jede brzo, već pažljivo, znajući da mu telo nije više naviknuto na pravu hranu posle vremena provedenog u šumi; svaki zalogaj trebalo je obazrivo sažvakati ili će mu pripasti muka, znao je to, mada su mu instinkti govorili da natrpa sve u stomak što je brže moguće i da zatraži dodatak.
<BR>&nbsp;&nbsp;&nbsp;&nbsp;&nbsp;Pošto je obedovao, Teremon se zavali na stolici i tupo zagleda u ružni metalni zid. Više nije bio gladan. Počelo je da ga obuzima sve mračnije raspoloženje. I pored toga što se okupao i najeo, uprkos tome što je znao da je bezbedan u dobro branjenom Skloništu, uhvatio je sebe kako tone u najdublji očaj.
<BR>&nbsp;&nbsp;&nbsp;&nbsp;&nbsp;Osećao je strašan umor. Ni traga od nekog poleta, već smo mračne misli.
<BR>&nbsp;&nbsp;&nbsp;&nbsp;&nbsp;Bio je to prilično dobar svet, pomisli on. Nije bio savršen, daleko od toga, ali bio je dosta dobar. Većina ljudi bila je prilično srećna, većina je napredovala, napredak se osećao na svim poljima... u naučnim dostignućima, velikom ekonomskom poletu, u jačanju međunarodne saradnje. Predstava o ratu smatrana je sasvim srednjevekovnom, a drevna religijska zatucanost bila je uglavnom prevaziđena, ili se bar njemu tako činilo.
<BR>&nbsp;&nbsp;&nbsp;&nbsp;&nbsp;Sada više ničeg nije bilo, sve je nestalo za svega nekoliko časova, u jednom jedinom naletu užasavajuće Tame.
<BR>&nbsp;&nbsp;&nbsp;&nbsp;&nbsp;Novi svet nastaće na pepelu starog, razume se. Uvek je tako bilo: Siferina iskopavanja na Tombou su to potvrđivala.
<BR>&nbsp;&nbsp;&nbsp;&nbsp;&nbsp;Ali kakav će to svet biti? - pitao se Teremon. Odgovor na to pitanje bio mu je nadohvat ruke. Biće to svet u kome će jedni ubijati druge zbog komadića mesa, ili zato što su narušili praznoverje vezano za vatru, ili jednostavno zbog toga što im ubijanje izgleda zabavno. Svet u kome će na površinu isplivati Altinoli da iskoriste haos i obezbede vlast za sebe. Svet u kome su Folimuni i Mondiori, sasvim sigurno, planirali da postanu diktatori misli... najverovatnije tesno sarađujući sa Altinolima, smrknuto pomisli Teremon. Svet u kome...
<BR>&nbsp;&nbsp;&nbsp;&nbsp;&nbsp;Ne. Odmahnu on glavom. Kakva korist od tih mračnih jadikovki?
<BR>&nbsp;&nbsp;&nbsp;&nbsp;&nbsp;Sifera je bila u pravu, pomisli on. Nema svrhe zamišljati šta je moglo biti. Moramo se suočiti sa onim što jeste. Bar je bio živ i um mu je uglavnom dejstvovao kao i pre, prošao je sva iskušenja sa kojima se suočio u šumi manje-više u jednom komadu, osim onih nekoliko modrica i posekotina koje će zaceliti za nekoliko dana. Očajanje je bilo sasvim nekorisno osećanje sada: bio je to luksuz koji sebi nije mogao dozvoliti, kao što ni Sifera ne bi sebi dozvolila luksuz da se i dalje ljuti na njega zbog novinskih članaka koje je napisao.
<BR>&nbsp;&nbsp;&nbsp;&nbsp;&nbsp;Šta je učinjeno, učinjeno je. Sada je trebalo krenuti napred, prestrojiti se, ponovo izgraditi, krenuti iz početka. Glupo je bilo osvrtati se unazad. A gledati u budućnost obeshrabreno i malodušno predstavljalo je kukavičluk.
<BR>&nbsp;&nbsp;&nbsp;&nbsp;&nbsp;"Jesi li završio?" upita Sifera, vrtivši se u trpezariju. "Znam, hrana nije bog zna šta. Ali bolja je od grabena."
<BR>&nbsp;&nbsp;&nbsp;&nbsp;&nbsp;"Ne bih umeo da ti kažem. Nisam stigao nijednog da probam."
<BR>&nbsp;&nbsp;&nbsp;&nbsp;&nbsp;"Verovatno nisi mnogo propustio. Dođi: odvešću te do tvoje sobe.
<BR>&nbsp;&nbsp;&nbsp;&nbsp;&nbsp;Bila je to kabina sa niskom tavanicom, ne baš preterano elegantna: krevet sa božanskom svetlošću pored njega na podu, stalak za umivanje, jedna jedina sijalica na žici, koja se klatila. U jednom uglu bile su razbacane neke knjige i novine koje mora da su ostavili za sobom oni koji su se tu smestili one noći kada je došlo do pomračenja. Teremon primeti primerak Hronike, otvoren na strani gde se nalazio njegov članak, i trgnu se: bio je to jedan od njegovih poslednjih članaka, naročito neumeren napad na Atora i njegovu grupu. On pocrvene i gurnu novine nogom u stranu.
<BR>&nbsp;&nbsp;&nbsp;&nbsp;&nbsp;Sifera reče: "Šta ćeš sada, Teremone?"
<BR>&nbsp;&nbsp;&nbsp;&nbsp;&nbsp;"Šta ću?"
<BR>&nbsp;&nbsp;&nbsp;&nbsp;&nbsp;"Mislim, kada se malo odmoriš."
<BR>&nbsp;&nbsp;&nbsp;&nbsp;&nbsp;"Nisam mnogo o tome razmišljao. Zašto?"
<BR>&nbsp;&nbsp;&nbsp;&nbsp;&nbsp;"Altinola zanima da li planiraš da se pridružiš Vatrogasnoj Patroli", odvrati ona.
<BR>&nbsp;&nbsp;&nbsp;&nbsp;&nbsp;"Je li to poziv?"
<BR>&nbsp;&nbsp;&nbsp;&nbsp;&nbsp;"Voljan je da te primi. Potrebni su mu ljudi poput tebe, strogi, sposobni da iziđu nakraj s ljudima."
<BR>&nbsp;&nbsp;&nbsp;&nbsp;&nbsp;"Da", primeti Teremon. "Bio bih ovde od koristi, zar ne?"
<BR>&nbsp;&nbsp;&nbsp;&nbsp;&nbsp;"Međutim, želi odmah nešto da raščisti. U Patroli ima mesta samo za jednog šefa, a to je Altinol. Ako mu se pridružiš, želi da ti od samog početka bude jasno da se sluša samo Altinol, i to bez pogovora. Nije siguran da umeš da primaš naređenja."
<BR>&nbsp;&nbsp;&nbsp;&nbsp;&nbsp;"Ni sam nisam siguran koliko sam u tome dobar", odvrati Teremon. "Ali jasno mi je Altinolovo stanovište."
<BR>&nbsp;&nbsp;&nbsp;&nbsp;&nbsp;"Hočeš li se pridružiti? Znam da ima dosta problema oko cele organizacije Patrole. Ali oni su bar za red, a tako nešto nam je trenutno potrebno. Altinol možda jeste bahat, ali nije zao. Ubeđena sam u to. Jednostavno, smatra da je vreme takvo da zahteva stroge mere i odlučno vođstvo. A on je u stanju to da obezbedi."
<BR>&nbsp;&nbsp;&nbsp;&nbsp;&nbsp;"Uopšte ne sumnjam da jeste."
<BR>&nbsp;&nbsp;&nbsp;&nbsp;&nbsp;"Razmisli večeras", reče Sifera. "Ako odlučiš da se pridružiš, razgovaraj sutra s njim. Budi otvoren. On će s tobom biti, u to se možeš pouzdati. Dokle god ne budeš predstavljao pretnju njegovom autoritetu, ubeđena sam da ti i on..."
<BR>&nbsp;&nbsp;&nbsp;&nbsp;&nbsp;"Ne", iznenada reče Teremon.
<BR>&nbsp;&nbsp;&nbsp;&nbsp;&nbsp;"Šta ne?"
<BR>&nbsp;&nbsp;&nbsp;&nbsp;&nbsp;Izvesno vreme je ćutao. Na kraju reče: "Ne treba mi celo veče za razmišljanje. Već znam kako će glasiti moj odgovor."
<BR>&nbsp;&nbsp;&nbsp;&nbsp;&nbsp;Sifera pogeda u njega, čekajući.
<BR>&nbsp;&nbsp;&nbsp;&nbsp;&nbsp;Teremon reče: "Ne želim da se nadmećem sa Altinolom. Znam kojoj vrsti ljudi pripada i sasvim sam siguran da ja sa takvim ljudima uopšte ne mogu da se složim. Takođe znam da je potrebno izvesno vreme imati nešto kao što je Vatrogasna Patrola, ali kasnije će to biti loše, a kada se oni jednom utvrde na položaju i institucionalizuju, teško je rešiti. Altinoli ovoga sveta ne odriću se moći sami od sebe. Mali diktatori to nikada ne čine. I ne želim da me celog života prati saznanje da sam mu ja pomogao da se popne na vrh. Ponovno uspostavljanje feudalnog sistema ne izgleda mi kao korisno rešenje problema s kojima smo trenutno suočeni. Znači, ništa od toga, Sifera. Ja neću nositi Altinolovu zelenu maramu oko vrata. Za mene ovde nema budućnosti."
<BR>&nbsp;&nbsp;&nbsp;&nbsp;&nbsp;Sifera ga tiho upita: "Šta ćeš onda?"
<BR>&nbsp;&nbsp;&nbsp;&nbsp;&nbsp;"Širin mi je kazao da se u Amgando parku stvara prava provizorna vlada. Ljudi sa Univerziteta, možda neki iz stare vlade, predstavnici iz cele zemlje, svi se tamo okupljaju. Čim budem u stanju da putujem, krenuću za Amgando."
<BR>&nbsp;&nbsp;&nbsp;&nbsp;&nbsp;Uporno ga je posmatrala. Ništa nije odgovorila.
<BR>&nbsp;&nbsp;&nbsp;&nbsp;&nbsp;Teremon duboko udahnu vazduh, a onda, posle jednog trenutka oklevanja, nastavi: "Pođi sa mnom u Amgando park, Sifera," Ispružio je šaku prema njoj, nežno dodavši: "Ostani večeras sa mnom, u ovoj jadnoj, maloj sobi. A ujutro ćemo zbrisati odavde i zajedno krenuti ka jugu. Ni ti ne prpadaš ovde ništa više od mene. A imamo mnogo veće izglede da stignemo do Amganda zajedno, nego kada bismo sami pokušali da krenemo na put."
<BR>&nbsp;&nbsp;&nbsp;&nbsp;&nbsp;Sifera je i dalje ćutala. On nije povukao ruku.
<BR>&nbsp;&nbsp;&nbsp;&nbsp;&nbsp;"Pa? Šta kažeš?"
<BR>&nbsp;&nbsp;&nbsp;&nbsp;&nbsp;Teremon je posmatrao borbu suprotnih osećanja na njenom licu. Ipak se nije usudio da ih objašnjava.
<BR>&nbsp;&nbsp;&nbsp;&nbsp;&nbsp;Sifera se očigledno borila sa samom sobom. Ali onda, iznenada, borba se okončala.
<BR>&nbsp;&nbsp;&nbsp;&nbsp;&nbsp;"Da", reče ona konačno. "Dobro. Učinimo to, Teremone."
<BR>&nbsp;&nbsp;&nbsp;&nbsp;&nbsp;I krenu ka njemu. I prihvati njegovu ispruženu ruku. I ugasi sijalicu koja se ljuljala iznad njihovih glava, mada je blaga svetlost božanske svetiljke pored kreveta ostala upaljena.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
