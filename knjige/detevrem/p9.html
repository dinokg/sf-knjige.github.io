<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POGREŠNE OCENE
<P>&nbsp;&nbsp;&nbsp;&nbsp;&nbsp;22.
<BR>&nbsp;&nbsp;&nbsp;&nbsp;&nbsp;Hoskins reče: "Kako se drži naš dečko jutros, gospođice Felouz?"
<BR>&nbsp;&nbsp;&nbsp;&nbsp;&nbsp;"Zašto ne pogledate sami, doktore?"
<BR>&nbsp;&nbsp;&nbsp;&nbsp;&nbsp;Na Hoskinsovom licu videla se izvesna mešavina zameranja i zabavljanja. "Zašto vi mene stalno zovete 'doktore'?"
<BR>&nbsp;&nbsp;&nbsp;&nbsp;&nbsp;"Zato što jeste doktor, ili bar ja to verujem", reče ona, pomišljajući na ono 'dr' tako ponosno ugravirano u pločicu sa imenom, u njegovoj kancelariji.
<BR>&nbsp;&nbsp;&nbsp;&nbsp;&nbsp;"Ali to je samo doktorat iz fizike."
<BR>&nbsp;&nbsp;&nbsp;&nbsp;&nbsp;"Doktorat je doktorat."
<BR>&nbsp;&nbsp;&nbsp;&nbsp;&nbsp;"A vi ste naviknuti da ljude na rukovodećim položajima oslovljavate sa 'doktore', je li tako? Naročito ako su muškarci?"
<BR>&nbsp;&nbsp;&nbsp;&nbsp;&nbsp;Ove njegove reči su je iznenadile. Bile su savršeno istinite, dabome: od početka njene karijere svi rukovodeći ljudi u bolnicama gde je radila imali su medicinske titule. I većina su bili muškarci, mada je itekako bilo i žena. Ona je lako, automatski, produžavala naviku da na svaku drugu rečenicu prikači i ono 'doktore' kad god je razgovarala sa nekim koga je smatrala svojim pretpostavljenim.
<BR>&nbsp;&nbsp;&nbsp;&nbsp;&nbsp;I njen muž je bio doktor - i to ne lekar, nego je imao doktorat iz fizike, kao i Hoskins. Gospođica Felouz postavi sebi neobično pitanje da li bi i mužu sada govorila 'doktore' da su uspeli da ostanu u braku tokom svih ovih godina. Čudna pomisao. Retko je razmišljala o tom čoveku, poslednjih godina; čitava zamisao življenja u braku, udatosti, imanja muža, izgledala joj je daleka i neverovatna. Ona je bila udata tako kratko, tako davno.
<BR>&nbsp;&nbsp;&nbsp;&nbsp;&nbsp;"A šta biste vi radije?" upita ona. "Da vas zovem gospodine Hoskinse?"
<BR>&nbsp;&nbsp;&nbsp;&nbsp;&nbsp;"Većina ljudi me zove 'Džeri'."
<BR>&nbsp;&nbsp;&nbsp;&nbsp;&nbsp;Gospođica Felouz ga pogleda čudno. "Ja to ne bih mogla!"
<BR>&nbsp;&nbsp;&nbsp;&nbsp;&nbsp;"Ne biste mogli?"
<BR>&nbsp;&nbsp;&nbsp;&nbsp;&nbsp;"Ne bi... zvučalo kako treba."
<BR>&nbsp;&nbsp;&nbsp;&nbsp;&nbsp;"Ne bi zvučalo kako treba", ponovi Hoskins zamišljeno. "Ako biste me zvali 'Džeri'." Pomno ju je posmatrao, kao da je prvi put vidi. Njegovo široko, mesnato lice raširi se u topli osmeh. "Vi ste stvarno jedna vrlo formalna osoba. Mislim da nisam shvatao koliko formalna. Neka bude, onda: možete nastaviti da me zovete 'doktore Hoskinse' ako vam je tako najlagodnije. A ja ću nastaviti da vas zovem 'gospođice Felouz'."
<BR>&nbsp;&nbsp;&nbsp;&nbsp;&nbsp;Šta je ovim hteo da kaže? - zapita se ona.
<BR>&nbsp;&nbsp;&nbsp;&nbsp;&nbsp;Da li je pomišljao da je zove 'Edit'?"
<BR>&nbsp;&nbsp;&nbsp;&nbsp;&nbsp;Nju niko ne zove tako. Dobro, ne baš niko: možda je dosad bilo šestoro ljudi, na celom svetu, koji su je tako zvali. Najčešće je bila 'gospođica Felouz', čak i za samu sebe, kad je o sebi mislila u trećem licu, što nije bilo često. Stvar navike, ništa više: ona nikad nije razmišljala kako će sebe zvati. Ali sad pomisli: kako je to uvrnuto, sama o sebi tako misliti. Kakav asketizam, kakva krutost. Stvarno sam postala malo uvrnuta, sad kad sam stigla u srednje godine, pomisli gospođica Felouz. A nisam ni primetila.
<BR>&nbsp;&nbsp;&nbsp;&nbsp;&nbsp;Hoskins ju je i dalje gledao postojano, i dalje se osmehivao.
<BR>&nbsp;&nbsp;&nbsp;&nbsp;&nbsp;Ima nečeg veoma toplog u njemu, uvide ona, nečeg veoma simpatičnog. Ni tu činjenicu nije ranije primetila. Tokom njihovih ranijih susreta, on je na nju uglavnom ostavljao utisak čoveka koji se svetu predstavlja kao napet, oprezan, nepopustljiv i koji samo u pojedinim trenucima dopušta da pomalo njegove humanosti proviri. Ali možda je tako samo izgledalo, zbog napetosti koja je vladala u poslednjim danima pre ovog eksperimenta sa stasis-poljem; znači, sad kad je vremenski zahvat obavljen i kad je uspeh celog projekta potvrđen, Hoskins nastupa opuštenije, ljudskije, više je nalik samome sebi. A njegova prava ličnost je baš fina.
<BR>&nbsp;&nbsp;&nbsp;&nbsp;&nbsp;Gospođica Felouz uhvati sebe u dokonoj misli - da li je Hoskins oženjen.
<BR>&nbsp;&nbsp;&nbsp;&nbsp;&nbsp;Ovo nagađanje je zapanji i postide. Pre par nedelja rekao joj je da ima sina, zar ne? Malog, koji tek što je prohodao. Naravno da je Hoskins oženjen, nego šta. Nego šta. Šta to njoj pada na pamet? Odgurnula je ceo taj pravac razmišljanja od sebe, užasnuta.
<BR>&nbsp;&nbsp;&nbsp;&nbsp;&nbsp;"Timi!" pozva ona. "Dođi, Timi!"
<BR>&nbsp;&nbsp;&nbsp;&nbsp;&nbsp;Dečak je, kao i Hoskins, izgledao vedro i preduzimljivo ovog jutra. Dobro se naspavao; dobro se najeo; sad je zahuktano izišao iz svoje sobe, nimalo zbunjen Hoskinsovim prisustvom. Smelo je prišao Hoskinsu i izgovorio niz kvrckavih glasova.
<BR>&nbsp;&nbsp;&nbsp;&nbsp;&nbsp;"Mislite li da on nešto govori, gospođice Felouz? Ne pravi samo bilo kakve zvuke zato što mu je zabavno da čuje svoj glas?"
<BR>&nbsp;&nbsp;&nbsp;&nbsp;&nbsp;"A šta drugo može ovo biti ako ne govor o nečemu, doktore? Isto me je pitao doktor Mekintajer juče kad je čuo Timija kako govori. Kako može iko sumnjati da ovaj dečak govori jednim jezikom - i to veoma razvijenim jezikom?"
<BR>&nbsp;&nbsp;&nbsp;&nbsp;&nbsp;"Doktor Mekintajer je izuzetno konzervativan. Nije sklon da naprasno prihvata neutemeljene zaključke."
<BR>&nbsp;&nbsp;&nbsp;&nbsp;&nbsp;"Pa, nisam ni ja. Ali ako to nije pravi jezik, onda ni ovo što ja govorim nije pravi jezik."
<BR>&nbsp;&nbsp;&nbsp;&nbsp;&nbsp;"Nadajmo se da ste u pravu, gospođice Felouz. Svakako bi trebalo da se nadamo da ste u pravu. Ako ne možemo da razvijemo nikakav način komuniciranja sa Timijem, propašće veliki deo koristi od njegovog dovođenja ovamo. Prirodno je da želimo da nam on priča o svetu iz koga je došao. Da nam priča o mnogim stvarima."
<BR>&nbsp;&nbsp;&nbsp;&nbsp;&nbsp;"Pričaće, doktore. Ili na svom jeziku, ili na našem. A meni izgleda da će on naučiti da govori našim jezikom mnogo pre nego što ćemo mi naučiti njegov."
<BR>&nbsp;&nbsp;&nbsp;&nbsp;&nbsp;"Moguće je da ste u pravu, gospođice Felouz. Vreme će pokazati, zar ne? Vreme će pokazati."
<BR>&nbsp;&nbsp;&nbsp;&nbsp;&nbsp;Hoskins je čučnuo, tako da mu se lice našlo na istoj visini sa Timijevim, i ovlašno stavio šake, raširenih prstiju, na dečakov grudni koš. Timi je ostao miran. Malo kasnije gospođica Felouz uvide da ga Hoskins malčice golica, pomičući prste samo malo, na jedan lak i neozbiljan način koji je pokazivao da Hoskins itekako dobro zna kako treba postupati sa malim dečacima. A Timiju se golicanje dopalo.
<BR>&nbsp;&nbsp;&nbsp;&nbsp;&nbsp;"Žilavi, mali momak", reče Hoskins. "Nema žilavijih. Znači, sinko, ti ćeš učiti engleski, a? A onda ćeš nam izdiktirati knjigu u kojoj ćeš reći sve o paleolitskoj eri, i svako će hteti da je čita, ona će biti veliki bestseler, pa ćemo videti i neki prihod, posle tolikog ulaganja u tebe, a, Timi? A?" Podigao je pogled ka gospođici Felouz. "Nama od ovog dečka veoma mnogo zavisi, znate. Valjda ne treba ni da vam objašnjavam. Nije u pitanju samo novac, nego i čitava naša profesionalna budućnost."
<BR>&nbsp;&nbsp;&nbsp;&nbsp;&nbsp;"Da. Pretpostavljam da je tako."
<BR>&nbsp;&nbsp;&nbsp;&nbsp;&nbsp;Hoskins razbaruši Timijevu neposlušnu kosu, potapša ga po glavi i ustade. "Godinama smo radili sa mizernim budžetom, borerći se da iscedimo svaku paricu gde god je bilo moguće. Ne biste verovali kolika je energetska cena održavanja stasis-polja čak i jedan sekund - toliko struje potroši ceo jedan grad za ceo dan - a energija je samo deo naših troškova ovde. Bili smo nekoliko puta na samom rubu propasti. Morali smo da potrošimo sve za jedan veliki šou, da bismo postigli uspeh. Kad kažem sve, mislim sve. Ali ovaj Timi nas je spasao. Zahvaljujući njemu, 'Stasis Tehnologije' će biti na mapi. Popularni smo, gospođice Felouz, popularni smo!"
<BR>&nbsp;&nbsp;&nbsp;&nbsp;&nbsp;"Pa, valjda je dovođenje živog dinosaurusa trebalo da bude dovoljno za postizanje tog učinka."
<BR>&nbsp;&nbsp;&nbsp;&nbsp;&nbsp;"To smo i mi mislili. Ali ispalo je da dinosaurus nije uspeo da pridobije maštu naroda."
<BR>&nbsp;&nbsp;&nbsp;&nbsp;&nbsp;"Dinosaurus nije uspeo?"
<BR>&nbsp;&nbsp;&nbsp;&nbsp;&nbsp;Hoskins se nasmeja. "Ma, da smo doneli odraslog brontosaurusa, ili tiranosaurusa koji frkće i razdire sve oko sebe, ili nešto tih razmera. Ali, znate, imali smo ograničenje mase, što znači da su nam ruke bile u znatnoj meri vezane. Na stranu to što ne bismo baš znali kako da održimo tiranosaurusa pod kontrolom, čak i da smo ga mogli doneti. Trebalo bi da vas povedem prekoputa, jednog od ovih dana, da vidite našeg dinosaurusa."
<BR>&nbsp;&nbsp;&nbsp;&nbsp;&nbsp;"Da, to bi trebalo."
<BR>&nbsp;&nbsp;&nbsp;&nbsp;&nbsp;"Vrlo je sladak."
<BR>&nbsp;&nbsp;&nbsp;&nbsp;&nbsp;"Sladak? Dinosaurus?"
<BR>&nbsp;&nbsp;&nbsp;&nbsp;&nbsp;"Da. Videćete. Slatki mali dinosaurus. Na nesreću, izgleda da slatki mali dinići ne uzbuđuju ljude naročito. 'Zanimljivo', govorili su, 'ovi naučnici su doveli živog dinosaurusa iz preistorijskih vremena'. Ali kad su na televiziji pogledali tog dinosaurusa, zaključili su da uopšte nije zanimljiv, valjda zato što nije bio dvaput viši od kuće i nije rigao vatru. E, ali, neandertalski dečak - pravo preistorijsko ljudsko biće, vrlo čudnog izgleda, ali ipak nek sa čime se svako može poistovetiti i prema kome može osetiti duboku naklonost - to će biti naš spas. Čuješ, Timi? Ti si naš spas." Obrativši se gospođici Felouz, Hoskins reče: "Da ovo nije uspelo, ja bih bio gotov. Tu sumnje nema. Propala bi cela ova korporacija."
<BR>&nbsp;&nbsp;&nbsp;&nbsp;&nbsp;"A, tako."
<BR>&nbsp;&nbsp;&nbsp;&nbsp;&nbsp;"Ali sad smo o-kej. Uskoro ćemo imati puno para. Odasvud su obećani prilozi za naš budžet. Sve je ovo divno, gospođice Felouz. Pod uslovom da nam Timi ostane zdrav i zadovoljan i da ga možda naučimo da kaže nekoliko engleskih reči. 'Hej, zdravo svima, govori Timi iz kamenog doba...'"
<BR>&nbsp;&nbsp;&nbsp;&nbsp;&nbsp;"Ili nešto tako", reče gospođica Felouz suvo.
<BR>&nbsp;&nbsp;&nbsp;&nbsp;&nbsp;"Da. Nešto tako. Zdrav i srećan, to je ključ svega. Ako se njemu išta desi, naše ime će biti blato, ili gore od blata, gospođice Felouz. A to znači da ste vi središnja figura cele operacije, shvatate li to? Zavisimo od vas, zato što vi treba da obezbedite atmosferu topline i podrške i da hranite našeg dečaka. Vaša reč biće zakon: šta god Timiju treba, dobiće. Potpuno ste bili u pravu juče kad ste odbili da pustite novinare da se sjure na njega tako brzo."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Prirodno, vi razumete da mi ipak želimo konferenciju za štampu što je pre moguće - od životne je važnosti za sve nas da što više i što pre iskoristimo vrednost Timija kao projekta..."
<BR>&nbsp;&nbsp;&nbsp;&nbsp;&nbsp;Odjednom je Hoskins izgledao i manje prijatan i manje simpatičan, opet je bio više nalik na rukovodioca koga neke sile gone i koji kaže 'Imajte poverenja u mene' upravo onda kad poverenje najmanje zaslužuje.
<BR>&nbsp;&nbsp;&nbsp;&nbsp;&nbsp;Gospođica Felouz hladno reče: "Da li to znači da želite da ih uvedete ovde već posle podne?"
<BR>&nbsp;&nbsp;&nbsp;&nbsp;&nbsp;"Pa, ako biste vi smatrali da je on spreman za..."
<BR>&nbsp;&nbsp;&nbsp;&nbsp;&nbsp;"Ne smatram. Još nije."
<BR>&nbsp;&nbsp;&nbsp;&nbsp;&nbsp;Hoskins ovlaži usne. "Vaša reč je zakon. Samo nam recite kada."
<BR>&nbsp;&nbsp;&nbsp;&nbsp;&nbsp;"Hoću."
<BR>&nbsp;&nbsp;&nbsp;&nbsp;&nbsp;"Mislim, možete li nam dati neku procenu sada? Šta ako bismo održali tu konferenciju za štampu sutra? Prekosutra?"
<BR>&nbsp;&nbsp;&nbsp;&nbsp;&nbsp;"Dajte da jednostavno kažemo da će to biti kasnije, doktore. Važi? Jednostavno, ne želim da obavežem Timija na nešto tako uznemirujuće kao što je konferencija za štampu, u ovom trenutku. On još i sad nastoji da uhvati dah, da se tako izrazim, još pokušava da stane sa obe noge čvrsto na zemlju; uzmite za to koju god hoćete metaforu. Fino je napredovao, posle onih prvih trenutaka straha. Ali samo sekund je dovoljan da se on opet pretvori u ono divlje, prestravljeno dete koje ste videli one noći. Čak i doktor Mekintajer je uspeo da ga uznemiri, posle nekog vremena."
<BR>&nbsp;&nbsp;&nbsp;&nbsp;&nbsp;Hoskins je izgledao brižan. "Novinare ne možemo odbijati večito, gospođice Felouz."
<BR>&nbsp;&nbsp;&nbsp;&nbsp;&nbsp;"Ne govorim o večnom. Nego o nekoliko dana. Dva dana, tri, četiri - dozvolite da ja o tome odlučim, važi, doktore Hoskinse? Moja reč je zakon?"
<BR>&nbsp;&nbsp;&nbsp;&nbsp;&nbsp;"Vaša reč je zakon", reče Hoskins. Nije zvučao strašno zadovoljno. Jedan trenutak je ćutao. Onda reče: "Niste izlazili iz zone stasisa još od noći eksperimenta, je li tako, gospođice Felouz? Niste ni za trenutak izlazili?"
<BR>&nbsp;&nbsp;&nbsp;&nbsp;&nbsp;"Nisam!" reče ona indignirano. "Svesna sam svojih dužnosti, doktore Hoskinse, i ako mislite..."
<BR>&nbsp;&nbsp;&nbsp;&nbsp;&nbsp;"Molim vas, gospođice Felouz." Osmehnuo se, dižući ruku. "Nikakve insinuacije ne pravim. Samo pokušavam da dođem do trenutka kad ću istaći da mi zaista nemamo nameru da vas držimo u kavezu ovde sa tim dečakom dvadeset četiri sata na dan, sedam dana nedeljno. Svestan sam da je u prvih, kritičnih nekoliko dana bilo najbolje da budete na dužnosti danonoćno i da sam vam zapravo u našem prvom razgovoru rekao da ćete biti neprekidno na dužnosti, bar u početku. Ali izgleda da se Timi lepo stabilizuje. Biće potrebno da razradite neki vremenski raspored za svoj odmor i rekreaciju. U početku vas može zamenjivati gospođa Stratford, na po sat-dva, a kasnije možda možete uzimati i po celo popodne odsustva."
<BR>&nbsp;&nbsp;&nbsp;&nbsp;&nbsp;"Kako god vi kažete."
<BR>&nbsp;&nbsp;&nbsp;&nbsp;&nbsp;"Ne zvučite mnogo oduševljeno. Nisam znao da ste takav fanatik rada, gospođice Felouz."
<BR>&nbsp;&nbsp;&nbsp;&nbsp;&nbsp;"Nije to baš prava reč. Posredi je, naprosto, to da... eto, Timi je u tako zastrašujućem položaju. Dezorijentisan, izdvojen, daleko od doma - toliko ljubavi i zaštite mu je potrebno u ovom razdoblju, dok pokušava da se pomiri sa onim što mu se desilo. Nisam želela da ga ostavljam ni za kratko."
<BR>&nbsp;&nbsp;&nbsp;&nbsp;&nbsp;"To vam je veoma pohvalno. Ali sada, kad je najgori deo tog prelaska prošao, treba da počnete da izlazite odavde, makar i samo na kraće odmore."
<BR>&nbsp;&nbsp;&nbsp;&nbsp;&nbsp;"Ako vi tako želite, doktore."
<BR>&nbsp;&nbsp;&nbsp;&nbsp;&nbsp;"Mislim da je tako najbolje. Za vaše sopstveno dobro, gospođice Felouz. Imate pravo na povremene odmore od rada. A ja, opet, ne bih želeo da Timi postane potpuno zavisan od vašeg prisustva u istim prostorijama gde je i on. Ko zna kakva bi se jaka veza mogla roditi ako ovo danonoćno prisustvo negovateljice potraje još dugo. Posle, ako se desi da iz nekog razloga morate da iziđete iz zone stasisa, Timi može biti nesposoban da izdrži taj vaš izlazak. Takva situacija ne bi bila sasvim zdrava. Pratite li me?"
<BR>&nbsp;&nbsp;&nbsp;&nbsp;&nbsp;Gospođica Felouz klimnu glavom. "Ima neke istine u tome što govorite."
<BR>&nbsp;&nbsp;&nbsp;&nbsp;&nbsp;"Dobro. Onda, želite li da pokušamo jedan mali eksperiment? Da pozovemo gospođu Stratford, pa da ona čuva Timija sat-dva, a za to vreme vi pođite sa mnom, evo, baš danas; povešću vas u obilazak drugih delova ove laboratorije."
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Ne sviđa vam se to, a? Čujte, prikačićemo vam pejdžer. Ako se gospođi Stratford desi makar i najmanji problem sa Timijem, vratićemo vas ovde, unutra, u roku od pet minuta. Važi? Imajte poverenja u mene."
<BR>&nbsp;&nbsp;&nbsp;&nbsp;&nbsp;"U redu", reče gospođica Felouz, manje nerado nego pre. Morala je priznati ispravnost Hoskinsovog načina razmišljanja. Pomogla je Timiju da prebrodi prva dva dana, a sad bi verovatno bilo mudro oprobati da li je dečak sposoban da izdrži njeno kraće odsustvo. "Voljna sam da probam. Vodite me vašem diniću."
<BR>&nbsp;&nbsp;&nbsp;&nbsp;&nbsp;"Sve ću vam pokazati", reče Hoskins. "Životinje, biljke i minerale, u jednakim delovima." Bacio je pogled na svoj časovnik. "Recimo da vam dam... hm, devedeset minuta da završite ono što ste radili kad sam stigao jutros i da objasnite gospođi Stratford na šta treba da pazi. Onda se vraćam i vodim vas u obilazak za jednu osobu."
<BR>&nbsp;&nbsp;&nbsp;&nbsp;&nbsp;Gospođica Felouz malo razmisli. "Bolje da to bude dva sata."
<BR>&nbsp;&nbsp;&nbsp;&nbsp;&nbsp;"Dva sata? Fino. Vratiću se tačno u jedanaest. Vidimo se tada. Vama ovaj izlazak ne predstavlja problem, a?"
<BR>&nbsp;&nbsp;&nbsp;&nbsp;&nbsp;Osmehnula se srećno. "Zapravo, radujem se što ću izaći. Timi, ti ćeš moći neko vreme bez mene?"
<BR>&nbsp;&nbsp;&nbsp;&nbsp;&nbsp;Dečko kvrcnu i coknu nekoliko puta.
<BR>&nbsp;&nbsp;&nbsp;&nbsp;&nbsp;"Vidite, doktore? On zna kad mu postavljam pitanje i reaguje na to, iako ne zna šta mu zapravo kažem. U toj njegovoj glavi postoji prava inteligencija."
<BR>&nbsp;&nbsp;&nbsp;&nbsp;&nbsp;"Siguran sam da je tako", reče Hoskins. Osmehnu se, klimnu glavom i ode.
<BR>&nbsp;&nbsp;&nbsp;&nbsp;&nbsp;Počela je da obavlja svoje jutarnje dužnosti, a onda je uvidela da to radi pevušeći. Nije slagala kad je rekla da se raduje što će na neko vreme izići iz mehura stasisa. Mnogo je volela da radi oko Timija, ali je, ipak, čak i njoj bio potreban predah.
<BR>&nbsp;&nbsp;&nbsp;&nbsp;&nbsp;Ili je možda stvar samo u tome što će provesti neko vreme sa Hoskinsom?
<BR>&nbsp;&nbsp;&nbsp;&nbsp;&nbsp;E, stvarno - pomisliti tako nešto... znala je da u tome pameti nema, pa ipak... ovo što su maločas uradili bilo je maltene kao da su zakazali randevu.
<BR>&nbsp;&nbsp;&nbsp;&nbsp;&nbsp;On ima sinčića, reča ona sebi, opet vrlo strogo. Što znači da gotovo sigurno ima i suprugu. Mladu i zgodnu.
<BR>&nbsp;&nbsp;&nbsp;&nbsp;&nbsp;Ipak, kad se Hoskins vratio po nju u jedanaest, gospođica Felouz ga je čekala u haljini, a ne u negovateljičkoj uniformi. U haljini konzervativno dugačkoj, dabome - ona drugačijih i nije imala - ali, svejedno, već godinama se nije osećala tako ženstveno.
<BR>&nbsp;&nbsp;&nbsp;&nbsp;&nbsp;Pohvalio je njen izgled, tonom staloženim i formalnim, a ona je to prihvatila sa jednako formalnom elegancijom. Zaista, savršeni preludijum, pomisli ona. Ali onda dođe sledeća misao, neumitno: preludijum za šta?
<BR>
<BR>&nbsp;&nbsp;&nbsp;&nbsp;&nbsp;23.
<BR>&nbsp;&nbsp;&nbsp;&nbsp;&nbsp;Oprostila se od Timija i rekla mu da će se uskoro vratiti. Uverila se da gospođa Stretford zna šta i kad treba dati Timiju za ručak. Ta mlada bolničarka kao da je sa izvesnom nelagodnošću gledala na činjenicu da će na dužnosti kod Timija ostati sama i preuzeti svu odgovornost; tako se bar gospođici Felouz učinilo. Ali onda gospođa Stratford reče da će Mortenson biti u blizini za slučaj da Timi počne da pravi probleme i gospođica Felouz uvide da tu ženu više brine mogućnost da se nađe upletena u bitku sa Timijem, nego pomisao na ma kakvu štetu koja bi se Timiju mogla desiti dok je pod njenim nadzorom. Možda ovu treba premestiti na neke druge dužnosti, pomisli gospođica Felouz. Ali sad je morala predati Timija njoj, drugog izbora nije bilo. U torbici ima pejdžer, koji će je pozvati dovoljno brzo ako se pojavi potreba za tim.
<BR>&nbsp;&nbsp;&nbsp;&nbsp;&nbsp;Izišli su. Od Timija je dopro samo jedan mali jecaj - iznenađenja? Očajanja?
<BR>&nbsp;&nbsp;&nbsp;&nbsp;&nbsp;"Ne brini se, Timi! Vratiću se! Vratiću se!"
<BR>&nbsp;&nbsp;&nbsp;&nbsp;&nbsp;Mora se prekinuti na nekoj tački, pomisli ona. Što pre to bolje, i za dečka i za nju.
<BR>&nbsp;&nbsp;&nbsp;&nbsp;&nbsp;Hoskins ju je poveo gore, kroz lavirint jarko osvetljenih hodnika, odjekujućih svodova i sumornih metalnih stepeništa. Tu su išli i one noći kad je Timi stigao; sad se gospođici Felouz činilo da je ta noć bila veoma davno i da je uspomena izbledela kao da se odnosila na san, a ne na stvarni događaj. Vrlo kratko vreme provedoše izvan zgrade, žmirkajući u podnevnoj blistavosti vedrog, zlatnog dana; onda su zaronili u drugu sumornu, ambaru sličnu građevinu, veoma nalik na onu u kojoj je obrazovan Timijev stasisni mehur.
<BR>&nbsp;&nbsp;&nbsp;&nbsp;&nbsp;"Ovo nam je stara laboratorija za stasis", reče joj Hoskins. "Tu je sve počelo."
<BR>&nbsp;&nbsp;&nbsp;&nbsp;&nbsp;Još jednom, bezbednosne provere; još jednom klaparava stepeništa, memljivi hodnici i očajne, ogromne, zasvođene prostorije. Ali sad su bar bili usred vrlo aktivne istraživačke zone, u kojoj se radilo znatno više nego u onoj drugoj. Muškarci i žene u laboratorijskim radnim mantilima išli su tamo i amo, noseći hrpe izveštaja, faascikli, kompjuterskih kocki. Hoskins je mnoge pozdravljao po imenu, a i oni njega. Gospođici Felouz je ta neformalnost smetala.
<BR>&nbsp;&nbsp;&nbsp;&nbsp;&nbsp;Ali ovo nije bolnica, reče ona sebi. Ovi ljudi samo rade ovde. Postoji tu razlika.
<BR>&nbsp;&nbsp;&nbsp;&nbsp;&nbsp;"Životinje, biljke i minerali", reče Hoskins. "Baš kao što sam obećao. Životinje su odmah tu dole; naši najspektakularniji izložbeni primerci. Mislim, pre Timija."
<BR>&nbsp;&nbsp;&nbsp;&nbsp;&nbsp;Prostor do koga su došli bio je podeljen u mnogo soba; svaka od njih bila je zaseban stasis-mehur, kudikamo manji od onog u kome je Timi bio smešten. Hoskins je povede do stakla koje je omogućavalo da se pogleda u jednu od tih soba i gospođica Felouz zaviri unutra.
<BR>&nbsp;&nbsp;&nbsp;&nbsp;&nbsp;Stvorenje koje je ugledala učinilo joj se, u prvi mah, kao nekakvo ošureno pile sa dugačkim repom. Ono je, na svojim tankim nogama, trčkalo od jednog zida do drugog, nervozno i uspaničeno, bacajući poglede na sve strane. Ali takvo pile još nikada nije viđeno: pile sasvim bez krila, ali sa dve male, viseće ruke na čijim su krajevima bile šape nalik na šake - koje su se stalno stezale u pesnice, a zatim opuštale. Glava tog stvora bila je delikatna, pticolika, sa skerletnocrvenim očima koje su čudno svetlucale. Na vrhu glave imalo je koštani greben sličan petlovoj kresti, ali blistave plave boje. Telo mu je bilo zeleno, sa tamnije zelenim prugama i sa nekim reptilskim presijavanjem i svetlucanjem kože. Tanki, zmijoliki rep šibao je nervozno s leva na desno.
<BR>&nbsp;&nbsp;&nbsp;&nbsp;&nbsp;"Eto našeg dinića", reče Hoskins. "On nam je bio glavni ponos i glavna radost - do Timijevog dolaska."
<BR>&nbsp;&nbsp;&nbsp;&nbsp;&nbsp;"To? To je dinosaurus?"
<BR>&nbsp;&nbsp;&nbsp;&nbsp;&nbsp;"Rekao sam vam da je mali. Vi biste hteli da bude div, zar ne, gospođice Felouz?"
<BR>&nbsp;&nbsp;&nbsp;&nbsp;&nbsp;Osmehnula se široko. "Valjda i bih. A i prirodno je. Kad se pomenu dinosaurusi, čovek prvo pomisli na njihovu ogromnost. A ovaj je, hm, baš malecak."
<BR>&nbsp;&nbsp;&nbsp;&nbsp;&nbsp;"Mi smo samo maleckog i nastojali da uhvatimo, verujte mi. Možete zamisliti šta bi se ovde desilo kad bi jedan sasvim odrastao, recimo, stegosaurus odjednom grunuo u stasis i razmlatarao se po laboratoriji. Ali, naravno, nema u šest država toliko električne energije da bi se načinilo polje stasisa kadro da ovlada predmetom tako velikim. A i sama naša tehnologija još nije dovoljno razvijena, tako da ne bi mogla ostvariti takav prenos čak i kad bismo mogli dovesti potrebnu količinu energije."
<BR>&nbsp;&nbsp;&nbsp;&nbsp;&nbsp;Gospođica Felouz je zurila. Osetila je kako njome prolazi talasić hladnoće. Živi dinosaurus, da! Fantastično!
<BR>&nbsp;&nbsp;&nbsp;&nbsp;&nbsp;Ali majušan - više kao ptica bez perja, ili neka neobična vrsta guštera...
<BR>&nbsp;&nbsp;&nbsp;&nbsp;&nbsp;"Ako nije veliki, po čemu je dinosaurus?"
<BR>&nbsp;&nbsp;&nbsp;&nbsp;&nbsp;"Veličina nije odlučujući činilac, gospođice Felouz. Da li ćemo neku životinju klasifikovati kao dinosaurusa ili ne, zavisi od njene koštane građe. Od anatomije karlice, prvenstveno. Moderni reptili imaju udove koji iz tela izlaze u stranu, ovako. Pomislite kako hoda krokodil, ili gušter. Više se vuku po tlu, nego što hodaju, zar ne? Ne postoji nijedan krokodil koji bi mogao da ustane i prošeta na zadnjim nogama. Međutim, dinići su imali karlice više nalik na ptičje. I kao što svako zna, mnogi od njih su bili sposobni da hodaju uspravno, kao današnja dvonožna stvorenja. Pomislite na noja, ili na dugonoge barske ptice, ili na način na koji su vaše noge usađene. Čak i oni dinosaurusi koji su ostajali prednjim delom tela blizu tla, imali su karlice takve građe da su noge mogli spuštati pravo ispod sebe, ispod tela, a ne u stranu kao gušteri. To je sasvim drugačiji evolucioni model, linija koja je preko dinosaurskih reptila dovela do ptica, a od ptica do sisara. Onda je dinosaurska strana izumrla. Jedini reptili koji su preživeli taj veliki pomor na kraju mezozoika bili su oni sa drugim tipom karlice."
<BR>&nbsp;&nbsp;&nbsp;&nbsp;&nbsp;"A, tako. A dinosaurusa je bilo i velikih i malih. S tim što se nama više dopada da maštamo o velikima."
<BR>&nbsp;&nbsp;&nbsp;&nbsp;&nbsp;"Tačno. Oni su slavni, u njih po muzejima svako gleda izbuljenim očima. Međutim, bilo je mnogo vrsta visokih samo po koju stopu. Jednoj takvoj pripada i ovaj."
<BR>&nbsp;&nbsp;&nbsp;&nbsp;&nbsp;"Sad mi je jasno zašto su ljudi tako brzo izgubili zanimanje. Ovaj ovde ne zastrašuje. Ne uliva strahopoštovanje."
<BR>&nbsp;&nbsp;&nbsp;&nbsp;&nbsp;"Možda su nestručnjaci izgubili zanimanje, gospođice Felouz. Ali ja vas uveravam da je za naučnike ovaj mali drugar bio pravo otkrovenje. Proučavaju ga danju i noću i već su otkrili neke vrlo zanimljive stvari. Na primer, uspeli smo da dokažemo da njegova krv nije sasvim hladna. Time je potvrđena jedna od najkontroverznijih dosadašnjih teorija o dinosaurusima. Za razliku od svih današnjih vrsta reptila, ovaj raspolaže jednim metodom da temperaturu svoga tela održi iznad temperature okoline. To mu nije savršen metod, daleko od toga - ali činjenica da ga uopšte ima predstavlja dodatni dokaz, pored sličnosti kostura, toga da su dinosaurusi uključeni u neposrednu evolucionu liniju koja je dala ptice i sisare. Stvorenje koje gledate jedan je od vaših sopstvenih najdaljih predaka, gospođice Felouz."
<BR>&nbsp;&nbsp;&nbsp;&nbsp;&nbsp;"Ako je tako, zar vi ne kvarite istoriju evolucije izvlačeći ovog dinosaurusa iz njegove sopstvene ere? Šta ako je baš ovaj jedan dinosaurus bio ključna karika u celom lancu evolucije?"
<BR>&nbsp;&nbsp;&nbsp;&nbsp;&nbsp;Hoskins se nasmeja. "Bojim se da evolucija ne dejstvuje tako jednostavno. Ne, ovde ne postoji opasnost da izmenimo evolucionu istoriju. Činjenica da smo svi još ovde, iako je ovaj mali baja prenet sto miliona godina napred, trebalo bi da bude dovoljan dokaz za to."
<BR>&nbsp;&nbsp;&nbsp;&nbsp;&nbsp;"Valjda je tako. Je li ovo muško ili žensko?"
<BR>&nbsp;&nbsp;&nbsp;&nbsp;&nbsp;"Mužjak", reče Hoskins. "Na žalost. Od dana kad smo ga doveli trudimo se da osmotrimo nekog drugog dinosaurusa iste vrste, u nadi da bude žensko. Ali u poređenju sa time verovatnoća da čovek nađe iglu u plastu sena izgleda ogromna."
<BR>&nbsp;&nbsp;&nbsp;&nbsp;&nbsp;"Zašto da bude ženka?"
<BR>&nbsp;&nbsp;&nbsp;&nbsp;&nbsp;Pogledao ju je upitno. "Pa, da bismo stekli priliku da dobavimo plodna jaja, i da počnemo da gajimo jedno pokolenje malih dinosaurusa ovde u laboratoriji."
<BR>&nbsp;&nbsp;&nbsp;&nbsp;&nbsp;Osetila se glupo. "Naravno."
<BR>&nbsp;&nbsp;&nbsp;&nbsp;&nbsp;"Hodite ovamo", reče Hoskins. "Sektor trilobita. Vi znate šta su trilobiti, gospođice Felouz?"
<BR>&nbsp;&nbsp;&nbsp;&nbsp;&nbsp;Nije odgovorila. Posmatrala je kako mali dinosaurus jadno skakuće po svom zatvorenom prostoru, od zida do zida, sav zbunjen. Svaki put je natrčavao pravo na zid, pa se odbijao od njega i tek tad okretao. Činilo se da to glupo stvorenje nije u stanju da shvati zašto ne može jednostavno da produži napred, u otvoreni prostor, u gnjile močvare i vrele šume svog preistorijskog sveta.
<BR>&nbsp;&nbsp;&nbsp;&nbsp;&nbsp;Pomislila je na Timija, koji sedi u susednoj zgradi, u onih nekoliko sobičaka, zatvoren kao u kakvom oboru ili štali.
<BR>&nbsp;&nbsp;&nbsp;&nbsp;&nbsp;"Rekoh, gospođice Felouz, vi znate šta su trilobiti?"
<BR>&nbsp;&nbsp;&nbsp;&nbsp;&nbsp;"Šta?" A - da. Da. Neka izumrla vrsta jastoga, je li tako?"
<BR>&nbsp;&nbsp;&nbsp;&nbsp;&nbsp;"Pa, ne baš. Jeste ljuskar i jeste izumro, ali uopšte ne liči na jastoga. Zapravo, ne liči mnogo ni na jedno danjašnje živo biće. Svojevremeno su trilobiti bili preovlađujući oblik života na Zemlji, kruna sveg Postanja. To je bilo pre pola milijarde godina. U to doba, kud god god pogledaš, trilobit. Milioni njih su puzili po dnu svakog mora. Onda su svi izumrli; još ne znamo zašto. Nisu ostavili nikakvo potomstvo, niti ikakvo genetsko nasleđe. Bili su tu, bili su plodni i množili su se, a onda su nestali kao da ih nikad nije bilo. Iza sebe su ostavili svoje fosile u ogromnim količinama."
<BR>&nbsp;&nbsp;&nbsp;&nbsp;&nbsp;Gospođica Felouz pogleda u bazen sa trilobitima. Vide šest ili sedam tromih, zelenosivih stvorenja od po dvadesetak centimetra dužine, na podlozi od sivog mulja. Izgledali su kao nešto što bi čovek mogao videti na obali mora, u baricama zaostalim posle povlačenja plime. Njihova uzana, ovalna, tela čvrstog izgleda bila su podeljena na po tri uzdužna režnja, jedan srednji izdignuti i dva manja bočna. Duž spoljašnih rubova tih bočnih režnjeva videli su se redovi malih klinova. Na jednom kraju imali su po dva ogromna crna oka, facetovana poput očiju insekta. Gospođica Felouz vide kako jedan trilobit ispušta mnoštvo uporednih člankovitih nožica iz bokova i počinje da puzi - sporo, veoma sporo - po dnu bazena.
<BR>&nbsp;&nbsp;&nbsp;&nbsp;&nbsp;Kruna sveg Postanja. Preovlađujući oblik života, u svome vremenu.
<BR>&nbsp;&nbsp;&nbsp;&nbsp;&nbsp;Pojavi se jedan čovek u laboratorijskom radnom mantilu. Ispred sebe je gurao kolica sa poslužavnikom na kome se nalazila neka složena sprava, gospođici Felouz nepoznata. On prijateljski pozdravi Hoskinsa, a gospođici Felouz uputi jedan široki, bezlični osmeh.
<BR>&nbsp;&nbsp;&nbsp;&nbsp;&nbsp;"Ovo je Tom Dvejn sa Vašingtonskog univerziteta", reče Hoskins. "Jedan od naših trilobitaša. Tom je nuklearni hemičar. Tome, da ti predstavim Edit Felouz, stručnu negovateljicu. To je ta divna žena koja neguje našeg neandića."
<BR>&nbsp;&nbsp;&nbsp;&nbsp;&nbsp;Pridošlica se opet osmehnu, sada znatno manje bezlično. "Velika je čast sresti vas, dr Felouz. Dobili ste kolosalan posao."
<BR>&nbsp;&nbsp;&nbsp;&nbsp;&nbsp;"Dovoljno će biti gospođica Felouz", reče ona, nastojeći da ne zazvuči isuviše sitničarski. "Kakve veze ima nuklearni fizičar sa trilobitima, ako ne zamerate što pitam?"
<BR>&nbsp;&nbsp;&nbsp;&nbsp;&nbsp;"Pa, ja, zapravo, ne izučavam trilobita per se", reče Dvejn. "Nego hemiju vode koja je stigla s njim."
<BR>&nbsp;&nbsp;&nbsp;&nbsp;&nbsp;"Tom meri razmere izotopa u kiseoniku koji je sadržan u toj vodi", reče Hoskins.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;Dvejn odgovori: "Ovde imamo praiskonsku vodu, staru bar pet stotina, a možda i šest stootina miliona godina. Razmera izotopa daje nam preovlađujuću temperaturu vode u to doba - mogao bih objasniti podrobno, ako želite - a ako znamo temperaturu vode, možemo izvesti zaključke o svakojakim drugim odlikama tadašnje klime na ovoj planeti. Svet se sastojao pretežno od okeana, u vreme kad su trilobiti odlično uspevali."
<BR>&nbsp;&nbsp;&nbsp;&nbsp;&nbsp;"Vidite, dakle, gospođice Felouz, Toma zapravo trilobiti nimalo ne zanimaju. Oni su za njega samo ružna, mala smetala koja gamižu po njegovoj dragocenoj, praiskonskoj vodi. Mnogo je lakše onim naučnicima koji proučavaju same trilobite, jer oni samo treba da obavljaju disekciju tih stvorova, a za to im nije potrebno ništa osim skalpela i mikroskopa. Dok jadni Tom mora za svaki svoj eksperiment da ovde dogura spektrograf mase i namesti ga."
<BR>&nbsp;&nbsp;&nbsp;&nbsp;&nbsp;"Zašto? Zar ne može..."
<BR>&nbsp;&nbsp;&nbsp;&nbsp;&nbsp;"Ne, ne može. Ništa ne sme da iznese iz ovog stasisnog mehura, to je strogo pravilo. U pitanju je uravnoteženje temporalnog potencijala."
<BR>&nbsp;&nbsp;&nbsp;&nbsp;&nbsp;"Uravnoteženje temporalnog potencijala", ponovi Edit, kao da je Hoskins rekao nešto na latinskom.
<BR>&nbsp;&nbsp;&nbsp;&nbsp;&nbsp;"To spada u problematiku očuvanja energije. Ono što dolazi kroz vreme, putuje duž linija temporalne sile. Krećući se, nagomilava u sebi potencijal. A mi taj potencijal neutrališemo unutar stasisa, i to mora tako ostati."
<BR>&nbsp;&nbsp;&nbsp;&nbsp;&nbsp;"Aha", reče gospođica Felouz. U njenom naučnom obrazovanju nikad nije bilo mnogo fizike. I one zamisli iz fizike koje je nekada znala, velikim delom je pozaboravljala. Možda je to bila njena reakcija na nevesele bračne uspomene. Njen bivši muž voleo je da priča naširoko i nadugačko o 'poeziji' koja je fizici svojstvena, o tajanstvenosti, magiji i divoti fizike. Gospođica Felouz je smatrala da u toj nauci možda i ima nečeg takvog, ali nije volela da se zadržava na razmišljanju o ma čemu što bi bilo u vezi sa njim.
<BR>&nbsp;&nbsp;&nbsp;&nbsp;&nbsp;Hoskins reče: "Da krenemo mi dalje, a Toma da ostavimo njegovim trilićima?"
<BR>&nbsp;&nbsp;&nbsp;&nbsp;&nbsp;U drugim izdvojenim prostorijama bili su uzorci praiskonskog rastinja - neobične biljke, krljuštave, žgoljave, nelepe - i komađe stena, koje je gospođici Felouz izgledalo sasvim isto kao kamenje iz dvadeset prvog veka. To su bili biljni i mineralni delovi zbirke. Životinje, biljke i minerali: da, kao što je Hoskins i rekao, ovde je izveden svestran napad na istoriju prirode minulih vremena. Svaki uzorak imao je svog istraživača. Bilo je to kao u muzeju: ali u muzeju vraćenom u život i pretvorenom u superaktivni istraživački centar.
<BR>&nbsp;&nbsp;&nbsp;&nbsp;&nbsp;"I vi morate sve ovo da nadgledate, doktore Hoskinse?"
<BR>&nbsp;&nbsp;&nbsp;&nbsp;&nbsp;"Samo posredno, gospođice Felouz. Imam pomoćnike, nebu hvala. Opšti administrativni poslovi vezani za upravljanje ovom korporacijom dovoljno su obimni da me angažuju i tri puta po celo radno vreme."
<BR>&nbsp;&nbsp;&nbsp;&nbsp;&nbsp;"Ali vi niste stvarno poslovni čovek", reče ona, pomišljajući na ono hvalisavo 'dr' iz fizike. "Vi ste u osnovi naučnik koji je postepeno otplovio ka poslovima direktora jedne firme, zar ne?"
<BR>&nbsp;&nbsp;&nbsp;&nbsp;&nbsp;Klimnuo je glavom; na njegovom licu bio je izraz žaljenja. "'Otplovio', to je prava reč. Počeo sam kao teoretičar. Moj doktorat bio je u vezi sa prirodom vremena, tehnikom mezonske intertemporalne detekcije i tako dalje. Kad smo stvarali ovu kompaniju, ni sanjao nisam da ću u njoj biti išta osim šefa teorijskog istraživanja. Ali onda su počeli, hm, problemi. Ne mislim na tehničke. Došli su bankari i održali nam temeljite lekcije o načinu na koji smo vodili svoj biznis. Posle toga nastale su personalne promene u vrhu korporacije, jedna stvar je vodila drugoj i odjednom su počeli da se okreću ka meni i da mi govore: 'Moraš ti da budeš direktor, Džeri, ti si jedini koji može ovo ovde da stabilizuje.' Ja sam bio dovoljno nepametan da im poverujem, a onda, eto, eto..." Široko se iscerio. "Dadoše mi ovaj fini mahagonijski sto, i tako dalje. Premećem papire, parafiram izveštaje, držim sastanke. Govorim drugima šta treba da rade. I ostane mi možda deset minuta dnevno da razmišljam o ma čemu što ima ikakve veze sa mojim naučnim istraživačkim radom."
<BR>&nbsp;&nbsp;&nbsp;&nbsp;&nbsp;Gospođica Felouz oseti neočekivano jak nalet saosećanja. Sad je bar znala zašto je na njegovom radnom stolu ona pločica sa hvalisavim 'dr'. On ne želi da se pravi važan. Ta pločica je na tom mestu samo zato da bi ga podsećala na to ko je on stvarno i šta je.
<BR>&nbsp;&nbsp;&nbsp;&nbsp;&nbsp;Kako je to žalosno, pomisli ona.
<BR>&nbsp;&nbsp;&nbsp;&nbsp;&nbsp;"Ako biste mogli da se povučete iz poslovne strane ovih događaja", reče ona, "u koju oblast istraživanja biste hteli da krenete?"
<BR>&nbsp;&nbsp;&nbsp;&nbsp;&nbsp;"U probleme kratkodometnog temporalnog prenosa. Nesumnjivo. Želeo bih da tražim metod za detektovanje objekata koji leže, u vremenu, bliže nama, bliže od sadašnje granice koja iznosi 10.000 godina. Obavili smo izvesne preliminarne studije koje dosta obećavaju, ali tu smo stali. Zaustavlja nas pitanje raspoloživih resursa - finansijskih, tehničkih; pitanje prvenstava, potreba da prihvatimo naša trenutna ograničenja. Kad bismo samo mogli izvesti zahvat u istorijsko vreme, gospođice Felouz - uspostaviti kontakt sa živim Egiptom faraona, ili sa narodom Vavilonije ili antičke Grčke, antičkog Rima, ili..."
<BR>&nbsp;&nbsp;&nbsp;&nbsp;&nbsp;Zaćutao je usred rečenice. Gospođica Felouz je čula kako u jednoj od udaljenih prostorija počinje neka tarapana; neko je tankim glasom svađalački vikao. Hoskins se namrštio, progunđao jedno žurno 'Oprostite' i otišao veoma brzo.
<BR>&nbsp;&nbsp;&nbsp;&nbsp;&nbsp;Gospođica Felouz je pošla za njim najbrže što je mogla ići, a da baš ne potrči. Nije bila osobito raspoložena da ostane sama u okruženju ispremetanih davnih vremena.
<BR>&nbsp;&nbsp;&nbsp;&nbsp;&nbsp;Jedan stariji čovek u uličnoj odeći, sa proređenom sivom bradom, crven u licu, raspravljao se sa mnogo mlađim tehničarem na čijem je laboratorijskom belom mantilu stajala crvena i zlatna oznaka firme 'Stasis Tehnologije'. Razbešnjeni stariji čovek je govorio: "Ja moram da dovršim bitne vidove mojih istraživanja. Zar to ne razumete?"
<BR>&nbsp;&nbsp;&nbsp;&nbsp;&nbsp;"Šta se dešava?" upita Hoskins, žurno stupajući između njih.
<BR>&nbsp;&nbsp;&nbsp;&nbsp;&nbsp;Tehničar reče: "Pokušaj iznošenja uzorka, doktore Hoskinse."
<BR>&nbsp;&nbsp;&nbsp;&nbsp;&nbsp;"Iznošenja iz stasisa?" reče Hoskins, uzvijajući obrve. "Je l' ti to ozbiljno?" Okrete se starijem čoveku. "Ne mogu verovati da je to istina, profesore Adamevski."
<BR>&nbsp;&nbsp;&nbsp;&nbsp;&nbsp;Stariji čovek pokaza ispruženim prstom ka najbližem stasisnom mehuru. Gospođica Felouz pogleda tamo, ali vide samo jedan mali, sivi laboratorijski sto i na njemu jedan komad kamena, koji se baš ničim nije isticao, i nekoliko epruveta u kojima su, pretpostavila je, bili reagensi za testiranje.
<BR>&nbsp;&nbsp;&nbsp;&nbsp;&nbsp;Adamevski reče: "Obiman je posao koji ja još moram obaviti da bih utvrdio..."
<BR>&nbsp;&nbsp;&nbsp;&nbsp;&nbsp;Tehničar mu upade u reč. "Doktore Hoskinse, profesor Adamevski je od početka znao da ovaj uzorak halkopirita može samo dve nedelje da ostane ovde. A to vreme ističe danas."
<BR>&nbsp;&nbsp;&nbsp;&nbsp;&nbsp;"Dve nedelje!" dreknu Adamevski. "Ko može unapred da odredi koliko će jedno istraživanje potrajati? Da li je Rendgen otkrio načela X-zraka za dve nedelje? Da li je Raderford rešio problem atomskog jezgra za dve nedelje? Da li je..."
<BR>&nbsp;&nbsp;&nbsp;&nbsp;&nbsp;"Ali dve nedelje su granica određena za ovaj eksperiment", reče tehničar. "Profesoru je to bilo poznato."
<BR>&nbsp;&nbsp;&nbsp;&nbsp;&nbsp;"Pa šta? Nisam bio u mogućnosti da jemčim da ću završiti svoj rad za tako kratko vreme. Ne mogu da gledam u budućnost, doktore Hoskinse. Dve, tri, četiri nedelje - šta mari, važno je rešiti problem, zar ne?"
<BR>&nbsp;&nbsp;&nbsp;&nbsp;&nbsp;"Problem se sastoji u tome što su naši kapaciteti za delovanje, ovde, ograničeni, profesore", reče Hoskins. "Imamo samo toliko stasisnih mehurova koliko imamo, a posla ima beskonačno mnogo. Zato moramo da rotiramo uzorke. To parče halkopirita mora da se vrati tamo odakle je uzeto. Dugačak je spisak ljudi koji čekaju da upotrebe ovaj mehur."
<BR>&nbsp;&nbsp;&nbsp;&nbsp;&nbsp;"Pa neka ga upotrebe", reče Adamevski vatreno. "A ja nosim uzorak odavde i završavam na mom univerzitetu rad sa njim. Biće vam vraćen čim završim."
<BR>&nbsp;&nbsp;&nbsp;&nbsp;&nbsp;"Znate da to nije moguće."
<BR>&nbsp;&nbsp;&nbsp;&nbsp;&nbsp;"Parče bakarne rude! Jedno bedno parče kamena, teško tri kilograma, bez ikakve komercijalne vrednosti! Zašto ne bi bilo moguće?"
<BR>&nbsp;&nbsp;&nbsp;&nbsp;&nbsp;"Ne možemo sebi dozvoliti toliki utrošak energije!" reče Hoskins. "To vam je poznato, kao i sve ostalo što vam se ovde govori, te zato molim da ne pokušavate da glumite neznanje."
<BR>&nbsp;&nbsp;&nbsp;&nbsp;&nbsp;Tehničar reče: "Doktore Hoskinse, suština je u tome što je on zapeo da odnese kamen protivno pravilima. Malo je nedostajalo da probijem stasis maločas, ne znajući da je profesor unutra."
<BR>&nbsp;&nbsp;&nbsp;&nbsp;&nbsp;Zavladala je ledena tišina.
<BR>&nbsp;&nbsp;&nbsp;&nbsp;&nbsp;Posle nekoliko trenutaka Hoskins se okrete naučniku i reče hladno formalnim načinom: "Da li je to tačno, profesore?"
<BR>&nbsp;&nbsp;&nbsp;&nbsp;&nbsp;Adamevski je izgledao kao da mu je nelagodno. "Nisam smatrao da će biti ikakve štete ako..."
<BR>&nbsp;&nbsp;&nbsp;&nbsp;&nbsp;"Nikakve štete? Nikakve štete?" Hoskins odmahnu glavom. Činilo se da suzbija u sebi pravi bes, velikim naporom.
<BR>&nbsp;&nbsp;&nbsp;&nbsp;&nbsp;Jedna poluga za potezanje, koja se završavala crveno obojenom drškom, bila je postavljena iznad njihovih glava, ispred stasisne odaje sa profesorovim mineralnim uzorkom. Drška je bila tako visoko da se mogla dohvatiti, ali ne lako. Za njen kraj bilo je vezano najlonsko uže koje je odatle vodilo kroz zid, u tu prostoriju. Hoskins bez oklevanja pruži ruku gore i povuče polugu.
<BR>&nbsp;&nbsp;&nbsp;&nbsp;&nbsp;Gospođica Felouz, koja je gledala u tu sobu, naglo udahnu: blistava svetlost zatreperila je na tren oko komada rude, obavijajući ga zasenjujućim oreolom crvenog i zelenog sjaja. Pre nego što je gospođica Felouz imala vremena čak i da zatvori oči pred time, svetlost je nestala. Ali sa svetlošću je nestao i taj komad kamena; ugasilo se i njegovo postojanje; na sivom laboratorijskom stolu nije ga više bilo.
<BR>&nbsp;&nbsp;&nbsp;&nbsp;&nbsp;Adamevski je stajao, hvatajući vazduh, sav razbešnjeni ogorčen. "Šta ste to..."
<BR>&nbsp;&nbsp;&nbsp;&nbsp;&nbsp;Hoskins ga prekide grubim tonom. "Možete pokupiti stvari iz vašeg ormarića, profesore. Dozvola koju ste imali da istražujete materijal u stasisu trajno je ukinuta, počev od ovog trenutka."
<BR>&nbsp;&nbsp;&nbsp;&nbsp;&nbsp;"Čekajte. Pa ne možete..."
<BR>&nbsp;&nbsp;&nbsp;&nbsp;&nbsp;"Žao mi je. Mogu, profesore. I činim to. Prekršili ste jedno od naših najstrožih pravila."
<BR>&nbsp;&nbsp;&nbsp;&nbsp;&nbsp;"Žaliću se zbogo ovoga Međunarodnom udruženju za..."
<BR>&nbsp;&nbsp;&nbsp;&nbsp;&nbsp;"Samo se vi žalite koliko hoćete", reče Hoskins. "Ustanovićete da u slučajevima kao što je ovaj ničija reč nije starija od moje."
<BR>&nbsp;&nbsp;&nbsp;&nbsp;&nbsp;Okrenuo je leđa namerno, ostavljajući profesora da protestuje i dalje, i suočio se sa gospođicom Felouz. Ona je celu tu epizodu gledala sa sve većom nelagodnošću, nadajući se da će njen pejdžer proraditi i dati joj izgovor za povlačenje iz ove neugodne situacije.
<BR>&nbsp;&nbsp;&nbsp;&nbsp;&nbsp;Hoskinsovo lice bilo je belo od gneva.
<BR>&nbsp;&nbsp;&nbsp;&nbsp;&nbsp;"Žao mi je što smo morali da prekinemo naš obilazak ovakvim neprijatnostima, gospođice Felouz. Ali ponekad se i ovako nešto mora uraditi. Ako želite još nešto ovde da vidite - ako imate neka dalja pitanja..."
<BR>&nbsp;&nbsp;&nbsp;&nbsp;&nbsp;"Mislim da sam videla dovoljno, doktore. Ako nemate ništa protiv, ja bih se vratila Timiju, možda je već vreme."
<BR>&nbsp;&nbsp;&nbsp;&nbsp;&nbsp;"Ali izvan vaše komore proveli ste samo..."
<BR>&nbsp;&nbsp;&nbsp;&nbsp;&nbsp;"Ipak, možda bi trebalo da se vratim."
<BR>&nbsp;&nbsp;&nbsp;&nbsp;&nbsp;Hoskinsove usne su se tokom jednog trenutka pokretale nečujno. Kao da je pokušavao da sastavi nekakav apel koji bi joj uputio. Onda reče: "Kako bi bilo da pozovete gospođu Stretford i pitate je kako je Timi. Pa, ako je sa dečakom sve u redu, možda možete dozvoliti sebi malo više slobodnog vremena. Želeo bih da odemo na ručak zajedno, gospođice Felouz."
<BR>
<BR>&nbsp;&nbsp;&nbsp;&nbsp;&nbsp;24.
<BR>&nbsp;&nbsp;&nbsp;&nbsp;&nbsp;Otišli su u kafe-restoran kompanije, u jedan kutak namenjen za više službenike. Hoskins je pozdravljao ljude na sve strane i svima predstavljao gospođicu Felouz sasvim slobodno; ona je, međutim, osećala bolnu postiđenost.
<BR>&nbsp;&nbsp;&nbsp;&nbsp;&nbsp;Šta li će ovaj svet da misli, videći da smo nas dvoje ovako zajedno? - pitala se. Očajnički je pokušavala da izgleda poslovno. Sad je zažalila što nije ostala u uniformi negovateljice. Ta uniforma joj je služila kao svojevrsni oklop. Omogućavala joj je da svetu predoči jednu spoljašnjost koja znači funkciju, a ne ličnost.
<BR>&nbsp;&nbsp;&nbsp;&nbsp;&nbsp;Hrana nije bila ništa osobito. Restorančić je imao razne salate, sendviče, voćne aranžmane, kifle - i to je bilo otprilike sve. Takav izbor joj je odgovarao: Edit nikad nije volela složene ručkove, naročito ne usred dana. Uostalom, posle toliko godina života u bolnici, ne samo što se navikla na hranu iz raznih kafeterija, nego ju je čak i zavolela. Odabrala je i na poslužavnik stavila nekoliko jednostavnih stvari: tanjir sa zelenom salatom, mešavinu isečenih jagoda i pomorandži, dve kriške raženog hleba, boćicu maslacmleka.
<BR>&nbsp;&nbsp;&nbsp;&nbsp;&nbsp;Kad su seli, gospođica Felouz reče: "Imate li često nevolje te vrste, doktore Hoskinse? Mislim, kao sad sa profesorom."
<BR>&nbsp;&nbsp;&nbsp;&nbsp;&nbsp;"A, pa to je bilo nešto novo", reče Hoskins. "Naravno da večito moram da se raspravljam sa ljudima čije je vreme za eksperiment isteklo i koji bi hteli da odnesu svoj uzorak. Ali ovo je prvi put da neko pokuša da to stvarno učini."
<BR>&nbsp;&nbsp;&nbsp;&nbsp;&nbsp;"A onda bi nastao grozan problem sa... hm... ravnotežom vremenskog potencijala?"
<BR>&nbsp;&nbsp;&nbsp;&nbsp;&nbsp;"Tačno tako", reče Hoskins, koji kao da je bio zadovoljan što je ona ovladala tim rečnikom. "Naravno, pokušali smo da uzmemo u obzir takve mogućnosti. Uvek će postojati opasnost od nesreća, pa smo mi spremili posebne izvore energije koji bi nadoknadili gubitak nastao iznošenjem nečega iz stasisa. Ali to ne znači da bismo rado videli trošenje jednogodišnje količine energije za pola sekunde. Jednostavno, nemamo para za tako nešto; posledica bi bila ta da bismo morali da smanjimo obim svojih operacija tokom nekoliko sledećih meseci kako bismo nadoknadili štetu. A da bi sve bilo još gore, u trenutku probijanja stasisa taj profesor bi i sam bio u istoj prostoriji."
<BR>&nbsp;&nbsp;&nbsp;&nbsp;&nbsp;"Da se to desilo, šta bi bilo s njim?"
<BR>&nbsp;&nbsp;&nbsp;&nbsp;&nbsp;"Pa, pravili smo mi te eksperimente, sa neživim stvarima - ali i sa miševima, zapravo - i sve što se našlo u mehuru u trenutku probijanja stasisa iščezlo je."
<BR>&nbsp;&nbsp;&nbsp;&nbsp;&nbsp;"Mislite, vratilo se unazad kroz vreme?"
<BR>&nbsp;&nbsp;&nbsp;&nbsp;&nbsp;"Verovatno. Odneto, povučeno, da se tako izrazim, snagom predmeta koji u tom času preskače nazad u svoje prirodno vreme. Tako je bar po teoriji, a mi nemamo nikakvog razloga da u nju sumnjamo: predmet koji se vraća na svoje mesto u prostorvremenskoj matrici stvara tako moćne sile u svojoj neposrednoj blizini da sa sobom povlači i sve što se oko njega nađe. Ograničenja mase važe, čini se, samo za prebacivanje napred. Da se u tom mehuru našao, pored uzorka rude, slon, bio bi i on odvučen u prošlost. Ne usuđujem se ni da pomislim na kršenje zakona o održanju energije sadržano u tome."
<BR>&nbsp;&nbsp;&nbsp;&nbsp;&nbsp;"Laboratorijski sto nije otišao", reče gospođica Felouz.
<BR>&nbsp;&nbsp;&nbsp;&nbsp;&nbsp;Hoskins se široko osmehnuo. "Nije. Ni pod, ni zidovi. Ta sila ima izvesna ograničenja. Izgleda da nije dovoljno jaka da povuče u prošlost objekte koji su dobro pričvršćeni za podlogu. Ona pokupi samo neučvršćene, zasebne predmete koji se nađu u blizini. Zato mi sve predmete u stasisnom mehuru koji su blizini prenošenog objekta dobro pritegnemo za podlogu, što baš i nije jednostavan posao."
<BR>&nbsp;&nbsp;&nbsp;&nbsp;&nbsp;"A profesor ne bi bio na taj način pričvršćen."
<BR>&nbsp;&nbsp;&nbsp;&nbsp;&nbsp;"Ne bi", reče Hoskins. "Taj idiot bi skupa sa svojom kamenčinom šibnuo pravo nazad kroz vreme iz koga je kamen uzet - u pliocen."
<BR>&nbsp;&nbsp;&nbsp;&nbsp;&nbsp;"Ala bi nagrajisao."
<BR>&nbsp;&nbsp;&nbsp;&nbsp;&nbsp;"Verovatno. Mada ja ne bih suze ronio za njim, to vas uveravam. Ako je dovoljno nerazuman da krši pravila, pa se zbog toga zatekne na pogrešnom mestu u pogrešno vreme i nešto grozno mu se desi, onda je to tačno ono što je zaslužio. Međutim, mi bismo na kraju stradali. Možete li da zamislite kakva bi se tužba sručila na nas?"
<BR>&nbsp;&nbsp;&nbsp;&nbsp;&nbsp;"Ali ako bi njegova sopstvena nemarnost bila uzrok njegove pogibije..."
<BR>&nbsp;&nbsp;&nbsp;&nbsp;&nbsp;"Ne budite naivni, gospođice Felouz. U ovoj zemlji, raznorazni idioti već decenijama stradaju zbog sopstvenog nemara, a advokati njihovih naslednika usprevaju da prilepe odgovornost drugim ljudima. Pijandura se skljoka pred voz - provalnik se smandrlja niz svetlarnik nečije kuće i razlupa lobanju - đak se okeša na zadnju stranu autobusa i padne - zar ne znate da posle bude plaćanje odštete za takve? Naslednici Adamevskog bi rekli da smo mi bili nemarni zato što pre ukidanja stasisa nismo proverili ima li koga u mehuru. A sud bi se složio, bez obzira na činjenicu da taj čovek nije imao nikakvo pravo da se ušunja unutra i da pokuša da ukrade uzorak. A i kad bismo u toj parnici pobedili, gospođice Felouz, možete li zamisliti kako bi javnost reagovala kad bi se za tu priču saznalo? Bezazleni stari naučnik ubijen u stasisnom incidentu! Stravični rizici vremeplovskog procesa! Neznane opasnosti prete stanovništvu! Ko zna, možda se od stasisnog mehura može napraviti zrak smrti! Kakvi se to smrtonosni eksperimenti vrše iza tih kapija? Zatvorite ih! Zatvorite ih! Vidite? Preko noći bi se stvorila slika da smo mi nekakva čudovišta, a budžet bi bio ugušen, ovako", reče Hoskins i pucnu prstima. Namrštio se, spustio pogled ka tanjiru i počeo se neraspoloženo igrati sa hranom.
<BR>&nbsp;&nbsp;&nbsp;&nbsp;&nbsp;Gospođica Felouz reče: "Zar ga ne biste mogli vratiti? Istim postupkom kojim ste doneli taj komad stene?"
<BR>&nbsp;&nbsp;&nbsp;&nbsp;&nbsp;"Ne, jer kad se neki predmet vrati, prvobitna nanišanjenost prestaje, osim ako su prethodno preduzete mere da se ona očuva, a mi to u ovom slučaju ne bismo uradili. Zapravo, mi nikad ne preduzimamo te mere, ni u jednom slučaju. Nema razloga. Ponovo naći tog profesora značilo bi nanišaniti još jednom u istu tačku, sa daljine od oko pet miliona godina, a to je otprilike kao da bacite udicu u okean sa nadom da ćete upecati baš jednu određenu ribu. Bože, kad samo pomislim koje sve mere predostrožnosti preduzimamo da se nesreće ne događaju, odmah počnem da se ljutim. Udesili smo da svaki pojedini stasisni mehur ima svoj zaseban mehanizam za probijanje, što smo i morali, jer je svaki mehur zasebno nanišanjen i svaki mora imati nezavisnu kolapsibilnost. Suština je da svaki probojac aktiviramo tek u poslednjem mogućem trenutku, a i to je nemoguće uraditi ma kojim postupkom osim - videli ste me, zar ne? - potezanjem one šipke, koja se uvek nalazi izvan mehura. Takvo jedno potezanje znači grubu mehaničku radnju koja zahteva priličan napor: nije verovatno da bi iko to uradio slučajno."
<BR>&nbsp;&nbsp;&nbsp;&nbsp;&nbsp;"Znači, profesora Adamevskog biste jednostavno morali da ostavite u, kako rekoste, pliocenu?"
<BR>&nbsp;&nbsp;&nbsp;&nbsp;&nbsp;"Nikakve alternative ne bi bilo."
<BR>&nbsp;&nbsp;&nbsp;&nbsp;&nbsp;"A pliocen je bio pre pet miliona godina?"
<BR>&nbsp;&nbsp;&nbsp;&nbsp;&nbsp;"Zapravo, započeo je pre nekih deset miliona godina. I trajao približno osam miliona. Ali onaj komad stene je uzet iz jednog trenutka koji je bio pre pet miliona godina."
<BR>&nbsp;&nbsp;&nbsp;&nbsp;&nbsp;"Šta mislite, da li bi profesor tamo uspeo dugo da se održi u životu?"
<BR>&nbsp;&nbsp;&nbsp;&nbsp;&nbsp;Hoskins okrete dlanove nagore, gestom neizvesnosti. "Pa, klima verovatno ne bi bila onako nezgodna kao u ledenom dobu iz koga je uzet vaš Timi, a atmosfera bi bila manje-više podudarna sa ovim što mi danas ovde dišemo - naravno, bez gomile smeća koju smo sami utrpali u svoju atmosferu tokom poslednjih dve-tri stotine godina. Znači, ako bi Adamevski imao iole pojma o lovu i o pronalaženju jestivih biljaka, što, po mom utisku o njemu, nije uopšte verovatno, mogao bi da se snalazi izvesno vreme. Između dve nedelje i dva meseca, rekao bih."
<BR>&nbsp;&nbsp;&nbsp;&nbsp;&nbsp;"Ali ako bi tokom tog vremena sreo neku pliocensku ženu i ako bi joj se dopao, pa ako bi ga ona naučila kako se sakuplja hrana?" Tad gospođici Felouz pade na um nešto još luđe. "Oni bi se čak mogli i spariti tamo i imati dece, celu jednu novu genetsku liniju, bila bi to kombinacija gena današnjeg čoveka sa genima jedne preistorijske žene. Zar to ne bi promenilo potonju istoriju? U tome bi ležala najveća opasnost od profesorovog preskoka u prošlost, zar ne?"
<BR>&nbsp;&nbsp;&nbsp;&nbsp;&nbsp;Hoskins je nastojao da se ne smeje mnogo.
<BR>&nbsp;&nbsp;&nbsp;&nbsp;&nbsp;Osetila je kako joj lice počinje jako da se crveni. "Jesam li kazala nešto mnogo glupo, doktore?"
<BR>&nbsp;&nbsp;&nbsp;&nbsp;&nbsp;Tek nekoliko trenutaka posle toga bio je u stanju da joj odgovori. "Glupo? Ne, to je preoštra reč. Naivno, eto koju bih reč ja radije upotrebio. Gospođice Felouz, u pliocenu nije bilo nikakvih žena koje bi čekale da se pojavi naš profesor Adamevski i da uspostavi domaćinstvo s njima. Ili, bar, nije postojala nijedna koju bi on mogao sagledati kao prihvatljivu partnerku."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Zaboravio sam većinu onog što sam nekad znao o precima hominida, ali mogu vam reći sa punim pouzdanjem da Adamevski tamo ne bi našao nijednu koja bi ličila na homo sapiensa. U najboljem slučaju, naišao bi na neku primitivnu vrstu australopitekusa; oni bi bili možda sto dvadeset centimetara visoki i pokriveni od glave do pete krznom. Ono što mi smatramo ljudskom rasom tada još nije postojalo, jer evolucija nije bila stigla tako daleko. Dalje, po mom mišljenju, čak ni čovek tako prepun strasti, kao što je profesor Adamevski" - Hoskins savlada još jedan nastup cerekanja - "ne bi se zaljubio u prosečnu pliocensku hominidnu ženku do te mere da bi poželeo da ima seksualne odnose s njom. Doduše, ko zna, ako bi ta njegova australopitečkinja bila pliocenski ekvivalent Helene Trojanske - cica majmunskog lica zbog koje je porinuto hiljadu brodova, da se tako izrazim..."
<BR>&nbsp;&nbsp;&nbsp;&nbsp;&nbsp;"Mislim da sam shvatila", reče gospođica Felouz brzo. Sad se kajala što je upravila razgovor na tu stranu. "Ali pitala sam vas ranije, kad ste mi pokazali dinosaurusa, zašto izvlačenje pojedinih stvari iz prošlosti, ili ubacivanje nekih stvari u prošlost, ne menja istoriju. Sad znam da naš profesor ne bi mogao zasnovati porodicu u pliocenu, ali ako biste poslali nekoga u neku bližu eru, kad su prava ljudska bića već postojala - recimo, dvadeset hiljada godina unazad..."
<BR>&nbsp;&nbsp;&nbsp;&nbsp;&nbsp;Hoskins kao da se zamislio. "Hm, pa u tom slučaju bi, valjda, nastali neki manji poremećaji u vremenskoj liniji. Ali ne verujem da bi se desilo išta krupno."
<BR>&nbsp;&nbsp;&nbsp;&nbsp;&nbsp;"Znači, vi jednostavno ne možete promeniti istoriju upotrebom stasisa?"
<BR>&nbsp;&nbsp;&nbsp;&nbsp;&nbsp;"Teorijski, možemo. Valjda možemo. Ali u praksi, osim ako bi se desilo nešto veoma neuobičajeno, ne možemo. Nama čitavo vreme ponešto beži iz ovih mehura. Molekuli vazduha. Bakterije. Prašina. Nekih deset posto naše potrošnje energije ide na kompenzovanje takvih mikro-gubitaka. Ali nastali poremećaji se sami vremenom ublaže, čak i kad su u pitanju veliki predmeti. Razmotrite, na primer, to parče halkopirita doneto za Adamevskog iz pliocena. Ono je provelo ovde dve nedelje. Recimo da je za to vreme neki insekt, u pliocenu, trebalo da se sakrije pod taj kamen, ali pošto kamena nije bilo, insekt je ubijen. Pretpostavljam da bi to moglo pokrenuti celi niz promena duž vremenske linije. Ali stasisna matematika pokazuje da bi promene činile konvergentan niz. Količina promena bi se vremenom smanjivala i najzad bi se svi događaji vratili na onu putanju na kojoj bi i inače bili."
<BR>&nbsp;&nbsp;&nbsp;&nbsp;&nbsp;"Hoćete reći da stvarnost uspe da se izleči?"
<BR>&nbsp;&nbsp;&nbsp;&nbsp;&nbsp;"Pa, moglo bi se tako reći. Ako iz prošlosti iščupate ljudsko biće, ili ako čoveka bacite iz sadašnjosti u prošlost, napravićete veću ranu. Ako je reč o nekom običnom čoveku, rana će se ipak zalečiti - tako proračuni pokazuju. Naravno, svaki dan dobijamo pisma od ljudi koji bi hteli da iz prošlosti dovedemo Abrahama Linkolna, ili Muhameda, ili Aleksandra Velikog. Mi to iz tehničkih razloga zasad ne možemo izvesti, niti je verovatno da bismo pokušali ako bismo i mogli. Ali čak i kad bismo mogli bacati svoju mrežu u tako blisku prošlost i kad bismo bili u stanju da lociramo unapred određene pojedince kao što su ta trojica koje sam pomenuo, premeštanjem takvih velikih oblikovatelja istorije napravili bismo promenu u stvarnosti, tako veliku da ne bi mogla biti zalečena. Postoje načini da se izračuna koje promene bi mogle biti prevelike, a mi dobro pazimo da ne dospemo ni blizu te granice."
<BR>&nbsp;&nbsp;&nbsp;&nbsp;&nbsp;Gospođica Felouz reče: "Znači, Timi..."
<BR>&nbsp;&nbsp;&nbsp;&nbsp;&nbsp;"Ne, s njim nema nikakvih problema te vrste. On je samo mali dečak, koji je pripadao jednoj podvrsti ljudskog roda kojoj je bilo suđeno da izumre nekih pet ili deset hiljada godina kasnije; zaista nije verovatno da bi on mogao, zato što smo ga doveli u naši eru, postati promenitelj istorije. Stvarnost je bezbedna." Hoskins joj dobaci jedan oštar, kratak pogled. "Nema potrebe da se oko toga brinete."
<BR>&nbsp;&nbsp;&nbsp;&nbsp;&nbsp;"Ne brinem se. Samo pokušavam da shvatim kako stvari ovde dejstvuju."
<BR>&nbsp;&nbsp;&nbsp;&nbsp;&nbsp;"Nalazim da je to pohvalno."
<BR>&nbsp;&nbsp;&nbsp;&nbsp;&nbsp;Gospođica Felouz otpi jedan dug gutljaj maslacmleka. "Ako nije istorijski rizično dovesti jedno neandertalsko dete u našu eru, onda bi trebalo da bude moguće dovesti, jednog dana, i drugo, zar ne?"
<BR>&nbsp;&nbsp;&nbsp;&nbsp;&nbsp;"Jasna stvar. Al' nama će i ovo jedno biti dovoljno, pretpostavljam. Ako nam Timi pomogne da saznamo sve što želimo..."
<BR>&nbsp;&nbsp;&nbsp;&nbsp;&nbsp;"Nisam mislila da dovodimo drugo dete radi istraživanja. Nego, kao drugara, da se Timi s njim igra."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Ta pomisao je maločas prosto zasijala u njenom umu, isto onako naglo i neočekivano kao svojevremeno ime 'Timi': stvar impulsa, spontana. Gospođica Felouz je bila zapanjena tim svojim naglim nadahnućem.
<BR>&nbsp;&nbsp;&nbsp;&nbsp;&nbsp;Ali sad, kad joj je to već palo na pamet, nije htela da odustane.
<BR>&nbsp;&nbsp;&nbsp;&nbsp;&nbsp;"Timi je u svakom pogledu normalno i zdravo dete, koliko ja mogu videti. Dete svog vremena, razume se. Ali, po mom mišljenju, Timi je, na svoj osoben način, čak i izuzetno sposoban."
<BR>&nbsp;&nbsp;&nbsp;&nbsp;&nbsp;"I ja svakako mislim da je to tako, gospođice Felouz."
<BR>&nbsp;&nbsp;&nbsp;&nbsp;&nbsp;"Međutim, njegov razvoj se u predstojećem razdoblju možda neće nastaviti normalno."
<BR>&nbsp;&nbsp;&nbsp;&nbsp;&nbsp;"Zašto ne bi?" upita Hoskins.
<BR>&nbsp;&nbsp;&nbsp;&nbsp;&nbsp;"Svakom detetu potrebni su podsticaji, a ovo dete živi kao robijaš u samici. Nameravam da učinim koliko mogu, ali ne mogu da nadoknadim odsustvo čitave jedne kulturološke matrice. A time hoću da kažem, doktore Hoskinse, da je njemu potreban drugi dečak, da se igraju zajedno."
<BR>&nbsp;&nbsp;&nbsp;&nbsp;&nbsp;Hoskins lagano klimnu glavom. "Na žalost, on je stigao samo u jednom primerku, a? Jadni klinac."
<BR>&nbsp;&nbsp;&nbsp;&nbsp;&nbsp;Gospođica Felouz ga je motrila prodornim pogledom, nadajući se da je izabrala pravi trenutak za ovo.
<BR>&nbsp;&nbsp;&nbsp;&nbsp;&nbsp;"Pa, ako biste mogli dovesti još jednog neandića, da boravi u istim ovim prostorijama, sa Timijem..."
<BR>&nbsp;&nbsp;&nbsp;&nbsp;&nbsp;"Da. To bi bilo idealno, gospođice Felouz. Ali je, dabome, neizvodljivo."
<BR>&nbsp;&nbsp;&nbsp;&nbsp;&nbsp;"Neizvodljivo?" upita gospođica Felouz razočarano.
<BR>&nbsp;&nbsp;&nbsp;&nbsp;&nbsp;"Ni sa najboljom voljom na svetu, a najbolja volja je, nadam se, upravo naš stav. Nikako ne bismo mogli očekivati da nađemo još jedno neandertalče te starosti, osim ako bismo bili neverovatno srećne ruke - bila je to era izuzetno niske gustine naseljenosti, gospođice Felouz; ne možemo da zahvatimo olako u neki neandertalski ekvivalent velikog grada i šćapimo neko dete; a i kad bismo mogli, ne bi bilo pošteno umnogostručavati rizik dovođenjem još jednog ljudskog stvorenja u isti stasisni mehur."
<BR>&nbsp;&nbsp;&nbsp;&nbsp;&nbsp;Gospođica Felouz spusti kašiku. Vrtoglave nove pomisli prodirale su kao poplava u njen um. Ona energično reče: "U tom slučaju, doktore Hoskinse, dozvolite mi da pristupim iz drugog pravca. Ako je nemoguće dovesti drugo 'neandertalče' u sadašnjost, u redu, onda je to tako. Nisam baš ni sigurna da bih mogla izaći nakraj sa još jednim. Ali šta ako mi - malo kasnije, mislim, kad se Timi bolje prilagodi na ovaj moderni život - šta ako mi dovedemo spolja neko dete da se igra s njim?"
<BR>&nbsp;&nbsp;&nbsp;&nbsp;&nbsp;Hoskins se zabrinuto upilji nju. "Ljudsko dete?"
<BR>&nbsp;&nbsp;&nbsp;&nbsp;&nbsp;"Drugo dete", reče Edit zureći besno. "Timi je ljudsko biće."
<BR>&nbsp;&nbsp;&nbsp;&nbsp;&nbsp;"Naravno. Znate šta sam hteo da kažem. Ali ja ni u snu ne bih tako nešto pomislio."
<BR>&nbsp;&nbsp;&nbsp;&nbsp;&nbsp;"Zašto ne? Zašto ne biste to mogli? Ne vidim šta ne valja u toj zamisli. Izvukli ste to dete iz vremena i pretvorili ga u večitog zatvorenika. Zar mu ne dugujete nešto? Doktore Hoskinse, ako u ovom današnjem svetu postoji ijedan čovek koji bi mogao biti smatran ocem tog dečaka, ocem u svakom smislu sem u biološkom, to ste vi. Zašto ne možete tu sitnicu da učinite za njega?"
<BR>&nbsp;&nbsp;&nbsp;&nbsp;&nbsp;"Njegov otac?" reče Hoskins, pa ustade, malčice nesigurno, na noge. "Gospođice Felouz, mislim da ću vas sad vratiti tamo, ako nemate ništa protiv."
<BR>&nbsp;&nbsp;&nbsp;&nbsp;&nbsp;Dok su se vraćali u kuću lutaka zvanu 'Stasis sekcija jedan' vladalo je sumorno ćutanje koje ni on ni Edit ne prekidoše.
<BR>
<BR>&nbsp;&nbsp;&nbsp;&nbsp;&nbsp;25.
<BR>&nbsp;&nbsp;&nbsp;&nbsp;&nbsp;Kao što je obećao, Mekintajer joj je poslao hrpu stručne literature o neandertalcima. Gospođica Felouz se bacila na čitanje kao da je opet učenica medicinske škole i kao da će kroz nekoliko dana polagati neki bitan ispit.
<BR>&nbsp;&nbsp;&nbsp;&nbsp;&nbsp;Naučila je da su prvi neandertalski fosili otkriveni sredinom devetnaestog veka i da su ih otkrili radnici koji su kopali u nekom kamenolomu krečnjaka blizu Diseldorfa, u Nemačkoj, na mestu zvanom Neanderska dolina - Neanderthal, na nemačkom jeziku. Radnici su bili u jednoj pećini, dvadesetak metara iznad dolinskog dna, i raščišćavali su blato kojim je bila pokrivena neka naslaga krečnjaka; tada su našli ljudsku lobanju usađenu u pod pećine, a nedaleko odatle još neke kosti.
<BR>&nbsp;&nbsp;&nbsp;&nbsp;&nbsp;Radnici su lobanju i nekoliko tih kostiju dali jednom nastavniku lokalne srednje škole, a on ih je odneo u Bon, doktoru Hermanu Šafhauzenu, čuvenom anatomu. Šafhauzen je bio iznenađen njihovom čudnovatošću. Lobanja je imala mnoge ljudske odlike, ali izgledala je neobično primitivno: bila je izdužena, a uska, čelo je bilo koso, a ne uspravno, dok je iznad očiju, tamo gde bi trebalo da budu obrve, stršao ogroman koštani greben. Butne kosti donete kad i lobanja bile su toliko debele i teške da zapravo i nisu ličile na ljudske.
<BR>&nbsp;&nbsp;&nbsp;&nbsp;&nbsp;Ali Šafhauzen jeste zaključio da su to ljudski ostaci - samo, izuzetno stari. Početkom 1857. godine pročitao je na jednom naučnom skupu svoj rad o tome, a u njemu je ove neobične fosilne ostatke nazvao 'najdrevnijim tragom ranih stanovnika Evrope'.
<BR>&nbsp;&nbsp;&nbsp;&nbsp;&nbsp;Gospođica Felouz je digla pogled ka Timiju, koji je, na drugom kraju sobe, bio zabavljen nekom igračkom.
<BR>&nbsp;&nbsp;&nbsp;&nbsp;&nbsp;"Čuj ovo", reče ona. "'Najdrevniji trag ranih stanovnika Evrope'. On tako, o nekome od tvojih rođaka."
<BR>&nbsp;&nbsp;&nbsp;&nbsp;&nbsp;Nije se primećivalo da je Timi impresioniran time. Izgovorio je nekoliko ravnodušnih kvrckanja i vratio se svojoj igri.
<BR>&nbsp;&nbsp;&nbsp;&nbsp;&nbsp;Gospođica Felouz je čitala dalje. Knjiga je brzo potvrdila nešto što je Edit i ranije, mada nejasno, znala: da neandertalski narod, iako je svakako bio evropski i star, nije bio i najstariji.
<BR>&nbsp;&nbsp;&nbsp;&nbsp;&nbsp;Posle tog prvog otkrića neandertalskih ostataka, učinjena su, tokom poznijih godina devetnaestog veka, slična otkrića u mnogim drugim delovima Evrope. Nalažene su fosilizovane kosti preistorijskih čovekolikih stvorenja sa koso nagnutim čelima, ogromnim guravim svodovima iznad očiju, i - još jedna njihova tipična osobina - sa vilicom koja se ispod donjih zuba naglo povlači unazad. Naučnici su vodili rasprave o tim fosilima. U to vreme, Darvinove teorije o evoluciji široko su prihvaćene i došlo se do opšte saglasnosti oko toga da fosili neandertalskog tipa predstavljaju ostatke jedne preistorijske vrste ljudskih bića, grubog izgleda, vrste koja je bila predak modernog čoveka i koja se, na evolucionoj lestvici, nalazila možda negde između čovekolikih majmuna i ljudi.
<BR>&nbsp;&nbsp;&nbsp;&nbsp;&nbsp;"'Grubog izgleda'", reče gospođica Felouz i šmrknu. "Lepota je u oku posmatrača, a, Timi?"
<BR>&nbsp;&nbsp;&nbsp;&nbsp;&nbsp;Međutim, usledila su otkrića drugih tipova čovekolikih fosila - na Javi, u Kini i na drugim lokacijama u Evropi - a ti fosili su izgledali primitivnije od neandertalskih. U dvadesetom veku, kad su razvijeni pouzdani metodi za datiranje drevnih nalazišta, postalo je jasno da su neandertalci morali živeti u doba srazmerno nedavno na lestvici ljudske evolucije. Javanski i kineski oblici primitivnog ljudskog bića bili su bar pola miliona godina stari, možda i stariji, a neandertalac se pojavio na pozornici života tek pre nekih sto pedeset hiljada godina. Po svemu sudeći, neandertalci su tokom nekih stotinak hiljada godina živeli u velikom delu Evrope i Bliskog Istoka; vreme njihovog uspeha okončalo se pre nekih trideset pet hiljada godina. Onda su nestali: na svim lokacijama zamenile su ih moderni oblici ljudske rase, koji su, izgleda, nastali u isto vreme kad i prvi neandertalci. Toliko hiljada godina naporednog življenja sa neandertalcima, možda u slozi ili u neslozi; zatim, populaciona eksplozija jednih i propast drugih.
<BR>&nbsp;&nbsp;&nbsp;&nbsp;&nbsp;Knjige su davale nekoliko raznih teorija o uzrocima iznenadnog izumiranja neandertalaca. Ali svi stručnjaci bili su saglasni u jednoj stvari: taj narod je nestao sa lica Zemlje pozno u razdoblju ledenih doba.
<BR>&nbsp;&nbsp;&nbsp;&nbsp;&nbsp;Neandertalci, dakle, nisu bili preci današnjeg čoveka, majmunoliki, zverskog izgleda. Oni uopšte nisu bili čovekovi preci. Bili su samo ljudska bića drugog oblika, u mnogo čemu različiti od svojih savremenika koji su opstali i do modernih vremena. Možda - daleki srodnici. U toku ledenih doba te dve rase postojale su naporedo, možda je to bila nelagodna koegzistencija. Ali doba kad su veliki glečeri pokrivali Evropu preživela je samo jedna.
<BR>&nbsp;&nbsp;&nbsp;&nbsp;&nbsp;"Znači, ti jesi ljudsko biće, Timi. Nikad nisam stvarno sumnjala u to." - Iako jeste jednom posumnjala, tokom onih rđavih trenutaka na samom početku; i sad se stidela zbog toga. - "Ali ovde, evo, piše crno na belo. Ti samo malčice neobično izgledaš, to je sve. Ali ljudsko si biće u jednakoj meri u kojoj sam to i ja. U jednakoj meri kao ma ko ovde."
<BR>&nbsp;&nbsp;&nbsp;&nbsp;&nbsp;Od Timija dopreše opet mrmljanja i kvrckanja.
<BR>&nbsp;&nbsp;&nbsp;&nbsp;&nbsp;"Dabome", reče gospođica Felouz. "To je i tvoje mišljenje, je l' tako?"
<BR>&nbsp;&nbsp;&nbsp;&nbsp;&nbsp;A ipak, te razlike, razlike...
<BR>&nbsp;&nbsp;&nbsp;&nbsp;&nbsp;Pogled gospođice Felouz jurio je po redovima teksta. Kako su stvarno izgledali neandertalci? U početku su o tome vođene žustre rasprave, zato što je samo mali broj neandertalskih fosila bio nađen; za jedan od prvih pokazalo se da je kostur nekog muškarca čije su kosti unakažene artritisom, zbog čega je nastala iskrivljena slika o mogućem izgledu normalnog pripadnika te rase. Ali, tokom vremena, nalaženjem sve novih i novih fosilnih ostataka, stvorena je opšteprihvaćena slika o neandertalskom čoveku.
<BR>&nbsp;&nbsp;&nbsp;&nbsp;&nbsp;Bili su nižeg rasta nego današnji ljudi - njihovi najviši muškarci verovatno nisu nadmašivali sto šezdeset dva centimetra - ali zdepasti i plećati; prsa su im bila kao bure. Čelo je bilo u vidu nizbrdice ili kosine, na čijem dnu su se uzdizali ogromni koštani lukovi iznad očiju. Njihova donja vilica završavala se oblinom, ali nikakav 'vrh vilice' nisu imali. Nos im je bio veliki, širok, ali nosnu kost imali su nisku. Usta su im bila uspružena napred, kao njuška. Stopala su im bila ravna i veoma široka, sa kratkim, ali debelim nožnim prstima. Kosti su im bile debele i teške, zglobovi krupni, a muskulatura verovatno izuzetno dobro razvijena. Noge su im, u odnosu na torzo, bile srazmerno kratke; moguće je da su uvek hodali sa nogama delimično povijenim, to jest savijenim u kolenima, kao u nekom blagom polučučnju.
<BR>&nbsp;&nbsp;&nbsp;&nbsp;&nbsp;Ne, nisu bili lepi. Ne po današnjim shvatanjima lepote.
<BR>&nbsp;&nbsp;&nbsp;&nbsp;&nbsp;Ali bili su ljudska bića. Nesumnjivo ljudska. Ošišaj i obrij neandertalca i strpaj ga u košulju i farmerice: verovatno će moći da se šeta ulicom bilo kog grada na svetu, a da ne privuče ničiju pažnju.
<BR>&nbsp;&nbsp;&nbsp;&nbsp;&nbsp;"A čuj ovaj deo, Timi!" Gospođica Felouz je vukla prst po stranici i čitala mu glasno. "Njegov mozak bio je veoma veliki. Mozak se kod kostura meri po kranijalnom kapacitetu, što znači po konkretnoj zapremini, u kubnim centimetrima, lobanjske šupljine. Kod modernog homo sapiensa prosečni kranijalni kapacitet iznosi oko 1400 do 1500 kubnih centimetara. Neki muškarci imaju kranijalni kapacitet od samo 1100 do 1200 cm3. Prosečni neandertalski kapacitet mozga iznosio je oko 1600 cm3 kod muškaraca i oko 1350 cm3 kod žena. To je iznad odgovarajućih prosečnih vrednosti kod homo sapiensa." Frknula je. "Šta kažeš na to, Timi? 'Iznad odgovarajućih prosečnih vrednosti kod homo sapiensa'!"
<BR>&nbsp;&nbsp;&nbsp;&nbsp;&nbsp;Timi joj se osmehnuo. Maltene kao da je razumeo! Ali gospođica Felouz je znala da za to nema izgleda. Nije razumeo.
<BR>&nbsp;&nbsp;&nbsp;&nbsp;&nbsp;"Naravno", reče ona, "nije stvarno važna veličina lobanje, važan je kvalitet mozga unutra. Slonovi imaju veće lobanje nego valjda iko drugi, ali za algebru nisu sposobni. Doduše, nisam ni ja, ali ja bar umem da čitam knjigu i vozim kola, a pokaži mi slona koji to ume! Šta misliš, Timi, da li sam smešna? Što ovako pričam s tobom?" Dečakovo lice bilo je ozbiljno; ponudio joj je dva-tri coktanja. "Ali tebi treba neko s kim bi ovde pričao. A i meni. Dođi časkom ovamo, Timi, je l' može?" Pozvala ga je pokretima prsta. Gledao ju je 'belo'; ostao je na svom mestu. "Dođi ovamo, kod mene, Timi. Hoću nešto da ti pokažem."
<BR>&nbsp;&nbsp;&nbsp;&nbsp;&nbsp;Ali on ni da makne. Lepa je to maštarija bila, zamišljati da on počinje da shvata njene reči; ali Edit je dobro znala da iza te maštarije ne stoji ništa stvarno.
<BR>&nbsp;&nbsp;&nbsp;&nbsp;&nbsp;Zato je ona prišla njemu, sela pored njega i pružila mu knjigu koju je do tada čitala. Na levoj stranici bio je crtež, umetnička rekonstrukcija izgleda neandertalskog lica. Masivna, proseda muška glava, sa tim tipičnim ispruženim ustima, velikim pljosnatim nosem i umršenom bradurinom. Glava mu je bila pognuta napred iz ramena, usne malo povučene unazad tako da su se zubi videli. Lice divljaka, svakako. Moglo bi se nazvati i grubim: od te činjenice nije bilo uzmaka.
<BR>&nbsp;&nbsp;&nbsp;&nbsp;&nbsp;Ipak, u očima te naslikane glave iskričila je nesumnjiva inteligencija. A izraz lica nagoveštavao je - šta? Tragediju? Bol u srcu i duši?
<BR>&nbsp;&nbsp;&nbsp;&nbsp;&nbsp;Nacrtani divljak zurio je u daljinu kao da gleda kroz mnoga hiljadugodišta. Kao da vidi jedan svet u kome više nema nijednog pripadnika njegove rase, nijednog osim ovog malog dečaka koji i ne bi trebalo da bude tu.
<BR>&nbsp;&nbsp;&nbsp;&nbsp;&nbsp;"Kako ti on izgleda, Timi? Da li ga uopšte prepoznaješ? Da li ti iole liči na ono kako je tvoj narod stvarno izgledao?"
<BR>&nbsp;&nbsp;&nbsp;&nbsp;&nbsp;Timi kvrcnu nekoliko puta. Knjigu je pogledao jednom, ali bez ikakvog primetnog zanimanja.
<BR>&nbsp;&nbsp;&nbsp;&nbsp;&nbsp;Gospođica Felouz nekoliko puta kucnu prstom po slici. Onda dohvati Timija za ruku i položi mu šaku na tu stranicu, da mu skrene pažnju na ilustraciju.
<BR>&nbsp;&nbsp;&nbsp;&nbsp;&nbsp;On to jednostavno nije razumeo. Činilo se da mu taj lik na stranici ne znači baš ništa.
<BR>&nbsp;&nbsp;&nbsp;&nbsp;&nbsp;Gladio je stranicu šakom, nezainteresovano i udaljeno, kao da je glatkoća hartije bila jedina osobina te knjige koja mu je privukla pažnju. Onda je zavrnuo i podigao donji ugao stranice i počeo dokono da ga vuče, tako da je stranica počela da se cepa iz knjige.
<BR>&nbsp;&nbsp;&nbsp;&nbsp;&nbsp;"Ne!" uzviknu gospođica Felouz i brzim, refleksnim gestom odvuče dečakovu šaku od knjige, odmah ga pljesnuvši po ruci. Udarac je bio lak, ali je značio nesumnjivi prekor.
<BR>&nbsp;&nbsp;&nbsp;&nbsp;&nbsp;Timi se zapilji u nju. Oči su mu blistale od besa. Zarežao je, užasavajućim zvukom, a njegova šaka se pretvorila u kandže; njome je opet posegnuo prema knjizi.
<BR>&nbsp;&nbsp;&nbsp;&nbsp;&nbsp;Ona mu izmače knjigu iz dohvata.
<BR>&nbsp;&nbsp;&nbsp;&nbsp;&nbsp;Spustio se naglo na kolena i nastavio da reži na nju. Zvučalo je stravično: duboki, avetinjski zvuk, oči prevrnute nagore ka njoj, usne povučene unazad, zubi iskeženi; jeziva grimasa gneva.
<BR>&nbsp;&nbsp;&nbsp;&nbsp;&nbsp;"O, Timi, Timi..." Suze se počeše nagomilavati u njenim očima, osetila je kako se u njoj dižu ogromna osećanja poraza, očajanja - čak i straha.
<BR>&nbsp;&nbsp;&nbsp;&nbsp;&nbsp;Vuče se po podu i reži kao mala, divlja zver, pomisli ona zgroženo. Kao da bi najradije skočio na nju i zaklao je zubima. Kao što je maločas navalio da cepa knjigu.
<BR>&nbsp;&nbsp;&nbsp;&nbsp;&nbsp;O, Timi...
<BR>&nbsp;&nbsp;&nbsp;&nbsp;&nbsp;Onda je, ipak, prinudila sebe da se smiri. Ovako se ne reaguje na dečji ispad. Šta je ona očekivala? Dečko ima četiri godine, najviše. Došao je iz neke primitivne plemenske kulture. Nikad u životu nije video knjigu. Da li se sad očekuje od njega da pristupi knjizi sa poštovanjem i divljenjem i da učtivo zahvali dadilji što je stavila taj dragoceni izvor informacija na raspolaganje njegovom mladom umu željnom znanja?
<BR>&nbsp;&nbsp;&nbsp;&nbsp;&nbsp;Čak i današnji četvorogodišnjaci iz finih i obrazovanih porodica, podseti ona sebe, umeju da cepaju knjige. Ponekad i da reže i da se keze i da izgledaju besno kad ih pljesneš po rukama zbog cepanja stranica. I niko ne misli da su male, divlje zveri, samo zbog takvog ponašanja. Ne - kad imaju tako malo godina. Pa ni Timi nije zver, nego je samo mali dečak, mali, divlji dečak koji se našao utamničen u jednom svetu koji ne može ni da počne da shvata.
<BR>&nbsp;&nbsp;&nbsp;&nbsp;&nbsp;Gospođica Felouz pažljivo ostavi knjige koje je dobila od Mekintajera u jedan od svojih ormarića sa zaključavanjem. Kad se vratila u drugu sobu, videla je da je Timi opet miran i da se igra svojim igračkama kao da se ništa čudno nije desilo.
<BR>&nbsp;&nbsp;&nbsp;&nbsp;&nbsp;Ljubav prema Timiju zapljusnu njeno srce kao poplava. Želela je da ga zamoli da joj oprosti što je, bar prividno, još jednom tako brzo digla ruke od njega. Ali kakva bi bila korist od toga? On njene reči ne bi razumeo, nimalo.
<BR>&nbsp;&nbsp;&nbsp;&nbsp;&nbsp;Dobro, postoji i drugi način.
<BR>&nbsp;&nbsp;&nbsp;&nbsp;&nbsp;"Mislim da je vreme za grizić, Timi. A?"
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
