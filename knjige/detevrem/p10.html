<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAOPŠTAVANJE ISTINE
<P>&nbsp;&nbsp;&nbsp;&nbsp;&nbsp;26.
<BR>&nbsp;&nbsp;&nbsp;&nbsp;&nbsp;Kasnije toga dana, doktor Mekintajer je došao u kuću lutaka, u svoju drugu posetu Timiju. Kad je ušao, gospođica Felouz je rekla: "Hvala vam za knjige, doktore. Želim da vas uverim da sam vrlo temeljito radila svoj domaći zadatak."
<BR>&nbsp;&nbsp;&nbsp;&nbsp;&nbsp;Mekintajer joj uputi svoj odmeren, mali, ne osobito zračni osmeh. "Drago mi je što sam bio u mogućnosti da vam pomognem, gospođice Felouz."
<BR>&nbsp;&nbsp;&nbsp;&nbsp;&nbsp;"Htela bih da znam još ponešto. Nastaviću da čitam, ali pošto ste ovde, pomislila sam da vas pitam..."
<BR>&nbsp;&nbsp;&nbsp;&nbsp;&nbsp;Paleoantropolog se opet nasmeši, ali sada sa još manje sjaja. Bilo je više nego očigledno da mu je stalo da pređe na posao sa neandertalskim detetom i da nema nimalo volje da zastane i odgovara na beznačajna pitanja jedne dadilje. Međutim, posle fijaska njegove prethodne posete gospođica Felouz je bila rešena da ne dozvoli Mekintajeru da, silinom svoje naučne radoznalosti, natera Timija u suze. Rad sa Timijem ovog puta će ići lagano, tempom koji ona bude odredila, ili rada neće biti uopšte. Njena reč biće zakon: Hoskinsova fraza, ali Edit ju je prihvatila kao svoju.
<BR>&nbsp;&nbsp;&nbsp;&nbsp;&nbsp;"Ako vam mogu pomoći, gospođice Felouz - u vezi sa nečim što niste mogli naći u knjigama..."
<BR>&nbsp;&nbsp;&nbsp;&nbsp;&nbsp;"Reč je o jednom središnjem pitanju koje me uznemirava od početka mog rada sa Timijem. Svi se slažemo da su neandertalci bili ljudi. Pokušavam da utvrdim koliko su bili ljudi. Koliko su nam bliski - gde su sličnosti, a gde razlike. Pri tom mi nisu toliko važne fizičke razlike, jer one se lepo vide, a osim toga proučila sam tekstove koje ste doneli. Imam na umu kulturne razlike. I razlike u inteligenciji. Dakle, one stvari koje zaista određuju ljudskost."
<BR>&nbsp;&nbsp;&nbsp;&nbsp;&nbsp;"Pa, gospođice Felouz, to su upravo stvari koje ja pokušavam da otkrijem, zato sam tu. Svrha testova koje ću dati Timiju upravo je otkrivanje..."
<BR>&nbsp;&nbsp;&nbsp;&nbsp;&nbsp;"To razumem. Prvo mi recite šta je već poznato."
<BR>&nbsp;&nbsp;&nbsp;&nbsp;&nbsp;Mekintajerove usne trznuše se nervozno. On provuče prste kroz svoju finu, sjajnu kosu boje zlata.
<BR>&nbsp;&nbsp;&nbsp;&nbsp;&nbsp;"Konkretno šta?"
<BR>&nbsp;&nbsp;&nbsp;&nbsp;&nbsp;"Danas sam pročitala da su dve rase, neandertalska i ova naša moderna, živele jedna uz drugu, u Evropi i na Bliskom Istoku, tokom možda stotinu hiljada godina, u vreme ledenih razdoblja."
<BR>&nbsp;&nbsp;&nbsp;&nbsp;&nbsp;"Izraz 'rase' nije sasvim tačan, gospođice Felouz. Razne 'rase' čovečanstva, u smislu kako mi danas koristimo tu reč, u međusobnom su srodstvu koje je daleko bliže nego naše srodstvo sa neandertalcima. Možda je bolje da kažemo 'dve podvrste' kad govorimo o nama i neandertalcima. Oni su pripadali podvrsti homo sapiens neanderthalensis, dok smo mi klasifikovani kao homo sapiens sapiens."
<BR>&nbsp;&nbsp;&nbsp;&nbsp;&nbsp;"U redu. Ali te dve podvrste živele su naporedo, jedna uz drugu."
<BR>&nbsp;&nbsp;&nbsp;&nbsp;&nbsp;"Izgleda da jesu, bar u nekim oblastima. Naime, u toplijim zonama - neandertalci su verovatno sami držali sve hladnije zone, zato što su bili bolje prilagođeni tamošnjim uslovima. Naravno, to su bile vrlo male populacije, grupice međusobno razdvojene ogromnim rastojanjima. Sasvim je moguće da su neka neandertalska plemena živela vekovima bez i jednog jedinog susreta sa homo sapiens sapiensom. Opet, moguće je da su u nekim oblastima bili najbliži susedi, naročito kada se poslednje ledeno doba primaklo kraju i kada je sve veći deo Evrope postajao nastanjiv za naše pretke."
<BR>&nbsp;&nbsp;&nbsp;&nbsp;&nbsp;"Znači, vi ne verujete da postoji i najmanji izgledi da su neandići bili takođe naši preci."
<BR>&nbsp;&nbsp;&nbsp;&nbsp;&nbsp;"O, ne. Oni su zasebna grupa, oni su evoluciona grana koja se odvojila i osamostalila. Tako bar smatraju gotovo svi današnji naučnici. Bili su nam dovoljno bliski za međusobno sparivanje i za ukrštanje vrsta; neki fosilni nalazi ukazuju na to da je i do toga dolazilo. Ali gotovo je sigurno da su se oni pretežno držali na odstojanju, sačuvali su svoje gene i dali su vrlo malo, ili nimalo doprinosa današnjoj ljudskoj genetskoj mešavini."
<BR>&nbsp;&nbsp;&nbsp;&nbsp;&nbsp;"Ljudi iz zabačenih šumskih predela. Rođaci sa sela."
<BR>&nbsp;&nbsp;&nbsp;&nbsp;&nbsp;"To nije loš opis", reče Mekintajer.
<BR>&nbsp;&nbsp;&nbsp;&nbsp;&nbsp;"Hvala. A da li su bili manje inteligentni nego homo sapiens sapiens?"
<BR>&nbsp;&nbsp;&nbsp;&nbsp;&nbsp;Opet je izgledao nestrpljiv. "To je nešto o čemu se ja zaista ne mogu izjašnjavati, gospođice Felouz, dok mi ne dozvolite da pređem na malo ozbiljnije testiranje Timijevih mentalnih kapaciteta i njegovih sposobnosti za..."
<BR>&nbsp;&nbsp;&nbsp;&nbsp;&nbsp;"Šta biste, nagađajući, rekli, na osnovu onog što ste znali do ovog popodneva."
<BR>&nbsp;&nbsp;&nbsp;&nbsp;&nbsp;"Manje inteligentni."
<BR>&nbsp;&nbsp;&nbsp;&nbsp;&nbsp;"Na čemu se to zasniva, doktore Mekintajer? Na predrasudama u korist sapiensa?"
<BR>&nbsp;&nbsp;&nbsp;&nbsp;&nbsp;Mekintajerov delikatni ten pocrvene obilato. "Zatražili ste da obrazujem svoje mišljenje pre nego što mi je data prilika da pregledam jedini pravi uzorak ikad dostupan nauci. Šta drugo može moj odgovor biti nego izraz mojih predrasuda? Ta reč to i znači: rasuđivati pre, unapred; latinski - prejudicirati."
<BR>&nbsp;&nbsp;&nbsp;&nbsp;&nbsp;"Da, da, to razumem. Ali sigurno je zasnovano na nečem konkretnom. Na čemu?"
<BR>&nbsp;&nbsp;&nbsp;&nbsp;&nbsp;Savlađujući se, Mekintajer reče: "Mousterijanski nivo kulture - a to je naš stručni termin za kulturu neandertalaca, mousterijanska kultura - nije bio mnogo visok i nije pokazao mnogo napretka tokom stotina i stotina vekova svoga trajanja. Na neandertalskim nalazištima imate jednostavno kremeno oružje, koje se proticanjem vremena nije tako reći nimalo izmenilo. Za razliku od toga, linija sapiensa je ostvarivala stalna unapređenja svoje tehnologije tokom celog paleolita, a tako je nastavila i do dana današnjeg, pa se zato i dogodilo da mi, sapiensi, evo donesomo iz dubina vremena neandertalsko dete, a ne oni naše." Mekintajer zastade da dođe do daha. "Osim toga, nije nam poznato da je postojala ikakva neandertalska umetnost, nijedna skulptura, nijedna pećinska slika, ni traga ma kakvom ukrašavanju koje bi se moglo smatrati religijskim. Pretpostavljamo da su morali imati nekakvu religiju, jer nalazili smo neandertalske grobove, a vrsta koja sahranjuje svoje mrtve mora, gotovo sigurno, imati nekakvo verovanje u život posle smrti, pa prema tome i u viša duhovna bića. Ali neandertalska staništa koja smo ispitali, a ona su malobrojna, ne daju dokaza ni o čemu što bi bilo iznad najjednostavnijeg, najosnovnijeg lovno-skupljačkog plemenskog života. Kao što pomenuh pre neki dan, mi čak nismo sasvim sigurni ni da su oni bili fiziološki sposobni da govore. Ili da su imali intelektualnu sposobnost za govor, čak i ako im je struktura grkljana i jezika omogućavala da stvaraju govorne glasove."
<BR>&nbsp;&nbsp;&nbsp;&nbsp;&nbsp;Gospođica Felouz je osećala kako tone u sumornost, kao u močvaru. Bacila je pogled ka Timiju, zadovoljna što on ne može da razume Mekintajerove reči.
<BR>&nbsp;&nbsp;&nbsp;&nbsp;&nbsp;"Znači, vi mislite da su oni bili intelektualno niža rasa? Mislim, u poređenju sa homo sapiens sapiensom?"
<BR>&nbsp;&nbsp;&nbsp;&nbsp;&nbsp;"Svakako moramo biti tog mišljenja, na osnovu onoga što smo dosad doznali", reče Mekintajer. "S druge strane, to možda nije sasvim pošteno prema njima. Jer, neandertalcima možda nisu bile potrebne kulturne šljokice i đinđuve koje je subvrsta sapiens sapiens smatrala značajnim. Mousterijanski alati, iako jednostavni, bili su savršeno prilagođeni poslovima koji su se pred njih postavljali: ubijanju sitne divljači, seckanju mesa, guljenju koža, obaranju stabala i slično. Ako neandertalci nisu slikali niti vajali - ko zna, možda su jednostavno verovali da bi takve delatnosti bile bogohulne. Nemamo dokaza da nisu tako mislili. U nekim kulturama skorašnjijim od njihove postojale su zabrane u vezi sa pravljenjem slikanih likova, znate."
<BR>&nbsp;&nbsp;&nbsp;&nbsp;&nbsp;"Ali ipak mislite da su neandertalci bili niža rasa. Niža podvrsta, hoću reći."
<BR>&nbsp;&nbsp;&nbsp;&nbsp;&nbsp;"Mislim. To je predrasuda, gospođice Felouz, čista predrasuda, priznaću tu činjenicu otvoreno. Šta mogu, kad sam pripadnik homo sapiens sapiensa. Mogu ja i da zastupam neandertalsku stranu, ali činjenica ostaje da ih, u osnovi, vidim kao priglupi i nenapredni oblik ljudskog roda, oblik koji su nadmanevrisali, a zatim i uništili pripadnici našeg naroda. Naravno, ako je reč o fizičkoj nadmoćnosti, stvari su drugačije. Ako uzmemo u obzir uslove za život u vremenu neandertalaca, moglo bi se čak reći da su neandertalci bili nadređeni oblik. A znaci te nadređenosti možda su baš one crte na njima koje smatramo ružnim i životinjskim."
<BR>&nbsp;&nbsp;&nbsp;&nbsp;&nbsp;"Dajte mi neki primer."
<BR>&nbsp;&nbsp;&nbsp;&nbsp;&nbsp;"Nos", reče Mekintajer i pokaza prstom ka Timiju. "Njegov nos je mnogo veći nego nos današnjeg deteta."
<BR>&nbsp;&nbsp;&nbsp;&nbsp;&nbsp;"Jeste. Tako je."
<BR>&nbsp;&nbsp;&nbsp;&nbsp;&nbsp;"Neko bi mogao reći da je to ružan nos, zato što je toliko širok i debeo i toliko izbačen napred."
<BR>&nbsp;&nbsp;&nbsp;&nbsp;&nbsp;"Neki bi to mogli kazati", saglasi se gospođica Felouz hladno.
<BR>&nbsp;&nbsp;&nbsp;&nbsp;&nbsp;"Međutim, razmotrite sa kakvom klimom se morao boriti čovek paleolita. Veliki deo Evrope bio je pokriven permafrostom. Neprekidni suvi i hladni vetar duvao je preko središnjih ravnica. U ma koje doba godine mogao je pasti sneg. Znate kako je kad morate da dišete zaista hladan vazduh. Ali jedna od svrha kojima ljudski nos služi jeste zagrevanje i ovlaživanje udahnutog vazduha koji je krenuo ka plućima. Što je nos veći, utoliko je veća i njegova grejna moć."
<BR>&nbsp;&nbsp;&nbsp;&nbsp;&nbsp;"Mislite, nos nam služi kao nekakav radijator?"
<BR>&nbsp;&nbsp;&nbsp;&nbsp;&nbsp;"Tačno tako. Celokupna građa neandertalskog lica kao da je podešena da spreči prodor hladnog vazduha u pluća - ali i prodor hladnoće ka mozgu; ne zaboravite da se arterije koje snabdevaju mozak krvlju nalaze odmah iza nosnih prolaza. Taj veliki neandertalski nos, postavljen toliko napred, zatim izuzetno veliki maksilarni sinusi, kao i veliki prečnik krvnih sudova koji snabdevaju lice - sve su to možda bila prilagođavanja na glacijalnu životnu sredinu, zahvaljujući kojima je neandertalac izdržavao hladnoću mnogo lakše nego naši preci. Pa i ta masivna muskulatura, i zdepasta građa tela..."
<BR>&nbsp;&nbsp;&nbsp;&nbsp;&nbsp;"Znači, taj takozvani 'grubi' izgled neandertalca možda je bio samo ishod prirodnog odabiranja, specijalizovani evolucioni odgovor na surove uslove sa kojima se čovek morao boriti u Evropi ledenih doba."
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;"Ako su bili tako dobro opremljeni za opstanak", reče gospođica Felouz, "onda zašto su izumrli? Promenila se klima, pa njihove specijalizacije više nisu donosile prednost?"
<BR>&nbsp;&nbsp;&nbsp;&nbsp;&nbsp;Mekintajer teško uzdahnu. "Pitanje propasti neandertalaca, gospođice Felouz, tako je nesrećno, tako puno nesuglasica..."
<BR>&nbsp;&nbsp;&nbsp;&nbsp;&nbsp;"Pa, kakvo je vaše mišljenje? Da li su oni jednostavno istrebljeni, zato što su bili tako spore pameti kako vi, izgleda, smatrate? Ili su njihove posebne genetske odlike nestale zato što su se kroz mešovite brakove stopili sa našom linijom? Ili je bila neka kombinacija te dve..."
<BR>&nbsp;&nbsp;&nbsp;&nbsp;&nbsp;"Mogu li vas podsetiti, gospođice Felouz, da ja ovde danas imam i izvestan posao da uradim?" reče Mekintajer. U njegovim očima se počelo pokazivati gubljenje strpljenja. "Iako veoma volim da sa vama raspravljam o neandertalcima, ostaje činjenica da u ovoj sobi imamo jednog pravog živog neandertalca koji čeka da ga proučavamo, a ja imam na raspolaganju samo ograničeno vreme za..."
<BR>&nbsp;&nbsp;&nbsp;&nbsp;&nbsp;"Pa, počnite, onda, doktore Mekintajer", reče gospođica Felouz rezignirano. "Pregledajte Timija koliko god hoćete. Nas dvoje ćemo pričati nekom drugom prilikom. Samo, nemojte uznemiriti dečaka kao prošli put."
<BR>
<BR>&nbsp;&nbsp;&nbsp;&nbsp;&nbsp;27.
<BR>&nbsp;&nbsp;&nbsp;&nbsp;&nbsp;Dođe vreme i za prvu konferenciju za štampu - za prvo pokazivanje Timija javnosti. Gospođica Felouz je sa time odugovlačila koliko god je mogla. Ali Hoskins je navaljivao. Javnost je, govorio je neprestano, bitna za finansiranje ovog projekta. Sad je neporeciva činjenica da je dečakovo fizičko stanje odlično, da ga nije uhvatila nikakva dvadesetprvovekovna bakterijska infekcija i da je sposoban da izdrži jednu takvu stresnu situaciju kao što je susret sa novinarima; prema tome, stvar se jednostavno mora obaviti.
<BR>&nbsp;&nbsp;&nbsp;&nbsp;&nbsp;Možda je reč gospođice Felouz bila zakon, ali bilo je sasvim jasno da ipak postoji jedna reč koju ona ovog puta ne sme da kaže. Jer u ovom slučaju Hoskins ne bi prihvatio 'ne' kao odgovor.
<BR>&nbsp;&nbsp;&nbsp;&nbsp;&nbsp;"Onda hoću da ograničim javno pokazivanje Timija na pet minuta", reče ona.
<BR>&nbsp;&nbsp;&nbsp;&nbsp;&nbsp;"Tražili su petnaest."
<BR>&nbsp;&nbsp;&nbsp;&nbsp;&nbsp;"Mogli su oni da zatraže i dan i po, doktore Hoskinse. Ali ja smatram da je pet minuta prihvatljivi maksimum."
<BR>&nbsp;&nbsp;&nbsp;&nbsp;&nbsp;"Deset, gospođice Felouz."
<BR>&nbsp;&nbsp;&nbsp;&nbsp;&nbsp;Videla je odlučnost na njegovom licu.
<BR>&nbsp;&nbsp;&nbsp;&nbsp;&nbsp;"Onda deset, ali da to bude neporeciva gornja granica. Pa i to samo ako ne pokaže znake velikog uznemirenja."
<BR>&nbsp;&nbsp;&nbsp;&nbsp;&nbsp;"Vi znate da će pokazati znake uznemirenja", reče Hoskins. "Ne mogu tek tako da dozvolim da zbog malo šmrcanja reporteri budu izbačeni napolje."
<BR>&nbsp;&nbsp;&nbsp;&nbsp;&nbsp;"Ne govorim ja o malo šmrcanja, doktore. Govorim o histeriji, o dubokim psihosomatskim reakcijama, o takvima koje bi mogle ugroziti i njegov život, kad bude počela ta masovna invazija na njegov životni prostor. Sećate se kako je podivljao one noći kad su ga doveli ovamo."
<BR>&nbsp;&nbsp;&nbsp;&nbsp;&nbsp;"Bio je te noći uplašen do besvesti."
<BR>&nbsp;&nbsp;&nbsp;&nbsp;&nbsp;"A vi mislite da se neće ponovo toliko uplašiti kad gomila televizijskih kamera bude uperena u njegovo lice? I blešteća, vruća svetla? I kad rulja nepoznatih ljudi utrči i počne da mu postavlja pitanja, dernjajući se?"
<BR>&nbsp;&nbsp;&nbsp;&nbsp;&nbsp;"Gospođice Felouz..."
<BR>&nbsp;&nbsp;&nbsp;&nbsp;&nbsp;"Uostalom, koliko vi to izveštača mislite da pustite unutra?"
<BR>&nbsp;&nbsp;&nbsp;&nbsp;&nbsp;Hoskins je zaćutao i u mislima prebrojao. "Najverovatnije bi bilo dvanaestak."
<BR>&nbsp;&nbsp;&nbsp;&nbsp;&nbsp;"Troje."
<BR>&nbsp;&nbsp;&nbsp;&nbsp;&nbsp;"Gospođice Felouz!"
<BR>&nbsp;&nbsp;&nbsp;&nbsp;&nbsp;"Stasisni mehur je mali. To je Timijevo pribežište. Ako dozvolite da unutra prodre ogromna osvajačka horda - pavijana..."
<BR>&nbsp;&nbsp;&nbsp;&nbsp;&nbsp;"Biće to naučni izveštači, kao Kandid Devenej."
<BR>&nbsp;&nbsp;&nbsp;&nbsp;&nbsp;"Fino. Troje njih."
<BR>&nbsp;&nbsp;&nbsp;&nbsp;&nbsp;"Vi ste baš rešili da budete teški, zar ne?"
<BR>&nbsp;&nbsp;&nbsp;&nbsp;&nbsp;"Imam ovde jedno dete koje treba da negujem. Za to me plaćate, a to i nameravam da radim. Ako sam vam suviše teška za saradnju, uvek me možete otpustiti, znate."
<BR>&nbsp;&nbsp;&nbsp;&nbsp;&nbsp;Te reči su joj iskliznule neočekivano. Gospođica Felouz oseti iznenadni probod uzbunjenosti. A šta ako Hoskins iskoristi ovaj njen blef i otpusti je? A namesto nje pozove neku od onih odbačenih kandidatkinja - svakako je bilo odbijenih kandidatkinja - da se brine o Timiju?
<BR>&nbsp;&nbsp;&nbsp;&nbsp;&nbsp;Međutim, zamisao o otpuštanju kao da je uplašila Hoskinsa koliko i nju.
<BR>&nbsp;&nbsp;&nbsp;&nbsp;&nbsp;"Ja to ne želim da učinim, gospođice Felouz. To vi veoma dobro znate."
<BR>&nbsp;&nbsp;&nbsp;&nbsp;&nbsp;"Onda me slušajte. Predstava o novinarskoj zajedničkoj grupi ovde nije nepoznata, zar ne? Neka vaši dragoceni predstavnici medija izaberu troje delegata koji će, kao 'pul', doći i razgledati Timija. A još bolje bi bilo da stoje izvan ulaza u stasisni mehur, a da im ja samo pokažem Timija. Nek podele te informacije sa svima ostalima. Recite im da bi više od troje bilo opasno za dečakovo zdravlje i za njegovu mentalnu stabilnost."
<BR>&nbsp;&nbsp;&nbsp;&nbsp;&nbsp;"Četvoro, gospođice Felouz?"
<BR>&nbsp;&nbsp;&nbsp;&nbsp;&nbsp;"Troje."
<BR>&nbsp;&nbsp;&nbsp;&nbsp;&nbsp;"Zgromiće me ako im kažem da..."
<BR>&nbsp;&nbsp;&nbsp;&nbsp;&nbsp;"Troje."
<BR>&nbsp;&nbsp;&nbsp;&nbsp;&nbsp;Hoskins je zurio u nju. Onda se poče smejati. "U redu, gospođice Felouz. Pobeda je vaša. Troje medijskih ljudi. Ali moći će da ga gledaju ukupno deset minuta. Saopštiću im da, ako žele nekom da se žale, treba da se žale Timijevoj negovateljici, a ne meni."
<BR>
<BR>&nbsp;&nbsp;&nbsp;&nbsp;&nbsp;28.
<BR>&nbsp;&nbsp;&nbsp;&nbsp;&nbsp;Kasnije toga dana stigla su gospoda novinari. Tačnije, dva gospodina i jedna dama: Džon Anderhil iz 'Tajmsa', Sten Vašington iz 'Gloub Net' kablovske televizije i Margaret En Krofort iz 'Rojtersa'.
<BR>&nbsp;&nbsp;&nbsp;&nbsp;&nbsp;Gospođica Felouz podigla je Timija u naručje i držala ga na rubu stasisa, a on se grčevito držao za nju; oni su nameštali kamere i kroz otvorena vrata joj saopštavali svoje zahteve, ne ulazeći u mehur. Trudila se da im ispunjava želje najbolje što je umela, okretala je Timija tako i ovako, da bi oni iz raznih uglova videli njegovo lice i glavu.
<BR>&nbsp;&nbsp;&nbsp;&nbsp;&nbsp;"Je li dečko ili devojčica?" upita žena iz 'Rojtersa'.
<BR>&nbsp;&nbsp;&nbsp;&nbsp;&nbsp;"Dečko", reče gospođica Felouz odsečno.
<BR>&nbsp;&nbsp;&nbsp;&nbsp;&nbsp;"Izgleda gotovo kao ljudsko biće", reče Anderhil iz 'Tajmsa'.
<BR>&nbsp;&nbsp;&nbsp;&nbsp;&nbsp;"On to i jeste."
<BR>&nbsp;&nbsp;&nbsp;&nbsp;&nbsp;"Nama je rečeno da je neandertalac. Ako nam vi sada kažete da je ljudsko biće..."
<BR>&nbsp;&nbsp;&nbsp;&nbsp;&nbsp;"Ja vas uveravam", odjeknu Hoskinsov glas iznenada, iza nje, "da ovde nije bilo nikakve prevare. Dete je autentični homo sapiens neanderthalensis."
<BR>&nbsp;&nbsp;&nbsp;&nbsp;&nbsp;"A homo sapiens neanderthalensis", reče gospođica Felouz resko, "jeste jedan oblik homo sapiensa. Ovaj dečko je ljudsko biće u istoj meri kao vi i ja."
<BR>&nbsp;&nbsp;&nbsp;&nbsp;&nbsp;"Ali sa majmunskim licem", reče Vašington, čovek kablovske televizije. "Mi ovde imamo majmuna-dečaka. Kako se ponaša, dadiljo? Kao majmun?"
<BR>&nbsp;&nbsp;&nbsp;&nbsp;&nbsp;"Ponaša se tačno kao i ma koji mali dečko", kresnu gospođica Felouz, koja je sa svakim daljim trenutkom sve dublje zalazila u ratoborni odbrambeni stav. Timi se uz njeno rame silno vrpoljio. Čula ga je kako izgovara tihe, male kvrckaje straha. "On ni u kom smislu nije majmun-dečak. Njegove facijalne crte jesu crte neandertalske grane ljudskog roda. Njegovo ponašanje je ponašanje sasvim normalnog ljudskog deteta. Inteligentan je i reaguje dobro, osim ako se uplaši gomile bučnih, nepoznatih ljudi. Zove se Timoti - Timi. Krajnje je pogrešno smatrati ga..."
<BR>&nbsp;&nbsp;&nbsp;&nbsp;&nbsp;"Timoti?" reče čovek iz 'Tajmsa'. "Kakav je smisao toga imena u ovom slučaju?"
<BR>&nbsp;&nbsp;&nbsp;&nbsp;&nbsp;Gospođica Felouz pocrvene. "Pa, nema tu nekog posebnog smisla. To je, jednostavno, njegovo ime."
<BR>&nbsp;&nbsp;&nbsp;&nbsp;&nbsp;"Bilo mu je privezano za rukav kad je došao?" upita 'Gloub Net'.
<BR>&nbsp;&nbsp;&nbsp;&nbsp;&nbsp;"Ja sam mu dala to ime."
<BR>&nbsp;&nbsp;&nbsp;&nbsp;&nbsp;"Timi majmunarac", reče 'Gloub Net'.
<BR>&nbsp;&nbsp;&nbsp;&nbsp;&nbsp;Troje reportera se nasmejaše. Gospođica Felouz oseti da joj se bes bliži tački kad ga možda neće moći obuzdati.
<BR>&nbsp;&nbsp;&nbsp;&nbsp;&nbsp;"Pa, zar ga ne možete staviti na pod?" doviknu žena iz 'Rojtersa'. "Da vidimo kako to hoda."
<BR>&nbsp;&nbsp;&nbsp;&nbsp;&nbsp;"To ne mogu, jer je dete suviše uplašeno", reče gospođica Felouz, pitajući se da li oni očekuju da Timi hoda vukući zgrčene šake po podu. "Suviše uplašeno", ponovi ona. "Zar to ne vidite? Zar to nije očigledno?"
<BR>&nbsp;&nbsp;&nbsp;&nbsp;&nbsp;Zaista, Timi je uzdisao sve dublje i dublje, hvatajući zalet za glasno plakanje. Ono sada poče: prodorni, očajni krici isprekidani režanjima i coktanjima. To je trajalo i trajalo. Osećala je drhtanje njegovog tela uz njeno. Smeh, vrući reflektori, baraž pitanja - dečko se sasvim uplašio.
<BR>&nbsp;&nbsp;&nbsp;&nbsp;&nbsp;"Gospođice Felouz - gospođice Felouz..."
<BR>&nbsp;&nbsp;&nbsp;&nbsp;&nbsp;"Nema više pitanja!" uzviknu ona. "Konferencija za štampu je završena."
<BR>&nbsp;&nbsp;&nbsp;&nbsp;&nbsp;Okrenula se naglo, čvrsto držeći Timija, i krenula ka drugoj, unutrašnjoj sobi. Prošla je brzim korakom pored Hoskinsa, čije je lice bilo stegnuto od zaprepašćenja, ali koji joj je ipak brzo, napeto klimnuo glavom i uputio maleni smešak odobravanja.
<BR>&nbsp;&nbsp;&nbsp;&nbsp;&nbsp;Bilo je dovoljno dva-tri minuta da se dečak smiri. Napetost je postepeno nestala iz njegovog malog, uzdrhtalog tela, a strah iz njegovog lica.
<BR>&nbsp;&nbsp;&nbsp;&nbsp;&nbsp;Konferencija za štampu! - pomisli gospođica Felouz ogorčeno. Za dete od četiri godine. Mučenik mali! Šta li će sledeće da mu rade?
<BR>&nbsp;&nbsp;&nbsp;&nbsp;&nbsp;Ubrzo je izišla iz te sobe, sva zajapurena od indignacije. Za sobom je zatvorila Timijeva vrata. Ono troje reportera još su bili tamo, zgureni u prostoru odmah iza ulaznih vrata stasisnog mehura. Edit zakorači kroz stasisnu barijeru i suoči se s njima napolju.
<BR>&nbsp;&nbsp;&nbsp;&nbsp;&nbsp;"Zar vam nije bilo dosta?" upita ona. "Celo popodne biće mi potrebno da popravim štetu koju ste vi već naneli duševnom miru ovog dečaka. Zašto ne odete, sada?"
<BR>&nbsp;&nbsp;&nbsp;&nbsp;&nbsp;"Imamo samo još nekoliko pitanja, gospođice Felouz. Ako se slažete..."
<BR>&nbsp;&nbsp;&nbsp;&nbsp;&nbsp;Pogledala je Hoskinsa kao da od njega očekuje da nešto učini. On je slegnuo ramenima i uputio joj nejaki osmeh, kao da predlaže strpljenje.
<BR>&nbsp;&nbsp;&nbsp;&nbsp;&nbsp;"Ako bismo mogli saznati nešto o vašoj biografiji, gospođice Felouz..." reče rojtersovka.
<BR>&nbsp;&nbsp;&nbsp;&nbsp;&nbsp;Hoskins brzo ubaci: "Možemo vam dati primerke izveštaja o dosadašnjim profesionalnim postignućima gospođice Felouz, ako želite, gospođo Kroford."
<BR>&nbsp;&nbsp;&nbsp;&nbsp;&nbsp;"Da. Dajte nam, molim vas."
<BR>&nbsp;&nbsp;&nbsp;&nbsp;&nbsp;"Da li je stručna za oblast vremeplovstva?"
<BR>&nbsp;&nbsp;&nbsp;&nbsp;&nbsp;"Gospođica Felouz je veoma iskusna bolničarka za decu", reče Hoskins. "Dovedena je u firmu 'Stasis Tehnologije' upravo da bi se brinula o Timiju."
<BR>&nbsp;&nbsp;&nbsp;&nbsp;&nbsp;"I šta nameravate da radite sa... Timijem", upita tajmsovac, "sad kad ga imate?"
<BR>&nbsp;&nbsp;&nbsp;&nbsp;&nbsp;"Pa", reče Hoskins, "sa moje tačke gledanja, glavna svrha neandertalskog projekta bila je, jednostavno, da utvrdimo da li imamo sposobnost da izvedemo nišanjenje i zahvatanje mete u srazmerno bliskoj prošlosti, u paleolitu, sa tačnošću potrebnom da se ovamo prenese živi organizam. U svim našim ranijim uspesima, kao što znate, cilj je bio milionima godina daleko u prošlosti. A sad, samo četrdeset hiljada. To je postignuto - i mi idemo dalje, radićemo na sve uzanijem i finijem nišanjenju, sa željom da mete budu u sve bližoj prošlosti. Ali, naravno, sada je kod nas jedino živo neandertalsko dete, stvorenje koje je na rubu da bude ljudsko biće ili, zapravo, već i jeste ljudsko biće. Antropolozi i psiholozi se, prirodno, veoma zanimaju za njega, tako da će ono biti predmet pomnih proučavanja."
<BR>&nbsp;&nbsp;&nbsp;&nbsp;&nbsp;"Koliko ćete ga zadržati?"
<BR>&nbsp;&nbsp;&nbsp;&nbsp;&nbsp;"Sve dok nam taj prostor ne bude potrebniji nego Timi. A to može potrajati itekako dugo."
<BR>&nbsp;&nbsp;&nbsp;&nbsp;&nbsp;Kablovac reče: "Možete li ga izvesti na otvoreni prostor, da bismo postavili opremu za subeterični prenos, tako da naši gledaoci dobiju stvarno dobru predstavu?"
<BR>&nbsp;&nbsp;&nbsp;&nbsp;&nbsp;Gospođica Felouz glasno pročisti grlo.
<BR>&nbsp;&nbsp;&nbsp;&nbsp;&nbsp;Ali Hoskins je bio za korak ispred nje. "Žao mi je, ali dete se ne može izvoditi iz stasisa."
<BR>&nbsp;&nbsp;&nbsp;&nbsp;&nbsp;"Dobro, kažite nam još jednom, šta je taj vaš stasis, zapravo?" upita Krofordova iz 'Rojtersa'.
<BR>&nbsp;&nbsp;&nbsp;&nbsp;&nbsp;"Tja." Hoskins dozvoli sebi jedan od svojih kratkih osmeha. "To bi se moralo poprilično objašnjavati - opširnije, bojim se, nego što bi vaše čitaoce i gledaoce u ovom trenutku zanimalo. Ali mogu vam dati kratki rezime. U stasisu, vreme kakvo poznajemo ne postoji. Ove sobe su u unutrašnjosti jednog nevidljivog mehura koji, zapravo, nije deo našeg Vaseljene. Mogli bismo reći da je to jedan nepovrediv prostor zatvoren sam u sebe. Iz tog razloga je dete i moglo biti onako ugrabljeno iz vremena."
<BR>&nbsp;&nbsp;&nbsp;&nbsp;&nbsp;"E, čekajte malo", pobuni se Anderhil iz 'Tajmsa'. "Nepovrediv? Zatvoren sam u sebe? Ova negovateljica ulazi tamo i izlazi."
<BR>&nbsp;&nbsp;&nbsp;&nbsp;&nbsp;"To bi isto mogao svako od vas", reče Hoskins činjeničnim tonom. "Kad to radite, krećete se uporedo sa linijama temporalne sile, tako da nema velikog gubitka niti dobitka energije. Ali dete je uzeto iz prošlosti. Kretalo se poprečno u odnosu na temporalne linije sile, što znači da je nakupilo u sebi temporalni potencijal. Timijev izlazak u Vaseljenu, našu Vaseljenu, apsorbovao bi toliko energije da bi pregoreli svi kablovi u ovoj ustanovi, a verovatno bi i čitav grad ostao bez struje. Kad je Timi stigao, svakojako đubre je prispelo sa njim, zemlja, grančice, šljunak i slično; mi smo sve to sakupili i ostavili u jedno spremište u zadnjem delu mehura. Kad se bude ukazala prilika, poslaćemo sve to tamo odakle je došlo. Ali iz stasisne zone ne smemo ni to malo izneti."
<BR>&nbsp;&nbsp;&nbsp;&nbsp;&nbsp;Dok im je Hoskins govorio, reporteri su brzo pisali svoje beleške. Gospođici Felouz se činilo da ne razumeju mnogo, kao i da su sigurni da ni njihova publika neće razumeti mnogo. Ali reči su zvučale naučno, a to je bilo jedino važno.
<BR>&nbsp;&nbsp;&nbsp;&nbsp;&nbsp;Muškarac iz 'Gloub Neta' reče: "Možete li doći na svekanalni intervju večeras, doktore Hoskinse?"
<BR>&nbsp;&nbsp;&nbsp;&nbsp;&nbsp;"Mislim da će se to moći urediti", uzvrati Hoskins odmah.
<BR>&nbsp;&nbsp;&nbsp;&nbsp;&nbsp;"Ali dečko ne može doći", reče gospođica Felouz.
<BR>&nbsp;&nbsp;&nbsp;&nbsp;&nbsp;"Ne može", složi se Hoskins. "Dečko ne može. Međutim, ja ću vrlo rado odgovoriti na sva vaša dalja pitanja. A sada, molim vas, ako možemo isprazniti ovu zonu..."
<BR>&nbsp;&nbsp;&nbsp;&nbsp;&nbsp;Gospođica Felouz je bez žaljenja posmatrala njihov odlazak.
<BR>&nbsp;&nbsp;&nbsp;&nbsp;&nbsp;Zatvorila je vrata i čula kako se električne brave sa škrgutom sklapaju. Stajala je tu još nekoliko trenutaka, razmišljajući o svemu što je izgovoreno.
<BR>&nbsp;&nbsp;&nbsp;&nbsp;&nbsp;Opet je bilo reči o tom nagomilavanju temporalnog potencijala, o strahu od izmeštanja iz stasisa makar i malih predmeta koji su pomaknuti napred u vremenu, o naglim skokovima u trošenju energije. Zapamtila je koliko se Hoskins uznemirio kad je profesor Adamevski uhvaćen u pokušaju da prošvercuje uzorak rude iz jednog stasisnog polja, a setila se i objašnjenja koja joj je Hoskins kasnije dao. Veliki deo toga brzo je izmakao njenoj pažnji, ali jednu stvar je sada videla sa strašnom jasnoćom: to je bio onaj zaključak koji je ranije dotakla, ali na koji nije obratila ozbiljnu pažnju. Timi je osuđen da nikad ne vidi ništa od ovog sveta u koji je - bez svoga razumevanja i pristanka - gurnut. Ovaj mehur biće ceo njegov svemir, dokle god on bude boravio u dvadeset prvom veku.
<BR>&nbsp;&nbsp;&nbsp;&nbsp;&nbsp;Timi je zatvorenik, i uvek će ostati zatvorenik. Ne zbog neke proizvoljne odluke doktora Hoskinsa, nego zbog neumoljivih zakona onoga procesa kojim je ugrabljen iz svog vremena. Nije reč o tome da Hoskins neće da ga pusti ni na tren iz zone stasisa. Hoskins ne može da ga pusti napolje.
<BR>&nbsp;&nbsp;&nbsp;&nbsp;&nbsp;U sećanje joj se vratiše reči iz njenog razgovora sa Hoskinsom one večeri kad je Timi doveden.
<BR>&nbsp;&nbsp;&nbsp;&nbsp;&nbsp;Valja imati na umu samo jedno pravilo: tom dečaku se nikad ne sme dozvoliti da iziđe iz ovih prostorija. Nikad. Ni za jedan jedini tren. Ni iz kog razloga. Ni u cilju spasavanja njegovog života. Ni u cilju spasavanja vašeg života, gospođice Felouz.
<BR>&nbsp;&nbsp;&nbsp;&nbsp;&nbsp;U to vreme gospođica Felouz nije obratila mnogo pažnje na ovlašno objašnjenje koje je od Hoskinsa dobila. Reč je o energiji, kazao joj je. Postoje tu određeni zakoni očuvanja energije. Tad je morala da misli o nekim drugim, daleko hitnijim stvarima. A sada joj je sve bilo u dovoljnoj meri jasno. Tih nekoliko sobica u kući lutaka ostaće zauvek granice Timijevog sveta.
<BR>&nbsp;&nbsp;&nbsp;&nbsp;&nbsp;Jadno dete. Jadno dete.
<BR>&nbsp;&nbsp;&nbsp;&nbsp;&nbsp;Najednom je shvatila da joj teku suze. Požurila je u sobu da teši Timija.
<BR>
<BR>&nbsp;&nbsp;&nbsp;&nbsp;&nbsp;29.
<BR>&nbsp;&nbsp;&nbsp;&nbsp;&nbsp;Hoskins se pripremao da proglasi početak sastanka odbora direktora, kad mu telefon zazvoni. Zapiljio se razdraženo u tu spravu. Šta je sad?
<BR>&nbsp;&nbsp;&nbsp;&nbsp;&nbsp;Telefon je nastavio da zvoni.
<BR>&nbsp;&nbsp;&nbsp;&nbsp;&nbsp;"Izvinite", reče on, gledajući po sobi. Prebaci telefon na 'samo-audio' modalitet rada, pa reče: "Hoskins".
<BR>&nbsp;&nbsp;&nbsp;&nbsp;&nbsp;"Doktore Hoskinse, Brus Manhajm ovde. Član Saveta za zakonsko zastupanje dece, što mislim da vam je poznato."
<BR>&nbsp;&nbsp;&nbsp;&nbsp;&nbsp;Hoskins se uzdrža da se ne zakašlje.
<BR>&nbsp;&nbsp;&nbsp;&nbsp;&nbsp;"Da, doktore Manhajme. Šta mogu da učinim za vas?"
<BR>&nbsp;&nbsp;&nbsp;&nbsp;&nbsp;"Gledao sam vas na televiziji sinoć, naravno. Onaj mali neandertalski dečak. Opčinjavajuće, opčinjavajuće; krajnje čudesno naučno ostvarenje!"
<BR>&nbsp;&nbsp;&nbsp;&nbsp;&nbsp;"Pa, hvala. A..."
<BR>&nbsp;&nbsp;&nbsp;&nbsp;&nbsp;"Ali, naravno, ta situacija pokreće izvesna moralna i etička pitanja. Što mislim da vam je poznato. Uzeti dete iz jedne tuđe kulture, odvojiti ga od njegove porodice, u kojoj je gajeno, pa ga preneti u našu eru..." Manhajm zastade. "Mislim da je potrebno da porazgovaramo o tome, doktore Hoskinse."
<BR>&nbsp;&nbsp;&nbsp;&nbsp;&nbsp;"Možda i jeste. Ali u ovom trenutku..."
<BR>&nbsp;&nbsp;&nbsp;&nbsp;&nbsp;"A, pa ne u ovom trenutku", reče Manhajm vedrim, lakim tonom. "Uopšte nisam to nameravao. Samo bih hteo da predložim da se dogovorimo o terminu kad ćemo moći opširnije da raspravimo o pitanjima koja..."
<BR>&nbsp;&nbsp;&nbsp;&nbsp;&nbsp;"Da", reče Hoskins i prevrte oči ka plafonu. "Naravno. Naravno, doktore Manhajm. Ostavite vaš broj mojoj sekretarici, a ona će vas onda pozvati što ranije bude moguće, pa ćemo zakazati razgovor."
<BR>&nbsp;&nbsp;&nbsp;&nbsp;&nbsp;"Vrlo dobro, doktore Hoskinse. Mnogo vam hvala."
<BR>&nbsp;&nbsp;&nbsp;&nbsp;&nbsp;Hoskins spusti slušalicu, pa pogleda sumorno po prostoriji.
<BR>&nbsp;&nbsp;&nbsp;&nbsp;&nbsp;"Brus Manhajm", reče on žalosnim glasom. "Slavni dečji advokat. Hoće da razgovara sa mnom o ovom dečku. Bože, Bože! Bilo je neizbežno, zar ne? I, evo, dabome, došlo je."
<BR>
<BR>&nbsp;&nbsp;&nbsp;&nbsp;&nbsp;30.
<BR>&nbsp;&nbsp;&nbsp;&nbsp;&nbsp;Tokom nedelja koje su usledile gospođica Felouz je osećala da postepeno srasta sa preduzećem 'Stasis Tehnologije', postaje njegov sastavni deo. Dali su joj zasebnu kancelariju, sa njenim imenom na vratima, i to u blizini kuće lutaka (Timijev stasisni mehur nikad nije prestala da naziva tako). Raskinut je njen prvobitni ugovor, a Hoskins joj je dao novi, sa znatnom povišicom plate. Možda je sudbina htela da se njih dvoje povremeno sukobljavaju, ali sumnje nije bilo da je Edit uspela da stekne njegovo poštovanje. Kuću lutaka su pokrili plafonom, kao što je Edit od početka zahtevala; nameštaj su dopunili i poboljšali; dodali su još jedno kupatilo, kao i bolje smeštajne kapacitete za lične stvari gospođice Felouz.
<BR>&nbsp;&nbsp;&nbsp;&nbsp;&nbsp;Hoskins joj je rekao da se na zemljištu koje je u vlasništvu firme može obezbediti i zaseban stan za nju, da ne bi morala da bude na dužnosti dvadeset četiri sata dnevno. To je odbila. "Hoću da ostanem blizu Timija kad spava", objasnila je. "On se skoro svake noći budi plačući. Izgleda da ima vrlo živopisne snove - a i zastrašujuće, rekla bih. Ja uspevam da ga utešim. Ne verujem da bi iko drugi to mogao."
<BR>&nbsp;&nbsp;&nbsp;&nbsp;&nbsp;Gospođica Felouz je ipak povremeno odlazila iz prostorija firme, više zbog uverenja da tako treba nego iz želje da to čini. Odlazila je u grad da obavi sitne poslove - da uloži nešto u banku, da kupi neku igračku ili odevni predmet za Timija, a jednom je čak otišla u bioskop. Ali tokom tih izlazaka uvek se osećala nelagodno što nije uz Timija, uvek je želela da se što pre vrati. Ništa joj nije bilo važno osim tog dečaka. Tokom svih godina rada u bolnici nikad nije stvarno primetila koliko joj je život potpuno usredsređen na decu, koliko su slabe njene veze sa spoljašnjim svetom. To je postalo izuzetno jasno sad kad je i stanovala na radnom mestu. Imala je malo želje za vezom sa ma kim i ma čim izvan, čak nije želela ni da viđa svoje malobrojne prijateljice, koje su većinom bile bolničarke kao i ona. Bilo joj je dovoljno da s njima popriča telefonom; nije osećala jaku potrebu da ih vidi.
<BR>&nbsp;&nbsp;&nbsp;&nbsp;&nbsp;Tokom jednog od tih izleta u grad počela je da shvata koliko se temeljito privikla na Timija. Jednog dana je, naime, uhvatila sebe kako zuri u nekog običnog dečaka na ulici i kritički razmišlja o njegovoj ružnoći: čelo uspravno i visoko, vrh donje vilice strši napred, obrve u ravni čela, nosić jadan i mali. Morala je da se strese da bi prekinula tu začaranost.
<BR>&nbsp;&nbsp;&nbsp;&nbsp;&nbsp;Ona je prihvatila Timija takvog kakav jeste i više nije videla ništa naročito čudno i neobično u njemu, ali činilo se da se i Timi prilično brzo uhodava u svom novom životu. Sve manje se plašio nepoznatih osoba; snovi kao da su ga manje mučili nego ranije; uz Edit se sad ponašao opušteno kao da mu je majka. Sam se oblačio i svlačio. Njegov najčešći odevni predmet bio je jednodelni triko sa rukavima i nogavicama; u njega je Timi ulazio sa jasnim znacima da je zadovoljan što to ume da izvede. Naučio je da pije iz čaše i da upotrebljava - iako nespretno - plastičnu viljušku, pomoću koje je unosio hranu u usta.
<BR>&nbsp;&nbsp;&nbsp;&nbsp;&nbsp;Čak se činilo i da pokušava da nauči engleski.
<BR>&nbsp;&nbsp;&nbsp;&nbsp;&nbsp;Gospođica Felouz nije postigla nikakav uspeh u odgonetanju Timijevog jezika sačinjenog od režanja i kvrckanja. Hoskins je, zaista, bio snimio sve od početka, pa je Edit preslušavala Timijeve izjave i po nekoliko puta, ali u njima nije pronašla nikakav razaznatljiv obrazac reči. Bila su to samo kvrckanja i samo režanja. Izvesne zvuke Timi je stvarao kad je bio gladan, neke druge kad je bio umoran, treće kad se plašio. Ali kao što je Hoskins odavno ukazao, i psi i mačke reaguju prepoznatljivim zvucima na pojedine situacije, pa ipak niko nikad nije razabrao konkretne 'reči' nekog psećeg ili mačjeg 'jezika'.
<BR>&nbsp;&nbsp;&nbsp;&nbsp;&nbsp;Možda ona samo nije uspevala da čuje Timijeve lingvističke obrasce. A takvih obrazaca je možda u njegovom govoru bilo. I sad je bila sigurna da on odista govori nekim jezikom - ali jezikom koji je od modernih jezika toliko udaljen po strukturi, da niko živi ne može ni da počne da shvata kako je ustrojen. Međutim, u nekim sumornijim trenucima plašila se da će se na kraju pokazati da Timi jednostavno nije u stanju da nauči pravi jezik, možda zato što su neandertalci suviše nisko na evolucionoj lestvici i nemaju intelektualni kapacitet za govor, ili zato što je Timi već prošao svoje formativne godine u društvu ljudi koji su govorili samo najjednostavnijim, najprimitivnijim jezikom, pa je sad prekasno da nauči nešto složenije.
<BR>&nbsp;&nbsp;&nbsp;&nbsp;&nbsp;Svojevremeno je proučavala problematiku feralne dece - što će reći, dece koja su duže vremena provela u divljini, u primitivnim područjima, živeći sasvim sama i praktično životinjski - pa je znala da ta deca, čak i kad budu pronađena i vraćena u civilizaciju, obično nikad ne razviju sposobnost da izgovore više od nekoliko jednostavnih mumlanja. Pokazalo se da dete, čak i ako ima sve fiziološke i psihološke preduslove za govor, mora dobiti i prave podsticaje za učenje, i to u ranim godinama života, inače nikad neće naučiti da govori.
<BR>&nbsp;&nbsp;&nbsp;&nbsp;&nbsp;Gospođica Felouz je očajnički priželjkivala da Timi dokaže da su ona i doktor Mekintajer u tom pogledu u zabludi i da izbije argumente iz ruku svima onima koji misle da on nije čovek. A koja crta razdvaja ljude od životinja jasnije nego sposobnost govora?
<BR>&nbsp;&nbsp;&nbsp;&nbsp;&nbsp;"Mleko", reče ona pokazujući prstom. "Čaša mleka."
<BR>&nbsp;&nbsp;&nbsp;&nbsp;&nbsp;Timi načini zvuke koje je ona smatrala zvucima gladi.
<BR>&nbsp;&nbsp;&nbsp;&nbsp;&nbsp;"Da. Gladan. Hoćeš mleko?"
<BR>&nbsp;&nbsp;&nbsp;&nbsp;&nbsp;Nikakvog odgovora.
<BR>&nbsp;&nbsp;&nbsp;&nbsp;&nbsp;Ona pokuša drugim načinom.
<BR>&nbsp;&nbsp;&nbsp;&nbsp;&nbsp;"Timi - ti. Ti - Timi." Pokazivala je prstom.
<BR>&nbsp;&nbsp;&nbsp;&nbsp;&nbsp;Buljio je u njen prst. I ćutao.
<BR>&nbsp;&nbsp;&nbsp;&nbsp;&nbsp;"Timi šeta."
<BR>&nbsp;&nbsp;&nbsp;&nbsp;&nbsp;"Timi jede."
<BR>&nbsp;&nbsp;&nbsp;&nbsp;&nbsp;"Timi se smeje."
<BR>&nbsp;&nbsp;&nbsp;&nbsp;&nbsp;"Ja - Felouz. Ti - Timi."
<BR>&nbsp;&nbsp;&nbsp;&nbsp;&nbsp;I svaki put, ništa.
<BR>&nbsp;&nbsp;&nbsp;&nbsp;&nbsp;Ovo je beznadežno, razmišljala je gospođica Felouz gorko. Nema nade, nema, nema!
<BR>&nbsp;&nbsp;&nbsp;&nbsp;&nbsp;"Priča?"
<BR>&nbsp;&nbsp;&nbsp;&nbsp;&nbsp;"Pije?"
<BR>&nbsp;&nbsp;&nbsp;&nbsp;&nbsp;"Jede?"
<BR>&nbsp;&nbsp;&nbsp;&nbsp;&nbsp;"Smeje?"
<BR>&nbsp;&nbsp;&nbsp;&nbsp;&nbsp;"Jede", reče Timi iznenada.
<BR>&nbsp;&nbsp;&nbsp;&nbsp;&nbsp;Bila je toliko zapanjena da je maltene ispustila tanjir pun hrane koju je upravo pripremila za njega.
<BR>&nbsp;&nbsp;&nbsp;&nbsp;&nbsp;"Kaži to ponovo!"
<BR>&nbsp;&nbsp;&nbsp;&nbsp;&nbsp;"Jede."
<BR>&nbsp;&nbsp;&nbsp;&nbsp;&nbsp;Isti zvuci. Nije bilo stvarno razgovetno. Zvučalo je više kao "Jehe". Edit nije stvarno čula nikakvo 'd'. Ali po kontekstu, trebalo bi da tu bude baš 'd'.
<BR>&nbsp;&nbsp;&nbsp;&nbsp;&nbsp;Pružila je tanjir prema njemu, ali tako visoko da ga on nije mogao dohvatiti.
<BR>&nbsp;&nbsp;&nbsp;&nbsp;&nbsp;"Jehe!" reče on ponovo, sa više odlučnosti.
<BR>&nbsp;&nbsp;&nbsp;&nbsp;&nbsp;"Jede?" pitala je Edit. "Hoće jede?"
<BR>&nbsp;&nbsp;&nbsp;&nbsp;&nbsp;"Jeeeehe!" To je sad bilo stvarno nestrpljivo.
<BR>&nbsp;&nbsp;&nbsp;&nbsp;&nbsp;"Evo", reče gospođica Felouz. "Jede, da, Timi. Jede Timi! Tvoja hrana!"
<BR>&nbsp;&nbsp;&nbsp;&nbsp;&nbsp;"Jehe", reče on zadovoljno, dohvati viljušku i navali svojski na hranu.
<BR>&nbsp;&nbsp;&nbsp;&nbsp;&nbsp;Posle ga je pitala: "Da li je bilo dobro? Da li ti se ručak dopao?"
<BR>&nbsp;&nbsp;&nbsp;&nbsp;&nbsp;Ali to je, već, bilo zahtevanje nečeg što je bilo iznad njegovih mogućnosti. Ipak, nije htela sad da odustane. Posle prve reči mogu doći i druge. Moraju doći druge.
<BR>&nbsp;&nbsp;&nbsp;&nbsp;&nbsp;Uperila je prst u njega. "Timi."
<BR>&nbsp;&nbsp;&nbsp;&nbsp;&nbsp;"Mmm-mmmm", reče on.
<BR>&nbsp;&nbsp;&nbsp;&nbsp;&nbsp;Da li je to bio njegov način da kaže 'Timi'?
<BR>&nbsp;&nbsp;&nbsp;&nbsp;&nbsp;"Hoće Timi jede još? Jede?"
<BR>&nbsp;&nbsp;&nbsp;&nbsp;&nbsp;Pokazala je prstom ka njemu, pa prema svojim ustima i načinila pokrete jela. On ju je gledao, ali ništa nije govorio. A i zašto bi? Nije više bio gladan.
<BR>&nbsp;&nbsp;&nbsp;&nbsp;&nbsp;Ali on zna da se zove Timi. Valjda zna?
<BR>&nbsp;&nbsp;&nbsp;&nbsp;&nbsp;"Timi", reče ona opet, i pokaza ka njemu.
<BR>&nbsp;&nbsp;&nbsp;&nbsp;&nbsp;"Mmm-mmm", reče on i kucnu se po grudima.
<BR>&nbsp;&nbsp;&nbsp;&nbsp;&nbsp;Sumnje nije moglo biti. Sva je pretrnula, zapljusnuo ju je talas osećanja - ponosa? radosti? zaprepašćenja? Sva tri. Na trenutak joj se učinilo da će joj suze grunuti na oči.
<BR>&nbsp;&nbsp;&nbsp;&nbsp;&nbsp;Onda je pojurila do interkoma. "Doktore Hoskinse! Hoćete li doći, molim vas? A bilo bi dobro da zovete i doktora Mekintajera!"
<BR>
<BR>&nbsp;&nbsp;&nbsp;&nbsp;&nbsp;31.
<BR>&nbsp;&nbsp;&nbsp;&nbsp;&nbsp;"Na telefonu je opet Brus Manhajm, doktore Hoskinse."
<BR>&nbsp;&nbsp;&nbsp;&nbsp;&nbsp;Hoskins je zurio u slušalicu u svojoj ruci kao da se pretvorila u zmiju. Treći Manhajmov poziv u nepune dve nedelje. Ipak, potrudio se da progovori tonom veselja.
<BR>&nbsp;&nbsp;&nbsp;&nbsp;&nbsp;"O, da, gospodin Manhajm! Baš je lepo čuti vas!"
<BR>&nbsp;&nbsp;&nbsp;&nbsp;&nbsp;"Samo sam želeo da vas obavestim da sam o ishodima našeg vrlo prijateljskog prošlonedeljnog razgovora popričao sa mojim savetodavnim odborom."
<BR>&nbsp;&nbsp;&nbsp;&nbsp;&nbsp;"Da?" reče Hoskins, više ne tako veseljački. On, za razliku od Manhajma, nije imao utisak da je prošlonedeljni razgovor bio mnogo prijateljski. Pre bi rekao da je posredi bio razgovor u kome se jedna strana trpala u tuđa posla, nametala i sve u svemu ponašala odvratno.
<BR>&nbsp;&nbsp;&nbsp;&nbsp;&nbsp;"Rekao sam im da ste na moja preliminarna raspitivanja odgovorili na veoma zadovoljavajući način."
<BR>&nbsp;&nbsp;&nbsp;&nbsp;&nbsp;"Drago mi je što to čujem."
<BR>&nbsp;&nbsp;&nbsp;&nbsp;&nbsp;"Ovde preovlađuje osećanje da mi, zasad, nećemo želeti da preduzimamo nikakve akcije u vezi sa tim neandertalskim dečakom, ali da ćemo morati da nastavimo sa pomnim praćenjem situacije, dok ne upotpunimo svoja proučavanja celog tog pitanja. Zvaću vas iduće nedelje, sa jednim daljim spiskom elemenata koji treba da budu razjašnjeni. Smatrao sam da biste voleli to da znate."
<BR>&nbsp;&nbsp;&nbsp;&nbsp;&nbsp;"Ovaj... da", reče Hoskins. "Baš vam hvala što ste me o tome obavestili, gospodine Manhajme."
<BR>&nbsp;&nbsp;&nbsp;&nbsp;&nbsp;Sklopio je oči i prisilio sebe da lagano udiše i izdiše.
<BR>&nbsp;&nbsp;&nbsp;&nbsp;&nbsp;Baš vam hvala, gospodine Manhajme. Baš je ljubazno od vas što ste nam dozvolili da nastavimo naš posao, zasad. Naime, samo dok vi ne proučite ceeeeelo pitanje jako dobro. Hvala. Onol'ko, onol'ko, onol'ko vam hvala.
<BR>
<BR>&nbsp;&nbsp;&nbsp;&nbsp;&nbsp;32.
<BR>&nbsp;&nbsp;&nbsp;&nbsp;&nbsp;Dan kada je Timi izgovorio svoje prve engleske reči bio je za gospođicu Felouz čudesan. Ali ubrzo su došli drugi, daleko manje čudesni dani.
<BR>&nbsp;&nbsp;&nbsp;&nbsp;&nbsp;Problem se sastojao u tome što Timi nije bio samo klinac koga su sticajem okolnosti dali njoj na čuvanje. On je bio izuzetan naučni primerak, pa su se naučnici sa svih strana sveta tiskali oko njega, boreći se međusobno za povlasticu da ga proučavaju. Doktor Džejkobs i doktor Mekintajer bili su tek početak tog talasa, prvi nagoveštaji dolazeće poplave.
<BR>&nbsp;&nbsp;&nbsp;&nbsp;&nbsp;Naravno, njih dvojica su se i sledećih dana često pojavljivala. Imali su sreću da prvi 'napadnu' Timija i time su stekli nekakvo pravo 'unutrašnjih', kao da su 'iz kuće'. Ali bilo im je jasno da ne mogu imati monopol na njega. Čitava horda antropologa, psihologa, istoričara kulture i specijalista za desetak drugih oblasti bila je pred vratima, kucajući i zahtevajući ulazak. A svaki od njih imao je svoj program rada sa tim neandertalskim dečakom.
<BR>&nbsp;&nbsp;&nbsp;&nbsp;&nbsp;Činjenica da je Timi progovorio na engleskom još je više razbuktala njihove ambicije. Neki od njih su se ponašali kao da mogu jednostavno da sednu sa Timijem i da mu počnu postavljati pitanja o onome šta je zapamtio iz života u paleolitskoj eri:
<BR>&nbsp;&nbsp;&nbsp;&nbsp;&nbsp;"Koje vrste životinja je tvoje pleme lovilo?"
<BR>&nbsp;&nbsp;&nbsp;&nbsp;&nbsp;"Kakva su bila religijska uverenja tvog naroda?"
<BR>&nbsp;&nbsp;&nbsp;&nbsp;&nbsp;"Da li ste obavljali sezonske migracije?"
<BR>&nbsp;&nbsp;&nbsp;&nbsp;&nbsp;"Da li je bilo ratovanja između plemena?"
<BR>&nbsp;&nbsp;&nbsp;&nbsp;&nbsp;"A između tvoje i one druge podvrste?"
<BR>&nbsp;&nbsp;&nbsp;&nbsp;&nbsp;Timi im je bio jedini dostupni izvor podataka. U njihovim umovima sve je kiptelo od raznih pitanja na koja je samo Timi mogao dati odgovor. Kaži nam, kaži nam, kaži nam, kaži nam! Hoćemo da znamo sve što se ima znati o tvom narodu i njegovim...
<BR>&nbsp;&nbsp;&nbsp;&nbsp;&nbsp;rodbinskim odnosima...
<BR>&nbsp;&nbsp;&nbsp;&nbsp;&nbsp;totemskim životinjama...
<BR>&nbsp;&nbsp;&nbsp;&nbsp;&nbsp;lingvističkim grupama...
<BR>&nbsp;&nbsp;&nbsp;&nbsp;&nbsp;shvatanjima astronomije...
<BR>&nbsp;&nbsp;&nbsp;&nbsp;&nbsp;tehnološkim veštinama...
<BR>&nbsp;&nbsp;&nbsp;&nbsp;&nbsp;Ali, dabome, niko nije uspeo da postavi Timiju nijedno od tih očaravajućih pitanja, zato što je Timijev engleski, iako iz dana u dan sve bolji, ostajao ograničen na rečenice tipa 'Timi jede sad' i 'Čovek ode, ode sad'.
<BR>&nbsp;&nbsp;&nbsp;&nbsp;&nbsp;Osim toga, jedino je gospođica Felouz mogla iole pouzdano da ga razume. Za druge ljude, pa čak i za one koji su Timija viđali gotovo svakodnevno, njegovi zgusnuti, pridavljeni pokušaji izgovaranja reči predstavljali su samo daleke nagoveštaje nekog značenja. Pokazalo se da su ranije pretpostavke o jezičkoj sposobnosti neandertalaca bile bar jednim delom tačne: neandertalci su imali intelektualnu sposobnost da govore, pa i anatomsku sposobnost da izgovaraju razumljive reči, ali zbog građe jezika i grla nisu mogli da stvore one visoko artikulisane glasove koji su za moderne jezike potrebni. Ili, bar, Timi to nije mogao. Čak je i gospođica Felouz morala najčešće jako da se napregne da bi razabrala šta on to pokušava da kaže.
<BR>&nbsp;&nbsp;&nbsp;&nbsp;&nbsp;U tom poslu, svi su se osećali uskraćeno - i Timi, i gospođica Felouz, i naročito naučnici koji su toliko čeznuli da ispituju dečaka. Sad se još bolnije osećalo koliko je Timi izdvojen. Iako je počeo da se osposobljava za razgovor sa svojim otmičarima - a to smo mi, pomišljala ge gospođica Felouz mnogo puta, mi smo njegovi otmičari - on se morao silno truditi da bi preneo čak i najjednostavnije misli jedinoj osobi koja je uspevala da ga koliko-toliko razume.
<BR>&nbsp;&nbsp;&nbsp;&nbsp;&nbsp;Koliko usamljen on mora biti! - pomišljala je.
<BR>&nbsp;&nbsp;&nbsp;&nbsp;&nbsp;I koliko zbunjen i uplašen zbog sve te neprekidne gužve oko njega!
<BR>&nbsp;&nbsp;&nbsp;&nbsp;&nbsp;Davala je sve od sebe da ga zaštiti. Nije mogla i nije htela da natera sebe na prihvatanje saznanja da je samo učesnica u jednom naučnom eksperimentu. Svakako je to bila, ali u središtu eksperimenta našlo se jedno malo, nesrećno dete, a Edit nije mogla dozvoliti da se prema tom detetu postupa isključivo kao prema naučnom uzorku.
<BR>&nbsp;&nbsp;&nbsp;&nbsp;&nbsp;Fiziolozi su mu odredili posebnu ishranu. Ona mu je kupovala igračke. Dodijavali su joj zahtevima da se Timi slika rentgenom, da mu se uzimaju uzorci krvi, pa čak i kose. Ona ga je učila pesmama i pesmicama za malu decu. Podvrgavali su Timija obimnim i zamornim testovima refleksa i koordinacije, oštrine vida i sluha, intuitivne inteligencije. Posle ga je gospođica Felouz tešila, grlila i mazila sve dok se Timi ne bi opet smirio.
<BR>&nbsp;&nbsp;&nbsp;&nbsp;&nbsp;Zahtevali su sve više i više njegovog vremena.
<BR>&nbsp;&nbsp;&nbsp;&nbsp;&nbsp;Ona je insistirala da ta svakodnevna izlaganja 'inkviziciji' moraju biti vremenski strogo ograničena. Njeni stavovi pobeđivali su najčešće, ali ne uvek. Naučnici koji su dolazili u posete smatrali su, nesumnjivo, da je gospođica Felouz strašilo, čudovište, prepreka sticanju znanja, žena zadrta i nerazumna. Gospođica Felouz nije marila za to. Nek misle šta im volja; ona se brine za Timijevu, a ne za njihovu dobrobit.
<BR>&nbsp;&nbsp;&nbsp;&nbsp;&nbsp;Njen jedini, bar kakav-takav 'saveznik' bio je Hoskins. Dolazio je skoro svakog dana u posetu kući lutaka. Gospođici Felouz je bilo jasno da je Hoskinsu dobrodošla svaka prilika za izmicanje od sve težih direktorskih poslova u firmi i da se, uz to, i emotivno vezao za dete koje je izazivalo toliku gužvu; ali njoj se takođe činilo da Hoskins voli i da razgovara sa njom.
<BR>&nbsp;&nbsp;&nbsp;&nbsp;&nbsp;(Sad je već i znala što-šta o njemu. On je pronašao metod za analizovanje refleksija koje se od mezonskog zraka, poslatog u prošlost, odbijaju do sadašnjosti; on je bio jedan od pronalazača metoda za uspostavljanje stasisa; njegovo ponašanje, često hladno i strogo službeno, bilo mu je način za prikrivanje stvarne, blage prirode koju su pojedini ljudi uspevali veoma lako da zloupotrebe; a što se braka tiče, ooo, da, bio je oženjen, sasvim nesumnjivo i srećno oženjen.)
<BR>&nbsp;&nbsp;&nbsp;&nbsp;&nbsp;Jednog dana Hoskins je ušao upravo u času kad je Edit imala 'erupciju' ljutnje.
<BR>&nbsp;&nbsp;&nbsp;&nbsp;&nbsp;Taj dan je išao loše, veoma loše. Banuli su neki fiziolozi iz Kalifornije, čitava ekipa, sa novim nizom testova kroz koje su hteli da provedu Timija odmah, odmah; nešto u vezi sa građom karlice i držanjem tela. U tim testovima trebalo je upotrebiti neku zamršenu skalameriju od hladnih metalnih poluga i trebalo je da ih Timi poprilično gura i pritiska. Timi u tom času nije bio osobito raspoložen da ga guraju i potiskuju između hladnih metalnih poluga. Gospođa Felouz je posmatrala kako s njim manipulišu kao da je neka laboratorijska životinja, a onda je osetila u sebi vreli talas želje da ih sve pobije.
<BR>&nbsp;&nbsp;&nbsp;&nbsp;&nbsp;"Dosta!" uzviknula je konačno. "Napolje! Napolje!"
<BR>&nbsp;&nbsp;&nbsp;&nbsp;&nbsp;Blenuli su u nju.
<BR>&nbsp;&nbsp;&nbsp;&nbsp;&nbsp;"Rekla sam, napolje! Ispitivanje je završeno. Dečko je umoran. Zavrćete mu noge i opterećujete kičmu. Zar ne vidite da plače? Napolje! Napolje!"
<BR>&nbsp;&nbsp;&nbsp;&nbsp;&nbsp;"Ali, gospođice Felouz..."
<BR>&nbsp;&nbsp;&nbsp;&nbsp;&nbsp;Počela je da prikuplja njihove instrumente. Oni su ih, opet, hitro dograbili iz njenih ruku. Pokazala je ispruženim prstom ka vratima, a oni su, gunđajući između sebe, brzo izišli napolje.
<BR>&nbsp;&nbsp;&nbsp;&nbsp;&nbsp;Zurila je za njima, slepa od besa; pitala se kakav je nepodnošljivi upad sad na redu. Timi je stajao iza nje i jecao. Onda je shvatila da je Hoskins tu.
<BR>&nbsp;&nbsp;&nbsp;&nbsp;&nbsp;"Neki problem?" upita on.
<BR>&nbsp;&nbsp;&nbsp;&nbsp;&nbsp;Besno se zagledala u njega. "Još kako!"
<BR>&nbsp;&nbsp;&nbsp;&nbsp;&nbsp;Okrenula se Timiju i načinila jedan pokret, a on joj je pritrčao, doskočio u njeno naručje, uhvatio se rukama i nogama za nju. Čula ga je kako mrmlja nešto, vrlo tiho, reči koje nije mogla razabrati. Prigrlila ga je jače.
<BR>&nbsp;&nbsp;&nbsp;&nbsp;&nbsp;Hoskins reče sumornim glasom: "On ne izgleda srećan."
<BR>&nbsp;&nbsp;&nbsp;&nbsp;&nbsp;"Da li biste vi bili, na njegovom mestu? Svakog dana ga spopadaju sa tim uzorcima krvi i raznim čačkanjima i testiranjima. Trebalo je da vidite šta su maločas pokušali da mu urade - izgledalo je kao pokušaj da se proveri na koji način su mu noge uglavljene u telo. A i hranu su mu promenili. Ova sintetička dijeta na kojoj ga Džejkobs drži još od ponedeljka - ja to ne bih dala ni svinji."
<BR>&nbsp;&nbsp;&nbsp;&nbsp;&nbsp;"Doktor Džejkobs kaže da će mu to dati veću snagu, da bi bolje izdržao..."
<BR>&nbsp;&nbsp;&nbsp;&nbsp;&nbsp;"Izdržao šta? Još obimnija testiranja?"
<BR>&nbsp;&nbsp;&nbsp;&nbsp;&nbsp;"Treba da imate na umu, gospođice Felouz, da je osnovna svrha ovog eksperimenta da saznamo najviše što možemo o..."
<BR>&nbsp;&nbsp;&nbsp;&nbsp;&nbsp;"Ja to imam na umu, doktore Hoskinse. Ali vi imajte na umu da nam ovo ovde nije hrčak ili zamorče ili šimpanza, nego pravo ljudsko biće."
<BR>&nbsp;&nbsp;&nbsp;&nbsp;&nbsp;"To niko ne poriče", reče Hoskins. "Međutim..."
<BR>&nbsp;&nbsp;&nbsp;&nbsp;&nbsp;Opet mu je upala u reč. "Ali ipak svi vi prenebregavate činjenicu da on jeste ono što jeste, ljudsko biće, ljudsko dete. Pretpostavljam da ga vidite samo kao nekog malog majmuna u pantalonicama i da mislite da možete..."
<BR>&nbsp;&nbsp;&nbsp;&nbsp;&nbsp;"Mi ga ne vidimo kao..."
<BR>&nbsp;&nbsp;&nbsp;&nbsp;&nbsp;"Vidite ga! Tako ga vidite! Doktore Hoskinse, ja insistiram. Rekli ste mi da Timijev dolazak 'postavlja vašu kompaniju na mapu'. Ako imate iole ikakvo osećanje zahvalnosti za to, morate držati te ljude podalje od Timija bar dok on ne odraste dovoljno da malo bolje razume šta se od njega hoće. Posle pojedinih neprijatnih susreta sa njima, on ima noćne more, nesanicu, ponekad satima cvili. I zato vas sad upozoravam..." (njen bes odskoči do iznenadnog vrhunca) "...da ih više neću puštati unutra! Neću!"
<BR>&nbsp;&nbsp;&nbsp;&nbsp;&nbsp;(Shvatila je da joj je glas već neko vreme postajao sve jači i da je, zapravo, već počela da viče. Ali nije se mogla uzdržati.)
<BR>&nbsp;&nbsp;&nbsp;&nbsp;&nbsp;Hoskins ju je gledao duboko zabrinut.
<BR>&nbsp;&nbsp;&nbsp;&nbsp;&nbsp;"Oprostite", reče ona nekoliko trenutaka posle toga, tonom daleko umerenijim. "Nisam htela tako da se dernjam."
<BR>&nbsp;&nbsp;&nbsp;&nbsp;&nbsp;"Shvatam da ste uznemireni. Shvatam i zašto."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Doktor Džejkobs me uverava da je dečakovo zdravlje odlično i da neće biti nimalo narušeno ovim ispitivanjima kojima je Timi... podvrgnut."
<BR>&nbsp;&nbsp;&nbsp;&nbsp;&nbsp;"Onda doktor Džejkobs treba i da prespava jednu noć ovde, pa će možda drugačije da sagleda stvari", reče gospođica Felouz. Videla je iznenađenje u Hoskinsovim očima i odmah pocrvenela zbog drugog, nehotičnog i slabo verovatnog značenja tih reči koje je upravo izrekla. "Neka čuje kako Timi plače u mraku. Neka vidi kako ja moram da idem u Timijevu sobu da ga držim i da mu pevam uspavanke. Neće biti narušeno, doktore Hoskinse? Ako nije narušeno svim ovim, to je zato što je Timi proveo prvih nekoliko godina svog života pod najgroznijim zamislivim uslovima i nekako ih preživeo. Dete koje u toku ledenog doba preživi zimu verovatno može da preživi i mnoga ćuškanja i oprobavanja od strane ljudi u belim mantilima. Ali iz toga ne proističe da su takvi postupci dobri za Timija."
<BR>&nbsp;&nbsp;&nbsp;&nbsp;&nbsp;"Biće potrebno da porazgovaramo o vremenskom planu istraživačkog rada već na sledećoj sednici našeg osoblja."
<BR>&nbsp;&nbsp;&nbsp;&nbsp;&nbsp;"Da. I imaće o čemu da se raspravlja. Treba podsetiti sve i svakoga da Timi ima pravo na human tretman. Ima pravo da se prema njemu postupa ljudski."
<BR>&nbsp;&nbsp;&nbsp;&nbsp;&nbsp;Hoskins se osmehnuo. Pogledala ga je upitno.
<BR>&nbsp;&nbsp;&nbsp;&nbsp;&nbsp;"Upravo sam razmišljao o tome koliko ste se promenili od onog prvog dana, kad ste se onoliko ljutili što sam vam utrapio malog neandertalca. Bili ste voljni da date ostavku, sećate se?"
<BR>&nbsp;&nbsp;&nbsp;&nbsp;&nbsp;"Nikad ja ne bih dala ostavku", reče gospođica Felouz tiho.
<BR>&nbsp;&nbsp;&nbsp;&nbsp;&nbsp;"Rekli ste 'ostaću uz njega - još neko vreme'. Baš tim rečima. Izgledali ste vrlo uzbunjeno. Morao sam da vas ubeđujem da ćete se stvarno brinuti o detetu, a ne o nekakvom malom primatu koji treba da bude stavljen u zoološki vrt."
<BR>&nbsp;&nbsp;&nbsp;&nbsp;&nbsp;Gospođica Felouz je oborila pogled. Tiho reče: "Pa, valjda u prvi mah nisam sasvim razumela..." i zaćuta.
<BR>&nbsp;&nbsp;&nbsp;&nbsp;&nbsp;Pogledala je Timija, koji se još čvrsto držao za nju. Sad je bio mnogo smireniji. Stavila ga je na tlo, pljesnula ga po turu i poslala ga u sobu sa igračkama. U trenutku kad je Timi otvarao vrata te sobe, Hoskins baci pogled u nju i kratko se nasmeši, videći koliko igračaka ima unutra.
<BR>&nbsp;&nbsp;&nbsp;&nbsp;&nbsp;"Boga mi, ima toga, ima", reče on.
<BR>&nbsp;&nbsp;&nbsp;&nbsp;&nbsp;"To jadno dete zaslužuje igračke. Ništa drugo osim tih igračaka nema, a zarađuje ih onim kroz šta prolazi."
<BR>&nbsp;&nbsp;&nbsp;&nbsp;&nbsp;"Naravno. Naravno. Treba da mu nabavimo i više. Poslaću vam narudžbenicu. Sve što bi po vašem mišljenju on voleo da ima..."
<BR>&nbsp;&nbsp;&nbsp;&nbsp;&nbsp;Gospođica Felouz se toplo osmehnu. "Volite vi Timija, je l' tako da ga volite?"
<BR>&nbsp;&nbsp;&nbsp;&nbsp;&nbsp;"Kako bih mogao da ga ne volim? Tako tvrd momčić! Tako hrabar."
<BR>&nbsp;&nbsp;&nbsp;&nbsp;&nbsp;"Hrabar jeste."
<BR>&nbsp;&nbsp;&nbsp;&nbsp;&nbsp;"A hrabri ste i vi, gospođice Felouz."
<BR>&nbsp;&nbsp;&nbsp;&nbsp;&nbsp;Nije znala šta bi sad to trebalo da znači. Stajali su nekoliko trenutaka ćuteći, tako suočeni. Hoskins kao da je spustio svoj odbrambeni "gard". Videla je u njegovim očima duboki umor.
<BR>&nbsp;&nbsp;&nbsp;&nbsp;&nbsp;Reče, iskreno zabrinuta: "Izgledate premoreno, doktore Hoskinse."
<BR>&nbsp;&nbsp;&nbsp;&nbsp;&nbsp;"Zar izgledam, gospođice Felouz?" Nasmejao se, ne mnogo uverljivo. "Onda ću morati da se vežbam da izgledam živahnije."
<BR>&nbsp;&nbsp;&nbsp;&nbsp;&nbsp;"Da li je iskrsao neki problem za koji bi ja trebalo da znam?"
<BR>&nbsp;&nbsp;&nbsp;&nbsp;&nbsp;"Problem?" Ovo kao da ga je iznenadilo. "Ne, nema problema! Odakle vam takva pomisao? Imam posao koji od mene mnogo traži, to je sve. Ne zbog neke naročite složenosti, znate. Meni složenost ne smeta. Ali ovo nije zanimanje kojim najviše volim da se bavim. Kad bih mogao jednostavno opet da se bacim na laboratorijski rad..." Odmahnuo je glavom. "Dobro, to sad nije važno. Uzeo sam u obzir vašu žalbu, gospođice Felouz. Videćemo šta možemo uraditi u smislu da bar malo smanjimo Timijev program istraživačkih razgovora. Naime, onoliko koliko legitimno možemo, imajući u vidu veliku važnost sveg onog znanja koje se od Timija može dobiti. Siguran sam da me shvatate."
<BR>&nbsp;&nbsp;&nbsp;&nbsp;&nbsp;"Sigurna sam da shvatam", reče gospođica Felouz, tonom koji je možda bio malčice previše suv.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
