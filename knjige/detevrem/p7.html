<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROUČAVANJE
<P>&nbsp;&nbsp;&nbsp;&nbsp;&nbsp;17.
<BR>&nbsp;&nbsp;&nbsp;&nbsp;&nbsp;Pre podne. Opet ga je okupala - uz daleko manje bitke nego juče - a onda ga je prilično podrobno pregledala. Imao je izvestan broj modrica i ogrebotina koje se i mogu očekivati kod dečaka koji živi u primitivnim uslovima, ali nijedan znak bolesti niti ozbiljnih povreda. Uspela je, čak, uz beskrajno strpljenje i umirujuće pevuckanje, da mu podreže nokte na rukama. Nokti na nogama morali su da sačekaju neko drugo vreme. Ni ona ni dečak nisu imali dovoljno izdržljivosti da se danas pozabave novim manikirskim poslovima.
<BR>&nbsp;&nbsp;&nbsp;&nbsp;&nbsp;Nije ni primetila da su se vrata stasis-mehura otvorila dok je ona radila te poslove. Hoskins je stajao pred njom, ćuteći, ruku prekrštenih na grudima. Mogao je tu biti već nekoliko minuta.
<BR>&nbsp;&nbsp;&nbsp;&nbsp;&nbsp;"Smem li ući?" upita on.
<BR>&nbsp;&nbsp;&nbsp;&nbsp;&nbsp;Gospođica Felouz kratko klimnu glavom. "Reklo bi se da ste već ušli, a?"
<BR>&nbsp;&nbsp;&nbsp;&nbsp;&nbsp;"Misli, u vaš radni prostor. Niste odgovorili kad sam vas pozvao spolja, preko interkoma."
<BR>&nbsp;&nbsp;&nbsp;&nbsp;&nbsp;"Bila sam zauzeta. Možda ćete morati da govorite glasnije. Ali, uđite!"
<BR>&nbsp;&nbsp;&nbsp;&nbsp;&nbsp;Kad je Hoskins ušao, dečak je ustuknuo. Nelagodno je motrio Hoskinsa i činilo se da je spreman da klisne u zadnju sobu. Gospođica Felouz se osmehnula i pozvala ga prstom; dečko joj priđe i uhvati se za nju, obavijajući svoje male krive noge - tako mršave, strašno mršave - oko nje.
<BR>&nbsp;&nbsp;&nbsp;&nbsp;&nbsp;Izraz lica blizak strahopoštovanju rascveta se na Hoskinsovom licu.
<BR>&nbsp;&nbsp;&nbsp;&nbsp;&nbsp;"Veliki napredak ste postigli, gospođice Felouz!"
<BR>&nbsp;&nbsp;&nbsp;&nbsp;&nbsp;"Malo toplog griza može postići čuda."
<BR>&nbsp;&nbsp;&nbsp;&nbsp;&nbsp;"Čini se da vam je već veoma privržen."
<BR>&nbsp;&nbsp;&nbsp;&nbsp;&nbsp;"Umem da radim ono što se očekuje od mene, doktore Hoskinse. Zar je to toliko zapanjujuće?"
<BR>&nbsp;&nbsp;&nbsp;&nbsp;&nbsp;Pocrveneo je. "Nisam mislio da predložim..."
<BR>&nbsp;&nbsp;&nbsp;&nbsp;&nbsp;"Ne, naravno da niste. Razumem. Bio je mala, divlja životinja kad ste ga poslednji put videli, juče, a sad..."
<BR>&nbsp;&nbsp;&nbsp;&nbsp;&nbsp;"Sad uopšte nije životinja."
<BR>&nbsp;&nbsp;&nbsp;&nbsp;&nbsp;"Nije", reče gospođica Felouz. "Uopšte nije životinja." Oklevala je samo tren. Onda reče: "Ja sam o tome u prvi mah imala izvesne sumnje."
<BR>&nbsp;&nbsp;&nbsp;&nbsp;&nbsp;"Kako bih to mogao zaboraviti? Vaša indignacija bila je znatna."
<BR>&nbsp;&nbsp;&nbsp;&nbsp;&nbsp;"Ali više nije. Prejako sam reagovala. Valjda sam na prvi pogled stvarno pomislila da je to nešto između dečaka i čovekolikog majmuna, a ja nisam bila spremna da radim sa nečim takvim. Ali on se zapanjujuće brzo snalazi. To nije čovekoliki majmun, doktore Hoskinse. Zapravo je veoma inteligentan. Veoma dobro se slažemo."
<BR>&nbsp;&nbsp;&nbsp;&nbsp;&nbsp;"Drago mi je što to čujem. Znači li to, dakle, da ste odlučili da zadržite ovo zaposlenje?"
<BR>&nbsp;&nbsp;&nbsp;&nbsp;&nbsp;Uputila mu je čelični pogled. "Tu sumnje nikad nije bilo. Je li tako, doktore Hoskinse?"
<BR>&nbsp;&nbsp;&nbsp;&nbsp;&nbsp;"Pa..." Hoskins slegnu ramenima. "Valjda nije bilo. Znate, gospođice Felouz, niste vi ovde jedina koja je bila malo na ivici nerava. Pretpostavljam da možete oceniti kakav je ogroman trud uložen u ovaj projekat i koliko nam zavisi od njegovog uspeha. Sad, kad je uspeh postignut, štaviše ogroman uspeh, ne možemo da se ne osetimo malčice ošamućeno. Kao čovek koji je sakupio svu svoju snagu da provali vrata koja su mu zaprečila put. On jurne, a vrata popuste pod njegovim naletom, dajući samo mali delić onog otpora koji je on očekivao, i on uleće u mesto gde je toliko želeo da stigne; a onda, kad je stigao, zaustavlja se, osvrće se pomalo zbunjeno, i pita se: 'Dobro, najzad sam tu, a šta ću sad?'"
<BR>&nbsp;&nbsp;&nbsp;&nbsp;&nbsp;"Dobro pitanje, doktore Hoskinse. Šta sad? Dovešćete svakojake stručnjake da pregledaju dečaka, zar ne? Specijaliste za preistorijski život i slične?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Ubrzo ćete ovde imati nekog ko će dečaka temeljito medicinski pregledati, pretpostavljam."
<BR>&nbsp;&nbsp;&nbsp;&nbsp;&nbsp;"Da, prirodna stvar. Ali, on je zdrav, slažete se? U osnovi zdrav?"
<BR>&nbsp;&nbsp;&nbsp;&nbsp;&nbsp;"U osnovi, da. To je čvrst mali momak. Ali ja nisam lekar, a on nije imao još nikakav internistički pregled. Nije isto izgledati zdrav i biti zdrav. Moguće je da on u sebi nosi gomilu parazita, ameba, protozoa, svačega. Verovatno ih i ima. Ti organizmi su za njega možda bezopasni, a možda i ne. Čak i ako ne ugrožavaju njegovo zdravlje ozbiljno, mogli bi ugroziti naše."
<BR>&nbsp;&nbsp;&nbsp;&nbsp;&nbsp;"O tome smo već razmišljali. U podne će doći dr Džejkobs da obavi nekoliko preliminarnih testova. On je lekar sa kojim ćete sarađivati sve dok ovaj projekt bude trajao. Ako dr Džejkobs ne bude suviše uznemirio dečaka, posle će doći i dr Mekintajer iz Smitsonijanskog instituta da obavi prvi antropološki pregled. A onda će i mediji navaliti, dabome."
<BR>&nbsp;&nbsp;&nbsp;&nbsp;&nbsp;To ju je trglo. "Mediji? Novinari? Koji? Kada?"
<BR>&nbsp;&nbsp;&nbsp;&nbsp;&nbsp;"Pa - oni će želeti da vide dečaka što pre bude moguće, gospođice Felouz. Kandid Devenej je već otkrio javnosti šta je učinjeno. Do večeras, svaka novinska i TV redakcija iz celog sveta lupaće u naša vrata."
<BR>&nbsp;&nbsp;&nbsp;&nbsp;&nbsp;Gospođica Felouz spusti pogled ka dečaku i položi jednu šaku zaštitnički na njegovo rame. Dečko se samo malo trže i zadrhta, ali ne ustuknu od njenog dodira.
<BR>&nbsp;&nbsp;&nbsp;&nbsp;&nbsp;"Ispunićete ovaj stančić novinarima i kamerama? Tokom njegovog prvog celog dana ovde?"
<BR>&nbsp;&nbsp;&nbsp;&nbsp;&nbsp;"Pa, nismo baš razmišljali o..."
<BR>&nbsp;&nbsp;&nbsp;&nbsp;&nbsp;"Ne", reče ona, "niste razmišljali. To se jasno vidi. Čujte, doktore Hoskinse, on je vaš neandertalčić i vi možete s njim da radite šta god hoćete. Ali ovde neće ući nikakvi novinari dok on ne prođe kroz medicinske provere i dok ne dobije crno na belo da je zdrav: to je minimum. A bilo bi bolje da se i posle toga pričeka, da mu se pruži dovoljno vremena da se prilagodi na boravak ovde. Razumete šta kažem, zar ne?"
<BR>&nbsp;&nbsp;&nbsp;&nbsp;&nbsp;"Gospođice Felouz, svakako znate da je publicitet bitan deo..."
<BR>&nbsp;&nbsp;&nbsp;&nbsp;&nbsp;"Da. Takva su vremena. Publicitet je bitan deo svega. Zamislite kakav će to publicitet biti ako dete umre od napada panike pred samim kamerama!"
<BR>&nbsp;&nbsp;&nbsp;&nbsp;&nbsp;"Gospođice Felouz!"
<BR>&nbsp;&nbsp;&nbsp;&nbsp;&nbsp;"Ili ako navuče nazeb od nekog od vaših dragocenih reportera. Pokušala sam da vam objasnim, kad sam tražila sterilno okruženje, da je njegova sposobnost da se odupre napadu sadašnjih infektivnih mikroorganizama ravna nuli. Nuli. On nema antitela, nema urođenu otpornost, ništa čime bi se mogao..."
<BR>&nbsp;&nbsp;&nbsp;&nbsp;&nbsp;"Molim vas, gospođice Felouz. Molim vas."
<BR>&nbsp;&nbsp;&nbsp;&nbsp;&nbsp;"A šta ako im on prenese neku lepu, malu kugu iz kamenog doba na koju mi nismo nimalo otporni?"
<BR>&nbsp;&nbsp;&nbsp;&nbsp;&nbsp;"U redu, gospođice Felouz. Objasnili ste svoje gledište."
<BR>&nbsp;&nbsp;&nbsp;&nbsp;&nbsp;"Hoću da budem sasvim sigurna da jesam. Ono što kažem jeste: medijski nastup može da čeka. Dečaku su prvo potrebne sve zaštitne vakcine. Veliko je zlo i to što je bio izložen prisustvu onolike gomile ljudi noćas; ali, da ovde dotutnji rulja reportera, to ne dozvoljavam ni danas, a ni sutra. Ako hoće, neka ga fotografišu sa balkona, zasad; neka se drže sasvim izvan zone stasisa, kao da ovde imamo bebu, a tražim i da budu tihi. Vremenski raspored za video-snimanja možemo prirediti danas, po podne. Da, kad je reč o prostoru iznad nas - i sada mi smeta ovaj stupanj izloženosti. Tražim da se moje prostorije pokriju krovom. Za prvo vreme može poslužiti i neka vrsta ter-papira; ne želim da se baš sad pojave radnici i da počnu da treskaju zidarskom opremom. Ali mislim da se i ostali deo ove kuće lutaka može bezbedno pokriti plafonom."
<BR>&nbsp;&nbsp;&nbsp;&nbsp;&nbsp;Hoskins se osmehnu. "Vi to baš onako po-sred-srede. Vi ste vrlo energična žena, gospođice Felouz." U njegovom tonu bilo je divljenja ali, u jednakoj meri, i prekora.
<BR>&nbsp;&nbsp;&nbsp;&nbsp;&nbsp;"Energična?" reče ona. "Valjda jesam. Bar kad je reč o mojoj deci."
<BR>
<BR>&nbsp;&nbsp;&nbsp;&nbsp;&nbsp;18.
<BR>&nbsp;&nbsp;&nbsp;&nbsp;&nbsp;Džejkobs je bio čovek grubog i tupog lica, oko šezdeset godina star, sa gustom, belom kosom potšišanom kratko, u vojničkom stilu. Ponašao se u stilu 'delotvornost - nema gluposti!', čak pomalo i oštro; neki bi rekli da takvo držanje više odgovara vojnom lekaru nego pedijatru. Ali gospođica Felouz je znala, iz dugog iskustva, da se deca ne uznemiravaju zbog te vrste oštrine, pod uslovom da se ispod nje nalazi, kao ublažujući činilac, temeljna dobrota. Deca, zapravo, očekuju da doktor bude osoba od autoriteta. Čak i žele to. Na drugim stranama traže blagost, nežnost, utehu. Doktor treba da bude kao Bog: rešavalac problema, donosilac izlečenja.
<BR>&nbsp;&nbsp;&nbsp;&nbsp;&nbsp;Gospođica Felouz se zapitala kakvi doktori su rešavali zdravstvene probleme onog plemena iz koga je, pre 42.000 godina, došao ovaj klinac. Vračevi, sigurno. Zastrašujući tipovi kojima je kroz nos provučena koska, a oko očiju nacrtani crveni krugovi, tipovi koji utvrđuju dijagnozu tako što đipaju i mlataraju oko logorske vatre koja bukti plavim, zelenim i crvenim plamenovima. Kako bi izgledao ovaj Džejkobs sa kosketinom provučenom popreko kroz nos? - zapita se ona. I sa medveđim kožuhom ogrnutim oko pleća, umesto ovog prozaičnog belog mantila?
<BR>&nbsp;&nbsp;&nbsp;&nbsp;&nbsp;Rukovao se sa njom brzo, bez glumljenja nadmoćnosti. "Čuo sam dobre stvari o tebi, Felouz."
<BR>&nbsp;&nbsp;&nbsp;&nbsp;&nbsp;"Pa, i nadala bih se."
<BR>&nbsp;&nbsp;&nbsp;&nbsp;&nbsp;"Radila si pod Galagerom u Dolinskoj opštoj, zar ne? Tako bar Hoskins kaže. Fini čovek, taj Galager. Dogmatski kučkin sin, ali bar se kune u ispravne dogme. Koliko si vremena bila u njegovom odeljenju?"
<BR>&nbsp;&nbsp;&nbsp;&nbsp;&nbsp;"Tri i po godine."
<BR>&nbsp;&nbsp;&nbsp;&nbsp;&nbsp;"Svideo ti se?"
<BR>&nbsp;&nbsp;&nbsp;&nbsp;&nbsp;Gospođica Felouz slegnu ramenima. "Ne osobito. Čula sam kad je nekoj mladoj bolničarki jednom prilikom govorio neke 'pohvalne' stvari za koje smatram da ipak nisu bile u redu. Ali on i ja smo sarađivali dobro. Mnogo sam naučila od njega."
<BR>&nbsp;&nbsp;&nbsp;&nbsp;&nbsp;"A, ume on, ume", reče Džejkobs, odmahujući glavom. "Žalosno je šta radi sa svojim bolničarkama. Radi, i to ne samo u jednom smislu reči. Ti nisi, kojim slučajem, imala nešto s njim, a?"
<BR>&nbsp;&nbsp;&nbsp;&nbsp;&nbsp;"Ja? Ne. Ne, ništa slično!"
<BR>&nbsp;&nbsp;&nbsp;&nbsp;&nbsp;"Pa da, i meni se čini da on kod tebe ne bi ništa pokušao", reče Džejkobs.
<BR>&nbsp;&nbsp;&nbsp;&nbsp;&nbsp;Gospođica Felouz se zapita šta je on time hteo da kaže. Možda da ona nije Galagerov tip? Pa, ona nije ničiji tip, već mnogo godina njoj baš i prija da ne bude ničiji tip. Sad oćuta ovu Džejkobsovu primedbu.
<BR>&nbsp;&nbsp;&nbsp;&nbsp;&nbsp;Džejkobs kao da je zapamtio čitav rezime njene profesionalne biografije. Pominjao je ovu i onu bolnicu, tog i onog doktora, razgovarao je sa dobrom upućenošću o upravnicima bolničkih odeljenja i o direktorskim upravnim odborima. Bilo je jasno da je upoznao mnogo koga i mnogo šta. A ona je, sa svoje strane, o doktoru Džejkobsu znala samo to da je nešto krupno u jednom državnom medicinskom institutu i da vodi, sa strane, i svoju obimnu privatnu praksu. Njihove staze se nikad do sad nisu ukrstile profesionalno. Ako Hoskins misli da je u redu da Džejkobsu pokaže njen rezime, mogao se bar setiti i da njoj pokaže njegov rezime. Ali gospođica Felouz oćuta i ovo.
<BR>&nbsp;&nbsp;&nbsp;&nbsp;&nbsp;"Pretpostavljam da je sad otprilike došao čas da pogledamo tog tvog neandića", reče Džejkobs. "Gde se sakrio?"
<BR>&nbsp;&nbsp;&nbsp;&nbsp;&nbsp;Pokretom ruke pokazala je ka susednoj sobi. Dečko se tamo vrzmao, nelagodno, i povremeno izvirivao, tako da se iza ragastova vrata pokazivao samo po jedan čuperak njegove upetljane kose i krajičak jednog oka.
<BR>&nbsp;&nbsp;&nbsp;&nbsp;&nbsp;"Stidljiv je, a? A od bolničara nisam tako čuo. Oni kažu da je divalj kao mali majmun."
<BR>&nbsp;&nbsp;&nbsp;&nbsp;&nbsp;"Sad više nije. Njegov prvobitni strah je nestao i sad se samo oseća izgubljeno i uplašeno."
<BR>&nbsp;&nbsp;&nbsp;&nbsp;&nbsp;"A kako i ne bi, ubogi stvor. Nego, mi moramo da počnemo. Zovni ga ovamo, molim te. Ili ćeš morati da uđeš tamo i uhvatiš ga?"
<BR>&nbsp;&nbsp;&nbsp;&nbsp;&nbsp;"Možda mogu da ga pozovem", reče gospođica Felouz.
<BR>&nbsp;&nbsp;&nbsp;&nbsp;&nbsp;Okrenula se ka dečaku. "Možeš izaći, Timi. Ovo je doktor Džejkobs. On ti neće ništa nažao učiniti."
<BR>&nbsp;&nbsp;&nbsp;&nbsp;&nbsp;Timi?
<BR>&nbsp;&nbsp;&nbsp;&nbsp;&nbsp;Odakle joj to? Pojma nije imala.
<BR>&nbsp;&nbsp;&nbsp;&nbsp;&nbsp;To ime je prosto iskočilo iz izvora njene podsvesti, tog trenutka. U životu nije upoznala nijednog Timija. Ali ovog dečka treba nekako zvati, zar ne? Činilo se da mu je sad dala ime. Timoti; skraćeno, Timi. Neka tako bude. Pravo ime, ljudsko ime. Timi.
<BR>&nbsp;&nbsp;&nbsp;&nbsp;&nbsp;"Timi?" reče ona ponovo. Dopadao joj se zvuk toga, uživala je što može da ga zove po imenu. Više nije morala da misli o njemu kao o 'tom detetu', 'tom neandertalcu', 'ružnom malom dečaku'. On je Timi. On je osoba. On ima ime.
<BR>&nbsp;&nbsp;&nbsp;&nbsp;&nbsp;Prišla je drugoj sobi, a Timi je istovremeno uzmakao od vrata i nestao sa vidika.
<BR>&nbsp;&nbsp;&nbsp;&nbsp;&nbsp;"U redu", reče Džejkobs sa izvesnim nestrpljenjem. "Ne možemo provesti ceo dan ovako. Idi tamo i izvedi ga, Felouz, važi?"
<BR>&nbsp;&nbsp;&nbsp;&nbsp;&nbsp;Navukao je preko lica hiruršku masku - verovatno da bi zaštitio ne samo Timija nego, u istoj meri, i sebe, pomisli gospođica Felouz.
<BR>&nbsp;&nbsp;&nbsp;&nbsp;&nbsp;Ali ta maska je bila greška. Timi je izvirio, video masku i arlauknuo prodorno i očajno kao da je video nekog zloduha iz svojih kamenodobskih noćnih mora. Dok je gospođica Felouz stigla do vrata, on se već bacio svom silinom o suprotni zid, kao stvorenje u kavezu kad beži od čuvara; onda se natisnuo uz taj zid, sav cepteći.
<BR>&nbsp;&nbsp;&nbsp;&nbsp;&nbsp;"Timi... Timi..."
<BR>&nbsp;&nbsp;&nbsp;&nbsp;&nbsp;Uzalud. Nije joj dopuštao da mu priđe, ne dok je Džejkobs bio prisutan. Ranije je trpeo Hoskinsovo prisustvo, ali Džejkobs ga je plašio do ludila. Eto šta je ostalo od njene teorije da deca vole odsečne 'nema-gluposti!' militarističke tipove. Ovo dete ih, u svakom slučaju, ne voli.
<BR>&nbsp;&nbsp;&nbsp;&nbsp;&nbsp;Pritisnula je dugme zvona i pozvala Mortensona i Eliota.
<BR>&nbsp;&nbsp;&nbsp;&nbsp;&nbsp;"Mislim da će nam biti potrebna izvesna pomoć", reče im gospođica Felouz.
<BR>&nbsp;&nbsp;&nbsp;&nbsp;&nbsp;Dvojica grmalja pogledaše se neodlučno. Eliotova leva podlaktica izgledala je, ispod rukava njegovog bolničarskog belog mantila, nekako debelo - zavoj, nesumnjivo, preko ogrebotine koju mu je Timi napravio juče.
<BR>&nbsp;&nbsp;&nbsp;&nbsp;&nbsp;"Ma, hajde", reče gospođica Felouz. "To je samo jedno malo dete, znate."
<BR>&nbsp;&nbsp;&nbsp;&nbsp;&nbsp;Ali dečak se, u svom užasu, sasvim vratio u ono svoje prvobitno zversko ponašanje. Rame uz rame sa Mortensonom i Eliotom, gospođica Falouz uđe u njegovu sobu i pokuša da ga uhvati, ali on se dade u ludu jurnjavu po sobi. Pokazao je pravu antropoidnu pokretljivost; nije im polazilo od ruke da ga ščepaju. Najzad se Mortenson bacio napred, dograbio Timija oko pojasa i hitro ga digao s poda. Eliot je obazrivo dohvatio Timija za zglavke nogu, nastojeći da spreči njegovo ritanje.
<BR>&nbsp;&nbsp;&nbsp;&nbsp;&nbsp;Gospođica Felouz mu priđe. Nežno reče: "U redu je, Timi - niko ti ništa neće..."
<BR>&nbsp;&nbsp;&nbsp;&nbsp;&nbsp;Vredelo je isto kao i da je rekla: 'Pouzdaj se u mene'. Dečko se borio mahnito, sa maltene istom onom preduzimljivošću kao prethodnog dana kad su probali da ga kupaju.
<BR>&nbsp;&nbsp;&nbsp;&nbsp;&nbsp;Pokušala je, mada se osećala i glupo i smešno, da otpeva onu malu melodiju od prethodne noći, ne bi li ga umirila i navela na saradnju. Propalo je i to.
<BR>&nbsp;&nbsp;&nbsp;&nbsp;&nbsp;Dr Džejkobs se nagnuo blizu. "Mislim da ćemo morati da mu damo sedative. Bože, al' je ružan!"
<BR>&nbsp;&nbsp;&nbsp;&nbsp;&nbsp;Gospođica Felouz oseti oštar probod besa, maltene kao da je to rečeno o njenom sopstvenom detetu. Kako se Džejkobs usuđuje da kaže tako nešto! Kako se usuđuje!
<BR>&nbsp;&nbsp;&nbsp;&nbsp;&nbsp;Oštro mu je odgovorila: "To je klasično neandertalsko lice. On je vrlo zgodan, po neandertalskim merilima." Zapitala se odakle joj sad pa to. Nije znala praktično ništa o tome kako treba da izgleda 'klasično' neandertalsko lice i apsolutno ništa o neandertalskim standardima lepote. "Ne dopada mi se mnogo pomisao o davanju sedativa. Ali ako nema alternatrive..."
<BR>&nbsp;&nbsp;&nbsp;&nbsp;&nbsp;"Rekao bih da nema", reče lekar. "Ništa nećemo postići ako ga držimo grubom silom dok se ja trudim da očitam rezultate."
<BR>&nbsp;&nbsp;&nbsp;&nbsp;&nbsp;Nećemo, pomisli gospođica Felouz. Dečko neće biti nimalo oduševljen pokušajem da mu neko gurne pritiskač za jezik u usta, ili da mu se usmerava lampa u oči, neće pokazati nimalo razumevanja za pokušaj da mu uzmu uzorak krvi, niti da mu mere temperaturu, pa makar i daljinski kontrolisanim termospregnutim relejem. Ona, nerado, klimnu glavom.
<BR>&nbsp;&nbsp;&nbsp;&nbsp;&nbsp;Džejkobs izvuče iz svog pribora ultrazvučnu trankvilizacijsku ampulu i poče da je aktivira.
<BR>&nbsp;&nbsp;&nbsp;&nbsp;&nbsp;"Ne znaš ništa o adekvatnoj dozi", reče ona.
<BR>&nbsp;&nbsp;&nbsp;&nbsp;&nbsp;Doktor je pogleda iznenađeno. "Ove doze su kalibrisane za telesnu težinu do trideset kilograma. Trebalo bi da bude sasvim u granicama tolerancije."
<BR>&nbsp;&nbsp;&nbsp;&nbsp;&nbsp;"Kalibrisane su za ljudsku telesnu težinu do trideset kilograma. Ovo ovde je neandertalsko dete. Nemamo baš nikakve podatke o njihovom cirkulatornom sistemu."
<BR>&nbsp;&nbsp;&nbsp;&nbsp;&nbsp;Iznenadio ju je pravac u kome je krenula njena sopstvena argumentacija. Ne bez nezadovoljstva uvide da je opet istakla razliku između neandertalaca i ljudskih bića. Kao da nije u stanju da ostane dosledno pri jednoj filozofiji o ovom dečaku. On jeste ljudsko biće, reče ona sebi žustro. Ljudsko, ljudsko, ljudsko. On je Timi i on je čovek.
<BR>&nbsp;&nbsp;&nbsp;&nbsp;&nbsp;Ali Džejkobs to očigledno nije smatrao čak ni temom vrednom rasprave.
<BR>&nbsp;&nbsp;&nbsp;&nbsp;&nbsp;"Ma, neka je i mladi gorila ili orangutan, Felouz, ja ovo ipak smatram prikladnom dozom. Čovek, neandertalac, svejedno, i kakve veze s tim ima cirkulatorni sistem? Važna je telesna masa. U redu, neka bude pola doze, ovog puta. Čisto da ne rizikujemo ništa kod Hoskinsovog dragocenog, malog stvora."
<BR>&nbsp;&nbsp;&nbsp;&nbsp;&nbsp;I ne samo Hoskinsovog, pomisli Edit, a onda se zapanji pred činjenicom da je tako nešto pomislila.
<BR>&nbsp;&nbsp;&nbsp;&nbsp;&nbsp;Džejkobs je smanjio dozu i dotakao Timijevu podlakticu ampulom. Začulo se tiho zujanje i trankvilizer je odmah počeo da čini svoje.
<BR>&nbsp;&nbsp;&nbsp;&nbsp;&nbsp;"E, tako", reče lekar. "Da uzmemo malo te njegove paleolitske krvi, i malo preistorijskog urina. Imaš li uzorak stolice za mene, Felouz?"
<BR>&nbsp;&nbsp;&nbsp;&nbsp;&nbsp;"Nije imao pokrete creva od kad je dospeo ovamo, doktore Džejkobs. Dislokacija zbog putovanja kroz vreme..."
<BR>&nbsp;&nbsp;&nbsp;&nbsp;&nbsp;"U redu, kad bude imao, pokupi malo toga sa poda i javi mi, važi?"
<BR>&nbsp;&nbsp;&nbsp;&nbsp;&nbsp;"On upotrebljava toalet, doktore", reče gospođica Felouz tonom odzvanjajuće indignacije.
<BR>&nbsp;&nbsp;&nbsp;&nbsp;&nbsp;Džejkobs diže pogled ka njoj. U njegovom izrazu lica videlo se iznenađenje i nešto nalik na gnev; ali onda se nasmejao. "Vidim da si vrlo hitra da ga braniš."
<BR>&nbsp;&nbsp;&nbsp;&nbsp;&nbsp;"Jesam. Jesam. Ima li u tome ičeg lošeg?"
<BR>&nbsp;&nbsp;&nbsp;&nbsp;&nbsp;"Pa valjda nema. U redu, kad dečko sledeći put bude išao u toalet, hoću taj uzorak, ako se desi da pokrene creva. Pretpostavljam da još nije naučio da povuče vodu, a, Felouz?"
<BR>&nbsp;&nbsp;&nbsp;&nbsp;&nbsp;Ovog puta nasmejaše se i Eliot i Mortenson. Gospođica Felouz nije učestvovala u ovoj opštoj zabavi.
<BR>&nbsp;&nbsp;&nbsp;&nbsp;&nbsp;Timi se ponašao kao da spava - bio je pasivan, tih, trpeljiv. Džejkobs mu je lako otvorio usta da prouči izgled i raspored zuba. Gospođica Felouz, koja ranije nije imala prilike da vidi Timijeve zube, zaviri lekaru preko ramena, plašeći se da će ugledati ogromne, divlje, majmunske očnjake. Ali ne: Timijevi zubi uopšte nisu bili takvi. Bili su prilično krupni, veći od zuba savremenog deteta, i izgledali su snažni, ali su imali lepe oblike i ravnomeran raspored; bio je to zaista veoma lep niz zuba. I bili su ljudski, svakako ljudski, nije tu bilo zastrašujućih isturenih sekutića. To nisu bili veoma izduženi mesožderski zubi. Gospođica Felouz lagano, sa olakšanjem, odahnu.
<BR>&nbsp;&nbsp;&nbsp;&nbsp;&nbsp;Džejkobs zatvori dečakova usta, zaviri mu u uši, zavrte mu očne kapke. Pregleda mu dlanove i tabane, poče mu kuckati po prsima, opipavati stomak, ispružati i savijati ruke i noge, zabadati ovlaš prste u mišićnu masu podlaktica i butina.
<BR>&nbsp;&nbsp;&nbsp;&nbsp;&nbsp;"Sila je ovo. Kao što ste vi već osetili. Mali je za svoj uzrast nešto mršav, ali nema znakova izgladnelosti. Kad dobijemo taj uzorak stolice, imaću neku predstavu o tome šta je dosad jeo, ali svi su izgledi da je imao ishranu sa mnogo belančevina, a malo skroba, otprilike ono što bi se i moglo očekivati među lovcima i skupljačima u doba nepovoljne klime."
<BR>&nbsp;&nbsp;&nbsp;&nbsp;&nbsp;"Nepovoljne?" upita gospođica Felouz.
<BR>&nbsp;&nbsp;&nbsp;&nbsp;&nbsp;"Ledeno doba", reče Džejkobs, pomalo pokroviteljski. "Dok su živeli neandertalci, uglavnom je bilo ledeno doba - glacijalno razdoblje."
<BR>&nbsp;&nbsp;&nbsp;&nbsp;&nbsp;A ti to, kao, znaš? pomisli ona ratoborno. Bio si tamo, inače? Antropolog si?
<BR>&nbsp;&nbsp;&nbsp;&nbsp;&nbsp;Ali oćutala je. Doktor Džejkobs je baš zapeo da je nervira; ipak, on je sad njen kolega, pa će njihovi odnosi morati da ostanu civilizovani. Bar zbog Timija, ako ne zbog drugih razloga.
<BR>
<BR>&nbsp;&nbsp;&nbsp;&nbsp;&nbsp;19.
<BR>&nbsp;&nbsp;&nbsp;&nbsp;&nbsp;Kad je zdravstveni pregled odmakao, Timi se počeo vrpoljiti i uznemiravati, a malo posle toga postalo je očigledno da je dejstvo sredstva za umirivanje gotovo sasvim prestalo. A to je značilo da mu je na početku trebalo dati normalnu dozu, kao ma kom detetu te veličine, kao što je Džejkobs i predlagao, i da je gospođica Felouz po tom pitanju pogrešila, da se postavila preterano zaštitnički. Možda se Timi u nekim drugim stvarima razlikovao od savremenog deteta, ali na sedative je reagovao približno isto kao što bi reagovalo moderno dete. Što ga je više upoznavala, sve joj je ljudskije izgledao.
<BR>&nbsp;&nbsp;&nbsp;&nbsp;&nbsp;Ali Džejkobs je ubrzo postigao sve što je želeo, pa je spakovao svoje stvari i otišao, uz napomenu da će se vratiti kroz dan-dva da ispita sve što u preliminarnoj analizi bude izgledalo neuobičajeno.
<BR>&nbsp;&nbsp;&nbsp;&nbsp;&nbsp;"Želite li da mi ostanemo?" upita Mortenson.
<BR>&nbsp;&nbsp;&nbsp;&nbsp;&nbsp;"Nema potrebe. Ostavite me sa dečakom."
<BR>&nbsp;&nbsp;&nbsp;&nbsp;&nbsp;Timi se smirio čim su oni otišli. Očigledno, već se navikao na prisustvo gospođice Felouz; ali zbog drugih se uznemiravao. Međutim, vremenom će se i to rešiti, pomisli ona.
<BR>&nbsp;&nbsp;&nbsp;&nbsp;&nbsp;"Nije bilo baš toliko loše, a, Timi? Malo te ćuškaju, malo te gurkaju - ali mi moramo da saznamo mnogo toga o tebi, razumeš?"
<BR>&nbsp;&nbsp;&nbsp;&nbsp;&nbsp;Zurio je ozbiljnog izraza lica u nju i ćutao.
<BR>&nbsp;&nbsp;&nbsp;&nbsp;&nbsp;"Ti to uviđaš, zar ne, Timi?"
<BR>&nbsp;&nbsp;&nbsp;&nbsp;&nbsp;On izgovori nešto tiho, nalik na režanje, ali u dva sloga. Njenim zaprepašćenim ušima to je zazvučalo kao Timi.
<BR>&nbsp;&nbsp;&nbsp;&nbsp;&nbsp;Je li to moguće? Zar on već zna svoje ime?
<BR>&nbsp;&nbsp;&nbsp;&nbsp;&nbsp;"Kaži to ponovo! Timi. Timi."
<BR>&nbsp;&nbsp;&nbsp;&nbsp;&nbsp;Opet je izgovorio ta svoja dva prigušena sloga. Ovog puta nije bila toliko sigurna da on uopšte izgovara reč 'Timi'. Možda je to samo njena uobrazilja, podgrejana prejakom željom. Ipak, vredelo je ispitati tu mogućnost.
<BR>&nbsp;&nbsp;&nbsp;&nbsp;&nbsp;Pokazala je prstom ka njemu. "Timi - to si ti. Timi. Timi. Timi."
<BR>&nbsp;&nbsp;&nbsp;&nbsp;&nbsp;Opet je ćutke zurio u nju.
<BR>&nbsp;&nbsp;&nbsp;&nbsp;&nbsp;"A ja sam..." Pokazala je prstom ka sebi, ali je na trenutak ostala bez reči. Felouz zvuči suviše složeno. Ali Edit ne zvuči kako treba. Sestro? Ne valja ni to. Moraće da bude Felouz.
<BR>&nbsp;&nbsp;&nbsp;&nbsp;&nbsp;" Ja - Felouz. Ti - Timi." Ona uperi prst i ponovi: "Ja - Felouz. Ti - Timi." Ovo je na isti način ponovila još tri ili četri puta. On uopšte nije reagovao. "Misliš da sam luda, zar ne?" upita ga, smejući se svojoj nerazumnosti. "Pokazujem ka tebi, pravim sve te nerazumljive znake, pevuckam. A čini mi se da je tebi na umu sada samo ručak, a? Jesam li u pravu, Timi? Ručak? Hrana? Gladan?"
<BR>&nbsp;&nbsp;&nbsp;&nbsp;&nbsp;Izgovorio je opet ona dva režeća suglasnika i dodao, za dobru meru, nekoliko kvrckanja ili coktanja.
<BR>&nbsp;&nbsp;&nbsp;&nbsp;&nbsp;"Gladan, dabome. Vreme je za neku visokoproteinsku, niskoskrobnu papicu. Kuhinja a-la-ledeno-doba, a, Timi? Dobro, da virnemo šta bi ovde moglo da se nađe..."
<BR>
<BR>&nbsp;&nbsp;&nbsp;&nbsp;&nbsp;20.
<BR>&nbsp;&nbsp;&nbsp;&nbsp;&nbsp;U rano popodne stiže dr Mekintajer iz Smitsonijanske ustanove, iz Odeljenja za antropologiju. Hoskins se potrudio da prvo zovne gospođicu Felouz preko interkoma i da je upita da li će, po njenom mišljenju, dečko moći da podnese susret sa novim posetiocem tako brzo posle prethodnog. Ona pogleda preko sobe. Timi se žestoko najeo - popio je celu jednu bocu nekog sintetičkog vitaminskog pića koje je dr Džejkobs preporučio i pojeo još jednu činiju griza, kao i parčence prepečenog hleba, prvu čvrstu hranu koju se Edit odvažila da mu da. Sad je sedeo na ivici kreveta i mahao nogama tako da su njegove pete ritmično udarale o donju stranu kreveta; izgledao je zadovoljan i opušten, baš kao bilo koji običan mali dečak koji se zabavlja posle ručka.
<BR>&nbsp;&nbsp;&nbsp;&nbsp;&nbsp;"Šta ti kažeš, Timi? Misliš li da možeš da podneseš još jedan pregled?"
<BR>&nbsp;&nbsp;&nbsp;&nbsp;&nbsp;Nije ozbiljno očekivala odgovor od njega; načinio je nekoliko kvrckavih zvukova, koji, međutim, najverovatnije nisu bili odgovor. Nije gledao ka njoj. Nastavio je da maše nogama. Priča sam sa sobom, dabome. Ali svakako se činilo da je dobre volje.
<BR>&nbsp;&nbsp;&nbsp;&nbsp;&nbsp;"Mislim da možemo toliko rizikovati", reče ona Hoskinsu.
<BR>&nbsp;&nbsp;&nbsp;&nbsp;&nbsp;"Dobro. Šta sam to čuo, kako ste ga nazvali? 'Timi'? Šta to znači?"
<BR>&nbsp;&nbsp;&nbsp;&nbsp;&nbsp;"To mu je ime."
<BR>&nbsp;&nbsp;&nbsp;&nbsp;&nbsp;"Rekao vam je svoje ime?" upita Hoskins, tonom potpune preneraženosti.
<BR>&nbsp;&nbsp;&nbsp;&nbsp;&nbsp;"Naravno da nije. Ja ga, jednostavno, zovem tako."
<BR>&nbsp;&nbsp;&nbsp;&nbsp;&nbsp;Kratka, nelagodna pauza.
<BR>&nbsp;&nbsp;&nbsp;&nbsp;&nbsp;"Aha", reče Hoskins. "Vi ga zovete 'Timi'."
<BR>&nbsp;&nbsp;&nbsp;&nbsp;&nbsp;"Moram nekako da ga zovem, doktore Hoskinse."
<BR>&nbsp;&nbsp;&nbsp;&nbsp;&nbsp;"Aha. Da. Da. Timi."
<BR>&nbsp;&nbsp;&nbsp;&nbsp;&nbsp;"Timi", reče gospođica Felouz čvrsto.
<BR>&nbsp;&nbsp;&nbsp;&nbsp;&nbsp;"Timi. Da. Vrlo dobro. Evo, šaljem doktora Mekintajera unutra, gospođice Felouz, ako nema razloga da ne uđe. Da vidi Timija."
<BR>&nbsp;&nbsp;&nbsp;&nbsp;&nbsp;Pokazalo se da je dr Mekintajer sitan, mršav čovek, pažljivo doterane spoljašnjosti, mnogo mlađi nego što je gospođica Felouz očekivala: oko trideset, najviše trideset pet godina, zaključi ona. Bio je delikatno građen, sa finom, sjajnom kosom zlatne boje i obrvama toliko bledim i mekim da su bile gotovo nevidljive. Kretao se odmereno i pažljivo, složenim kretnjama, kao po nekoj svojoj tajanstvenoj, unutrašnjoj koreografiji. Gospođica Felouz našla se u čudu pred tolikom njegovim finoćom i nežnošću: uopšte nije očekivala da jedan paleoantropolog izgleda tako. Činilo se da je čak i za Timija takav doktorov izgled bio zagonetan, jer se Mekintajer veoma razlikovao od svih ostalih ljudi koje je Timi od svog dolaska video. Zurio je u njega očima iskolačenim od čuđenja, kao da je stiglo neko svetlucavo božansko stvorenje sa druge zvezde.
<BR>&nbsp;&nbsp;&nbsp;&nbsp;&nbsp;Što se tiče Mekintajera, on je, ugledavši Timija, bio toliko skoljen uzbuđenjem, da je jedva uspeo da progovori. Tokom jednog dugog trenutka stajao je na vratima kao skamenjen i piljio u Timija jednako napeto kao i Timi u njega; onda je otišao nekoliko koraka levo, stao, dobro se nagledao, pa otišao nazad do vrata i još nekoliko koraka desno, pa se opet zaustavio da ukočeno gleda.
<BR>&nbsp;&nbsp;&nbsp;&nbsp;&nbsp;Gospođica Felouz reče, malo zajedljivo: "Doktore Mekintajer, ovo je Timi. Timi - doktor Mekintajer. On je došao da proučava tebe. Rekla bih da i ti, valjda, možeš da proučavaš njega, ako te je to volja."
<BR>&nbsp;&nbsp;&nbsp;&nbsp;&nbsp;Mekintajerovi bledi obrazi pocrveneše. "Ja ovo ne mogu da verujem", reče on najzad glasom tankim, ali promuklim od osećanja. "Ja uopšte ne mogu naterati sebe da poverujem u ovo. Ovo dete je čist neandertal! Živ, pred mojim očima, pravi pravcijati neandertal! Oprostite mi, gospođice Felouz. Morate razumeti - ovo je za mene takav potres, tako izuzetnoo kolosalna stvar, tako potpuno fenomenalna..."
<BR>&nbsp;&nbsp;&nbsp;&nbsp;&nbsp;Bio je praktično u suzama. Gospođici Felouz je bilo neprijatno da gleda to njegovo rastapanje u uzbuđenosti. Smatrala je da je to malčice neprilično. Onda ta njena mala ljutnja nestade, zamenjena saosećanjem. Zamislila je kako bi se osećao istoričar koji bi ušao u sobu i video da mu se pružila prilika da popriča sa Abrahamom Linkolnom ili Julijem Cezarom ili Aleksandrom Velikim; ili, kako bi reagovao neki proučavalac Biblije ako bi se pred njim našle autentične kamene ploče sa Božjim zapovestima, baš one koje je Mojsije doneo sa vrha Gore Sinajske. Naravno da je savladan osećanjima. Naravno. Provoditi godine u proučavanju nečega što je poznato samo po najminimalnijim ostacima iz davnih vremena, truditi se da to shvatiš, mukotrpno stvarati u svom umu sliku izgubljene stvarnosti, a onda se neočekivano sresti sa samom stvari, konkretnom, autentičnom...
<BR>&nbsp;&nbsp;&nbsp;&nbsp;&nbsp;Ali Mekintajer se brzo oporavio. Prešao je, tim svojim spretnim i gracioznim hodom, preko sobe i kleknuo pred Timija, unoseći se dečaku u lice. Timi nije pokazao znake straha. Ovo je bio prvi slučaj da on tako smireno reaguje na prisustvo nekog novog. Smeškao se, zujkao nešto bez melodije i malo se ljuljao levo-desno kao da uživa u poseti omiljenog ujaka. U njegovim očima i sad je blistao onaj sjaj oduševljenja čudesnim. Činilo se da je sasvim opčinjen izgledom ovog paleoantropologa.
<BR>&nbsp;&nbsp;&nbsp;&nbsp;&nbsp;"Kako je leeeeeeep, gospođice Felouz!" reče Mekintajer posle jednog dugog trenutka ćutanja.
<BR>&nbsp;&nbsp;&nbsp;&nbsp;&nbsp;"Lep? Nisam čula mnogo ljudi da to o njemu kažu, dosad."
<BR>&nbsp;&nbsp;&nbsp;&nbsp;&nbsp;"Ali jeste, jeste! Kakvo savršeno, maleno, neandertalsko lice! Ti grebeni iznad očiju - kod njega su tek počeli da rastu, a ipak se vidi, van svake sumnje, da su tu. Lobanja platicefalna. Izduženi ocipitalni region. Smem li mu dodirnuti lice, gospođice Felouz? Biću nežan. Ne želim da ga uplašim, ali rado bih proverio nekoliko stvari u vezi sa koštanom strukturom..."
<BR>&nbsp;&nbsp;&nbsp;&nbsp;&nbsp;"Reklo bi se da i on hoće da dodiruje vaše lice", uzvrati gospođica Felouz.
<BR>&nbsp;&nbsp;&nbsp;&nbsp;&nbsp;Zaista, Timi je ispružio ruku ka Mekintajerovom čelu. Čovek iz Smitsonijanske institucije nagnuo se malo bliže i Timijevi prsti počeli su da istražuju Mekintajerovu blistavu, zlatastu kosu. Gladio ju je kao da nikad u životu nije video nešto tako čudesno. Onda je, iznenada, uvrnuo nekoliko čuperaka oko svog srednjeg prsta i povukao. Potegao je baš dobro, jako.
<BR>&nbsp;&nbsp;&nbsp;&nbsp;&nbsp;Mekintajer je jauknuo i uzmakao; zacrveneo se u licu.
<BR>&nbsp;&nbsp;&nbsp;&nbsp;&nbsp;"Rekla bih da on hoće malo te kose", primeti gospođica Felouz.
<BR>&nbsp;&nbsp;&nbsp;&nbsp;&nbsp;"Neće moći tako. Dajte vi meni neke makaze." Sada se široko osmehujući, Mekintajer odseče nešto svoje kose sa čela i pruži svetle vlasi Timiju, koji sav sinu i zagrgota od zadovoljstva. "Recite mi, gospođice Felouz, da li je iko od njegovih dosadašnjih posetilaca bio plavokos?"
<BR>&nbsp;&nbsp;&nbsp;&nbsp;&nbsp;Razmišljala je jedan trenutak. Hoskins - Devenej - Eliot - Mortenson - Stretfordova - doktor Džejkobs - svi su ili crne, ili smeđe, ili sede kose. Njena kosa je smeđa sa prelazima u sedu.
<BR>&nbsp;&nbsp;&nbsp;&nbsp;&nbsp;"Ne. Bar koliko se ja sećam, niko. Vi ste verovatno prvi."
<BR>&nbsp;&nbsp;&nbsp;&nbsp;&nbsp;"Možda prvi plavokosi koga je on u životu video, pitam se? Mi, dabome, pojma nismo imali koje boje je mogla biti neandertalska kosa. U popularnim rekonstrukcijama gotovo uvek se prikazuje kao tamna, valjda zato što vlada opšte uverenja da su neandertalci bili gruba, majmunasta stvorenja, a većina današnjih krupnih čovekolikih majmuna ima tamnu dlaku. Ali tamna kosa je kod ljudi češća u toplim nego u severnim krajevima, a neandertalci su svakako bili dobro prilagođeni na krajnju hladnoću. Znači, mi možemo i da pretpostavimo da su bili plavušasti kao prosečni Šveđani ili Finci."
<BR>&nbsp;&nbsp;&nbsp;&nbsp;&nbsp;"Međutim, njegova reakcija na vašu kosu, doktore Mekintajer..."
<BR>&nbsp;&nbsp;&nbsp;&nbsp;&nbsp;"Da. Nesumnjivo, njen izgled deluje na njega izuzetno. Dobro, možda je celo njegovo pleme bilo tamne boje kose, ili čak cela ljudska populacija u njegovom delu sveta. Koža mu je prilično tamna, u njoj svakako nema mnogo nordijskog. Ali ne možemo izvlačiti neke kategorične zaključke na osnovu uzorka koji se sastoji samo od jednog deteta. Ipak, bar to jedno imamo! A to je tako divno, gospođice Felouz! Ne mogu verovati - uopšte ne mogu verovati - " Za trenutak se uplašila da će Mekintajer opet da se prepusti silnom divljenju. Međutim, ovog puta je ipak vladao sobom. Počeo je veoma ovlašno pritiskati vrhove prstiju na Timijeve obraze, koso čelo i na malu, unazad oštro povučenu donju vilicu. Dok je to radio, mrmljao je nešto poluglasno, i to stručne izraze, koje je očigledno namenjivao samo sebi.
<BR>&nbsp;&nbsp;&nbsp;&nbsp;&nbsp;Timi je veoma strpljivo izdržavao ovaj pregled.
<BR>&nbsp;&nbsp;&nbsp;&nbsp;&nbsp;Posle nekog vremena dečko je otpočeo dugi monolog mljackanja i režanja i kvrckanja; to je bio njegov prvi govor od kad mu je paleoantropolog ušao u sobu.
<BR>&nbsp;&nbsp;&nbsp;&nbsp;&nbsp;Mekintajer diže pogled ka gospođici Felouz. Lice mu je bilo grimizno od uzbuđenja.
<BR>&nbsp;&nbsp;&nbsp;&nbsp;&nbsp;"Jeste li čuli te zvuke? Da li je stvarao slične zvuke ranije?"
<BR>&nbsp;&nbsp;&nbsp;&nbsp;&nbsp;"Naravno. On čitavo vreme govori."
<BR>&nbsp;&nbsp;&nbsp;&nbsp;&nbsp;"Govori?"
<BR>&nbsp;&nbsp;&nbsp;&nbsp;&nbsp;"A šta mislite da mu je to, ako ne govor? On nam nešto govori."
<BR>&nbsp;&nbsp;&nbsp;&nbsp;&nbsp;"Mislite, vaša je pretpostavka da on nama nešto govori."
<BR>&nbsp;&nbsp;&nbsp;&nbsp;&nbsp;"Nije", reče gospođica Felouz, počinjući da se nervira. "On govori, doktore Mekintajer. Neandertalskim jezikom. Postoje određeni obrasci u onome što izgovara. Razaznavavala sam ih, čak sam pokušavala i da ih oponašam, ali zasad ovo drugo nisam uspela."
<BR>&nbsp;&nbsp;&nbsp;&nbsp;&nbsp;"Obrasci? Kakvi obrasci, gospođice Felouz?"
<BR>&nbsp;&nbsp;&nbsp;&nbsp;&nbsp;"Obrasci tog njegovog coktanja i brundanja. Počinjem da ih razabirem. Ima jedan niz zvukova kojima on meni kaže da je gladan. Drugi, kojim izražava nestrpljenje ili nemir. Jedan koji pokazuje strah. Znam da su to samo moja tumačenja i da nisu mnogo naučna. Ali bila sam danonoćno ovde sa ovim dečakom od trenutka kad je stigao, a u radu sa decom čija je govorna sposobnost poremećena imam neka iskustva od ranije, doktore Mekintajer. Takvu decu slušam veoma pažljivo."
<BR>&nbsp;&nbsp;&nbsp;&nbsp;&nbsp;"A, u to sam uveren." Mekintajer ju je pogledao skeptično. "Ovo je važno, gospođice Felouz. Da li je iko snimao ta njegova kvrckanja i režanja na traku?"
<BR>&nbsp;&nbsp;&nbsp;&nbsp;&nbsp;"Nadam se. Ne znam." (Setila se da je imala nameru da pita dr Hoskinsa o tome, ali da je to sasvim smetnula s uma.)
<BR>&nbsp;&nbsp;&nbsp;&nbsp;&nbsp;Timi opet reče nešto, ovog puta drugačijom intonacijom, melodioznije, maltene žalosno.
<BR>&nbsp;&nbsp;&nbsp;&nbsp;&nbsp;"Vidite, doktore Mekintajer? Ovo nimalo nije ličilo ni na šta od njegovih ranijih reči. Mislim da želi opet da se igra s vašom kosom."
<BR>&nbsp;&nbsp;&nbsp;&nbsp;&nbsp;"To vi samo nagađate, a?"
<BR>&nbsp;&nbsp;&nbsp;&nbsp;&nbsp;"Naravno da nagađam. Još ne govorim neandertalski tečno. Ali, gledajte, gledajte - opet pruža ruku ka vama kao pre."
<BR>&nbsp;&nbsp;&nbsp;&nbsp;&nbsp;Mekintajer kao da nije bio raspoložen da mu neko opet čupa kosu. Osmehnuo se i pružio Timiju jedan prst, umesto kose, ali dečaka prst nije zanimao. To Timi i reče, nizom kvrckanja prekinutim trima neobično visokim tonovima na pola puta između režanja i cviljenja.
<BR>&nbsp;&nbsp;&nbsp;&nbsp;&nbsp;"Mislim da ste u pravu, gospođo Felouz!" reče Mekintajer, glasom čiji se ton povišavao. Izgledao je zajapureno. "Zaista zvuči kao formalni govor! Nesumnjivo formalni govor. Koliko je, po vašem mišljenju, staro ovo dete?"
<BR>&nbsp;&nbsp;&nbsp;&nbsp;&nbsp;"Negde između tri i četiri godine. Bliže četiri, rekla bih. Nema razloga da budemo iznenađeni njegovom visokom govornom sposobnošću. Četvorogodišnjaci veoma dobro govore, doktore Mekintajer. Ako vi lično imate bar jedno dete..."
<BR>&nbsp;&nbsp;&nbsp;&nbsp;&nbsp;"Zapravo, imam. Devojčicu od blizu tri godine, koja ima mnogo toga da izjavi. Ali ovo je neandertalsko dete."
<BR>&nbsp;&nbsp;&nbsp;&nbsp;&nbsp;"Zašto bi to bilo bitno? Zar očekujete da neandertalska deca tog uzrasta ne znaju da govore?"
<BR>&nbsp;&nbsp;&nbsp;&nbsp;&nbsp;"U ovom trenutku mi nemamo stvarnih razloga, gospođice Felouz, da pretpostavimo da je ma koji neandertalac, ma kog uzrasta, imao sposobnost govora, u onom smislu u kome mi shvatamo govor. Zato su zvuci koje ovo dete stvara od tako ogromnog značaja za naše poznavanje preistorijskog čoveka. Ako oni predstavljaju govor, stvarne organizovane obrasce zvuka sa jasnom gramatičkom strukturom..."
<BR>&nbsp;&nbsp;&nbsp;&nbsp;&nbsp;"Pa, naravno da to predstavljaju!" uzviknu gospođica Felouz. "Govor je ono jedino što odvaja čoveka od životinje, zar ne? A ako mislite da me i za jedan trenutak možete navesti da poverujem u to da ovaj mali dečak nije ljudsko biće, onda se var..."
<BR>&nbsp;&nbsp;&nbsp;&nbsp;&nbsp;"Neandertalci su svakako bili ljudska bića, gospođice Felouz. Ja sam poslednji koji bi to osporio. Ali to ne znači da su imali govorni jezik."
<BR>&nbsp;&nbsp;&nbsp;&nbsp;&nbsp;"Šta? Kako bi mogli biti ljudska bića bez sposobnosti govora?"
<BR>&nbsp;&nbsp;&nbsp;&nbsp;&nbsp;Mekintajer duboko udahnu, onim prenaglašenim načinom koji ljudi koriste kad hoće da nagoveste da se njihovo strpljenje bliži kraju. Gospođici Felouz ta vrsta izmotacije bila je dobro poznata. Celu svoju karijeru provela je u blizini ljudi koji su pretpostavljali da ona zna manje od njih zato što je 'samo' medicinska sestra. A najčešće nisu znali više od nje, bar ne u bolnici. Međutim, ovo nije bolnica; njeno znanje o neandertalcima negde je blizu nule, dok je ovaj mladi čovek stručnjak za njih. Prinudila je sebe da zadrži izraz vrednoće i želje za sticanjem znanja.
<BR>&nbsp;&nbsp;&nbsp;&nbsp;&nbsp;"Gospođice Felouz", reče Mekintajer, nepogrešivo prepoznatljivim tonom pridike, "da bi jedno stvorenje moglo da govori, treba da ima ne samo izvestan stupanj inteligencije, nego i fizičku sposobnost za proizvođenje složenih zvukova. Psi su veoma inteligentni i imaju znatan rečnik - ali jedno je kad ti znaš šta znače reči 'sedi' i 'donesi', a sasvim je drugo kad si u stanju i da izgovoriš reči 'sedi' i 'donesi'; nijedan pas, od početka vremana pa do danas, nije uspeo da stigne dalje od 'av!' Svakako vam je poznato i to da je moguće naučiti šimpanze i gorile da opšte veoma dobro, znacima i pokretima - ali šimpanze i gorile, baš kao ni psi, ne mogu da oblikuju reči. Jednostavno, nemaju anatomsku opremu za to."
<BR>&nbsp;&nbsp;&nbsp;&nbsp;&nbsp;"Nisam to znala."
<BR>&nbsp;&nbsp;&nbsp;&nbsp;&nbsp;"Ljudski govor je vrlo složena stvar", reče Mekintajer i kucnu prstom po svom grlu. "Ključ za to je jedna majušna kost u obliku latiničnog slova 'U' koja se zove hioida i koja se nalazi u korenu jezika. Ona kontroliše jedanaest malih mišića koji pokreću jezik i donju vilicu i koji su, uz to, sposobni da dižu i spuštaju larinks, to jest grkljan, da bi se mogli obrazovati samoglasnici i suglasnici od kojih je govor sačinjen. Kod čovekolikih majmuna hioida ne postoji. Zato oni jedino mogu da mumlaju i kriče."
<BR>&nbsp;&nbsp;&nbsp;&nbsp;&nbsp;"A papagaji i ptice zvane majne? One izgovaraju cele reči. Zar vi meni kažete da je hioida evolucijom nastala kod njih, a kod čovekolikih majmuna nije?"
<BR>&nbsp;&nbsp;&nbsp;&nbsp;&nbsp;"Ptice kao što su papagaji i majne jednostavno oponašaju ljudske zvuke, koristeći anatomske strukture koje su sasvim drugačije. Ali to što one rade ne može se smatrati govorom. Tu nema nikakvog razumevanja reči. One pojma nemaju šta kažu. Samo ponavljaju neke zvuke koje su čule."
<BR>&nbsp;&nbsp;&nbsp;&nbsp;&nbsp;"U redu. A neandertalci - zar oni nemaju hioidnu kost? Ako se smatraju ljudskim bićima, moraju je imati."
<BR>&nbsp;&nbsp;&nbsp;&nbsp;&nbsp;"Nismo bili sigurni da li imaju", reče Mekintajer. "Morate pre svega obratiti pažnju na činjenicu da ukupan broj neandertalskih kostura koji su ikada pronađeni, od kad je prvi otkriven 1856. godine, iznosi manje od dve stotine, od čega je veliki deo fragmentaran ili jako oštećen. I, drugo, da je hioida vrlo mala i da nije povezana ni sa jednom drugom kosti u telu; jedino je povezana sa mišićima grkljana. Kad se telo raspada, hioida otpadne i lako se može desiti da bude odvojena od ostatka kostura. Od svih neandertalskih kostura koje smo pregledali, gospođice Felouz, samo jedan - jedan - je još imao hioidu na mestu."
<BR>&nbsp;&nbsp;&nbsp;&nbsp;&nbsp;"Ali ako je jedan imao, morali su je imati i svi ostali!"
<BR>&nbsp;&nbsp;&nbsp;&nbsp;&nbsp;Mekintajer klimnu glavom. "To je veoma verovatno. Ali mi nikada nismo videli neandertalski grkljan. Mekana tkiva nestanu, dabome. Zato ne znamo kakvu funkciju je hioida imala kod neandertalaca. Sa hiodom ili bez nje, svejedno, nismo mogli biti sigurni da su neandertalci zaista bili sposobni da govore. Jedino možemo reći da je anatomija govornog aparata kod njih verovatno bila ista kao kod modernih ljudskih bića. Verovatno. Ali, da li se taj aparat razvio u meri potrebnoj da bi oni mogli artikulisati razumljive reči - i da li su njihovo mozgovi bili dovoljno napredni da ovladaju idejom govora..."
<BR>&nbsp;&nbsp;&nbsp;&nbsp;&nbsp;Timi je opet kvrckao i režao.
<BR>&nbsp;&nbsp;&nbsp;&nbsp;&nbsp;"Čujte ga!" reče gospođica Felouz likujući. "Eto vam odgovora! On raspolaže finim jezikom i dobro ga govori. A kad provede ovde još neko vreme, govoriće i engleski, doktore Mekintajer. U to sam sigurna. A onda više neće biti potrebno da nagađate da li su neandertalci bili sposobni da govore."
<BR>
<BR>&nbsp;&nbsp;&nbsp;&nbsp;&nbsp;21.
<BR>&nbsp;&nbsp;&nbsp;&nbsp;&nbsp;Mekintajer kao da je hteo da reši sve zagonetke neandertalstva odjednom. Upućivao je Timiju nekakve škljocave zvuke, u nadi da će mu ovaj isto tako odgovoriti; izvukao je iz tašne plastične kocke u raznim bojama, svakako deo nekog testa inteligencije, i trudio se da navede Timija da ih grupiše po bojama ili po veličinama; ponudio je dečaku krejon-bojice i hartiju, a onda je uzmakao i čekao da on nešto nacrta, iako Timi nije pokazivao zanimanje za tu mogućnost; rekao je gospođici Felouz da vodi Timija u krug po sobi, držeći ga za ruku, a onda ih je fotografisao dok to čine. Bilo je i drugih testova koje je hteo da izvede sa Timijem; ali Timi je imao svoj stav o tome. Upravo kad je Mekintajer počeo da namešta nekakvu skalameriju od vretena i kalemova, koja je izgledala kao igračka, ali je zapravo trebalo da meri dečakovu sposobnost koordinacije, Timi je seo nasred poda i počeo da plače. Glasno.
<BR>&nbsp;&nbsp;&nbsp;&nbsp;&nbsp;To je bio njegov prvi pravi plač - za razliku od jecanja, cviljenja i ječanja - od one noći kad je stigao. Bilo je to ono dobro poznato mrzovoljno plakanje deteta koje je vrlo umorno i od koga su previše zahtevali. Gospođici Felouz je bilo drago da to čuje, iako je bila zapanjena, videvši koliko široko Timi može da razjapi usta kad stvarno zine, kako mu nos tada izgleda veći nego pre, koliko se daleko napred mogu pružiti njegovi grebeni iznad očiju kad zlovoljno zažmuri, kao što je učinio sad. Sa licem tako izobličenim zbog neraspoloženja, izgledao je gotovo zastrašujuće tuđinski.
<BR>&nbsp;&nbsp;&nbsp;&nbsp;&nbsp;Ali ipak, ipak - taj zvuk, to talasasto drečanje izazvano osećanjima... da nije gledala Timija, Edit je lako mogla pretpostaviti da je taj dečak koji sedi u sobi, lupa petama po podu i dernja se, naprosto neki četvorogodišnji klinac kome je zaista dozlogrdilo.
<BR>&nbsp;&nbsp;&nbsp;&nbsp;&nbsp;"Čime sam ga toliko uznemirio?" upita Mekintajer.
<BR>&nbsp;&nbsp;&nbsp;&nbsp;&nbsp;"Ostali ste duže nego što iznosi raspon njegove pažnje, utisak je moj", reče gospođica Felouz. "Prekardašili ste, vremenski. On je samo mali dečak, doktore Mekintajer. Ne može se od njega očekivati da trpi da ga beskonačno nešto pipkaju i teraju. Pogotovu stoga što je to mali dečak koji je nedavno pretrpeo veoma traumatično razdvajanje od svakoga i od svačega njemu shvatljivog. Mislim da moram da vas podsetim na to."
<BR>&nbsp;&nbsp;&nbsp;&nbsp;&nbsp;"Ali nisam ga ja terao da... dobro, možda i jesam. Žao mi je zbog toga. Evo, Timi, evo, vidiš kosu? Vidiš kako sija ova kosa? Hoćeš da se igraš sa mojom kosom? Hoćeš li da me vučeš za kosu?"
<BR>&nbsp;&nbsp;&nbsp;&nbsp;&nbsp;Mekintajer je rastresao svoje zlataste prednje čuperke praktično Timiju u lice. Timi na to nije obraćao pažnju, već se počeo dernjati još glasnije.
<BR>&nbsp;&nbsp;&nbsp;&nbsp;&nbsp;Gospođica Felouz nestrpljivo reče: "On nije voljan da se igra vašom kosom baš sad, doktore Mekintajer. A ako bi stvarno rešio da je počupa, mislim da biste zažalili. Najbolje je da ga ostavite na miru. Biće mnogo drugih prilika da ga pregledate."
<BR>&nbsp;&nbsp;&nbsp;&nbsp;&nbsp;"Tačno. Biće." Paleoantrololog ustade. Izgledao je postiđeno. "Shvatate, gospođice Felouz, ovo je kao da vam neko stavi u ruke zapečaćenu knjigu koja sadrži odgovore na sve tajne svih vekova. Čovek poželi da je otvori i odmah celu pročita. Svaku pojedinu stranicu."
<BR>&nbsp;&nbsp;&nbsp;&nbsp;&nbsp;"Razumem. Ali, bojim se da je vaša knjiga gladna i mrzovoljna, a osim toga, knjizi se verovatno ide u WC."
<BR>&nbsp;&nbsp;&nbsp;&nbsp;&nbsp;"Pa, da. Pa, da, naravno."
<BR>&nbsp;&nbsp;&nbsp;&nbsp;&nbsp;Mekintajer stade žurno da skuplja svu svoju opremu za testiranje. Kad je počeo da kupi i vretena i kalemove, gospođica Felouz reče: "Možete li to da ostavite ovde - jednu od tih stvari?"
<BR>&nbsp;&nbsp;&nbsp;&nbsp;&nbsp;"Da vi testirate njegovu inteligenciju?"
<BR>&nbsp;&nbsp;&nbsp;&nbsp;&nbsp;"Nije meni potrebno da testiram njegovu inteligenciju, doktore. Meni on izgleda itekako inteligentan. Ali mislim da bi mu dobro došlo nekoliko igračaka, a ovde ih, evo, već ima."
<BR>&nbsp;&nbsp;&nbsp;&nbsp;&nbsp;Rumenilo se opet podiže u Mekintajerove Obraze. Ovaj lako pocrveni, pomisli Edit.
<BR>&nbsp;&nbsp;&nbsp;&nbsp;&nbsp;"Naravno. Izvolite."
<BR>&nbsp;&nbsp;&nbsp;&nbsp;&nbsp;"I - kad smo već pomenuli otvorene knjige, doktore - da li biste možda mogli srediti da ja dobijem neki materijal o neandertalskom čoveku? Dva-tri osnovna udžbenika, nešto što bi mi moglo pružiti bar osnovna obaveštenja, koja se dosad niko nije potrudio da mi da? Mogu to biti i prilično stručne knjige. Sasvim sam sposobna da čitam naučnu prozu. Treba da upoznam anatomiju neandertalaca, njihov način života, koje vrste hrane su jeli, sve što je dosad otkriveno. Da li biste mogli to učiniti za mene?"
<BR>&nbsp;&nbsp;&nbsp;&nbsp;&nbsp;"Poslaću vam odmah ujutro sve što vam je potrebno. Mada vas moram upozoriti, gospođice Felouz, da je celokupno naše znanje o neandertalcima praktično ništavno u odnosu na ono što ćemo saznati od Timija tokom sledećih faza našeg projekta."
<BR>&nbsp;&nbsp;&nbsp;&nbsp;&nbsp;"Sve u svoje vreme." Široko se osmehnula. "Vi baš žarko želite da ga ščepate, a?"
<BR>&nbsp;&nbsp;&nbsp;&nbsp;&nbsp;"Jasna stvar."
<BR>&nbsp;&nbsp;&nbsp;&nbsp;&nbsp;"Pa, bojim se da ćete morati da se strpite. Neću vam dozvoljavati da ga iscrpljujete. Danas smo već dopustili da kod njega upadne previše gostiju. To se više neće desiti."
<BR>&nbsp;&nbsp;&nbsp;&nbsp;&nbsp;Mekintajer je izgledao kao da mu je nelagodno. Uspeo je nekako da načini jedan kruti, mali osmeh, a onda je krenuo ka vratima.
<BR>&nbsp;&nbsp;&nbsp;&nbsp;&nbsp;"A kad budete birali knjige za mene, doktore..."
<BR>&nbsp;&nbsp;&nbsp;&nbsp;&nbsp;"Da?" reče Mekintajer.
<BR>&nbsp;&nbsp;&nbsp;&nbsp;&nbsp;"Naročito rado bih čitala one koje govore o odnosu između neandertalaca i ljudi. Modernih ljudi, htedoh reći. Na koji način su se razlikovali od nas i na koji način su bili slični. Kako shvatamo evolucionu shemu. Te informacije želim ponajviše." Prostrelila ga je pogledom. "Oni jesu ljudska bića, je li tako, doktore Mekintajer? Različita, ali ne mnogo različita od nas. Zar nije tako?"
<BR>&nbsp;&nbsp;&nbsp;&nbsp;&nbsp;"U osnovi je tako. Ali, naravno..."
<BR>&nbsp;&nbsp;&nbsp;&nbsp;&nbsp;"Ne", reče ona. "Ništa 'naravno'. Ovo pred nama nije nekakav čovekoliki majmun, to već znam. Timi nije nikakva nedostajuća karika evolucije. On je mali dečak, mali ljudski dečak. Samo vi meni pribavite nekoliko knjiga, doktore Mekintajer, i hvala vam unapred. Vidimo se uskoro."
<BR>&nbsp;&nbsp;&nbsp;&nbsp;&nbsp;Paleoantropolog iziđe. Već sledećeg trenutka Timijevo bučno plakanje smanji se do svađalačkog i neodlučnog jecanja, a onda i prestade.
<BR>&nbsp;&nbsp;&nbsp;&nbsp;&nbsp;Gospođica Felouz ga podiže i uze u naručje. On se, drhteći, tesno privi uz nju.
<BR>&nbsp;&nbsp;&nbsp;&nbsp;&nbsp;"Jeste", reče ona umirujućim tonom. "Jeste, jeste, jeste, bio je ovo dan pun događaja. A ti si stvarno samo mali dečko. Izgubljeni, mali dečko."
<BR>&nbsp;&nbsp;&nbsp;&nbsp;&nbsp;Daleko od doma, daleko od svega što si ikad poznavao.
<BR>&nbsp;&nbsp;&nbsp;&nbsp;&nbsp;"Da li si imao braću i sestre?" upita ga ona, govoreći više sebi nego njemu. Nije očekivala odgovor; samo je nastojala da ga uteši blagim glasom blizu uha. "Kakva ti je bila majka? A otac? I svi tvoji prijatelji, drugari u igri. Nikog od njih više nema. Nikog nema. Sigurno ti svi oni već izgledaju kao nešto iz sna. Pitam se koliko dugo ćeš pamtiti išta o njima?"
<BR>&nbsp;&nbsp;&nbsp;&nbsp;&nbsp;Izgubljeni, mali dečak. Moj izgubljeni, mali dečak.
<BR>&nbsp;&nbsp;&nbsp;&nbsp;&nbsp;"Kako bi nam se dopalo toplo, fino mleko?" predloži ona. "A posle toga da se malo odspava, a?"
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
