<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POSTAJANJE
<P>&nbsp;&nbsp;&nbsp;&nbsp;&nbsp;40.
<BR>&nbsp;&nbsp;&nbsp;&nbsp;&nbsp;Tri dana kasnije Hoskins je navratio da vidi gospođicu Felouz i rekao: "Sve je sređeno. Moja žena nema više nikakav problem oko toga, pustiće Džerija da dolazi ovde i da se igra sa Timijem, a Ned Kesidej je spremio sporazum o odgovornosti, koji će, po njegovom uverenju, izdržati svako zakonsko vrednovanje."
<BR>&nbsp;&nbsp;&nbsp;&nbsp;&nbsp;"O odgovornosti? Odgovornosti za šta, doktore Hoskinse?"
<BR>&nbsp;&nbsp;&nbsp;&nbsp;&nbsp;"Pa, za ma kakvu moguću povredu."
<BR>&nbsp;&nbsp;&nbsp;&nbsp;&nbsp;"Mislite, ako bi Timi povredio Džerija."
<BR>&nbsp;&nbsp;&nbsp;&nbsp;&nbsp;"Da", reče Hoskins, opet onim svojim postiđenim tonom.
<BR>&nbsp;&nbsp;&nbsp;&nbsp;&nbsp;Gospođica Felouz se istog trenutka narogušila. "Racite mi: da li ozbiljno verujete i da li vaša žena ozbiljno veruje da postoji makar i najmanja mogućnost da se to desi?"
<BR>&nbsp;&nbsp;&nbsp;&nbsp;&nbsp;"Kad bismo mi bili stvarno zabrinuti po tom pitanju, ne bismo dobrovoljno ponudili Džerija da bude Timijev drugar u igri. Moja žena je u prvo vreme imala određene sumnje, kao što znate, ali Timi ju je brzo pridobio. Ipak, postoji uvek mogućnost, kad se druže dva mala dečaka koji se ne poznaju, da jedan tresne drugog. Gospođice Felouz, siguran sam da nije potrebno da vas podsećam na to."
<BR>&nbsp;&nbsp;&nbsp;&nbsp;&nbsp;"Naravno. Ali nije običaj da roditelji prvo zahtevaju da se potpiše sporazum o odgovornosti, pa tek onda da puste svoje dete da se igra se drugom decom."
<BR>&nbsp;&nbsp;&nbsp;&nbsp;&nbsp;Hoskins se nasmeja. "Ne razumete. Nismo mi tražili taj sporazum, kompanija je tražila. Aneta i ja sporazumom jemčimo 'Stasis Tehnologijama' da nećemo preduzeti protiv te firme nikakve pravne korake ako se nešto desi. To je sporazum o oslobađanju od odgovornosti, gospođice Felouz."
<BR>&nbsp;&nbsp;&nbsp;&nbsp;&nbsp;"Ah", reče ona, znatno 'smanjenim' glasom. "Shvatam. Pa, dobro, kad dovodite Džerija?"
<BR>&nbsp;&nbsp;&nbsp;&nbsp;&nbsp;"Kako bi bilo sutra ujutro?"
<BR>
<BR>&nbsp;&nbsp;&nbsp;&nbsp;&nbsp;41.
<BR>&nbsp;&nbsp;&nbsp;&nbsp;&nbsp;Gospođica Felouz je čekala do doručka i tek tad mu je rekla. Sinoć nije htela ništa da kaže, zato što je pomišljala da bi uzbuđenje, izazvano iščekivanjem, moglo narušiti Timijev san, zbog čega bi Timi u trenucima Džerijevog dolaska bio nervozan i nepredvidljiv.
<BR>&nbsp;&nbsp;&nbsp;&nbsp;&nbsp;"Timi, danas ti dolazi prijatelj."
<BR>&nbsp;&nbsp;&nbsp;&nbsp;&nbsp;"Prijatelj?"
<BR>&nbsp;&nbsp;&nbsp;&nbsp;&nbsp;"Drugi mali dečak. Da se igra s tobom."
<BR>&nbsp;&nbsp;&nbsp;&nbsp;&nbsp;"Mali dečak isti kao ja?"
<BR>&nbsp;&nbsp;&nbsp;&nbsp;&nbsp;"Da, isti kao ti." Isti u svakom zaista važnom pogledu, dodade gospođica Felouz sebi sa žestinom. "On se zove Džeri. Sin je doktora Hoskinsa."
<BR>&nbsp;&nbsp;&nbsp;&nbsp;&nbsp;"Sin?" Pogledao ju je zbunjeno.
<BR>&nbsp;&nbsp;&nbsp;&nbsp;&nbsp;"Doktor Hoskins mu je otac", reče Edit, kao da će to pomoći.
<BR>&nbsp;&nbsp;&nbsp;&nbsp;&nbsp;"Otac."
<BR>&nbsp;&nbsp;&nbsp;&nbsp;&nbsp;"Otac - sin." Podigla je šaku kao da pokazuje visinu nekog čoveka, a zatim nekog deteta. "Otac je veliki čovek. Sin je mali dečko."
<BR>&nbsp;&nbsp;&nbsp;&nbsp;&nbsp;Timi je i dalje izgledao zbunjeno. Toliko je tih najosnovnijih stvari za koje svako smatra da su same po sebi jasne, ali koje za Timija ostaju nešto tuđinsko i nejasno. To je zato što je on sav svoj ovdašnji život proveo izdvojen od sveta, zatvoren u ovaj stasisni mehur. Ali i Timi sigurno zna šta su roditelji. Ili je zaboravio i to? Gospođica Felouz oseti, ne prvi put, izrazitu odvratnost prema Džeraldu Hoskinsu i svim ostalim službenicima 'Stasis Tehnologija' zbog njihovog postupka prema ovom malom dečaku. Istrgli su ga iz njegovog pravog vremena i mesta. Mogla se, maltene, složiti sa stavom Manhajmove rulje da se ovde odigrava jedna vrlo usavršena vrsta zloupotrebe deteta.
<BR>&nbsp;&nbsp;&nbsp;&nbsp;&nbsp;Preturajući po Timijevoj gomili slikovnica, gospođica Felouz nađe jednu od njoj najdražih, sa pričom o Vilijemu Telu. Šta u toj priči Timi shvata ili ne shvata, Edit nije imala pojma, ali ta knjižica imala je krupne, upadljive slike u živim bojama; Timi je već mnogo puta razgledao te stranice, ovlaš prelazeći prstima preko blistavih slika. Sad je Edit otvorila 'duplericu' na kojoj se videlo kako Vilijem Tel strelom iz samostrela gađa jabuku na glavi svog sina; prstom je pokazala prvo strelca u srednjevekovnom kostimu, a zatim sina.
<BR>&nbsp;&nbsp;&nbsp;&nbsp;&nbsp;"Otac - sin, otac - sin..."
<BR>&nbsp;&nbsp;&nbsp;&nbsp;&nbsp;Timi, veoma ozbiljnog izraza lica, klimnu glavom.
<BR>&nbsp;&nbsp;&nbsp;&nbsp;&nbsp;Šta li on sad misli? - upita se gospođica Felouz. Da je doktor Hoskins, u stvari, jedan zgodan muškarac sa dugačkom, plavom kosom koji nosi čudnu odeću na sebi i jednu neobičnu mašinu u rukama? Ili da se neko sprema da gađa strelama jabuke na njegovoj, Timijevoj, glavi? Možda nije trebalo baš u ovom trenutku unositi zabunu tako apstraktnim pojmovima kao što su 'otac' i 'sin'.
<BR>&nbsp;&nbsp;&nbsp;&nbsp;&nbsp;Ali jedino je važna činjenica da će Timi uskoro imati prijatelja.
<BR>&nbsp;&nbsp;&nbsp;&nbsp;&nbsp;"On će doći kad završimo doručak", reče mu gospođica Felouz. "To je veoma dobar dečko." Iz dubine duše se nadala da je to tačno. "A ti ćeš mu pokazati da si i ti dobar dečko, je li tako?"
<BR>&nbsp;&nbsp;&nbsp;&nbsp;&nbsp;"Dobar dečko. Da."
<BR>&nbsp;&nbsp;&nbsp;&nbsp;&nbsp;"Ti budi njegov prijatelj. On će biti tvoj prijatelj."
<BR>&nbsp;&nbsp;&nbsp;&nbsp;&nbsp;"Prijatelj. Dobar dečko."
<BR>&nbsp;&nbsp;&nbsp;&nbsp;&nbsp;Oči mu blistaju - a da li je išta shvatio? Da li je makar i delić svega ovoga razumeo?
<BR>&nbsp;&nbsp;&nbsp;&nbsp;&nbsp;Dok se vreme dolaska Džerija Hoskinsa bližilo, Edit poče u glavi prevrtati svakojake neočekivane zamerke i sagledavati probleme kojih se dotad nije setila.
<BR>&nbsp;&nbsp;&nbsp;&nbsp;&nbsp;Ma, prestani, reče najzad sebi.
<BR>&nbsp;&nbsp;&nbsp;&nbsp;&nbsp;(Mesecima si želela da Timi dođe do ovoga. Sad se ostvaruje. Nema razloga da se brineš. Nikakvog razloga.)
<BR>&nbsp;&nbsp;&nbsp;&nbsp;&nbsp;"Gospođice Felouz?"
<BR>&nbsp;&nbsp;&nbsp;&nbsp;&nbsp;Hoskinsov glas, preko interkoma.
<BR>&nbsp;&nbsp;&nbsp;&nbsp;&nbsp;"Evo, idu", reče ona Timiju. "Džeri dolazi!"
<BR>&nbsp;&nbsp;&nbsp;&nbsp;&nbsp;Na njeno iznenađenje, Timi hitro odskakuta u svoju sobu za igranje i delimično zatvori vrata. Odatle poče viriti nelagodno. Ovo nije dobar znak, pomisli ona.
<BR>&nbsp;&nbsp;&nbsp;&nbsp;&nbsp;"Timi..." poče ona.
<BR>&nbsp;&nbsp;&nbsp;&nbsp;&nbsp;Onda se cela porodica Hoskins pojavi na rubu stasisnog mehura.
<BR>&nbsp;&nbsp;&nbsp;&nbsp;&nbsp;"Ovaj momak je moj sin Džeri", reče Hoskins. "Pozdravi gospođicu Felouz, Džeri."
<BR>&nbsp;&nbsp;&nbsp;&nbsp;&nbsp;Ona vide jedno dete okruglog lica i krupnih očiju, bledih obraza i raskuštrane smeđe kose, koje se čvrsto držalo za skute Anete Hoskins. Dečko je veoma ličio na svog oca: petogodišnja verzija Džeralda Hoskinsa, zaista.
<BR>&nbsp;&nbsp;&nbsp;&nbsp;&nbsp;"Kaži 'dobar dan'", reče Hoskins dečaku, sada malčice zloslutnim tonom.
<BR>&nbsp;&nbsp;&nbsp;&nbsp;&nbsp;"Dobar dan." To se jedva čulo. Džeri je uzmakao još malo u nabore majčine suknje.
<BR>&nbsp;&nbsp;&nbsp;&nbsp;&nbsp;Gospođica Felouz mu uputi svoj najtopliji osmeh dobrodošlice. "Zdravo, Džeri. Da li bi voleo da uđeš? Ovde Timi stanuje. Timi će biti tvoj prijatelj."
<BR>&nbsp;&nbsp;&nbsp;&nbsp;&nbsp;Džeri je zurio. Izgledao je kao da bi mnogo radije klisnuo odavde.
<BR>&nbsp;&nbsp;&nbsp;&nbsp;&nbsp;"Prebaci ga preko praga", reče Hoskins svojoj ženi, ne mnogo strpljivim tonom.
<BR>&nbsp;&nbsp;&nbsp;&nbsp;&nbsp;Podigla je dečaka u naručje - sa primetnim naporom; Džeri je bio krupan za svoje godine - i zakoračila preko praga. Džeri se vidno uzvrpoljio dok je ulazni osećaj stasisa strujio kroz njega.
<BR>&nbsp;&nbsp;&nbsp;&nbsp;&nbsp;"On se ne raduje, Džeralde", reče gospođa Hoskins.
<BR>&nbsp;&nbsp;&nbsp;&nbsp;&nbsp;"Vidim ja to. Biće mu potrebno izvesno vreme da se opusti. Spusti ga."
<BR>&nbsp;&nbsp;&nbsp;&nbsp;&nbsp;Aneta Hoskins je pogledom pretraživala sobu. Mišići u njenim rukama napregoše se vidno. Možda ju je Timi pridobio prilikom ranije posete, ali činilo se da je sad ispunjena velikom strepnjom. Njeno dragoceno detence treba da bude stavljeno u kavez ovog majmuna-dečaka...
<BR>&nbsp;&nbsp;&nbsp;&nbsp;&nbsp;"Spusti ga, Aneta."
<BR>&nbsp;&nbsp;&nbsp;&nbsp;&nbsp;Klimnula je glavom i spustila Džerija. On je uzmakao i pribio se uz nju, zureći zabrinuto u onaj par očiju koji je iz susedne sobe uzvraćao istim takvim zurenjem.
<BR>&nbsp;&nbsp;&nbsp;&nbsp;&nbsp;"Iziđi, Timi", reče gospođica Felouz. "Ovo je tvoj novi prijatelj Džeri. Džeri veoma želi da te upozna. Ne plaši se."
<BR>&nbsp;&nbsp;&nbsp;&nbsp;&nbsp;Timi je polako ušao u sobu. Džeri se na to uzvrpoljio. Hoskins se sagao i odvojio Džerijeve prste od Anetine suknje. Pozorišnim šapatom, tako da su svi čuli, dr Hoskins reče: "Povuci se malo nazad, Aneta. Zaboga, pruži deci priliku."
<BR>&nbsp;&nbsp;&nbsp;&nbsp;&nbsp;Mladi se nađoše oči u oči; stadoše tako blizu da su se maltene dodirivali nosevima. Iako je Džeri bio gotovo sigurno mlađi od Timija, i to nekoliko meseci mlađi, ipak je bio dva-tri centimetra viši. Pokraj Džerijevog uspravnog držanja i visoko podignute, lepo skladne glave sve groteskne crte Timijeve spoljašnjosti postadoše, najednom, i u očima gospođice Felouz gotovo isto onoliko upadljive kao što su bile u prvim danima.
<BR>&nbsp;&nbsp;&nbsp;&nbsp;&nbsp;Usne joj zadrhtaše.
<BR>&nbsp;&nbsp;&nbsp;&nbsp;&nbsp;Proticali su dugi trenuci ćutanja i uzajamnog zurenja. Prvi je, najzad, progovorio mali neandertalac, detinjastim slabim zvucima.
<BR>&nbsp;&nbsp;&nbsp;&nbsp;&nbsp;"Ja se zovem Timi."
<BR>&nbsp;&nbsp;&nbsp;&nbsp;&nbsp;To reče, pa iznenada pođe licem napred kao da hoće izbliza da osmotri crte Džerijevog lica.
<BR>&nbsp;&nbsp;&nbsp;&nbsp;&nbsp;Iznenađen, Džeri je reagovao tako što je energično odgurnuo Timija, koji se preturi na leđa. Obojica počeše da plaču glasno. Gospođa Hoskins dočepa svoje dete i podiže ga u naručje, a gospođica Felouz, crvena od suzdržanog gneva, brzo podiže Timija i poče ga tešiti. Životinja jedna mala! - pomisli gospođica Felouz. Opaka, mala zver!
<BR>&nbsp;&nbsp;&nbsp;&nbsp;&nbsp;Ali znala je da su takve ocene o Džeriju krajnje preoštre. Timi ga je uplašio; Džeri se odbranio na jedini način koga se mogao setiti. Nije se dogodilo ništa neobično. Trebalo je u početku očekivati ovako nešto, reče gospođica Felouz.
<BR>&nbsp;&nbsp;&nbsp;&nbsp;&nbsp;"Tako, dakle", reče Hoskins. "Tako, dakle!"
<BR>&nbsp;&nbsp;&nbsp;&nbsp;&nbsp;Aneta Hoskins reče: "Znala sam ja da to nije dobra zamisao. Oni se prosto nagonski ne trpe."
<BR>&nbsp;&nbsp;&nbsp;&nbsp;&nbsp;"Nije u pitanju nagon", reče gospođica Felouz odlučno.
<BR>&nbsp;&nbsp;&nbsp;&nbsp;&nbsp;"Nije", reče Hoskins. "Nije reč o nagonskoj reakciji. Bilo koja dva deteta mogu da se ne slažu dobro, pri prvom susretu. Spusti Džerija dole i pusti ga da se navikne na situaciju."
<BR>&nbsp;&nbsp;&nbsp;&nbsp;&nbsp;"Šta ako mu taj pećinski dečko uzvrati, ako počne da ga udara?"
<BR>&nbsp;&nbsp;&nbsp;&nbsp;&nbsp;"Ne bi bilo veliko čudo, zaista", reče Hoskins. "Ali Džeri ume sam da se brine o sebi. Ako ne ume, nek počne da uči. Jednostavno, moramo da ga pustimo da se sam navikne na ovo."
<BR>&nbsp;&nbsp;&nbsp;&nbsp;&nbsp;Aneta Hoskins kao da se još dvoumila.
<BR>&nbsp;&nbsp;&nbsp;&nbsp;&nbsp;"Zapravo", reče joj muž, "mislim da je najbolje da ti i ja odemo. Ako bude ikakvih problema, gospođica Felouz će umeti da ih reši. Kroz otprilike jedan sat može da dovede Džerija u moju kancelariju, a ja ću onda urediti da bude odveden kući."
<BR>
<BR>&nbsp;&nbsp;&nbsp;&nbsp;&nbsp;42.
<BR>&nbsp;&nbsp;&nbsp;&nbsp;&nbsp;Taj sat bio je dug. Timi se povukao sasvim na jedan kraj te prednje sobe; odatle je zlovoljno buljio u Džerija, kao da pokušava žestinom samog pogleda da ga izbriše iz svog sveta. Lepo se videlo da ovog puta neće da potraži utočište u zadnjoj sobi, iako je to bio njegov čest postupak kad ga je nešto mučilo; možda je mislio da ne bi bilo mudro povući se i time prepustiti, bez borbe, prednji deo svoje teritorije neprijatelju.
<BR>&nbsp;&nbsp;&nbsp;&nbsp;&nbsp;Džeri se smestio u suprotni kraj sobe i tu se zgurio, sav jadan, plačući i dozivajući mamu. Tako je žalostivno izgledao da mu je gospođica Felouz, iako svesna da time može Timija još više da uznemiri, prišla i počela ga uveravati da je mama blizu, da ga nije napustila i da će on uskoro, uskoro biti opet kod mame.
<BR>&nbsp;&nbsp;&nbsp;&nbsp;&nbsp;"Hoću sada!" reče Džeri.
<BR>&nbsp;&nbsp;&nbsp;&nbsp;&nbsp;(A ti verovatno misliš da si ostavljen da u ovoj sobi boraviš doživotno, je li tako, dete? Samo ti i Timi, da budete zaključani u ovoj kući lutaka i niko da ne bude s vama. Ta mogućnost ti se ne sviđa. Naravno. Ne sviđa se ni Timiju.)
<BR>&nbsp;&nbsp;&nbsp;&nbsp;&nbsp;"Hoću kući!" reče Džeri. "Sad odmah!"
<BR>&nbsp;&nbsp;&nbsp;&nbsp;&nbsp;"Pa, uskoro ćeš kući, Džeri", reče ona dečaku. "Ovo je samo mala poseta."
<BR>&nbsp;&nbsp;&nbsp;&nbsp;&nbsp;On poče izmahivati pesnicama na nju.
<BR>&nbsp;&nbsp;&nbsp;&nbsp;&nbsp;"A, nećeš", reče ona, uhvativši ga spretno za opasač i držeći ga tako daleko od sebe da je samo uzaludno izmahivao. "Ne udaraj se, Džeri. Ne udaraj se. Nego, ko hoće jedan lilihip? Džeri?"
<BR>&nbsp;&nbsp;&nbsp;&nbsp;&nbsp;"Neću! Neću! Neću!"
<BR>&nbsp;&nbsp;&nbsp;&nbsp;&nbsp;Gospođica Felouz se nasmeja. "A ja mislim da bi ti ipak hteo. Ostani tu gde si, idem da ti donesem."
<BR>&nbsp;&nbsp;&nbsp;&nbsp;&nbsp;Otključala je svoju skrivenu zalihu lilihipa - jer se već odavno pokazalo da se u Timija ne može imati poverenja da neće zavući ruku u onu zalihu lilihipa koja mu je dohvatljiva - i izvukla jedan ogromni, loptasti, zeleni lilihip, maltene prevelik za Džerijeva usta.
<BR>&nbsp;&nbsp;&nbsp;&nbsp;&nbsp;Džerijeve oči su se raširile. Istog trena prestao je da cvili.
<BR>&nbsp;&nbsp;&nbsp;&nbsp;&nbsp;"Tako sam i mislila", reče gospođica Felouz, osmehujući se široko. Pružila mu je lilihip, koji je Džeri odmah strpao u usta, bez imalo teškoća.
<BR>&nbsp;&nbsp;&nbsp;&nbsp;&nbsp;Timi je, iza nje, tiho zarežao.
<BR>&nbsp;&nbsp;&nbsp;&nbsp;&nbsp;"Znam, znam da i ti hoćeš jedan. Nisam zaboravila na tebe, Timi."
<BR>&nbsp;&nbsp;&nbsp;&nbsp;&nbsp;Izvukla je drugi lilihip, ali narandžaste boje, i pružila ga Timiju. Timi ga zgrabi i otrže iz njene ruke. U tom pokretu bilo je žestine kao kod zveri u kavezu.
<BR>&nbsp;&nbsp;&nbsp;&nbsp;&nbsp;Gospođica Felouz ga pogleda zabrinuto. Nije očekivala da će ova poseta proteći u miru i spokojstvu; ali ovi znaci Timijeve reverzije ka divljaštvu bili su ipak uznemirujući.
<BR>&nbsp;&nbsp;&nbsp;&nbsp;&nbsp;Divljaštvo? Ne, pomisli ona. To je preoštro tumačenje Timijevog ponašanja. Džeri je zadao prvi udarac, podsetila je gospođica Felouz sebe. Timi je, ipak, prišao i predstavio se civilizovano i učtivo, a Džeri ga je odgurnuo. Sasvim je moguće da sad Timi misli da režanje predstavlja jedini pametan odgovor na takvo ponašanje.
<BR>&nbsp;&nbsp;&nbsp;&nbsp;&nbsp;Deca su nastavila da se gledaju besno i uporno, preko cele širine sobe, ali sad preko svojih lilihipa.
<BR>&nbsp;&nbsp;&nbsp;&nbsp;&nbsp;Ovaj prvi sat neće biti mnogo zabavan nikome, uvide gospođica Felouz.
<BR>&nbsp;&nbsp;&nbsp;&nbsp;&nbsp;Ali ta vrsta problema nije bila, za nju, ništa novo i ništa osobito zastrašujuće. Nadgledala je, u prošlosti, mnogo upornih bitaka između razljućene dece, pa je imala prilike da vidi i mnoga pomirenja, čak i rađanje prijateljstva posle pomirenja. Pravi odgovor bilo je strpljenje. Kod rada sa decom strpljenje skoro uvek uspeva; problemi ove vrste pre ili posle se reše sami od sebe.
<BR>&nbsp;&nbsp;&nbsp;&nbsp;&nbsp;"A kocke?" reče ona. "Timi, da li bi se ti igrao kockama?"
<BR>&nbsp;&nbsp;&nbsp;&nbsp;&nbsp;Timi je pogleda mračno i durnovito - na način koji ipak, manje-više, znači pristanak, zaključi gospođica Felouz; međutim, nije bila sigurna da li je to dobro ocenila.
<BR>&nbsp;&nbsp;&nbsp;&nbsp;&nbsp;"Dooo-bro", reče ona. Prešla je u drugu sobu i donela blokove. Bile su to kocke najmodernije izrade, mašinski fino izglačane; elegantno su se, uz škljocanje, uklapale jedna u drugu. Prilikom dodirivanja slično obojenih površina, čuli su se blagi zvuci nalik na zvona. Gospođica Felouz ih je rasporedila po sredini poda. "Može li i Džeri da se igra tvojim kockama, Timi?"
<BR>&nbsp;&nbsp;&nbsp;&nbsp;&nbsp;Sa Timijeve strane začulo se nekakvo gunđanje.
<BR>&nbsp;&nbsp;&nbsp;&nbsp;&nbsp;"Znači, može", reče ona. "Ti si dobar dečko! Znala sam da nećeš imati ništa protiv. Dođi ovamo, Džeri. Timi te pušta da se igraš njegovim kockama."
<BR>&nbsp;&nbsp;&nbsp;&nbsp;&nbsp;Džeri se neodlučno primakao. Timi je već bio na podu, preturao je po kockama i uzimao svoje najomiljenije. Džeri se zadržao na bezbednom rastojanju; gledao je, ali nikako da sasvim pristupi. Gospođica Felouz mu priđe s leđa i blago, ali čvrsto ga pogura napred i dole, prema kockama za uklapanje.
<BR>&nbsp;&nbsp;&nbsp;&nbsp;&nbsp;"Igraj se kockama, Džeri. Hajde. U redu je. Timi se ne buni."
<BR>&nbsp;&nbsp;&nbsp;&nbsp;&nbsp;Osvrnuo se i digao pogled, veoma neubeđen, ka njoj.
<BR>&nbsp;&nbsp;&nbsp;&nbsp;&nbsp;Onda je obazrivo uzeo jednu. Timi je nešto glasnije zagunđao, ali je ostao na svom mestu zato što mu je gospođica Felouz dobacila jedan brzi, upozoravajući pogled. Džeri je uzeo još jednu kocku, pa još jednu. Timi je onda ščepao dve i sklonio ih iza sebe. Džeri je uzeo četvrtu.
<BR>&nbsp;&nbsp;&nbsp;&nbsp;&nbsp;Za tren oka cela hrpa bila je podeljena približno na pola; Timi je odvukao svoj deo u svoj kraj sobe i tamo se igrao, a Džeri se zamišljeno bavio svojim kockama u drugom kraju sobe, bliže izlaznim vratima. Jedan drugoga su prenebregavali tako temeljito kao da su na dve različite planete. Između njih nije bilo nikakvih veza, čak ni bacanja pogleda krišom.
<BR>&nbsp;&nbsp;&nbsp;&nbsp;&nbsp;Bar se igraju istim kompletom kocki za slaganje, pomisli gospođica Felouz. To je neki početak.
<BR>&nbsp;&nbsp;&nbsp;&nbsp;&nbsp;Sklonila im se sa vidika, puštajući ih da se igraju. S vremena na vreme dolazila je da pogleda da li je neko od njih počeo da pomišlja na prelaženje nevidljivog zida koji je, njihovom voljom, podelio sobu preko sredine. Ali ništa od toga: svako je ostajao na svom zasebnom području igre. Toliko su se upinjali da jedan na drugog ne obrate nimalo pažnje, da je to za njih moralo biti i zamorno. Timi je uklopio sve svoje kocke i rasporedio ih u neravnu liniju nalik na kvadrat otvoren na dva ugla. Džeri je svoje složio na mnogo složeniji način i ostvario, posle nekoliko pokušaja i pogrešaka, savršenu piramidu.
<BR>&nbsp;&nbsp;&nbsp;&nbsp;&nbsp;Gospođica Felouz oseti izvesno razočaranje pred činjenicom da je Džeri načinio bolji sklop. Još jedan primer nadmoći uma homo sapiens sapiensa nad umom homo sapiens neanderthalensisa? Možda. Ali sa jednakom uverljivošću bi se moglo tvrditi da Džeri ima kod kuće isti ovakav komplet delova za uklapanje i da je od svog oca - naučnika, fizičara - naučio da ih uklopi u tako tačnu malu piramidu. Jadni Timi, bez oca, nema tu prednost; gospođica Felouz nije ni pokušala da ga uči kako se slažu te kocke. Štaviše, nikad joj ta mogućnost nije ni pala na um. Bila je zadovoljna time što se Timi sam snašao, kao po nagonu, i počeo da se igra kockama na svoj način. Sada je, postiđena Timijevim srazmernim nedostatkom domišljatosti, želela da veruje da je doktor Hoskins uložio veliki trud u pojačavanje Džerijeve graditeljske veštine. Usrdno se nadala da je tako bilo.
<BR>&nbsp;&nbsp;&nbsp;&nbsp;&nbsp;"Da li biste vi, momci, hteli mleka?" upita gospođica Felouz pred kraj tog jednosatnog razdoblja.
<BR>&nbsp;&nbsp;&nbsp;&nbsp;&nbsp;Hteli su, i dobili, mleka, ali ono nije doprinelo da postanu skloniji druženju. Svako je otišao u svoj ugao da pije. Gospođica Felouz je uočila, sa nezadovoljstvom, da Džeri čašom rukuje daleko spretnije nego Timi.
<BR>&nbsp;&nbsp;&nbsp;&nbsp;&nbsp;Prestani s time, naredi ona sebi strogo. Džeri je imao mnogobrojne i raznovrsne mogućnosti za učenje, koje se Timiju nikad nisu pružile. Džeri nije upao u ovaj svet kao pridošlica stara četiri godine, a sasvim neupoznata sa delatnostima modernog čovečanstva.
<BR>&nbsp;&nbsp;&nbsp;&nbsp;&nbsp;Ipak, nije mogla sasvim da se odbrani od vrlo blagog osećanja potištenosti, kad je po isteku jednosatnog razdoblja odvela Džerija u Hoskinsovu kancelariju.
<BR>&nbsp;&nbsp;&nbsp;&nbsp;&nbsp;"Dakle, kako je prošlo?" upita Hoskins.
<BR>&nbsp;&nbsp;&nbsp;&nbsp;&nbsp;"Počeli smo", reče gospođica Felouz. "Postigli smo samo početne rezultate, ali od nečeg se mora krenuti."
<BR>&nbsp;&nbsp;&nbsp;&nbsp;&nbsp;"Nisu se više udarali?"
<BR>&nbsp;&nbsp;&nbsp;&nbsp;&nbsp;"Nisu." Ispričala mu je o kockama, ali nijednom reči nije pomenula da je Džeri po svemu sudeći nadmoćan kao graditelj. "Trpeli su se. To je najbolje što se može reći. Timi je ostao u jednoj zoni, a Džeri u drugoj. Biće im potrebno vreme da poprave odnose."
<BR>&nbsp;&nbsp;&nbsp;&nbsp;&nbsp;"Da, siguran sam da je tako", reče Hoskins. Zvučao je sasvim ravnodušno, maltene kao da jedva čeka da ona ode. Primetila je da svome sinu nije rekao još nijednu reč od kad ga je dovela u kancelariju.
<BR>&nbsp;&nbsp;&nbsp;&nbsp;&nbsp;Po Hoskinsovom radnom stolu bilo je razasuto mnoštvo hartija, printauta, komada vizuelne trake i dejta-točkova.
<BR>&nbsp;&nbsp;&nbsp;&nbsp;&nbsp;"Neki novi opit?" upita ona.
<BR>&nbsp;&nbsp;&nbsp;&nbsp;&nbsp;"Pa, i jeste. Ili, tačnije, naglo poboljšanje ranijeg opita. Sve smo bliže zahvatanju na manjim odstojanjima. Još samo malo i ovladaćemo intertemporalnom detekcijom na veoma kratkim rastojanjima."
<BR>&nbsp;&nbsp;&nbsp;&nbsp;&nbsp;"Intertem..."
<BR>&nbsp;&nbsp;&nbsp;&nbsp;&nbsp;"Vidimo sve bližu prošlost. Već smo sagledali ciljeve znatno bliže od deset hiljada godina, a pri sledećem prolasku postići ćemo, svi su izgledi, poboljšanje od nekoliko redova veličine."
<BR>&nbsp;&nbsp;&nbsp;&nbsp;&nbsp;Gospođica Felouz, čiji je um bio pun Timija i Džerija, Džerija i Timija, pogleda Hoskinsa belo.
<BR>&nbsp;&nbsp;&nbsp;&nbsp;&nbsp;Hoskins je nastavio nepomućenom vedrinom. "Time hoću da kažem da očekujemo da ćemo uskoro postići zahvate iz doba od pre hiljadu godina - ili čak i manje, gospođice Felouz! To nije sve. Povećavamo i svoje ograničenje mase. Ono staro ograničenje od četrdeset kilograma uskoro će postati stvar prošlosti. Smatramo da je sad moguće lako preneti i osamdeset, čak i stotinu kilograma."
<BR>&nbsp;&nbsp;&nbsp;&nbsp;&nbsp;"Baš mi je drago što vam to uspeva, doktore Hoskinse." To je rekla bez imalo topline u glasu, što Hoskins kao da nije primetio.
<BR>&nbsp;&nbsp;&nbsp;&nbsp;&nbsp;"Dobro. Hvala vam, gospođice Felouz." Bacio je pogled na svog sina kao da tek sad primećuje njegovo prisustvo; zatim je privukao Džerija uz sebe, jednim nehajnim zahvatom ruke. "Dobro, moraćemo kroz koji dan da opet dovedemo Džerija ovamo, da vidimo hoće li njihovo igranje ispasti bolje, je li tako, gospođice Felouz?"
<BR>&nbsp;&nbsp;&nbsp;&nbsp;&nbsp;"Da. Da, naravno."
<BR>&nbsp;&nbsp;&nbsp;&nbsp;&nbsp;Oklevala je.
<BR>&nbsp;&nbsp;&nbsp;&nbsp;&nbsp;"Imate li još nešto?" upita Hoskins.
<BR>&nbsp;&nbsp;&nbsp;&nbsp;&nbsp;Da, imala je još nešto. Želela je da mu izrazi svoju veliku zahvalnost što je uopšte dozvolio da Džeri dođe u posetu Timiju. Bez obzira na to što poseta nije naročito uspela. Edit je znala da će početne napetosti između te dvojice dečaka postepeno popuštati, da će strahovanja i osećanja neizvesnosti polako nestati i da će se njih dvojica na kraju sprijateljiti. To je znala na osnovu Timijeve spremnosti, makar kako mlake, da podeli kocke sa Džerijem. A prijatelj je Timiju bio potrebniji od bilo čega drugog. Proticanjem vremena, Džerijevo prisustvo dovešće do divnih promena u Timiju, koji će se otvoriti, uspostaviti mostove prema nekome ko je njemu ravan, postati onakav dečko kakav i treba da bude. Da. Na kraju će Timi dobiti priliku da postane Timi. A to ne bi mogao kroz samotnjačko življenje, ma koliko se dadilja trudila oko njega. Gospođica Felouz je bila zaista zahvalna Hoskinsu, maltene razneženo zahvalna, što je doveo sina.
<BR>&nbsp;&nbsp;&nbsp;&nbsp;&nbsp;Ipak, nije uspela da natera sebe da mu to kaže. Tragala je za načinima da mu zahvali, ali Hoskinsova učtivost, udaljenost i zauzetost isprintanim papirima i dejta-točkovima za taj njegov novi opit delovali su kao hladno odbijanje. Možda Hoskins ima na umu onaj njihov razgovor kad su išli na ručak u kantinu, kad je ona govorila kao da je Hoskins Timijev otac u svakom smislu sem u biološkom i dodala da je surov što mu uskraćuje društvo vršnjaka koje je dužan da mu obezbedi. Zato je doveo baš svog pravog sina. Možda je dovođenje Džerija bilo pokušaj da istovremeno dokaže da je Timiju dobar otac i da mu nije otac uopšte. Te dve stvari, istovremeno. I još zamršene raznim prikrivenim otporima.
<BR>&nbsp;&nbsp;&nbsp;&nbsp;&nbsp;Zato je samo uspela da kaže: "Veoma mi je drago što ste dozvolili vašem sinu da dođe. Hvala. Mnogo vam hvala, doktore Hoskinse."
<BR>&nbsp;&nbsp;&nbsp;&nbsp;&nbsp;A on je samo mogao reći: "Nema na čemu. Sve je u redu, gospođice Felouz."
<BR>
<BR>&nbsp;&nbsp;&nbsp;&nbsp;&nbsp;43.
<BR>&nbsp;&nbsp;&nbsp;&nbsp;&nbsp;Posete postadoše rutina. Džeri se vratio posle tri dana, pa opet posle četiri dana. Druga poseta potrajala je koliko i prva, treća je produžena na dva sata, a sve kasnije trajale su takođe po dva sata.
<BR>&nbsp;&nbsp;&nbsp;&nbsp;&nbsp;Nije se ponovilo ono guranje i besno gledanje. Kad je Džeri doveden drugi put, sada bez roditelja, bilo je zlovoljnih pogleda, ali gospođica Felouz je brzo rekla: "Timi, evo ga opet tvoj drugar Džeri", a Timi je na to odmah klimnuo glavom u znak da prihvata Džerijevo prisustvo; nije pokazivao više nikakve znake neprijateljstva. Počinjao je da prihvata Džerijevo prisustvo kao deo redovnog življenja u ovom mehuru, kao što je već prihvatio i posete antropologa i Džejkobsova testiranja.
<BR>&nbsp;&nbsp;&nbsp;&nbsp;&nbsp;"Timi, kaži zdravo."
<BR>&nbsp;&nbsp;&nbsp;&nbsp;&nbsp;"Zdravo."
<BR>&nbsp;&nbsp;&nbsp;&nbsp;&nbsp;"Džeri?"
<BR>&nbsp;&nbsp;&nbsp;&nbsp;&nbsp;"Zdravo, Timi."
<BR>&nbsp;&nbsp;&nbsp;&nbsp;&nbsp;"A što ne bi ti, Timi, sad rekao 'Zdravo, Džeri'?"
<BR>&nbsp;&nbsp;&nbsp;&nbsp;&nbsp;Pauza. "Zdravo Džeri."
<BR>&nbsp;&nbsp;&nbsp;&nbsp;&nbsp;"Zdravo, Džeri."
<BR>&nbsp;&nbsp;&nbsp;&nbsp;&nbsp;"Zdravo, Timi."
<BR>&nbsp;&nbsp;&nbsp;&nbsp;&nbsp;"Zdravo, Džeri."
<BR>&nbsp;&nbsp;&nbsp;&nbsp;&nbsp;"Zdravo, Timi."
<BR>&nbsp;&nbsp;&nbsp;&nbsp;&nbsp;Nisu prestajali. To se za njih pretvorilo u igru. Obojica se počeše smejati. Gospođica Felouz oseti poplavu olakšanja u duši. Deca koja zajedno mogu da prave neku smejuriju jesu deca koja najverovatnije neće početi da se udaraju čim ona okrene leđa. Deca koja se uzajamno zasmejavaju neće se mrzeti.
<BR>&nbsp;&nbsp;&nbsp;&nbsp;&nbsp;"Zdravo, Timi."
<BR>&nbsp;&nbsp;&nbsp;&nbsp;&nbsp;"Zdravo, Džeri."
<BR>&nbsp;&nbsp;&nbsp;&nbsp;&nbsp;"Zdravo..."
<BR>&nbsp;&nbsp;&nbsp;&nbsp;&nbsp;Još nešto se tu desilo. Džeri kao da je razumeo Timijeve reči bez teškoće. Doduše, reči 'Zdravo, Džeri' i nije neki strašno složen niz zvukova; ali mnogi odrasli posetioci kuće lutaka nisu razumeli ni jedan jedini slog Timijevog govora. Za razliku od njih, Džeri nije imao nikakva predubeđenja o tačnom i dobrom izgovoru reči. Za njega Timijevo zgusnuto izgovaranje očito nije predstavljalo nikakvu tajnu.
<BR>&nbsp;&nbsp;&nbsp;&nbsp;&nbsp;"Da li biste hteli opet da se igrate kockama za uklapanje?" upita ih gospođica Felouz.
<BR>&nbsp;&nbsp;&nbsp;&nbsp;&nbsp;Žustro klimanje glavom, na obe strane. Donela je kocke iz druge sobe i izručila ih na pod.
<BR>&nbsp;&nbsp;&nbsp;&nbsp;&nbsp;Brzo su ih razdelili između sebe, na dve hrpe približno jednake veličine. Svako je prionuo na posao sa svojom hrpom. Ali ovog puta nije bilo povlačenja u dva suprotna kraja sobe. Radili su jedan uz drugoga, ćuteći, ne pazeći mnogo šta drugi radi, ali i ne pokazujući da prisustvo onog drugog smeta.
<BR>&nbsp;&nbsp;&nbsp;&nbsp;&nbsp;Dobro je. Dobro je.
<BR>&nbsp;&nbsp;&nbsp;&nbsp;&nbsp;Ali način na koji su kocke podeljene nije bio baš dobar, jer nije bio onako ujednačen kako se njoj na prvi pogled učinilo. Džeri je prigrabio znatno više od pola - zapravo, gotovo dve trećine. I opet ih je brzo uklapao u piramidu, sad još lakše, jer je imao više materijala za gradnju.
<BR>&nbsp;&nbsp;&nbsp;&nbsp;&nbsp;Timi je dotle pokušavao da napravi nešto u obliku latiničnog slova 'X', ali nije imao dovoljno kocki da taj raspored izvede do kraja. Gospođica Felouz je videla da on baca zamišljene poglede ka Džerijevoj hrpi i počela se pripremati da se umeša ako počne svađa. Ali Timi nije pružio ruku da uzme ijednu od Džerijevih kockica; zadovoljio se time da samo zuri u njih.
<BR>&nbsp;&nbsp;&nbsp;&nbsp;&nbsp;Da li je to pohvalna uzdržanost? Učtivost dobro vaspitanog deteta prema gostu?
<BR>&nbsp;&nbsp;&nbsp;&nbsp;&nbsp;Ili je nešto zabrinjavajuće - možda neka neodlučnost? Timi nije bio dobro vaspitano dete; u tom pogledu gospođica Felouz nije imala nikakvih iluzija. Ona ga je spretno i vredno obučavala da se ponaša učtivo i lepo, ali, ipak, bilo bi ludo verovati da je Timi postao uzor lepog vaspitanja. Jer to je dete iz jednog primitivnog društva u kome 'maniri' ili 'bon-ton' u modernom smislu najverovatnije nisu ni postojali; otet je iz svog plemena, ali je onda prisiljen da živi u izdvojenosti u stasisnom mehuru, tako da nije imao prilike da se socijalizuje na način na koji to obična deca njegovih godina mogu. Uostalom, ni obična deca tih godina nisu Bog zna kako učtiva.
<BR>&nbsp;&nbsp;&nbsp;&nbsp;&nbsp;Timi ne poseže da uzme kocke od Džerija - svoje kocke, zapravo - verovatno ne zbog predobrog vaspitanja, nego jednostavno zato što se plaši Džerija. Plaši se da postupi kao što bi se od ma kog običnog dečaka moglo očekivati: da pruži ruku i uzme kocke.
<BR>&nbsp;&nbsp;&nbsp;&nbsp;&nbsp;Da li ga je ono jedno jedino odgurivanje prilikom prvog susreta toliko zastrašilo?
<BR>&nbsp;&nbsp;&nbsp;&nbsp;&nbsp;Ili je reč o nečem drugom - o nečem dubljem, mračnijem, nečem što je izgubljeno u zaboravljenoj istoriji najdrevnijih ljudskih dana?
<BR>
<BR>&nbsp;&nbsp;&nbsp;&nbsp;&nbsp;44.
<BR>&nbsp;&nbsp;&nbsp;&nbsp;&nbsp;Rano jedne večeri, kad je Timi već otišao u svoju sobu, zazvonio je telefon, a glas sa telefonskog razvodnog pulta je rekao: "Gospođice Felouz, imam poziv za vas, od Brusa Manhajma."
<BR>&nbsp;&nbsp;&nbsp;&nbsp;&nbsp;Uzvila je obrve. Manhajm zove nju? Niko nju nikad nije pozvao, otkad je došla ovde. Po sopstvenom opredeljenju, ona ovde živi praktično sasvim odsečena od spoljašnjeg sveta, da joj ne bi dosađivali novinari, svakojaki radoznalci, ludaci, fanatici i... Brus Manhajm. Ipak, evo njega na telefonu. Kako li je uspeo da se probije do nje, iza Hoskinsovih leđa? Ne, on sigurno ipak zove sa Hoskinsovim znanjem i dopuštenjem, zaključi Edit.
<BR>&nbsp;&nbsp;&nbsp;&nbsp;&nbsp;"Da, gospodine Manhajm. Kako ste?"
<BR>&nbsp;&nbsp;&nbsp;&nbsp;&nbsp;"Fino, gospođice Felouz, baš fino. Doktor Hoskins mi kaže da Timi najzad ima odgovarajućeg drugara za igru."
<BR>&nbsp;&nbsp;&nbsp;&nbsp;&nbsp;"Ima. A taj drugar je, baš, Hoskinsov sin."
<BR>&nbsp;&nbsp;&nbsp;&nbsp;&nbsp;"Da, to mi je poznato. Svi mi smatramo da je baš veličanstven potez sa Hoskinsove strane što je to učinio. I, po vašem mišljenju, kako stvar uspeva, sve u svemu?"
<BR>&nbsp;&nbsp;&nbsp;&nbsp;&nbsp;Gospođica Felouz je oklevala. "Zapravo, veoma dobro."
<BR>&nbsp;&nbsp;&nbsp;&nbsp;&nbsp;"Dečaci se dobro slažu?"
<BR>&nbsp;&nbsp;&nbsp;&nbsp;&nbsp;"Naravno da se slažu. U početku se pojavila ona uobičajena mala nervoza - više na Džerijevoj nego na Timijevoj strani, moram reći; Timi je veoma spremno prihvatio drugarstvo sa Džerijem, iako nikad ranije nije video dete naše vrste, a njegovog uzrasta."
<BR>&nbsp;&nbsp;&nbsp;&nbsp;&nbsp;"A Džeri? Suočen sa neandertalcem, nije reagovao tako dobro?"
<BR>&nbsp;&nbsp;&nbsp;&nbsp;&nbsp;"Ne znam da li Timijevo neandertalstvo ima ikakve veze s tim, gospodine Manhajm. Bio je naprosto nervozan, to je sve. Ja bih rekla da je to bila jedna sasvim obična reakcija na odnos dete-dete, bez ikakvih posebnih antropoloških podtonova. Napetost, sukobljavanje - to se moglo desiti između ma koja dva dečaka. Ali sad nije tako. Između njih je sad mir, izrazit mir."
<BR>&nbsp;&nbsp;&nbsp;&nbsp;&nbsp;"Drago mi je što to čujem", reče Manhajm. "A Timi dobro napreduje?"
<BR>&nbsp;&nbsp;&nbsp;&nbsp;&nbsp;"Da, odlično."
<BR>&nbsp;&nbsp;&nbsp;&nbsp;&nbsp;Razgovor kao da je zastao. Nadala se da ovaj zastupnik dece neće sad saopštiti ta je izdejstvovao dozvolu da kuću lutaka poseti još jednom i da lično proveri kako dejstvuje Timijevo novo prijateljstvo. Timiju nisu potrebni nikakvi novi posetioci, a osim toga gospođica Felouz je zazirala od prisustva strane osobe dok se Timi i Džeri druže. Između njih dvojice vladao je zasad mir, baš kao što je Manhajmu i rekla, ali ipak je to bio jedan potencijalno zapaljiv odnos koji bi se u prisustvu neznanca mogao izokrenuti u nešto rđavo.
<BR>&nbsp;&nbsp;&nbsp;&nbsp;&nbsp;Međutim, Manhajm kao da nije nameravao da dođe u posetu. Posle nekoliko trenutaka ćutanja on reče: "Samo želim da vam kažem, gospođice Felouz, koliko smo svi mi zadovoljni što o Timiju brine tako sposobna negovateljica kao što ste vi."
<BR>&nbsp;&nbsp;&nbsp;&nbsp;&nbsp;"To je veoma ljubazno od vas."
<BR>&nbsp;&nbsp;&nbsp;&nbsp;&nbsp;"Taj dečko je prošao kroz veoma zastrašujuće iskustvo, ali se divno prilagođavao situaciji - do sada. Velikim delom za to ste zaslužni vi."
<BR>&nbsp;&nbsp;&nbsp;&nbsp;&nbsp;(Šta mu znači to 'do sada'?)
<BR>&nbsp;&nbsp;&nbsp;&nbsp;&nbsp;"Naravno, nama bi se mnogo više dopadalo da je Timi pušten da odživi svoj prirodni život sa svojim narodom", nastavi Manhajm. "Ali pošto mu ta mogućnost nije bila pružena, dobro je znati da je staranje o njemu povereno jednoj odanoj i vrednoj ženi kao što ste vi i da ste ga negovali na vaš način od dana kad je stigao u našu eru. Postigli ste čuda. Nemam drugu reč za to."
<BR>&nbsp;&nbsp;&nbsp;&nbsp;&nbsp;"To je veoma ljubazno od vas", reče gospođica Felouz ponovo, ali sad još postiđenije. Nikad nije mnogo volela da bude hvaljena, a ovaj Manhajm... baš navalio sa pohvalama.
<BR>&nbsp;&nbsp;&nbsp;&nbsp;&nbsp;"I doktorka Levien je istog mišljenja."
<BR>&nbsp;&nbsp;&nbsp;&nbsp;&nbsp;"Ah", reče gospođica Felouz. "Da." Zatim, hladno i kruto dodade: "To je... veoma prijatno čuti."
<BR>&nbsp;&nbsp;&nbsp;&nbsp;&nbsp;"Želeo bih da vam dam moj broj", reče Manhajm.
<BR>&nbsp;&nbsp;&nbsp;&nbsp;&nbsp;(Zašto?)
<BR>&nbsp;&nbsp;&nbsp;&nbsp;&nbsp;"Uvek vas mogu dobiti preko doktora Hoskinsa", odgovori gospođica Felouz.
<BR>&nbsp;&nbsp;&nbsp;&nbsp;&nbsp;"Naravno. Ali može nastupiti vreme kad ćete želeti da mi telefonirate bez posrednika."
<BR>&nbsp;&nbsp;&nbsp;&nbsp;&nbsp;(Zašto? Zašto? Šta je ovde posredi?)
<BR>&nbsp;&nbsp;&nbsp;&nbsp;&nbsp;"Pa dobro, možda..."
<BR>&nbsp;&nbsp;&nbsp;&nbsp;&nbsp;"Imam osećanje da smo vi i ja prirodni saveznici u ovome, gospođice Felouz. Ono što je i meni i vama ponajviše na srcu to je, iznad svega, Timijeva dobrobit. Ma kakva mišljenja da imamo o tehnikama negovanja dece, ili o politici, ili o ma čemu drugom na svetu, oboje smo zainteresovani, duboko, za Timijevu sudbinu. Prema tome, ako bude potrebno da razgovarate sa mnom u vezi sa načinom na koji se Timi odgaja, ako u firmi 'Stasis Tehnologije' nastupe ma kakve promene koje bi mogle negativno delovati na Timijevo ovdašnje postojanje..."
<BR>&nbsp;&nbsp;&nbsp;&nbsp;&nbsp;(A, to je. Ti bi hteo da ja budem uhoda za tvoj račun.)
<BR>&nbsp;&nbsp;&nbsp;&nbsp;&nbsp;"Sigurna sam da će se sve nastaviti sasvim glatko, gospodine Manhajm."
<BR>&nbsp;&nbsp;&nbsp;&nbsp;&nbsp;"Naravno da hoće. Naravno. Ali svejedno..."
<BR>&nbsp;&nbsp;&nbsp;&nbsp;&nbsp;Onda joj je rekao svoj broj telefona, a Edit ga je zapisala, iako ni sama nije znala zašto.
<BR>&nbsp;&nbsp;&nbsp;&nbsp;&nbsp;Pa, za svaki slučaj, reče ona sebi.
<BR>&nbsp;&nbsp;&nbsp;&nbsp;&nbsp;Za slučaj čega?
<BR>
<BR>&nbsp;&nbsp;&nbsp;&nbsp;&nbsp;45.
<BR>&nbsp;&nbsp;&nbsp;&nbsp;&nbsp;"Da li Džeri dolazi danas opet, gospođice Felouz?" upita Timi.
<BR>&nbsp;&nbsp;&nbsp;&nbsp;&nbsp;"Sutra."
<BR>&nbsp;&nbsp;&nbsp;&nbsp;&nbsp;Dečakovo razočarenje bilo je više nego očigledno. Njegovo okruglo lice svo se nabora, a guravo čelo se učvori mrštenjem. "Zašto ne danas?"
<BR>&nbsp;&nbsp;&nbsp;&nbsp;&nbsp;"Danas nije Džerijev dan, Timi. Džeri danas mora da ide... na jedno mesto."
<BR>&nbsp;&nbsp;&nbsp;&nbsp;&nbsp;"Koje mesto?"
<BR>&nbsp;&nbsp;&nbsp;&nbsp;&nbsp;"Jedno mesto", reče ona, hotimice neodređeno. Kako bi mogla opisati dečji vrtić Timiju? Šta bi ovaj dečak mislio ako bi saznao da druga deca, mnogobrojna, dolaze u vrtić da budu zajedno, da se igraju, da se uz smeh jure po dvorištu nalik na školsko, da razmazuju po listovima iz bloka za crtanje i to ne četkicama, nego prstima, koristeći veličanstveno gnjecave 'ručne bojice'. "Sutra će Džeri doći."
<BR>&nbsp;&nbsp;&nbsp;&nbsp;&nbsp;"Kad bi mogao svaki dan."
<BR>&nbsp;&nbsp;&nbsp;&nbsp;&nbsp;"I ja bih to želela", reče gospođica Felouz.
<BR>&nbsp;&nbsp;&nbsp;&nbsp;&nbsp;(A da li bih? Stvarno?)
<BR>
<BR>&nbsp;&nbsp;&nbsp;&nbsp;&nbsp;46.
<BR>&nbsp;&nbsp;&nbsp;&nbsp;&nbsp;Problem sad više nije bio u postojanju ili nepostojanju prijatelja, nego u tome što je proticanjem vremena taj prijatelj postajao previše samopouzdan, previše agresivan. Džeri je svoju prvobitnu bojažljivost sasvim savladao i postao ubedljivo nadmoćan član tog para.
<BR>&nbsp;&nbsp;&nbsp;&nbsp;&nbsp;Već na početku bio je veći rastom od Timija, a sad kao da je i rastao brže. Razlika u visini sad se povećala na oko četiri centimetra; osim toga, Džeri je bio i teži od Timija. I brži, i jači, i - gospođici Felouz nije bilo lako da se suoči sa tom stranom stvari - po svemu sudeći pametniji. Mnogo brže je shvatao nove igračke, brže smišljao zanimljive načine da ih iskoristi. Kad im je davala da se igraju bojicama, krejonima ili plastelinom, Džeri se odmah bacao na posao i stvarao razne oblike i skice, dok je Timi samo brljao. Činilo se da Timi nema baš nikakvu umetničku sposobnost, pa čak ni onu najminimalniju veštinu koja bi se očekivala od deteta njegovih godina.
<BR>&nbsp;&nbsp;&nbsp;&nbsp;&nbsp;Naravno (vodila je ona raspravu sa samom sobom) Džeri ide u vrtić svakodnevno. Tamo je naučio sve o upotrebi bojica za mazanje, mekih krejon-štapića i plastelina.
<BR>&nbsp;&nbsp;&nbsp;&nbsp;&nbsp;Ali i Timi je sve to dobijao, ovde, mesecima pre Džerijevog prvog dolaska. Nije ovladao crtanjem, ali tada se gospođica Felouz nije zbog toga uznemiravala; nije poredila Timija ni sa jednim drugim detetom, a osim toga uzimala je u obzir prazninu Timijevih prvih godina.
<BR>&nbsp;&nbsp;&nbsp;&nbsp;&nbsp;Sad joj je na umu bilo ono što je u knjigama dobijenim od doktora Mekintajera čitala o nepostojanju makar i jednog jedinog primera neandertalske umetnosti. Neandići nisu ostavili nijednu pećinsku sliku, nikakav izvajani kip, nisu ništa urezali u zidove.
<BR>&nbsp;&nbsp;&nbsp;&nbsp;&nbsp;(Šta ako su bili zaista podređeni? Dabome, zato su izumrli kad smo mi došli.)
<BR>&nbsp;&nbsp;&nbsp;&nbsp;&nbsp;Gospođica Felouz nije želela da razmišlja o tome.
<BR>&nbsp;&nbsp;&nbsp;&nbsp;&nbsp;A sad je tu Džeri, koji razmetljivo ulazi u ove sobe, dvaput nedeljno, držaći se kao da su njegove. "Aj' se igramo sa kockama", kaže Timiju. Ili "Aj' crtamo" ili "Aj' gledamo vrtiekran". Timi uvek pristane, nikad ne predloži nešto drugo što bi bilo više po njegovoj volji, uvek tiho prihvati Džerijev dnevni red, sasvim je potisnut u podređenu ulogu. Ovo je vremenom postajalo sve izraženije, ali se gospođica Felouz sa takvim okolnostima mirila, uglavnom zato što je bilo jasno da se Timi sve više raduje dolascima svog drugara.
<BR>&nbsp;&nbsp;&nbsp;&nbsp;&nbsp;On osim Džerija nikog nema, razmišljala je tužno.
<BR>&nbsp;&nbsp;&nbsp;&nbsp;&nbsp;Jednom, dok ih je gledala, pomislila je: eto, Hoskins je stekao dvoje dece, jedno je od svoje žene, a drugo od stasis-polja.
<BR>&nbsp;&nbsp;&nbsp;&nbsp;&nbsp;A ja, šta sam ja stekla...
<BR>&nbsp;&nbsp;&nbsp;&nbsp;&nbsp;Nebesa, pomisli ona, prislanjajući pesnice na slepoočnice, sva postiđena: postajem ljubomorna!
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
