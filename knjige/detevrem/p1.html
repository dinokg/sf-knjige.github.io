<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG: SREBREN OBLAK
<P>&nbsp;&nbsp;&nbsp;&nbsp;&nbsp;Tokom noći počelo je pomalo da sneži. Sneg je, sitan kao prah i razređen kao sumaglica, dolazio sa zapadnim vetrom; iz daleka, svakako. Još je u sebi nosio miris mora, koji se sada počeo dizati iz tundre, široke i sumorne, jutarnjim suncem obasjane.
<BR>&nbsp;&nbsp;&nbsp;&nbsp;&nbsp;Srebren Oblak imao je prilike da vidi more, samo jednom, davno, dok je bio dete i dok je Narod još lovio u zapadnim zemljama. More je ogromno, mračno i nemirno, a kad ga sunce obasja na jedan određeni način, ono zablista kao čudna tečna vatra. Ući u more, to je smrt, ali gledati ga, to je divno. On više nikad neće videti more, to mu je bilo jasno. Zemlje duž mora sad drže Drugi, a Narod se povlači, iz godine u godinu sve je bliži onom mestu gde se sunce rađa. Srebren Oblak je uviđao da, čak i ako bi Drugi nestali isto onako iznenadno kao što su došli, on više nema nikakve nade da se vrati na obalsko područje. Suviše je mator i sakat, preblizu je svome kraju. Pola ljudskog veka, možda i više, bilo bi potrebno da se pleme vrati istim putem, na istok. Srebrenu Oblaku nije ostalo pola života. Dve godine, toliko će još poživeti, ili, uz malo sreće, tri godine.
<BR>&nbsp;&nbsp;&nbsp;&nbsp;&nbsp;Ali nema u tome ničeg lošeg. Ipak je video more, a to niko drugi u plemenu ne može danas za sebe reći. Nikada neće zaboraviti kako more miriše i kakvu ogromnu ustalasanu snagu ima. On stoji na uzvisini iznad taborišta i zuri preko neočekivano zasnežene ravnice - jako širi nozdrve, udiše duboko, da oseti mošusni miris mora koji se, nošen isparenjima sa topećeg snega, diže ka njemu. Na tren se oseća kao da je opet mlad.
<BR>&nbsp;&nbsp;&nbsp;&nbsp;&nbsp;Samo na tren.
<BR>&nbsp;&nbsp;&nbsp;&nbsp;&nbsp;Jedan glas iza njega kaže: "Nisi ništa rekao o snegu noćas kad smo podizali tabor, Srebrene."
<BR>&nbsp;&nbsp;&nbsp;&nbsp;&nbsp;Glas Znalice. Zašto se popela za njim? On je došao ovde, gore, da bi bio sam u tišini zore. Ponajmanje je želeo da ga Znalica gnjavi u ovom trenutku izdvojenosti.
<BR>&nbsp;&nbsp;&nbsp;&nbsp;&nbsp;Srebren Oblak se polako okrenuo da se suoči sa njom.
<BR>&nbsp;&nbsp;&nbsp;&nbsp;&nbsp;"Da li je sneg tako neuobičajen da ja moram davati upozorenje kad god nailazi?"
<BR>&nbsp;&nbsp;&nbsp;&nbsp;&nbsp;"Ovo je peta nedelja leta, Srebrene Oblače."
<BR>&nbsp;&nbsp;&nbsp;&nbsp;&nbsp;Slegnuo je ramenima. "Pa, može i leti da pada sneg, ženo."
<BR>&nbsp;&nbsp;&nbsp;&nbsp;&nbsp;"U petoj nedelji?"
<BR>&nbsp;&nbsp;&nbsp;&nbsp;&nbsp;"U svakoj nedelji", reče Srebren. "Pamtim leta u kojima nije ni prestajao, nego je padao iz dana u dan. Mogla si da gledaš kako blistavo letnje sunce sija kroz njega, a ipak je nastavljao da pada. I to u zapadnim zemljama, gde su leta toplija nego ovde."
<BR>&nbsp;&nbsp;&nbsp;&nbsp;&nbsp;"Davno je to bilo, pre mog rođenja. Leta postaju svuda bolja, tako svi govore, a izgleda i da istinu zbore. Ali trebalo je da nam kažeš da ide sneg, Srebrene."
<BR>&nbsp;&nbsp;&nbsp;&nbsp;&nbsp;"A je li ovo nešto mnogo snega? Samo je malo poprašilo, Znalice."
<BR>&nbsp;&nbsp;&nbsp;&nbsp;&nbsp;"Mogli smo da isturimo asure za spavanje."
<BR>&nbsp;&nbsp;&nbsp;&nbsp;&nbsp;"Za ovo malo snešnog praška? Za ovu sitnicu od snega?"
<BR>&nbsp;&nbsp;&nbsp;&nbsp;&nbsp;"Da. Ko voli da se probudi sa snegom na licu? Trebalo je da nam kažeš."
<BR>&nbsp;&nbsp;&nbsp;&nbsp;&nbsp;"Nije izgledalo važno", reče Srebren Oblak razdražljivo.
<BR>&nbsp;&nbsp;&nbsp;&nbsp;&nbsp;"Ipak, trebalo je da nam kažeš. Osim ako nisi znao, naravno."
<BR>&nbsp;&nbsp;&nbsp;&nbsp;&nbsp;Znalica mu je uputila dug, neprijateljski pogled, pun zlobe. Ta žena postaje mnogo gadna, sad kad starost sve dublje zagriza u nju, pomisli Srebren Oblak. Pamtio je on i dane kad je ona bila divna vitka devojka Vodopadna, sa slapovima guste, crne kose i sa grudima poput letnjih dinja. Tada ju je svako u plemenu želeo: i on - ne bi to poricao. Ali, evo, prošla je svoju tridesetu zimu, njena kosa se pretvorila u bele uzice, grudi su joj prazne, muškarci je više ne gledaju sa željom, a ime je promenila i sad je 'ona koja zna', drži se nadmeno, kao da je nešto mnogo mudra, kao da je Boginja ušla u njenu dušu.
<BR>&nbsp;&nbsp;&nbsp;&nbsp;&nbsp;Besno je piljio u nju.
<BR>&nbsp;&nbsp;&nbsp;&nbsp;&nbsp;"Znao sam da dolazi sneg. Ali sam takođe znao da neće biti vredan pomena. Osetio sam ovaj sneg u butini, gde mi je ona stara rana, gde uvek osetim dolaženje snega."
<BR>&nbsp;&nbsp;&nbsp;&nbsp;&nbsp;"Pitam se da li si stvarno osetio."
<BR>&nbsp;&nbsp;&nbsp;&nbsp;&nbsp;"Znači, ja lažem? Je l' to?"
<BR>&nbsp;&nbsp;&nbsp;&nbsp;&nbsp;"Rekao bi nam to, da si znao da dolazi sneg. Voleo bi i ti da je asura za spavanje razapeta iznad tebe, voleo bi isto koliko i svi drugi vole. I više, rekla bih ja."
<BR>&nbsp;&nbsp;&nbsp;&nbsp;&nbsp;"Pa onda me ubijte", reče Srebren Oblak. "Priznajem sve. Nisam uopšte osetio da dolazi sneg. Zato i nisam upozorio ljude i zato ste se probudili sa snegom na licu. To je strašan greh. Sazovi Društvo za ubijanje, pa neka me odvedu iza brda i neka me udare dvanaest puta batinom od slonovače. Misliš da bih zažalio, Znalice? Video sam zima četrdeset i poneku više od četrdeset. Star sam, veoma; i veoma umoran. Ako bi ti bila voljna da upravljaš plemenom neko vreme, Znalice, ja bih rado odstupio i..."
<BR>&nbsp;&nbsp;&nbsp;&nbsp;&nbsp;"Molim te, Srebrene."
<BR>&nbsp;&nbsp;&nbsp;&nbsp;&nbsp;"Tačno je to, zar ne? Ti iz dana u dan sve više sijaš silnom mudrošću iznutra, a ja samo starim. Preuzmi moje mesto. Evo. Evo." Skinuo je svoj poglavički ogrtač od medveđe kože i gurnuo ga odsečnim pokretom ka njenom licu. "Hajde, uzmi! I perjanu kapu i čudotvorni štap od slonovače i sve ostalo. Idemo dole da kažemo svima. Moje vreme je prošlo. Sad ti budi poglavica. Evo! Pleme je tvoje!"
<BR>&nbsp;&nbsp;&nbsp;&nbsp;&nbsp;"Praviš gluposti. A i neiskren si. Ti ćeš predati perjanu kapu i štap od slonovače onog dana kad te nađemo hladnog i ukočenog na zemlji ujutru, ni trenutak pre toga." Gurnula je ogrtač nazad ka njemu. "Poštedi me tvojih velikih gestova. Nimalo ne čeznem da zauzmem tvoje mesto, ni sad ni posle tvoje smrti, što i sam dobro znaš."
<BR>&nbsp;&nbsp;&nbsp;&nbsp;&nbsp;"Onda, što si se popela ovde da me gnjaviš zbog tog jadnog snežića?"
<BR>&nbsp;&nbsp;&nbsp;&nbsp;&nbsp;"Zato što je peta nedelja leta."
<BR>&nbsp;&nbsp;&nbsp;&nbsp;&nbsp;"Pa šta? Već smo raspravljali o tome. Sneg može naići u ma koje doba godine, što ti vrlo dobro znaš."
<BR>&nbsp;&nbsp;&nbsp;&nbsp;&nbsp;"Gledala sam štapove sa zapisima. Ovako pozno u godini nije snežilo još otkako sam ja bila devojka."
<BR>&nbsp;&nbsp;&nbsp;&nbsp;&nbsp;"Gledala si štapove sa zapisima?" upita Srebren Oblak, zbunjen. "Misliš, jutros?"
<BR>&nbsp;&nbsp;&nbsp;&nbsp;&nbsp;"A kad bih, inače? Probudila sam se, videla sneg i to me je uplašilo. Zato sam otišla kod Prošlo-čuve i zamolila je da mi pokaže štapove. Sve smo brojale zajedno. Pre sedamnaest godina snežilo je u petoj nedelji leta. Od tada, nije. Znaš šta se još desilo tog leta? Šestoro naših je poginulo u lovu na nosoroge, a četvoro u stampedu mamuta. Deset smrti za samo jedno leto."
<BR>&nbsp;&nbsp;&nbsp;&nbsp;&nbsp;"Šta mi to govoriš, Znalice?"
<BR>&nbsp;&nbsp;&nbsp;&nbsp;&nbsp;"Ništa ti ne govorim. Pitam te da li misliš da je ovaj sneg nagoveštaj zla."
<BR>&nbsp;&nbsp;&nbsp;&nbsp;&nbsp;"Mislim da je ovaj sneg samo sneg. Ništa više."
<BR>&nbsp;&nbsp;&nbsp;&nbsp;&nbsp;"Nije se Boginja naljutila na nas?"
<BR>&nbsp;&nbsp;&nbsp;&nbsp;&nbsp;"Pitaj Boginju, ne mene. Boginja sa mnom ne razgovara mnogo, u poslednje vreme."
<BR>&nbsp;&nbsp;&nbsp;&nbsp;&nbsp;Znalica ogorčeno iskrivi usta. "Uozbilji se, Srebrene. Šta ako ovaj sneg znači da nas neka opasnost vreba u zasedi?"
<BR>&nbsp;&nbsp;&nbsp;&nbsp;&nbsp;"Pogledaj", reče on, veličanstveno odmahujući ispruženom rukom prema dolini i ravnicama. "Vidiš li opasnost tamo? Ja vidim nešto malo snega, da. Vrlo malo. Takođe vidim Narod, koji se probudio, vidim da se osmehuju, gledaju svoja posla, počinju još jedan dobar dan. Eto šta ja vidim, Znalice. Ako ti vidiš Boginjin gnev, pokaži mi gde je."
<BR>&nbsp;&nbsp;&nbsp;&nbsp;&nbsp;Njemu se uistinu činilo da dole, svuda, vlada divan mir. U glavnom taborištu žene i devojčice ložile su jutarnju vatru. Dečaci suviše mladi da bi lovili švrljali su unaokolo, prevrćući laki snežni pokrivač i sakupljajući grančice i suvo busenje koje će poslužiti kao gorivo. Na levoj strani, na prostoru Majki, video je bebe koje su dobijale jutarnji obrok - eno je, Mlekoizvorna, ta neiscrpna žena, sa po jednom bebom na svakoj dojki; eno gde mala deca igraju igru kruga, a vodi ih Duboka Voda, koja je baš sad zastala da uteši jednog dečkića, i to onog koji se zove Grom-obraz, jer je pao i odrao koleno. Iza prostora Majki, Boginjine Žene izgradile su piramidu od nagomilanog kamenja, da posluži kao svetilište Njoj, i sad su oko te piramide radile: jedna od sveštenica prinela je i rasporedila ubrane bobice, druga je na krvni kamen sipala krv juče ubijenog vuka, treća je palila današnju dnevnu vatru. Na sasvim drugoj strani Jahač Mamuta namestio je svoju radionicu i već je pravio kremene oštrice; još je bio u tom poslu savršen, iako mu je kostobolja sve više kočila ruke. Iza njega su sedele Igračica Meseca i jedna od njenih kćeri, već predate svom uobičajenom poslu: žvakale su kožu ulovljenih životinja kako bi je omekšala toliko da se od nje mogu praviti ogrtači. Srebren Oblak je video, daleko na obzorju, i muškarce iz Društva za lov, koji su nastupali preko tundre, šireći se lepezasto u levu i desnu stranu, držeći u rukama spremna koplja i motke za bacanje. U snegu se još pomalo videla neujednačena, dugačka linija koju su napravili nogama dok su išli, maločas, u koloni: tamno ocrtani otisci peta i jako raširenih prstiju. Tragovi su vodili iz tabora, a sad su nestajali zato što je i sneg brzo nestajao.
<BR>&nbsp;&nbsp;&nbsp;&nbsp;&nbsp;Da, sve je izgledalo mirno. Sve normalno i redovno, jedno novo jutro u životu Naroda koji je star kao vreme i koji će postojati dok budu postojali dani. Zar treba neki mali sneg u sredini leta da izazove brigu? Život je težak; sneg je obična stvar i uvek će to biti, tokom cele godine; Boginja nikad nikom nije obećala da će leta biti bez snega, mada je u tom pogledu bila dobra prema ljudima, poslednjih godina.
<BR>&nbsp;&nbsp;&nbsp;&nbsp;&nbsp;Ali baš je čudno da on sinoć nije osetio dolazak snega. Možda i jeste osetio, ali nije obratio dovoljno pažnje? Toliko je bolova i probadanja u poslednje vreme: sve je teže i teže protumačiti svaki pojedini bol.
<BR>&nbsp;&nbsp;&nbsp;&nbsp;&nbsp;Svejedno, činilo se da stvari ipak stoje dobro.
<BR>&nbsp;&nbsp;&nbsp;&nbsp;&nbsp;"Silazim sada", reče on Znalici. "Popeo sam se ovamo samo radi malo mira i tišine. Ali vidim da mi to neće biti omogućeno."
<BR>&nbsp;&nbsp;&nbsp;&nbsp;&nbsp;"Da ti pomognem", reče ona.
<BR>&nbsp;&nbsp;&nbsp;&nbsp;&nbsp;Srebren Oblak besno odgurnu njenu pruženu ruku.
<BR>&nbsp;&nbsp;&nbsp;&nbsp;&nbsp;"Ličim li ja tebi na bogalja, ženo? Ruke k sebi!"
<BR>&nbsp;&nbsp;&nbsp;&nbsp;&nbsp;Ravnodušno je zatresla ramenima. "Kako god ti kažeš, Srebrene."
<BR>&nbsp;&nbsp;&nbsp;&nbsp;&nbsp;Ali staza koja je vodila sa te uzvisine bila je džombasta i nezgodna, a laki posip topećeg snega prikrio je pojedine male, nepouzdane komade kamena i učinio da pod Srebrenovim nogama budu glatki i klizavi. Ni deset koraka nije prešao, a već je poželeo da se odrekne ponosa i prihvati ponudu Znalice. Ali to nije dolazilo u obzir, naravno. Niko ne obraća pažnju na to ako poglavica malo hramlje, ali ukoliko se dozna da on bez tuđe pomoći ne može da siđe niz ovako blagu nizbrdicu, neki će pomisliti da je možda vreme da mu pomognu da pređe u konačni odmor. Prema starcima svako oseća poštovanje, da, ali starce nije moguće tetosati preko izvesne mere. Pomogao je i Srebren, u svome veku, nekolicini starih ljudi da odu u večni odmor i to je bilo itekako tužno: napraviš za njih gnezdo u snegu i stojiš pored njih sve dok ih ledena hladnoća ne odnese u poslednji san. On neće takvu pomoć: nek njegov čas dođe kad dođe, ni jedan sat ranije. A doći će, u svakom slučaju, brzo.
<BR>&nbsp;&nbsp;&nbsp;&nbsp;&nbsp;Srebren je u podnožje stigao malo zadihan, vruć i lepljiv od znoja ispod ogrtača od debelog, sivog krzna. Ipak je spuštanje prošlo prilično dobro. Još je on u snazi, još može.
<BR>&nbsp;&nbsp;&nbsp;&nbsp;&nbsp;Mirisi kuvanja dopreše do Srebrenovih nozdrva. Smeh dečurlije i prodorni vriskovi beba plovili su vazduhom. Sunce se brzo uzdizalo. Osećaj blagostanja prožimao je Srebrenov duh.
<BR>&nbsp;&nbsp;&nbsp;&nbsp;&nbsp;Kroz tri dana biće vreme za Svetkovinu leta, a tad će on morati da pleše u krugu i da prinese jednog junca na žrtvu i da namaže njegovom krvlju izabranu devicu godine. Štaviše, moraće nju da odvede u stranu i da je grli, kako bi jesenji lov sigurno uspeo. Dok se vreme za ovogodišnju Svetkovinu leta bližilo, Srebren Oblak je osećao izvesnu malu nelagodnost, jer je pomišljao da ovako mator neće moći da pleše sasvim kako treba, a i da bi mogao, štaviše, da se spetlja i pri žrtvovanju junca - svojevremeno je bio očevidac kad se to desilo jednom ostarelom poglavici. A što se tiče grljenja device, i u tom pogledu se malčice brinuo da li će uspeti. Ali u toplini jutra svi ti strahovi su nestali. Ova Znalica postaje drhtava, matora glupača. Taj sneg ne znači ništa. Ništa! Dan je lep i blistav. Pred Narodom je jedno veličanstveno leto, koje će sad postajati sve toplije.
<BR>&nbsp;&nbsp;&nbsp;&nbsp;&nbsp;Šteta što Svetkovina leta nije danas, pomisli Srebren. Sad, kad je njegov duh poletan; sad kad njegovo telo oseća, bar na tren, malenu plimu obnovljene snage. Plesati - junac - zagrliti devicu...
<BR>&nbsp;&nbsp;&nbsp;&nbsp;&nbsp;"Srebren Oblače! Srebren Oblače!"
<BR>&nbsp;&nbsp;&nbsp;&nbsp;&nbsp;Promukli glasovi, bez daha, glasovi premorenih ljudi koji se bore za vazduh; glasovi sa otvorenih polja, iza onog mesta na kome Boginjine žene rade oko oltara.
<BR>&nbsp;&nbsp;&nbsp;&nbsp;&nbsp;Šta je ovo? Lovci se vraćaju tako rano? I tako žurno?
<BR>&nbsp;&nbsp;&nbsp;&nbsp;&nbsp;Zaklonio je rukom oči i pogledao ka suncu. Da, eno su Volkodrev i Prolom Gorski, trče ka taboru koliko ih noge nose i dozivaju njega. Volkodrev još i mlatara kopljem besomučno oko sebe, maltene kao da je poludeo; a Prolom kao da uopšte nema oružje.
<BR>&nbsp;&nbsp;&nbsp;&nbsp;&nbsp;Došli su u tabor, teturajući se, i srušili se na zemlju Srebren Oblaku tako reći pred noge, ječeći, šišteći, boreći se za dah. Oni su bili među najjačim i najbržim muškarcima, ali su sigurno trčali punom snagom čak sa lovišta, pa su se premorili.
<BR>&nbsp;&nbsp;&nbsp;&nbsp;&nbsp;Srebren Oblak oseti kako ga obuhvata velika nelagodnost i kako pred njom iščezava onaj kratki, prekratki trenutak radosti i mira.
<BR>&nbsp;&nbsp;&nbsp;&nbsp;&nbsp;"Šta je?" upita on odlučno, ne dajući im vremena da dođu do daha. "Zašto se vraćate tako rano?"
<BR>&nbsp;&nbsp;&nbsp;&nbsp;&nbsp;Prolom pokaza prstom iza sebe. Ruka mu je drhtala kao u starca. Zubi su mu cvokotali.
<BR>&nbsp;&nbsp;&nbsp;&nbsp;&nbsp;"Drugi!" izgrca on.
<BR>&nbsp;&nbsp;&nbsp;&nbsp;&nbsp;"Šta? Gde?"
<BR>&nbsp;&nbsp;&nbsp;&nbsp;&nbsp;Prolom Gorski odmahnu glavom. Nije mu ostalo snage za govor.
<BR>&nbsp;&nbsp;&nbsp;&nbsp;&nbsp;Volkodrev reče, uz silan napor: "Nismo... videli... njih. Samo tragove."
<BR>&nbsp;&nbsp;&nbsp;&nbsp;&nbsp;"U snegu."
<BR>&nbsp;&nbsp;&nbsp;&nbsp;&nbsp;"U snegu, da." Volkodrev je bio na kolenima, glave oborene. Od pleća do struka potresali su ga veliki trzaji, maltene grčevi. Još koji trenutak i sposobnost govora mu se vratila. "Njihovi otisci stopala. Dugačka stopala, uska. Ovakva." U vazduhu je prstima ocrtao oblik stopala. "Drugi. Sumnje nema."
<BR>&nbsp;&nbsp;&nbsp;&nbsp;&nbsp;"Koliko ih je?"
<BR>&nbsp;&nbsp;&nbsp;&nbsp;&nbsp;Volkodrev zatrese glavom i zažmuri.
<BR>&nbsp;&nbsp;&nbsp;&nbsp;&nbsp;"Mnogo", reče Prolom, koji je najednom opet došao do glasa. Digao je obe šake i raširio sve prste na njima, jednom, dvaput, triput. "Više od nas. Dva, tri, četiri puta više. Stupaju sa juga ka severu."
<BR>&nbsp;&nbsp;&nbsp;&nbsp;&nbsp;"I malo ka zapadu", reče Volkodrev sumorno.
<BR>&nbsp;&nbsp;&nbsp;&nbsp;&nbsp;"Misliš, ka nama?"
<BR>&nbsp;&nbsp;&nbsp;&nbsp;&nbsp;"Može biti. Nije... sigurno."
<BR>&nbsp;&nbsp;&nbsp;&nbsp;&nbsp;"Ja mislim, prema nama", reče Prolom. "Ili mi prema njima. Moglo bi se desiti da se sretnemo s njima oči u oči, ako ne pripazimo."
<BR>&nbsp;&nbsp;&nbsp;&nbsp;&nbsp;"Drugi, ovde, na otvorenom?" reče Srebren Oblak, kao da govori sam sa sobom. "Ali oni ne vole otvorene ravnice. Nije ovo teren njima drag. Nema tu ničeg za njih. Trebalo bi da se drže bliže moru. Jeste li sigurni za ta stopala, Volkodreve? Prolome?"
<BR>&nbsp;&nbsp;&nbsp;&nbsp;&nbsp;Klimnuli su glavama.
<BR>&nbsp;&nbsp;&nbsp;&nbsp;&nbsp;"Njihova putanja će preseći našu, ali ja ne verujem da će oni krenuti baš ka nama", reče Volkodrev.
<BR>&nbsp;&nbsp;&nbsp;&nbsp;&nbsp;"Ja mislim da hoće", reče Prolom.
<BR>&nbsp;&nbsp;&nbsp;&nbsp;&nbsp;"Ja mislim da ne znaju da smo ovde."
<BR>&nbsp;&nbsp;&nbsp;&nbsp;&nbsp;"Ja mislim da znaju", reče Prolom.
<BR>&nbsp;&nbsp;&nbsp;&nbsp;&nbsp;Srebren primače šake licu i povuče se za bradu, jako, tako jako da ga je zabolelo. Zapiljio se na istok, kao da će, ako samo bude gledao dovoljno napeto, videti tu grupu Drugih kako stupaju preko one putanje kojom njegov narod namerava da prođe. Ali nije video ništa osim sve jačeg bleštanja jutra.
<BR>&nbsp;&nbsp;&nbsp;&nbsp;&nbsp;Onda se okrete i ukrsti pogled sa Znalicom.
<BR>&nbsp;&nbsp;&nbsp;&nbsp;&nbsp;Očekivao je da će ga ona gledati trijumfalno, samozadovoljno, kao neko za koga se dokazalo da je u pravu. Ovaj neočekivani sneg usred leta ipak je bio rđav znak, zar ne? A on ne samo što uopšte nije predvideo njegov dolazak, nego je potpuno prevideo i zlokobni smisao njegov. Rekla sam ja tebi, trebalo bi da sad govori Znalica. U velikoj smo nevolji, a ti više nisi podoban da vodiš.
<BR>&nbsp;&nbsp;&nbsp;&nbsp;&nbsp;Ali, na njegovo zaprepašćenje, nije bilo ni traga od takve osvetoljubivosti na licu One Koja Zna. Lice joj je bilo smračeno od tuge, a tihe suze kotrljale su joj se niz obraze.
<BR>&nbsp;&nbsp;&nbsp;&nbsp;&nbsp;Pružila je ruke ka njemu, načinom gotovo nežnim.
<BR>&nbsp;&nbsp;&nbsp;&nbsp;&nbsp;"Srebrene..." reče ona blago. "O, Srebrene."
<BR>&nbsp;&nbsp;&nbsp;&nbsp;&nbsp;Ne plače ona samo za sebe, pomisli Srebren Oblak. Niti samo zbog toga što je pleme u opasnosti.
<BR>&nbsp;&nbsp;&nbsp;&nbsp;&nbsp;Plače za mnom, uvide on zapanjeno.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
