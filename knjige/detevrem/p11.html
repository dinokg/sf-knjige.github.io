<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Međupoglavlje četvrto: DRUŠTVO ZA RAT
<P>&nbsp;&nbsp;&nbsp;&nbsp;&nbsp;Zora je bila i nebo je imalo mrtvu, sivu boju; oštar vetar duvao je iz dva pravca odjednom. Jedan beli komadić Meseca još se video, kao koštani nož okačen na nebu. Muškarci iz Društva za rat spremali su se da siđu niz breg, do ušća i do svetilišta sa pločicama od svetlucavog kamena.
<BR>&nbsp;&nbsp;&nbsp;&nbsp;&nbsp;Znalica je stajala po strani, gledajući ih sa izvesne udaljenosti; želela je da može poći s njima dole.
<BR>&nbsp;&nbsp;&nbsp;&nbsp;&nbsp;Uvek muškarci dobiju da rade sve što je zanimljivo, i to uvek isti muškarci, oni mladi, puni sokova. Matori, kao Srebren i Vo i 'Onaj koji se bori kao lav' daju saopštenja i naređenja, ali mladi, Volkodrev i Prolom i Ognjeokac i Pticohvat i još trojica ili četvorica njih, e, oni stvarno delaju. I to su oni članovi plemena koji su zaista živi, razmišljala je Znalica, zavideći im žestoko.
<BR>&nbsp;&nbsp;&nbsp;&nbsp;&nbsp;Kad se u ravnicama pojavi divljač, oni su Društvo za lov. Počnu da oštre vrhove kopalja, omotavaju zglavkove stopala trakama tamnog vučjeg krzna da bi dobili brzinu i krvožednost, kreću u lov, nagone mamute u stampedo preko litica, ili se sjate oko nekog bespomoćnog, zalutalog nosoroga i bodu ga dok ne padne, ili bacaju kamenove sa konopcima na hitre irvase u nadi da će ih saplesti i oboriti. Posle nose ili vuku plen do tabora, pevajući i plešući s likovanjem; tad svako iziđe da ih hvali i da izvikuje njihova imena, a kad se meso skuva, lovci prvi biraju koje će komade uzeti i jesti - srce, mozak i druge dobre delove.
<BR>&nbsp;&nbsp;&nbsp;&nbsp;&nbsp;A kad neko učini prestup ili kad poglavica stigne do kraja svojih dana i mora da bude poslat na sledeći svet, oni postaju Društvo za ubijanje, stavljaju na glavu maske od medveđe kože i izvlače batinu smrti, napravljenu od slonovače, što, zapravo, znači od kljove mamuta; odlaze sa svojom žrtvom malo dalje, na neko mesto gde pogledi plemena ne dopiru, i tamo urade ono što se mora uraditi. Posle toga vraćaju se svečano, u povorci po jedan, pevajući Pesmu sledećeg sveta, čije je pevanje dozvoljeno samo muškarcima, i to jedino članovima Društva za ubijanje.
<BR>&nbsp;&nbsp;&nbsp;&nbsp;&nbsp;A kad u blizini vreba neprijatelj, vreme je da muškarci, isti ti muškarci, postanu Društvo za rat, da se namažu trakama plave boje preko pleća, a crvene oko bedara, i da se ogrnu žutim lavljim ogrtačima. Kao što su radili upravo sad. Na tome im je Znalica gorko zavidela. Stajali su nagi u krugu, nervozno se šaleći i smejući, a stari zanatlija Jahač Mamuta privodio je kraju mešanje pigmenata. Muškarci ovog plemena jedino u ratu boje telo; a poslednji rat bio je davno, pa su se pigmenti sad morali zamešati iznova. To je dugotrajan posao. Ali Jahač Mamuta je znao kako se kamen melje i kako se dobijeni prah meša sa antilopinom mašću da bi se držao za kožu. Sedeo je prekrštenih nogu, poguren nad svojim poslom. Članovi Društva za rat čekali su da završi. Izvadio je koštane cevi sa pigmentima; počeo je da meša masnoću sa prahom u jednoj kamenoj činiji. I najzad su boje bile spremne. Jahač Mamuta pružio je činiju sa crvenom bojom Prolomu Gorskom, a onu sa plavom bojom Mladojelenu; ostali stadoše u red da budu obojeni.
<BR>&nbsp;&nbsp;&nbsp;&nbsp;&nbsp;Smeh i šale postadoše glasniji. Muškarci su se plašili onog što će biti posle; zato su se toliko smejali. Dvojica bojitelja koristili su četke od lisičjeg repa, a to je bio dodatni razlog za smeh, jer su golicale. Lako je bilo izvući jednu uzanu, plavu traku preko leđa i drugu, široku i plavu, preko prsa, i dodati plavu Boginjinu tačku na samom grlu, na mestu gde onaj tvrdi deo grla malo strši, i još jednu istu takvu iznad srca. Međutim, bojenje donjih delova stvaralo je komediju. Prvo široka crvena traka po dnu trbuha, tačno iznad mesta gde su muški delovi; ta traka se mora produžiti u levo i desno, oko bedara, i iznad zadnjice, pa sastaviti u pun krug. Onda se po jednom uskom crvenom trakom obaviju i jedna i druga butina, odmah ispod muških delova; najzad, ono što ih je uvek zasmejavalo, Boginjina crvena pruga duž celog dugačkog muškog dela i još po jedna crvena tačka na ona dva loptasta muška dela koji vise odmah iza tog izduženog. Prolom je veličanstvenim pokretima nanosio boju tamo dole, a muškarci su glumili da ih baš to neizdržljivo golica. A možda nisu ni glumili.
<BR>&nbsp;&nbsp;&nbsp;&nbsp;&nbsp;Pa, nastavite, razmišljala je Znalica. Obojite i mene! Nemam muške delove, ali možete nacrtati crvene pruge oko mojih bedara i na vrhovima dojki, poslužiće jednako dobro kad počne bitka. Jer ja sam ratnik sasvim jednako kao ma ko od vas. Sasvim jednako.
<BR>&nbsp;&nbsp;&nbsp;&nbsp;&nbsp;Već su bili pri kraju tog posla. Obojeni su bili svi muškarci, osim samih bojitelja. Sad je Prolom namazao donje šare Mladojelenu, a Mladojelen gornje šare Prolomu; onda su razmenili zdele sa bojom, pa je Mladojelen crtao crveno Prolomu, a Prolom je crtao plavo Mladojelenu. Onda su svi vezali oko struka svoje bedrene omotače, a oko pleća lavlje ogrtače, pa dohvatili koplja, spremni da vode rat.
<BR>&nbsp;&nbsp;&nbsp;&nbsp;&nbsp;Zapravo, maltene spremni. Trebalo je još da Boginjina žena izgovori reči rata iznad njih, pred one tri medveđe lobanje. Znalica je videla da dve mlađe Boginjine žene već postavljaju medveđe lobanje, raspoređene kao da treba zaprečiti stazu koja vodi nadole, i da najstarija Boginjina žena oblači onu posebnu odeždu koju mora nositi kad daje ratni blagoslov.
<BR>&nbsp;&nbsp;&nbsp;&nbsp;&nbsp;Znalica pogleda niz brdo, ka ušću i ka svetilištu sa svetlucavim kamenom. Tamo nikog nije bilo.
<BR>&nbsp;&nbsp;&nbsp;&nbsp;&nbsp;Sve će ovo biti uzalud ako su Drugi otišli negde drugde. Boginjina žena je javila da su oko svetilišta otisci stopala sveži; koliko se, međutim, Boginjina žena razume u te stvari? Lovac nije. To što je ona videla možda su otisci tri dana stari. Dakle, Drugi mogu biti već daleko.
<BR>&nbsp;&nbsp;&nbsp;&nbsp;&nbsp;Sad samo treba brzo sići dole i obaviti na oltaru one obrede koje Srebren smatra potrebnim; posle toga Narod se može opet okrenuti na istok i krenuti odavde, u ravne prazne hladne zemlje gde Drugi retko zalaze, da tamo nastavi sa svojim životom. Možda zapravo nema potrebe da se napred šalje Društvo za rat da pronjuška oko svetilišta i uveri se da nema posakrivanih Drugih u blizini; ako je tako, onda Srebren traći dragoceno vreme. Godina odmiče. Dani postaju kraći. Uskoro će sneg padati svakog dana. Potrebno je da Narod brzo završi ono radi čega je ovde došao i da nađe neko bezbedno mesto gde može da se nastani i izdrži rđave mesece koji dolaze.
<BR>&nbsp;&nbsp;&nbsp;&nbsp;&nbsp;Međutim, Boginjina žena je najverovatnije u pravu, Drugi jesu tu negde. Dogodiće se rat; muškarci će ginuti; možda ne samo muškarci.
<BR>&nbsp;&nbsp;&nbsp;&nbsp;&nbsp;Prošlo-čuva joj priđe s leđa i reče joj maltene u samo uho: "Boginja vrlo oštro postupa prema nama u poslednje vreme. Prvo nam je uzela onog dečaka, a sad nas je uvela usred Drugih."
<BR>&nbsp;&nbsp;&nbsp;&nbsp;&nbsp;Znalica slegnu ramenima. "Ne vidim Druge. Već dva dana smo ovde, a još niko nije video nikakve Druge."
<BR>&nbsp;&nbsp;&nbsp;&nbsp;&nbsp;"Ali tu su. Čekaju nas, sakriveni dole, spremni za napad. Ja to znam."
<BR>&nbsp;&nbsp;&nbsp;&nbsp;&nbsp;"Kako znaš?"
<BR>&nbsp;&nbsp;&nbsp;&nbsp;&nbsp;"Sanjala sam", reče Prošlo-čuva. "Bili su nevidljivi, kao stvorenja od izmaglice, onda su postali napola čvrsti kao senke, a posle toga su počeli da iskaču iz zemlje svud oko nas i da nas ubijaju."
<BR>&nbsp;&nbsp;&nbsp;&nbsp;&nbsp;Znalica se nasmeja grubo. "Još jedan mračni san."
<BR>&nbsp;&nbsp;&nbsp;&nbsp;&nbsp;"Još jedan?"
<BR>&nbsp;&nbsp;&nbsp;&nbsp;&nbsp;"Pretprošle noći Srebren je sanjao da je opet dečak i da je zašao u more, a kad je izlazio iz mora počeo je iz koraka u korak da stari, pa se za samo nekoliko trenutaka sparušio i postao sav bangav i nejak. To je bio san o smrti, dabome. A sad ti sanjaš da nas oko svetilišta čekaju Drugi."
<BR>&nbsp;&nbsp;&nbsp;&nbsp;&nbsp;Prošlo-čuva klimnu glavom. "Štaviše, Boginja je odnela dečaka Grom-Obraza, a nije nam za uzvrat dala nijedan znak svog zadovoljstva. Mislim da bi trebalo da odemo odavde, ne čekajući da obavimo ma kakve svečanosti dole kod tog oltara."
<BR>&nbsp;&nbsp;&nbsp;&nbsp;&nbsp;"Ali Srebren kaže da ih moramo obaviti."
<BR>&nbsp;&nbsp;&nbsp;&nbsp;&nbsp;"Srebren Oblak postaje, sa godinama, bojažljiv i slab", reče Prošlo-čuva.
<BR>&nbsp;&nbsp;&nbsp;&nbsp;&nbsp;Znalica se razljućeno okrete ka čuvarici istorije. "Da ne bi ti volela da budeš poglavica umesto njega?"
<BR>&nbsp;&nbsp;&nbsp;&nbsp;&nbsp;"Ja?" Prošlo-čuva se osmehnula. "Ne ja, Znalice. Nikakve veze sa poglavičkim poslom neću da imam. Ako na svetu postoji ijedna žena koja u srcu čezne da bude poglavica, onda si to, po mom utisku, ti, Znalice; a ja nemam apetita za takve terete. Ipak, mislim da je možda došlo vreme da Srebren Oblak položi dole svoj čarobni štap, i kapu, i ogrtač."
<BR>&nbsp;&nbsp;&nbsp;&nbsp;&nbsp;"Nije došlo."
<BR>&nbsp;&nbsp;&nbsp;&nbsp;&nbsp;"Sve je stariji i sve slabiji. U oku mu vidiš zamor."
<BR>&nbsp;&nbsp;&nbsp;&nbsp;&nbsp;"Jak je i mudar", reče Znalica, ne osobito ubeđeno.
<BR>&nbsp;&nbsp;&nbsp;&nbsp;&nbsp;"Znaš da govoriš nešto što nije istina."
<BR>&nbsp;&nbsp;&nbsp;&nbsp;&nbsp;"Je l' to tako, Prošlo-čuvo? Je l' to tako?"
<BR>&nbsp;&nbsp;&nbsp;&nbsp;&nbsp;"Polako, ženo. Ako me udariš, reći ću ljudima da te bace niz brdo."
<BR>&nbsp;&nbsp;&nbsp;&nbsp;&nbsp;"Rekla si da lažem."
<BR>&nbsp;&nbsp;&nbsp;&nbsp;&nbsp;"Rekla sam da govoriš nešto što nije istina."
<BR>&nbsp;&nbsp;&nbsp;&nbsp;&nbsp;"Pa, ista stvar."
<BR>&nbsp;&nbsp;&nbsp;&nbsp;&nbsp;"Lažljivica koja laže i samu sebe nije lažljivica, nego je glupača. Ti znaš i ja znam i Boginjina žena zna da Srebren više nije podoban za poglavicu. Svaka od nas tri je to pomislila i kazala na svoj način. A kad i muškarci počnu to da uviđaju, Društvo za ubijanje moraće da obavi svoj posao."
<BR>&nbsp;&nbsp;&nbsp;&nbsp;&nbsp;"Može biti", reče Znalica nelagodno.
<BR>&nbsp;&nbsp;&nbsp;&nbsp;&nbsp;"Onda, zašto ga braniš?"
<BR>&nbsp;&nbsp;&nbsp;&nbsp;&nbsp;"Žao mi ga je. Ne želim da bude prisiljen da umre."
<BR>&nbsp;&nbsp;&nbsp;&nbsp;&nbsp;"Kako je to nežno od tebe. Ali poglavica zna kako treba raditi. Pamtiš li dane kad je Crni Sneg bio poglavica, pa kad je oboleo i počeo da povraća zelenu žuč i kad nikakvo lečenje nije pomoglo, kako je ustao i rekao pred svima nama da je njegovo vreme došlo? Da li je i tren oklevao? Tako isto je učinio pre njega i Gorodiv, Srebrenov otac, kad sam ja bila devojka. Ti tada još nisi bila rođena. Gorodiv je bio veliki poglavica; ali jednog dana je rekao, suviše sam star, ne mogu više da budem poglavica, i pre nego što je pala noć bio je mrtav. A tako mora biti i sa Srebrenom."
<BR>&nbsp;&nbsp;&nbsp;&nbsp;&nbsp;"Ne još. Ne još."
<BR>&nbsp;&nbsp;&nbsp;&nbsp;&nbsp;Prošlo-čuva hladno reče: "Čak i ako nas uvede u propast? A to čini možda ovog trenutka. Bila je greška dolaziti ovamo; to sada vidim, iako u prvi mah nisam videla. Zašto ga toliko braniš? On ti nije ništa. Nisam znala ni da ti se sviđa."
<BR>&nbsp;&nbsp;&nbsp;&nbsp;&nbsp;"Ako Srebren umre, ko će, po tvom mišljenju, biti poglavica umesto njega?"
<BR>&nbsp;&nbsp;&nbsp;&nbsp;&nbsp;"Ognjeoki, valjda."
<BR>&nbsp;&nbsp;&nbsp;&nbsp;&nbsp;"Dabome. Ognjeoki!" Znalica se iscerila osvetoljubivo. "A ja ti kažem, Prošlo-čuvo, više volim da ostanem sa starim, spetljanim Srebrenom i poginem pod kopljima Drugih, nego da budem prisiljena da živim još deset godina pod upravom Ognjeokog!"
<BR>&nbsp;&nbsp;&nbsp;&nbsp;&nbsp;"A", reče Prošlo-čuva. "Aha! Sad razumem. Stavljaš svoje male, lične nesklonosti prema jednom muškarcu ispred zdravog razuma - pa čak i ispred života samog, Znalice. Kako je to besmisleno! I kakva si ti budala!"
<BR>&nbsp;&nbsp;&nbsp;&nbsp;&nbsp;"Nateraćeš me da te ipak tresnem."
<BR>&nbsp;&nbsp;&nbsp;&nbsp;&nbsp;"Ali zar ne vidiš..."
<BR>&nbsp;&nbsp;&nbsp;&nbsp;&nbsp;"Ne", reče Znalica. "Ne, ne vidim uopšte. Ali dosta toga. Gledaj dole, dole!"
<BR>&nbsp;&nbsp;&nbsp;&nbsp;&nbsp;Dok su njih dve razgovarale, Boginjina žena je završila davanje blagoslova Društvu za rat, pa su se muškarci tog Društva, propisno obojeni i opremljeni, spustili niz brdo da zauzmu položaj oko svetilišta. Sad su stajali ispred svetilišta, rame uz rame, držeći naperena koplja i zureći izazivačkim pogledima na sve strane.
<BR>&nbsp;&nbsp;&nbsp;&nbsp;&nbsp;A Drugi su se počeli pojavljivati, počeli su se stvarati niotkud, kao ona stvorenja od izmaglice koja su u snu Prošlo-čuve stekla telesnost.
<BR>&nbsp;&nbsp;&nbsp;&nbsp;&nbsp;Odakle dođoše? Sigurno su do sad čučali u gustom žbunju duž obale jedne od tih triju reka, pogureni, pa ih nije bilo moguće videti; ili su se, možda, skrivali na neki magičan način, tako da su ličili na žbunje i zadržali taj izgled sve do časa kad su ustali i stupili napred.
<BR>&nbsp;&nbsp;&nbsp;&nbsp;&nbsp;Osmorica, možda desetorica. Ne, više od deset. Znalica pokuša da ih broji; iskoristila je prste obeju šaka, ali Drugih je bilo još, neprebrojanih. Možda još za celu jednu šaku brojanja. A Društvo za rat je imalo samo devet ratnika.
<BR>&nbsp;&nbsp;&nbsp;&nbsp;&nbsp;Biće pokolj. Srebren je poslao sve mlade muškarce ovog plemena u smrt.
<BR>&nbsp;&nbsp;&nbsp;&nbsp;&nbsp;"Kako su ogavno ružni!" prošaputa Prošlo-čuva promuklo, grabeći Znaličinu podlakticu i stežući je tako jako da je taj stisak počeo boleti. "Kao čudovišta! Kao bića iz strašnih snova! Kad sam ih videla u mome snu, nisu bili ni približno ovoliko odvratni!"
<BR>&nbsp;&nbsp;&nbsp;&nbsp;&nbsp;"Pa, oni prosto liče na sebe", reče Znalica. "Tako izgledaju Drugi."
<BR>&nbsp;&nbsp;&nbsp;&nbsp;&nbsp;"Ti si ih viđala ranije. Ja nisam. Fuj, kakva ravna lica! Pa ti mršavi vratovi. Noge, ruke - tako dugačke. Kao kod paukova!"
<BR>&nbsp;&nbsp;&nbsp;&nbsp;&nbsp;"Da, kao kod paukova."
<BR>&nbsp;&nbsp;&nbsp;&nbsp;&nbsp;"Gledaj. Gledaj."
<BR>&nbsp;&nbsp;&nbsp;&nbsp;&nbsp;Sad se već celo pleme okupilo na jednoj ivici najpogodnijoj za gledanje, odmah iznad trorečkog svetilišta. Svi pogledi bili su uprti u prizor dole. Znalica začu Srebrenovo šumno, teško disanje u blizini. Jedno dete je plakalo. Činilo se da i dve-tri majke plaču.
<BR>&nbsp;&nbsp;&nbsp;&nbsp;&nbsp;Dole se dešavalo nešto neobično, maltene nalik na ples.
<BR>&nbsp;&nbsp;&nbsp;&nbsp;&nbsp;Muškarci Društva za rat još su stajali rame uz rame, u jednom ravnom redu, ispred svetilišta. Izgledali su nervozno, ali su držali svoj položaj, ma koliko u sebi možda priželjkivali da se okrenu i pobegnu.
<BR>&nbsp;&nbsp;&nbsp;&nbsp;&nbsp;Naspram njih postrojili su se Drugi, na odstojanju od možda dvadeset koraka. Stajali su i oni rame uz rame: visoki muškarci, čudnog izgleda i ravnih lica, sa dugačkim kopljima u rukama.
<BR>&nbsp;&nbsp;&nbsp;&nbsp;&nbsp;Ali nije bilo napada.
<BR>&nbsp;&nbsp;&nbsp;&nbsp;&nbsp;Dve grupe ratnika jednostavno su stajale tu. Zurili su jedni u druge preko ničije zemlje koja ih je razdvajala. Niko se nije pomicao. Kao da niko nije ni disao. Svi su bili nepomični kao stene. Mora biti da su ratnici Naroda uplašeni; da li je moguće, međutim, da i Drugi osećaju isti toliki strah? Navodno su Drugi ubice bez milosti. A ima ih i više od ratnika Naroda, više bar za broj prstiju na jednoj šaci. A ipak, ne dešava se ništa. Niko nije voljan da krene.
<BR>&nbsp;&nbsp;&nbsp;&nbsp;&nbsp;Ognjeoki je učinio prvi pokušaj da prekine taj zastoj. Stupio je jedan korak napred. Sledećeg trenutka i svi ostali članovi Društva za rat stupili su takođe jedan korak napred.
<BR>&nbsp;&nbsp;&nbsp;&nbsp;&nbsp;Ognjeoki na preteći način zatrese koplje, zagleda se besno u Druge i načini jedan dug, dubok zvuk koji doplovi do posmatrača na brdu: "Huuuuu."
<BR>&nbsp;&nbsp;&nbsp;&nbsp;&nbsp;Drugi su se zagledali između sebe, mršteći se. Izgledali su zbunjeni, nesigurni, uznemireni.
<BR>&nbsp;&nbsp;&nbsp;&nbsp;&nbsp;Iskorači napred i jedan od njih, a onda i ceo njegov red. Zatrese i on kopljem.
<BR>&nbsp;&nbsp;&nbsp;&nbsp;&nbsp;"Huuuuu."
<BR>&nbsp;&nbsp;&nbsp;&nbsp;&nbsp;"Huuuuuu."
<BR>&nbsp;&nbsp;&nbsp;&nbsp;&nbsp;"Huuuuuuu."
<BR>&nbsp;&nbsp;&nbsp;&nbsp;&nbsp;Znalica i Prošlo-čuva se pogledaše zapanjeno. Oni dole ništa ne rade, samo upućuju smešne zvuke jedni drugima! Zar se tako počinju bitke? Može biti: Znalica o tome nije imala sigurnog znanja. Ali ako je to pravi način da se počne ratovanje, onda ratovi počinju budalasto.
<BR>&nbsp;&nbsp;&nbsp;&nbsp;&nbsp;Možda ni oni muškarci dole nisu sigurni kako bi trebalo da se ponašaju. Ovi ratnici, uvide Znalica, još nikad nisu ratovali protiv Drugih, štaviše nisu nikad do ovog trenutka ni sreli Druge. Jedino je ona imala nekakav raniji susret sa Drugima, onda kad je pored ledenog jezerceta srela jednog usamljenog Drugog. A u to doba, tako davno, taj Drugi se okrenuo i pobegao od nje.
<BR>&nbsp;&nbsp;&nbsp;&nbsp;&nbsp;Sad ovi Drugi samo tako stoje, zabrinutih lica, i oponašaju smešne zvuke koje im ratnici plemena dobacuju. Iako su brojniji, a čini se i bolje naoružani, nego Društvo za rat.
<BR>&nbsp;&nbsp;&nbsp;&nbsp;&nbsp;Zašto? Da li su ti Drugi, od kojih se svako plaši, rasa kukavica?
<BR>&nbsp;&nbsp;&nbsp;&nbsp;&nbsp;"Huuuuu."
<BR>&nbsp;&nbsp;&nbsp;&nbsp;&nbsp;"Huuuuu."
<BR>&nbsp;&nbsp;&nbsp;&nbsp;&nbsp;"Huuuuu."
<BR>&nbsp;&nbsp;&nbsp;&nbsp;&nbsp;"Huuuuu."
<BR>&nbsp;&nbsp;&nbsp;&nbsp;&nbsp;"Slušaj ih samo", reče Znalica podsmešljivo. "Zvuče kao sove."
<BR>&nbsp;&nbsp;&nbsp;&nbsp;&nbsp;Baš tad se dole primetio neki pokret. Ceo red Društva za rat načinio je mali zaokret u levo, tako da sad svetilištu nisu bili okrenuti tačno leđima, nego pod izvesnim uglom. Isti zaokret izvede i formacija Drugih. Tako su opet bili tačno licem u lice.
<BR>&nbsp;&nbsp;&nbsp;&nbsp;&nbsp;Huktanje se nastavljalo. Oba stroja pomicala su se još nekoliko puta, ali niko nije nigde otišao. Oba stroja su se i vraćala na ranija mesta. Koplja su uzdizana, ali ne i bacana.
<BR>&nbsp;&nbsp;&nbsp;&nbsp;&nbsp;"Oni se jedni drugih boje!" reče Prošlo-čuva zapanjeno.
<BR>&nbsp;&nbsp;&nbsp;&nbsp;&nbsp;"Huuuuu."
<BR>&nbsp;&nbsp;&nbsp;&nbsp;&nbsp;"Huuuuu."
<BR>&nbsp;&nbsp;&nbsp;&nbsp;&nbsp;"Treba samo da jurnemo na njih", progunđa Znalica. "Svi bi se okrenuli i pobegli istog trenutka!"
<BR>&nbsp;&nbsp;&nbsp;&nbsp;&nbsp;"Huuuuu."
<BR>&nbsp;&nbsp;&nbsp;&nbsp;&nbsp;"Huuuuu."
<BR>&nbsp;&nbsp;&nbsp;&nbsp;&nbsp;"Kao sovuljage", reče Prošlo-čuva.
<BR>&nbsp;&nbsp;&nbsp;&nbsp;&nbsp;Bilo je nepodnošljivo. Ta blokada mogla je potrajati večno. Znalica više nije mogla da trpi. Prišla je mestu gde je Jahač Mamuta sedeo; ispred njega su, na zemlji, ležale dve činije sa ratnim bojama. Zbacila je ogrtač sa sebe. Jahač Mamuta diže pogled ka njoj, zbunjen.
<BR>&nbsp;&nbsp;&nbsp;&nbsp;&nbsp;"Daj boju", reče Znalica.
<BR>&nbsp;&nbsp;&nbsp;&nbsp;&nbsp;"Ti ne možeš..."
<BR>&nbsp;&nbsp;&nbsp;&nbsp;&nbsp;"Mogu."
<BR>&nbsp;&nbsp;&nbsp;&nbsp;&nbsp;Sagnula se, hitro dohvatila činiju sa plavom bojom i nemarno pljusnula po malo na svaku dojku. Onda je dohvatila crvenu, nacrtala veliki trougao sačinjen od jedne vodoravne linije preko stomaka i dve koje su išle nadole preko butina; i još malo je pljusnula na tamnu dlaku na svojim preponama. Sad su svi gledali nju. Nije zatražila od Jahača Mamuta da joj nacrta ratne linije na leđima, nije htela da gubi vreme ubeđujući se s njim, pogotovu što nije verovala da bi pristao. Nije bitno. Ionako nije imala nameru da dopusti ma kom protivničkom ratniku da joj vidi leđa.
<BR>&nbsp;&nbsp;&nbsp;&nbsp;&nbsp;Drugi! - pomisli ona rasrđeno. Sve same kukavice!
<BR>&nbsp;&nbsp;&nbsp;&nbsp;&nbsp;Srebren joj je prilazio; kretao se sa oklevanjem, nastojeći da poštedi svoju bolesnu nogu.
<BR>&nbsp;&nbsp;&nbsp;&nbsp;&nbsp;"Šta radiš ti to, Znalice?"
<BR>&nbsp;&nbsp;&nbsp;&nbsp;&nbsp;"Spremam se da vodim vaš rat umesto vas", reče ona. Ogrnula je opet odeću i krenula niz brdo, prema svetilištu, sa svetlucavim komadima kamena.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
