<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. URAS - ANARES
<P>&nbsp;&nbsp;&nbsp;&nbsp;&nbsp;Pre no što se brod otisnuo sa orbite, osmatrački prozori bili su ispunjeni oblačnim tirkizom Urasa, ogromnim i predivnim. Ali letelica se tada okrenula i u vidno polje ušle su zvezde, sred kojih je počivao Anares poput kakve okrugle, sjajne stene: krećući se, ali i ne krećući se, hitnut nekom ogromnom rukom, bezvremeno kružeći, tvoreći vreme.
<BR>&nbsp;&nbsp;&nbsp;&nbsp;&nbsp;Pokazali su Ševeku ceo brod, međuzvezdanu letelicu Davenant. Ona se potpuno razlikovala od teretnjaka Obazrivi. Spolja je izgledala bizarno i krhko, slična kakvoj skulpturi od stakla i žice; no, uopšte nije nalikovala na brod, na plovilo, nije čak imala ni prednji i stražnji kraj, budući da se nikada nije kretala kroz atmosferu koja bi bila gušća od one u međuplanetnom prostoru. Unutra je bila prostrana i stamena poput kuće. Prostorije su bile velike i zasebne, zidovi obloženi pločama ili prekriveni tapiserijama, tavanice visoke. Samo, bila je to kuća sa spuštenim zastrorima, jer su tek retke prostorije imale osmatračke prozore, a i bilo je veoma tiho. Čak su se i komandni most i strojarnica odlikovali tim mirom, a mašine i instrumenti posedovali su onu jednostavnu potpunost ustrojstva opreme jedrenjaka. Za odmor je postojao vrt u kome je rasveta odgovarala sunčevoj svetlosti, a vazduh bio ispunjen staklastim mirisima zemlje i lišća; tokom brodske noći vrt je zamračivan, a zastori na prozorima bili su uklanjani da bi se videle zvezde.
<BR>&nbsp;&nbsp;&nbsp;&nbsp;&nbsp;Iako su međuzvezdana putovanja trajala svega nekoliko časova ili nekoliko dana, mereno brodskim vremenom, jedan podsvetlosni brod poput ovoga mogao je da provede mesece u istraživanju nekog sunčevog sistema ili godine na orbiti oko neke planete na kojoj je posada živela ili vršila istraživanja. Stoga je i napravljen prostran, u ljudskim razmerama, za dug boravak onih koji moraju živeti na njemu. Njegov stil nije održavao ni obilje Urasa ni skromnost Anaresa, već je bio negde na sredini između toga dvoga, odlikujući se lakoćom i skladnošću proisteklom iz dugotrajne prakse. Moglo se zamisliti da se taj ograničeni život vodio bez poteškoća zbog ograničenja, zadovoljno, ispunjen razmišljanjima. I odista, hainski članovi posade bili su često zadubljeni u misli, učtivi, uviđavni, prilično setni. Bilo je malo spontanosti u njima. Najmlađi među Haincima delovao je starije od bilo kog Teranina na brodu.
<BR>&nbsp;&nbsp;&nbsp;&nbsp;&nbsp;Ali Ševek ih je retko primećivao, Terane i Haince, tokom tri dana koliko je Davenantu, koji se kretao na hemijski pogon konvencionalnim brzinama, bilo potrebno da prevali put od Urasa do Anaresa. Uzvraćao bi kada bi nešto bio upitan; odgovarao je na pitanja rado, ali ih je sam sasvim retko postavljao. Kada bi govorio, bivalo je to iz unutarnje tišine. Ljudi na Davenantu, naročito oni mlađi, osećali su da ih on privlači, kao da je imao nešto što im je nedostajalo, ili kao da je bio nešto što su oni želeli da budu. Često su raspravljali o njemu među sobom, ali su sa njim bili stidljivi. On to nije zapažao. Jedva da ih je uopšte bio svestan. Jedino je bio svestan Anaresa, pred sobom. Bio je svestan izneverene nade i održanog obećanja; neuspeha; i zdenaca u svom duhu, konačno otvorenih, neizmerne radosti. On je bio čovek pušten iz tamice koji se vraća kući, svojoj porodici. Sve što takav čovek vidi na svom putu, vidi jedino kao odsjaje svetlosti.
<BR>&nbsp;&nbsp;&nbsp;&nbsp;&nbsp;Drugog dana putovanja bio je u komunikacionoj kabini i razgovarao preko radija sa Anaresom, najpre na talasnoj dužini UPR-a, a sada sa sindikatom inicijative. Sedeo je nagnut napred, slušajući ili odgovarajući bujicom čistog, izražajnog govora koji je bio njegov vlastiti jezik; povremeno je gestikulirao slobodnom rukom kao da ga je sagovornik mogao videti, a pokadšto bi se nasmejao. Prvi oficir na Davenantu, jedan Hainac po imenu Keto, koji je nadzirao radio-kontakt, zamišljeno ga je posmatrao. Keto je proveo jedan sat posle sinoćnje večere sa Ševekom, zajedno sa zapovednikom i drugim članovima posade; postavio je - na tih, nenametljiv, hainski način - mnoštvo pitanja o Anaresu.
<BR>&nbsp;&nbsp;&nbsp;&nbsp;&nbsp;Ševek se konačno okrenu prema njemu. "U redu, gotovo. Ostalo može sačekati dok se ne vratim. Sutra će stupiti u vezu sa vama da utanače postupak sletanja."
<BR>&nbsp;&nbsp;&nbsp;&nbsp;&nbsp;Keto klimnu. "Dobili ste dobre vesti", reče on.
<BR>&nbsp;&nbsp;&nbsp;&nbsp;&nbsp;"Jesam. Bar neke, kako biste ih vi nazvali, žive vesti." Morali su da se služe iotskim; Ševek ga je tečnije govorio od Ketoa, koji je vladao ovim jezikom veoma tačno, ali i kruto. "Spuštanje će biti uzbudljivo", nastavi Ševek. "Dočekaće me mnoštvo neprijatelja i mnoštvo prijatelja. Dobre vesti su prijatelji... Kako izgleda, sada ih ima više nego onda kada sam otišao."
<BR>&nbsp;&nbsp;&nbsp;&nbsp;&nbsp;"Postoji opasnost od napada kada se spustite", reče Keto. "Oficiri na anareškom kosmodromu zacelo smatraju da mogu obuzdati disidente? Ne bi vam hotimice kazali da dođete dole i budete ubijeni?"
<BR>&nbsp;&nbsp;&nbsp;&nbsp;&nbsp;"Da, oni će mi pružiti zaštitu. Ali i ja sam disident, uostalom. Sam sam tražio da preduzmem ovaj rizik. To je moja povlastica, razumeš, kao odonjanina." On se osmehnu Ketou. Hainac mu nije uzvratio osmeh; lice mu je bilo ozbiljno. Bio je to lep muškarac od oko trideset godina, visok i svetloput poput Cetijanaca, ali gotovo bez kose kao Zemljani, sa veoma snažnim, finim crtama lica.
<BR>&nbsp;&nbsp;&nbsp;&nbsp;&nbsp;"Veoma mi je milo što ću biti u prilici da to podelim sa vama", reče on. "Spustiću vas dole u lenderu."
<BR>&nbsp;&nbsp;&nbsp;&nbsp;&nbsp;"Dobro", reče Ševek. "Nije svako rad da prihvati naše povlastice!"
<BR>&nbsp;&nbsp;&nbsp;&nbsp;&nbsp;"Više nego što mislite, možda", uzvrati Keto. "Samo ako biste im dopustili."
<BR>&nbsp;&nbsp;&nbsp;&nbsp;&nbsp;Ševek, koji nije bio potpuno usredsređen na razgovor, spremao se da iziđe; ovo ga je zaustavilo. On pogleda Ketoa, a onda, posle nekoliko trenutaka, reče: "Hoćeš da kažeš da bi voleo da se spustiš sa mnom?"
<BR>&nbsp;&nbsp;&nbsp;&nbsp;&nbsp;Hainac odgovori podjednako neposredno. "Da, voleo bih."
<BR>&nbsp;&nbsp;&nbsp;&nbsp;&nbsp;"Da li bi to zapovednik dozvolio?"
<BR>&nbsp;&nbsp;&nbsp;&nbsp;&nbsp;"Da. Štaviše, deo je moje dužnosti, kao oficira na brodu upućenom u zvaničnu misiju, da istražim i ispitam novi svet kad god je to moguće. Zapovednik i ja smo već razgovarali o toj mogućnosti. Posavetovali smo se sa našim ambasadorima pre no što smo krenuli. Oni smatraju da ne treba uputiti nikakav formalni zahtev, budući da je stav vašeg naroda da se strancima ne dopusti spuštanje."
<BR>&nbsp;&nbsp;&nbsp;&nbsp;&nbsp;"Hm", uzvrati Ševek, neodređeno. Otišao je do naspramnog zida i ostao neko vreme da stoji pred jednom slikom, jednim hainskim predelom, sasvim jednostavnim i tananin prizorom: tamna reka koja teče među trskom pod teškim nebom. "Uslovi zatvaranja Naseljavanja Anaresa", reče on, "ne dopuštaju Urašanima da se spuste, izuzev unutar granica kosmodroma. Ti uslovi još su na snazi. Ali ti nisi Urašanin."
<BR>&nbsp;&nbsp;&nbsp;&nbsp;&nbsp;"Kada je Anares bio naseljen, nije se znalo za druge rase. Sledstveno tome, pomenutim uslovima obuhvaćeni su svi stranici."
<BR>&nbsp;&nbsp;&nbsp;&nbsp;&nbsp;"Tako su naši poslovodnici odlučili pre šezdeset godina, kada su vaši ljudi prvi put došli u ovaj sunčev sistem i pokušali da razgovaraju sa nama. Ali mislim da su pogrešili. Samo su podizali nove zidove." On se okrenu i ostade da stoji, sa rukama iza leđa, posmatrajući sabesednika. "Zašto želiš da se spustiš, Keto?"
<BR>&nbsp;&nbsp;&nbsp;&nbsp;&nbsp;"Želim da vidim Anares", reče Hainac. "Još pre no što ste vi došli na Uras to me je zanimalo. Počelo je kada sam pročitao Odoina dela. Veoma su me zainteresovala. Naučio sam..." On zastade, kao da mu je nelagodno, ali ipak nastavi na svoj uzdržan, savestan način: "Naučio sam malo pravik. Nije mnogo, za sada."
<BR>&nbsp;&nbsp;&nbsp;&nbsp;&nbsp;"To je, znači, tvoja želja... tvoja inicijativa?"
<BR>&nbsp;&nbsp;&nbsp;&nbsp;&nbsp;"Potpuno."
<BR>&nbsp;&nbsp;&nbsp;&nbsp;&nbsp;"A i jasno ti je da može biti opasno?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Stvari su... malo izvan kontrole na Anaresu. Upravo o tome su mi moji prijatelji govorili preko radija. To je i bila svrha sve vreme... našeg sindikata, ovog mog putovanja... da uzdrmamo stvari, da ih uskomešamo, da prekršimo neke navike, da nagnamo ljude da postavljaju pitanja. Da se ponašamo kao anarhisti! Sve se to dogodilo dok sam ja bio odsutan. I tako, vidiš, niko nije siguran u to što će se sledeće dogoditi. A ako se ti spustiš sa mnom, stvari će još više izmaći kontroli. Ne mogu da neograničeno vršim pritisak. Ne mogu te povesti kao zvaničnog predstavnika neke strane vlade. To ne bi valjalo na Anaresu."
<BR>&nbsp;&nbsp;&nbsp;&nbsp;&nbsp;"Jasmo mi je to."
<BR>&nbsp;&nbsp;&nbsp;&nbsp;&nbsp;"Kada se jednom obreš tamo, kada jednom budeš prošao kroz zid sa mnom, onda si ti, kako ja vidim stvari, jedan od nas. Mi smo odgovorni tebi i ti nama; postajem Anarešanin sa istim pravima kao i svi ostali. Ali to nisu bezbedna prava. Sloboda nikada nije veoma bezbedna." On se osvrnu po mirnoj, urednoj sobi, sa jednostavnim konzolama i tananim instrumentima, visokom tavanicom i zidovima bez prozora, a potom ponovo upravi pogled prema Ketou. "Ustanovićeš da si veoma sam", reče on.
<BR>&nbsp;&nbsp;&nbsp;&nbsp;&nbsp;"Moja rasa je veoma stara", uzvrati Keto. "Civilizovani smo već hiljadu hiljadugodišta. Istorije nam se protežu u stotine tih hiljadugodišta. Pokušali smo sve. Anarhizam, uz ostalo. Ali ja to nisam pokušao. Kažu da nema ničeg novog pod suncem. Ali ako svaki život nije nov, svaki pojedinačni život, zašto se onda rađamo?"
<BR>&nbsp;&nbsp;&nbsp;&nbsp;&nbsp;"Mi smo deca vremena", reče Ševek na praviku. Mlađi čovek ga pogleda za trenutak, a onda ponovi te reči na iotskom: "Mi smo deca vremena."
<BR>&nbsp;&nbsp;&nbsp;&nbsp;&nbsp;"U redu", reče Ševek i nasmeja se. "U redu, amare! Bilo bi dobro da ponovo pozoveš radiom Anares... sindikat najpre... Kazao sam Keng, ambasadorski, da nemam ništa da dam zauzvrat za ono što su njen narod i tvoj učinili za mene; možda vam ipak mogu dati nešto zauzvrat. Jednu zamisao, jedno obećanje, jedan rizik..."
<BR>&nbsp;&nbsp;&nbsp;&nbsp;&nbsp;"Moram da razgovaram sa zapovednikom", reče Keto, ozbiljno kao i uvek, ali glas mu je sada sasvim malo uzdrhtao od uzbuđenja, od nade.
<BR>&nbsp;&nbsp;&nbsp;&nbsp;&nbsp;Veoma kasno naredne brodske noći Ševek je bio u vrtu Davenanta. Rasveta je bila isključena i prostorija je bila obasjana jedino svetlošću zvezda. Vazduh je bio sasvim hladan. Jedan cvet koji se rascvetava noću, sa nekog nezamislivog sveta, raširio je latice među tamnim lišćem i razašiljao je miris, pun strpljive, uzaludne slatkosti, da bi privukao nekog nezamislivog noćnog leptira udaljenog bilionima milja, u vrtu jednog sveta što kruži oko druge zvezde. Svetlosti sunaca se razlikuju, ali samo je jedna tama. Ševek je stajao kraj visokog osmatračkog prozora sa uklonjenim zastorima, posmatrajući noćnu stranu Anaresa, tamnu krivu što se pružala preko polovine zvezdanog polja. Pitao se da li će i Takver biti tamo, na kosmodromu. Nije još stigla u Abenaj iz Mira i Obilja kada je poslednji put razgovarao sa Bedapom, tako da je prepustio Bedapu da se dogovori sa njom da li bi bilo mudro da i ona dođe na kosmodrom. "Zar misliš da bih ja mogao da je sprečim čak i kad ne bi bilo pametno?" upitao je Bedap. Takođe je razmišljao o tome kako će se ona prevesti sa sorubske obale; nadao se da će poći dirižablom, ako je sa sobom povela devojčice. Putovanje vozom bilo je teško sa decom. Još se sećao naporne vožnje od Čakara do Abenaja šezdeset osme, kada je Sadik imala voznu bolest tri užasna dana.
<BR>&nbsp;&nbsp;&nbsp;&nbsp;&nbsp;Vrata vrtne prostorije se otvoriše, što je pojačalo slabašnu osvetljenost. Zapovednik Davenanta pogleda unutra i izgovori njegovo ime; on se odazva; zapovednik uđe sa Ketoom.
<BR>&nbsp;&nbsp;&nbsp;&nbsp;&nbsp;"Dobili smo uputstva za sletanje lednera od vašeg kontrolnog centra", reče zapovednik. Bio je to nizak Teranin, boje gvožđa, hladan i poslovan. "Ako ste spremni da pođete, počećemo sa postupkom lansiranja."
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;Zapovednik klimnu i iziđe. Keto stupi napred da stane pored Ševeka kraj osmatračkog prozora.
<BR>&nbsp;&nbsp;&nbsp;&nbsp;&nbsp;"Jesi li siguran da želiš da pođeš sa mnom kroz onaj zid, Keto? Znaš, meni je to lako. Ma šta se dogodilo, ja se vraćam kući. Ali ti odlaziš od kuće. 'Pravo putovanje je povratak...'"
<BR>&nbsp;&nbsp;&nbsp;&nbsp;&nbsp;"Nadam se da ću se vratiti", uzvrati Keto svojim mirnim glasom. "U pravo vreme."
<BR>&nbsp;&nbsp;&nbsp;&nbsp;&nbsp;"Kada ćemo ući u lender?"
<BR>&nbsp;&nbsp;&nbsp;&nbsp;&nbsp;"Za dvadesetak minuta."
<BR>&nbsp;&nbsp;&nbsp;&nbsp;&nbsp;"Spreman sam. Nemam ništa da spakujem." Ševek se nasmeja; bio je to smeh čiste, nepomućene sreće. Sabesednik ga pogleda ozbiljno, kao da nije siguran u to šta je sreća, ali je uvažavajući ili je se možda prisećajući izdaleka. Stajao je pokraj Ševeka kao da je bilo nešto što je želeo da ga pita. Ali nije pitao. "Biće rano jutro na anareškom kosmodromu", reče konačno i pođe da uzme svoje stvari, pre no što se ponovo bude sreo sa Ševekom kod lansirne rampe za lendere.
<BR>&nbsp;&nbsp;&nbsp;&nbsp;&nbsp;Ostavši sam, Ševek se okrenu ka osmatračkom prozoru i pred očima mu se ukaza zaslepljujuća kriva sunčevog izlaska povrh Tamaea, koja je upravo ulazila u vidno polje.
<BR>&nbsp;&nbsp;&nbsp;&nbsp;&nbsp;Noćas ću leći da spavam na Anaresu, pomisli on. Leći ću pokraj Takver. Voleo bih da sam poneo sliku, sliku jagnjeta, da dam Pilun.
<BR>&nbsp;&nbsp;&nbsp;&nbsp;&nbsp;Ali ništa nije poneo. Šake su mu bile prazne, kao što su uvek bile.
</P></TD></TR></TABLE>
</CENTER>
</BODY>
</HTML>
