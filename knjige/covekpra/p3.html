<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. URAS
<P>&nbsp;&nbsp;&nbsp;&nbsp;&nbsp;Kada se Ševek probudio, već je dobrano bilo odmaklo njegovo prvo jutro na Urasu; nos mu je bio pun, grlo ga je bolelo, a i počeo je mnogo da kašlje. Pomislio je da se prehladio - čak ni odonjanska higijena nije uspela da nadmudri običnu prehladu - ali lekar koji je čekao da ga pregleda, jedan dostojanstven, postariji čovek, kazao je da je pre posredi zamašnija peludna groznica, alergijska reakcija na novu prašinu i polene Urasa. Dao mu je pilule i jednu injekciju, što je Ševek prihvatio strpljivo, kao i poslužavnik sa obedom, što je Ševek prihvatio s apetitom. Doktor ga je zamolio da ostane u svojim odajama, a onda je otišao. Čim je završio sa obedom, Ševek je započeo istraživanje Urasa, sobu po sobu.
<BR>&nbsp;&nbsp;&nbsp;&nbsp;&nbsp;Celu jednu prostoriju zapremila je postelja, masivni krevet na četiri noge, sa madracem koji je bio znatno mekši od onoga na ležaljki sa Obazrivog, složenom posteljinom, čiji su pojedini delovi bili svileni, a drugi topli i debeli, i mnoštom jastuka sličnih kumulusnim oblacima. Pod je bio prekiriven gipkom zastirkom: postojala je jedna komoda od predivno izrezbarenog i uglačanog drveta, kao i orman dovoljno veliki da se u njega smesti odeća u spavaonici sa deset ljudi. Tu je zatim bila velika zajednička prostorija sa kaminom, koju je video sinoć; pa treća soba u kojoj su se nalazili kada, umivaonik i doterana klozetska šolja. Očigledno je bilo predviđeno da se samo on koristi tom prostorijom, budući da se u nju ulazilo iz spavaonice i da je sadržala samo po jedan primerak svake stvari; sve su se one odlikovale čulnom raskoši koja je daleko nadmašala puku erotičnost, prestavljajući, prema Ševekovom mišljenju, svojevrsnu krajnju apoteozu izmetnog. Proveo je skoro čitav čas u toj trećoj prostoriji, isprobavši redom sve stvarčice i uz put se temeljito opravši. Vode je bilo na sve strane. Iz slavina bi tekao mlaz sve dok ih ne biste zatvorili; kada mora da je zapremala najmanje šezdeset litara, a za jedno ispiranje šolje bivalo je utrošeno čitavih pet litara. Sve ovo i nije bilo iznenađujuće. Pet šestina površine Urasa bilo je prekriveno vodom. Tu su čak i pustinje predstavljale ledene pustoši, na polovima. Nije bilo potrebe za ekonomisanjem; nije bilo suše... Ali šta se zbivalo sa drekom? Stao je da razmišlja o tome, klečeći kraj šolje pošto je ispitao njen mehanizam. Mora da ga filtrima odvajaju od vode u nekom postrojenju za dobijanje đubriva. Neke primorske zajednice na Anaresu koristile su takav sistem za preradu otpadnih stvari. Odlučio je da se raspita o tome, ali nikako mu se nije ukazala zgodna prilika. Postojalo je mnoštvo pitanja koja nikada nije postavio na Urasu.
<BR>&nbsp;&nbsp;&nbsp;&nbsp;&nbsp;Iako mu je nos bio pun, osećao se dobro i čio. U sobama je bilo tako toplo da je odložio oblačenje i nag je tumarao po njima. Otišao je do prozora velike prostorije i zagledao se napolje. Soba je stajala visoko. To ga je zbunilo u prvi mah i on je malo ustuknuo, nenaviknut da se nalazi u zgradi koja bi imala više od jednog sprata. Imao je utisak da posmatra dole iz dirižabla; čovek se osećao odvojen od tla, nadređen, izdvojen. Prozori su gledali pravo povrh jednog gaja ka nekoj beloj zgradi sa skladnim četvrtastim tornjem. Iza te zgrade pružala se prostrana ravnica. Bila je potpuno obrađena, budući da su nebrojene parcele zelenog, koje je predstavljalo osnovnu boju, imale pravougaoni oblik. Čak i tamo gde je u daljini zeleno čilelo u plavo i dalje su se mogle razabrati tamne linije puteljaka, živica ili drveća - mreža koja je izgledala podjednako tanano kao i nervni sistem nekog živog tela. Konačno su se na rubu doline pojavila brda, plavi nabor za plavim naborom, meka i tamna pod jednolikim, bledim sivilom neba.
<BR>&nbsp;&nbsp;&nbsp;&nbsp;&nbsp;Bio je to najdivniji prizor koji je Ševek ikada video. Nežnost i životnost boja, mešavina pravougaonih čovekovih međa i moćnih, bujnih prirodnih obrisa, stvarale su utisak složene celovitosti koju on ranije nigde nije zapazio, izuzev, možda, nagoveštenu u malim razmerama kod izvesnih vedrih i produhovljenih ljudskih lica.
<BR>&nbsp;&nbsp;&nbsp;&nbsp;&nbsp;U poređenju sa ovim, svaki prizor koji je Anares mogao da ponudi, čak i Abenajska Ravnica i gorski klanci Ne Tere, bio je oskudan; ogoljen, sasušen, nepotpun. Pustinje Jugozapada odlikovale su se zamašnom lepotom, ali bile su negostoljubive i bezvremene. Čak i ona mesta na kojima su ljudi najpomnije kultivisali Anares izgledala su samo kao kakav grub tlocrt ispisan žutom kredom u poređenju sa ovom potpunom veličanstvenošću života, bogatom u istorijskom pogledu, kao i u dobima što će tek doći, neiscrpnom.
<BR>&nbsp;&nbsp;&nbsp;&nbsp;&nbsp;Ovako bi trebalo da izgleda jedan svet, pomisli Ševek.
<BR>&nbsp;&nbsp;&nbsp;&nbsp;&nbsp;A negde u toj plavoj i zelenoj blistavosti nešto je uza sve još i pevalo: tanušan glas, visoko gore, započinjući i prestajući, neverovatno umilan. Šta li je to? Majušan, umilan, divlji glas, muzika usred vazduha.
<BR>&nbsp;&nbsp;&nbsp;&nbsp;&nbsp;Slušao je, zadržavši glas u grlu.
<BR>&nbsp;&nbsp;&nbsp;&nbsp;&nbsp;Sa vrata se začu kucanje. Ševek se okrenu od prozora, nag i radoznao, i reče: "Napred!"
<BR>&nbsp;&nbsp;&nbsp;&nbsp;&nbsp;Unutra stupi jedan čovek, noseći pakete. Zaustavio se odmah pošto je ušao. Ševek pređe preko sobe, kazavši, u duhu anareških običaja, svoje ime i pruživši, u duhu uraških običaja, ruku.
<BR>&nbsp;&nbsp;&nbsp;&nbsp;&nbsp;Čovek, kome je bilo pedesetak godina, naboranog, smežuranog lica, reče nešto što Ševek uopšte nije razumeo i ne prihvati ruku. Možda su ga u tome omeli paketi, ali on nije preduzeo ništa da ih odloži i oslobodi ruku. Imao je izuzetno ozbiljan izraz lica. Nije bilo isključeno da mu je zbog nečeg nelagodno.
<BR>&nbsp;&nbsp;&nbsp;&nbsp;&nbsp;Ševek, međutim, koji je smatrao da je ovladao bar uraškim načinima pozdravljanja, nije se smeo. "Napred", ponovi on, a onda dodade, budući da su Urašani povazdan koristili titule i počasna zvanja, "ser!"
<BR>&nbsp;&nbsp;&nbsp;&nbsp;&nbsp;Čovek ponovo zausti da govori nešto nerazumljivo, primičući se istovremeno spavaćoj sobi. Ševek je ovoga puta razabrao nekoliko iotskih reči, ali mu je ostatak ostao nedokučiv. Nije više ništa uzvratio, pustivši čoveka u spavaću sobu kuda je ovaj očigledno naumio. Možda mu je to sobni sadrug? Ali postojala je samo jedna postelja. Ševek diže ruke od njega i vrati se do prozora; čovek žurno skliznu u spavaću sobu, odakle se potom kratko vreme čulo kako nešto radi. Upravo kada je Ševek zaključio da to mora biti radnik u noćnoj smeni koji spavaću sobu koristi preko dana - raspored kome se ponekad pribegavalo u privremeno prenatrpanim obitavalištima - ovaj se pojavi odande. Kazao je nešto, "Evo ser gotovo je", možda, pognuvši pri tom glavu na neobičan način, kao da je Ševek, udaljen na pet metara, hteo da ga udari po licu. Čovek iziđe, a Ševek, stojeći pokraj prozora, poče polako da shvata da mu se prvi put u životu neko poklonio.
<BR>&nbsp;&nbsp;&nbsp;&nbsp;&nbsp;Otišao je do spavaće sobe i ustanovio da je posteljina raspremljena.
<BR>&nbsp;&nbsp;&nbsp;&nbsp;&nbsp;Lagano, zamišljeno, on se obuče. Obuvao je cipele kada se ponovo oglasi kucanje.
<BR>&nbsp;&nbsp;&nbsp;&nbsp;&nbsp;Unutra uđe jedna skupina, ali na drugačiji način; normalno, učini se Ševeku, kao da su imali pravo da budu tu ili već gde bi im se to ushtelo. Čovek sa paketima je oklevao, gotovo se ušunjao unutra. Pa ipak, njegovo lice, šake i odeća bili su bliži Ševekovoj predstavi o izgledu normalnog ljudskog bića nego što je to bio slučaj sa novim posetiocima. Šunjavko se ponašao neobično, ali je ličio na Anarešanina. Ova četvorica ponašala su se kao Anarešani, ali su zato izgledala, sa svojim obrijanim licima i gizdavom odeždom, kao pripadnici neke tuđinske vrste.
<BR>&nbsp;&nbsp;&nbsp;&nbsp;&nbsp;Ševek je uspeo da prepozna jednog među njima kao Paea, a ostale kao ljude koji su bili uz njega celo prethodno veče. Objasnio im je da nije upamtio imena, tako da su se oni ponovo predstavili, osmehujući se: dr Čifoilisk, dr Oiie i dr Atro.
<BR>&nbsp;&nbsp;&nbsp;&nbsp;&nbsp;"Oh, prokletstvo!" reče Ševek. "Atro! Milo mi je što smo se najzad sreli!" On položi šake na starčeva ramena i poljubi ga u obraz pre no što mu je palo na um da ovaj bratski pozdrav, prilično rasprostranjen među Anarešanima, ovde možda nije prihvatljiv.
<BR>&nbsp;&nbsp;&nbsp;&nbsp;&nbsp;Atro ga je, međutim, zauzvrat srdačno zagrlio, upiljivši mu se u lice svojim mutnim, sivim očima. Ševek shvati da je starac gotovo slep. "Dragi moj Ševeče", reče Atro, "dobro došao u A-Io... dobro došao na Uras... dobro došao kući!"
<BR>&nbsp;&nbsp;&nbsp;&nbsp;&nbsp;"Tolike smo godine razmenjivali pisma, sahranjujući jedno drugome teorije!"
<BR>&nbsp;&nbsp;&nbsp;&nbsp;&nbsp;"Ti si uvek bio vičniji sahranjivanju. Čekaj, doneo sam ti nešto." Starac stade da pretura po džepovima. Ispod baršunaste univerzitetske toge nosio je sako, pod njim prsluk, pa košulju, a ispod nje verovatno još jedan sloj rublja. Svi delovi odeće, baš kao i čakšire, imali su džepove. Ševek je opčinjeno posmatrao kako Atro pretražuje šest ili sedam džepova, punih raznih ličnih stvarčica, pre no što je pronašao malu kocku od žutog metala postavljenu na komad uglačanog drveta. "Evo ga", reče on, upiljivši se u predmet. "Tvoje priznanje. 'Seo Oenova' nagrada, znaš. Novac ti je na računu. Evo ti. Sa zakašnjenjem od devet godina, ali bolje ikad nego nikad." Ruke su mu drhtale dok je predavao Ševeku stvar.
<BR>&nbsp;&nbsp;&nbsp;&nbsp;&nbsp;Bila je teška; žuta kocka sastojala se od čistog zlata. Ševek je stajao nepomično, držeći je.
<BR>&nbsp;&nbsp;&nbsp;&nbsp;&nbsp;"Ne znam za vas, mlađario", reče Atro, "ali ja ću sesti." Svi posedaše u duboke, meke stolice, koje je Ševek već ispitao, zbunjen materijalom kojim su prekrivene, netkanom smeđom stvari koja je pri dodiru ličila na kožu. "Koliko si bio star pre devet godina, Ševeče?"
<BR>&nbsp;&nbsp;&nbsp;&nbsp;&nbsp;Atro je bio najveći fizičar na Urasu. Nije ga krasilo samo dostojanstvo starosti već i nepatvorena samouverenost čoveka naviklog da ga poštuju. Ševeku to nije bilo nimalo novo. Atro je raspolagao upravo onom vrstom autoriteta koju je Ševek uvažavao. Takođe mu je prijalo da ga konačno oslovljavaju jednostavno po imenu.
<BR>&nbsp;&nbsp;&nbsp;&nbsp;&nbsp;"Bilo mi je dvadeset devet kada sam završio Načela, Atro."
<BR>&nbsp;&nbsp;&nbsp;&nbsp;&nbsp;"Dvadeset devet? Blagi Bože! Pa ti si najmlađi dobitnik 'Seo Oena' čitavo stoleće unazad. Meni su se rešili da ga daju tek kada sam prevalio šezdesetu... Koliko ti je, onda, bilo godina kada si mi prvi put pisao?"
<BR>&nbsp;&nbsp;&nbsp;&nbsp;&nbsp;"Dvadesetak."
<BR>&nbsp;&nbsp;&nbsp;&nbsp;&nbsp;Atro šmrknu. "Mislio sam da si četrdesetogodišnjak."
<BR>&nbsp;&nbsp;&nbsp;&nbsp;&nbsp;"Šta je sa Sabulom?" upita Oiie. Oiie je bio još niži od većine Urašana, koji su i inače Ševeku izgledali niski; imao je pljosnato, bezizražajno lice i ovalne oči, crne poput ahata. "Postojalo je razdoblje od šest ili osam godina kada uopšte niste pisali i kada je vezu sa nama održavao Sabul; ali nikada nismo razgovarali sa njim preko vaše radio veze. Pitali smo se kakav je odnos među vama."
<BR>&nbsp;&nbsp;&nbsp;&nbsp;&nbsp;"Sabul je stariji član u odeljenju za fiziku Abenajskog instituta", reče Ševek. "Sarađivao sam s njim."
<BR>&nbsp;&nbsp;&nbsp;&nbsp;&nbsp;"Stariji takmac; ljubomoran; voli da vam se pača u knjige; sasvim ste bili jasni. Nisu nam potrebna nikakva objašnjenja, Oiie", reče četvrti čovek, Čifoilisk, oporim glasom. Bio je to sredovečan, crnjomanjast tip sa rukama koje očigledno nisu dizale ništa teže od olovke. Jedino njegovo lice nije bilo potpuno obrijano: brada mu je bila obrasla čekinjastom dlakom koja je stajala u skladu sa kratkom, železnosivom kosom. "Nema potrebe da se pretvarate da ste svi vi odonjani puni bratske ljubavi jedni prema drugima", reče on. "Ljudska priroda je ljudska priroda."
<BR>&nbsp;&nbsp;&nbsp;&nbsp;&nbsp;Ševek nije znao šta da odgovori, ali ga je iz neugodne situacije izbavila provala kijanja. "Nemam maramicu", izvini se on, brišući oči.
<BR>&nbsp;&nbsp;&nbsp;&nbsp;&nbsp;"Evo ti moja", reče Atro, izvadivši jednu snežnobelu maramicu iz nekog od mnoštva džepova. Ševek je uze i u toj kretnji jedan neodoljiv spomen steže mu srce. Na um mu pade kćer Sadik, tamnooka devojčica, koja mu je jednom prilikom kazala: "Možemo da podelimo maramicu koju ja koristim." Taj spomen, koji mu je bio veoma drag, sada je postao nesnosno bolan. Pokušavši da mu umakne, on se bez veze osmehnu i reče: "Alergičan sam na vašu planetu. Lekar to kaže."
<BR>&nbsp;&nbsp;&nbsp;&nbsp;&nbsp;"Blagi Bože, pa nećeš valjda stalno tako da kijaš?" upita ga stari Atro, piljeći u njega.
<BR>&nbsp;&nbsp;&nbsp;&nbsp;&nbsp;"Zar vaš čovek još nije bio?" reče Pae.
<BR>&nbsp;&nbsp;&nbsp;&nbsp;&nbsp;"Moj čovek?"
<BR>&nbsp;&nbsp;&nbsp;&nbsp;&nbsp;"Sobar. Trebalo je da vam donese neke stvari. Maramice, između ostalog. Dovoljno da vas podmiri dok ne počnete sami da kupujete. Ništa posebno, doduše... bojim se da i inače ima malo posebnog u konfekciji za čoveka vaše visine!"
<BR>&nbsp;&nbsp;&nbsp;&nbsp;&nbsp;Ševeku je bilo potrebno neko vreme da se razabere u ovome. (Pae je govorio brzo, premda i otegnuto, što je stajalo kao pandan njegovim mekim, lepim crtama lica.) "Ljubazno od tebe. Osećam..." zausti on, pogledavši Atroa. "Ja sam, znaš, Prosjak", reče on starcu, kao što je već kazao doktoru Kimoeu na Obazrivome." Nisam mogao poneti novac, mi ga ne koristimo. Nisam mogao poneti darove, ne raspolažemo ničim u čemu vi oskudevate. I tako, došao sam, kao dobar odojanin, 'praznih šaka'."
<BR>&nbsp;&nbsp;&nbsp;&nbsp;&nbsp;Atro i Pae stadoše da ga uveravaju da je gost, da nema ni govora o nekom plaćanju, da je to njihova povlastica. "Uostalom", primeti Čifoilisk opornim glasom, "iotska vlada je ta koja podmiruje račune."
<BR>&nbsp;&nbsp;&nbsp;&nbsp;&nbsp;Pae mu uputi prek pogled, ali Čifoilisk, umesto da mu ga uzvrati, upilji se u Ševeka. Na crnomanjastom licu stajao mu je izraz koji on uopšte nije pokušavao da prikrije, ali Ševek ipak nije umeo da ga protumači: upozorenje ili saučesništvo?
<BR>&nbsp;&nbsp;&nbsp;&nbsp;&nbsp;"To je iz njega progovorio nepopravljivi Tuvijanac", reče Atro, šmrknuvši uz put na uobičajen način. "Ali šta si hteo time da kažeš, Ševeče, da ništa nisi poneo sa sobom, nikakve radove, nikakvo novo delo. Baš sam se radovao jednoj novoj knjizi. Još jednoj revoluciji u fizici. Da vidim ove nadmene momke sasvim pometene, kao što sam i ja bio posle Načela. Na čemu si radio?"
<BR>&nbsp;&nbsp;&nbsp;&nbsp;&nbsp;"Ovaj čitao sam Paeov... doktor Paeov ogled o bloku-vaseljeni, o Paradoksu i Relativnosti."
<BR>&nbsp;&nbsp;&nbsp;&nbsp;&nbsp;"Sve je to vrlo dobro. Saio je sada naša glavna zvezda, nema zbora. On u to ponajmanje sumnja, je li, Saio? Ali pustimo sad to. Gde ti je Opšta temporalna teorija?"
<BR>&nbsp;&nbsp;&nbsp;&nbsp;&nbsp;"U glavi", reče Ševek uz širok, vedar osmeh.
<BR>&nbsp;&nbsp;&nbsp;&nbsp;&nbsp;Usledila je sasvim kratka pauza.
<BR>&nbsp;&nbsp;&nbsp;&nbsp;&nbsp;Oiie ga potom upita da li je video rad o teoriji relativnosti jednog tuđinskog fizičara, Ainsetaina sa Tere. Ševek ga nije video. Svi su se silno zanimali za njega, izuzev Atroa koji je već iživeo takve silnosti. Pae pohita do svoje sobe da donese Ševeku jedan primerak prevoda. "Rad je star nekoliko stotina godina, ali u njemu za nas ima svežih zamisli", reče on.
<BR>&nbsp;&nbsp;&nbsp;&nbsp;&nbsp;"Možda", uzvrati Atro, "ali nijedan od tih stranaca nije u stanju da pronikne u našu fiziku. Hainci su je prozvali materijalizmom, Terani misticizmom, ali su i jedni i drugi digli ruke od nje. Nemoj da se povedeš za ovom pomodnom naklonosti prema svemu što je tuđinsko, Ševeče. Nema tu ničeg za nas. Kopaj sam svoj štir, kako je moj otac običavao da kaže." On ponovo senilno šmrknu i pridiže se sa stolice. "Hajde sa mnom u Gaj da malo prošetamo. Nikakvo čudo što se tako osećaš, zatvoren ovde kao u kavezu."
<BR>&nbsp;&nbsp;&nbsp;&nbsp;&nbsp;"Lekar mi je naložio da ostanem u ovoj sobi tri dana. Mogao bih da se... zarazim? Da sam zarazan?"
<BR>&nbsp;&nbsp;&nbsp;&nbsp;&nbsp;"Nemoj davati ni pet para na ono što lekari kažu, dragi moj prijaško."
<BR>&nbsp;&nbsp;&nbsp;&nbsp;&nbsp;"Možda bi ovoga puta trebalo napraviti izuzetak, doktore Atro", predloži Pae svojim lakim, umirujućim glasom.
<BR>&nbsp;&nbsp;&nbsp;&nbsp;&nbsp;"Osim toga, lekara je uputila vlada, zar ne?" primeti Čifoilisk, očigledno zlobno.
<BR>&nbsp;&nbsp;&nbsp;&nbsp;&nbsp;"Uveren sam da je to njihov najbolji čovek", reče Atro, bez osmeha, i krenu, ne navaljujući da mu se Ševek pridruži. Čifoilisk pođe za njim. Dvojica mlađih ostala su sa Ševekom, razgovarajući još dugo o fizici.
<BR>&nbsp;&nbsp;&nbsp;&nbsp;&nbsp;Uz neizmerno zadovoljstvo i uz ono isto osećanje dubokog uviđanja, ustanovljenja da je nešto upravo onakvo kakvo bi trebalo da bude, Ševek je prvi put u životu iskusio razgovor sa sebi ravnima.
<BR>&nbsp;&nbsp;&nbsp;&nbsp;&nbsp;Iako je Mitis bila izvrstan učitelj, ona ipak nije mogla da ga prati u nova područja teorije koja je on, uz njene podsticaje, preduzeo da istražuje.
<BR>&nbsp;&nbsp;&nbsp;&nbsp;&nbsp;Jedina osoba sa kojom se sreo, a čiji su se obrazovanje i sposobnosti mogli uporediti sa njegovim, bila je Gvarab, ali do tog susreta došlo je prekasno, pred sam kraj njenog života. Od tih dana Ševek je sarađivao sa mnogim nadarenim ljudima, ali budući da nikada nije posta član Abenajskog instituta, nije mu se ukazala prilika da ih povede dovoljno daleko; oni su ostali zaglibljeni među starim problemima, u klasičnoj fizici Sleda. Nije imao sebi ravne. Ovde, u carstvu nepravičnosti, konačno ih je sreo.
<BR>&nbsp;&nbsp;&nbsp;&nbsp;&nbsp;Bilo je to otkrovenje, oslobođenje. Fizičari, matematičari, astronomi, logičari, biolozi, svi su bili tu na univezitetu i dolazili su kod njega ili je on odlazio kod njih da bi vodili rasprave, a iz tih rasprava nicali su novi svetovi. U prirodi je zamisli da budu saopštene: napisane, izgovorene, ostvarene. Zamisao je poput trave. Ište svetlost, voli gužvu, napreduje ukrštanjem, bolje raste zgažena.
<BR>&nbsp;&nbsp;&nbsp;&nbsp;&nbsp;Još tog prvog popodneva na univerzitetu, sa Oiieom i Paeom, shvatio je da je pronašao nešto za čim je žudeo još od onog vremena kada su, kao dečaci na dečačkom nivou, on, Tirin i Bedap umeli da u razgovoru provedu pola noći, začikavajući i izazivajući jedan drugoga da se otiskuju u sve odvažnije izlete uma. Živo se sećao nekih od tih noći. Još je mogao da vidi Tirina, Tirina koji je kazao: "Kada bismo znali kako je stvarno na Urasu, možda bi neki od nas poželeli da odu tamo." Bio je toliko šokiran ovom pomišlju da se žestoko okomio na Tirina, a Tir je odmah ustuknuo; uvek bi ustuknuo, uboga, prokleta duša, a uvek je bio upravu.
<BR>&nbsp;&nbsp;&nbsp;&nbsp;&nbsp;Razgovor je prestao. Pae i Oiie su ćutali.
<BR>&nbsp;&nbsp;&nbsp;&nbsp;&nbsp;"Izvinite", reče on. "Glava mi je teška."
<BR>&nbsp;&nbsp;&nbsp;&nbsp;&nbsp;"Kako je sa gravitacijom?" upita Pae uz šarmantan osmeh čoveka koji, poput bistrog deteta, računa na svoj šarm.
<BR>&nbsp;&nbsp;&nbsp;&nbsp;&nbsp;"Ne primećujem je", uzvrati Ševek "Jedino u... kako se ovo kaže?"
<BR>&nbsp;&nbsp;&nbsp;&nbsp;&nbsp;"Kolena, koleni zglob."
<BR>&nbsp;&nbsp;&nbsp;&nbsp;&nbsp;"Da, kolena. Kao da su mi popustila. Ali navići ću se." On pogleda najpre Paea, pa Oiiea. "Voleo bih nešto da pitam. Ali ne želim da vas uvredim."
<BR>&nbsp;&nbsp;&nbsp;&nbsp;&nbsp;"Ništa se ne ustručavajte, ser!" reče Pae.
<BR>&nbsp;&nbsp;&nbsp;&nbsp;&nbsp;Oiie reče: "Nisam siguran da biste to umeli." Oiie nije bio prijatan čovek kao Pae. Čak i u razgovorima o fizici delovao je nekako okolišno, tajnovito. Pa ipak, ispod tog načina ophođenja postojalo je nešto, Ševek je osećao, čemu se moglo verovati; nije, međutim, mogao da dokuči šta leži ispod Paeovog šarma. No, nije važno. Morao je verovati svima njima i verovaće. "Gde su žene?"
<BR>&nbsp;&nbsp;&nbsp;&nbsp;&nbsp;Pae se nasmeja. Oiie se osmehnu i upita: "U kom smislu?"
<BR>&nbsp;&nbsp;&nbsp;&nbsp;&nbsp;"U svakom smislu. Upoznao sam se sa ženama na prijemu sinoć... sa pet, deset... a muškaraca je bilo na stotine. Nijedna nije bila naučnik, čini mi se. Ko su one?"
<BR>&nbsp;&nbsp;&nbsp;&nbsp;&nbsp;"Supruge. Među njima bila je i moja supruga", reče Oiie iz tajnovit smešak.
<BR>&nbsp;&nbsp;&nbsp;&nbsp;&nbsp;"Gde su druge žene?"
<BR>&nbsp;&nbsp;&nbsp;&nbsp;&nbsp;"Oh, neće tu biti nikakvih poteškoća, ser", reče Pae predusretljivo. "Samo nam recite kakve vam se dopadaju i ništa neće biti lakše obezbediti."
<BR>&nbsp;&nbsp;&nbsp;&nbsp;&nbsp;"Mogu se čuti slikovita govorkanja o običajima Anarešana, ali uveren sam da ćemo uspeti da udovoljimo gotovo svemu što vam padne na pamet", dodade Oiie.
<BR>&nbsp;&nbsp;&nbsp;&nbsp;&nbsp;Ševek uopšte nije shvatio o čemu njih dvojica govore. On se počeša po glavi. "Jesu li, onda, svi naučnici ovde muškarci?"
<BR>&nbsp;&nbsp;&nbsp;&nbsp;&nbsp;"Naučnici?" upita Oiie, ispunjen nevericom
<BR>&nbsp;&nbsp;&nbsp;&nbsp;&nbsp;Pae se nakašlja. "Naučnici. Oh, da, svakako, svi su muškarci. Postoji izvestan broj nastavnica u ženskim školama, razume se. Ali nema ih iznad nivoa diplome."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ne snalaze se u matematici; nemaju glavu za apstraktna razmišljanja; nisu dorasle tome. Znate već kako je to, ono što žene nazivaju razmišljanje ima veze samo sa matericom! Razume se, uvek postoji neki izuzetak. Vraški pametne žene sa atrofiranom vaginom."
<BR>&nbsp;&nbsp;&nbsp;&nbsp;&nbsp;"Vi, odonjani, dopuštate da se žene bave naukom?" upita Oiie.
<BR>&nbsp;&nbsp;&nbsp;&nbsp;&nbsp;"Ovaj, da, ima ih u nauci."
<BR>&nbsp;&nbsp;&nbsp;&nbsp;&nbsp;"Ne mnogo, nadam se."
<BR>&nbsp;&nbsp;&nbsp;&nbsp;&nbsp;"Pa, otprilike polovina."
<BR>&nbsp;&nbsp;&nbsp;&nbsp;&nbsp;"Oduvek sam tvrdio", reče Pae "da devojke-tehničari, ukoliko se njima valjano upravlja, mogu da preuzmu od muškaraca dobar deo tereta u bilo kojoj laboratorijskoj situaciji. One su, zapravo, veštije i brže od muškaraca u poslovima koji se ponavljaju, a i disciplinovanije su, manje podložne dosadi. Kada bismo koristili žene, mogli bismo znatno brže da oslobađamo muškarce za stvaralački rad."
<BR>&nbsp;&nbsp;&nbsp;&nbsp;&nbsp;"A, ne, nećeš ih videti u mojoj laboratoriji", reče Oiie. "Neka ostanu na svom mestu."
<BR>&nbsp;&nbsp;&nbsp;&nbsp;&nbsp;"Da li ste ikada naišli na ženu kadru za stvaralačko, intelektualno preduzetništvo, doktore Ševek?"
<BR>&nbsp;&nbsp;&nbsp;&nbsp;&nbsp;"Biće pre da su one naišle na mene. Mitis, na Severozalazu, bila mi je učitelj. Takođe Gvarab; mislim da nju znate."
<BR>&nbsp;&nbsp;&nbsp;&nbsp;&nbsp;"Gvarab je bila žena?" reče Pae, iskreno iznenađen, a onda se nasmeja.
<BR>&nbsp;&nbsp;&nbsp;&nbsp;&nbsp;Po Oiieovom izrazu lica videlo se da mu ovo zvuči neuverljivo, čak uvedrljivo. "Nije se moglo ustanoviti po vašim imenima, razume se", reče hladno. "Pretpostavljam da držite do toga da ne pravite razliku među polovima."
<BR>&nbsp;&nbsp;&nbsp;&nbsp;&nbsp;Ševek uzvrati blago: "Odo je bila žena."
<BR>&nbsp;&nbsp;&nbsp;&nbsp;&nbsp;"Evo ti odgovora", reče Oiie. Nije slegnuo ramenima, ali je to bezmalo učinio. Paeov pogled zračio je poštovanjem, i on klimnu, baš kao što je to činio i kada bi stari Atro nešto nepovezano govorio.
<BR>&nbsp;&nbsp;&nbsp;&nbsp;&nbsp;Ševek je shvatio tog časa da je u tim ljudima dirnuo u jednu bezličnu mržnju koja je sezala veoma daleko. Izgledalo je da i oni, poput onih stolova na brodu, sadrže jednu ženu, zatomljenu, ućutkanu, poživotinjenu ženu, furiju u kavezu. Nije imao prava da im se podruguje. Oni nisu znali ni za kakav drugi odnos do posedovanja. Bili su posednuti.
<BR>&nbsp;&nbsp;&nbsp;&nbsp;&nbsp;"Lepa, vrla žena", reče Pae "nadahnuće je za nas... najdragocenija stvar na svetu."
<BR>&nbsp;&nbsp;&nbsp;&nbsp;&nbsp;Ševek se osetio krajnje nelagodno. Ustao je i prišao prozorima. "Vaš svet je veoma lep", reče on. "Voleo bih da ga bolje upoznam. Dok moram da budem unutra, da li biste mi dali knjige?"
<BR>&nbsp;&nbsp;&nbsp;&nbsp;&nbsp;"Razume se, ser! Kakve želite?"
<BR>&nbsp;&nbsp;&nbsp;&nbsp;&nbsp;"Istoriju, slike, priče, bilo šta. Možda bi trebalo da to budu knjige za decu. Shvatate, znam veoma malo. Učimo, doduše, o Urasu, ali poglavito o Odoinim vremenima. Ali pre toga je proteklo razdoblje od osam i po hiljada godina! A i od Naseljavanja na Anares deli nas stoleće i po; od kada je poslednji brod dovezao poslednje Naseljivače, nema ničeg drugog do neznanja. Mi ne znamo ništa o vama; vi ne znate ništa o nama. Vi ste naša istorija. Mi smo možda vaša budućnost. Ja želim da naučim, a ne da ne znam. To je i razlog što sam došao. Moramo se međusobno upoznati. Nismo primitivni ljudi. Naš moral nije više plemenski, ne može to biti. Takvo neznanje je pogrešno, a iz te pogrešnosti mogu nići samo nove pogrešnosti. Stoga sam došao da se upoznam."
<BR>&nbsp;&nbsp;&nbsp;&nbsp;&nbsp;Govorio je veoma ozbiljno. Pae se poneseno saglasio sa njim. "Tačno ser! Svi se mi potpuno slažemo sa vašim naumima!"
<BR>&nbsp;&nbsp;&nbsp;&nbsp;&nbsp;Oiie ga pogleda onim crnim, neprozirnim, ovalnim očima i reče: "Onda ste vi došli, u osnovi, kao izaslanik vašeg društva?"
<BR>&nbsp;&nbsp;&nbsp;&nbsp;&nbsp;Ševek se vratio i seo na mermerno sedište kraj ognjišta; već ga je osećao kao svoje mesto, svoju teritoriju. Želeo je teritoriju. Osećao je potrebu za oprezom. Ali u njemu je još jača bila potreba koja ga je dovela preko suvog bezdana sa drugog sveta, potreba za uspostavljanjem veze, za rušenjem zidova.
<BR>&nbsp;&nbsp;&nbsp;&nbsp;&nbsp;"Došao sam", reče on obazrivo, "kao član sindikata inicijative, grupe koja je tokom poslednje dve godine održavala radio-vezu sa Urasom. Ali ja nisam, znate, ambasador neke vlasti, neke institucije. Nadam se da me niste tražili u tom svojstvu."
<BR>&nbsp;&nbsp;&nbsp;&nbsp;&nbsp;"Nismo", reče Oiie. "Tražili smo vas kao Ševeka, fizičara. Uz odobrenje naše vlade i Veća svetskih vlada, razume se. Ali vi ste ovde kao privatni gost univerziteta Ieu Eun."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Ali nismo bili sigurni da li ste došli sa odobrenjem..." On zastade.
<BR>&nbsp;&nbsp;&nbsp;&nbsp;&nbsp;Ševek se isceri: "Moje vlade?"
<BR>&nbsp;&nbsp;&nbsp;&nbsp;&nbsp;"Poznato nam je da nominalno nema vlade na Anaresu. No, očigledno postoji neka uprava. A i pretpostavili smo da je grupa koja vas je poslala svojevrsna klika; možda revolucionalna klika."
<BR>&nbsp;&nbsp;&nbsp;&nbsp;&nbsp;"Svako je na Anaresu revolucionaran, Oiie... Mreža uprave i vođenja poslova naziva se UPR, Usaglašenje proizvodnje i razdeobe. Oni su usaglašujući sistem za sve sindikate, federative i pojedince koji se bave proizvodnim radom. Oni ne vladaju ljudima, već upravljaju proizvodnjom. Nisu ovlašćeni ni da me podrže ni da me spreče. Jedino nam mogu reći javno mišljenje o nama, kakvo mesto zauzimamo u društvenoj svesti. To je ono što hoćeš da znaš, zar ne? Pa, moje prijatelje i mene uglavnom ne odobravaju. Većina ljudi na Anaresu ne želi ništa da sazna o Urasu. Boje ga se i neće ništa da imaju sa posednicima. Oprostite ako sam grub! Isto je i ovde, sa nekim ljudima, nije li tako? Prezir, strah, plemenski način ponašanja. Ja sam, međutim, došao da počnem to da menjam."
<BR>&nbsp;&nbsp;&nbsp;&nbsp;&nbsp;"Potpuno na svoju ruku", reče Oiie.
<BR>&nbsp;&nbsp;&nbsp;&nbsp;&nbsp;"Jedino to uvažavam", uzvrati Ševek, osmehujući se, smrtno ozbiljan.
<BR>
<BR>&nbsp;&nbsp;&nbsp;&nbsp;&nbsp;Sledeća dva dana proveo je u razgovoru sa naučnicima koji su došli da ga vide, u čitanju knjiga koje mu je Pae doneo, a povremeno jednostavno u stajanju kraj prozora sa dvostrukim lukom, odakle je posmatrao dolazak leta u veliku dolinu i osluškivao kratke, slatke razgovore negde u otvorenom vazduhu. Ptice: znao je sada nazive pevačica, kao i kako izgledaju, po slikama iz knjiga, pa ipak, kada bi začuo poj ili zapazio zamahe krila od drveta do drveta, zastao bi u čudu poput kakvog deteta.
<BR>&nbsp;&nbsp;&nbsp;&nbsp;&nbsp;Očekivao je da će se osećati veoma neobično, ovde na Urasu, veoma izgubljeno, u tuđini, pometeno - ali ništa od svega toga nije iskusio. Razume se, postojalo je nebrojeno stvari koje nije shvatao. Tek je naslutio, sad, koliko ih je, u stvari: čitavo neverovatno složeno društvo sa svim svojim nacijama, klasama, kastama, kultovima, običajima i svojom veličanstvenom, užasnom i beskrajnom istorijom. A i svaki pojedinac koga bi sreo bio je zagonetan, pun iznenađenja. Ali oni nisu bili neosetljivi, hladni sebičnjaci kakve je očekivao: umesto toga, odlikovali su se složenošću i raznovršnošću baš kao i njihova kultura, kao i njihovi predeli; a bili su i inteligentni; bili su i predusretljivi. Postupali su prema njemu kao prema bratu, činili su sve što je bilo u njihovoj moći da se on ne oseća izgubljen, ne kao tuđin, već kao kod kuće. Ništa tu nije mogao. Ceo taj svet, mekoća vazduha, pad sunčeve svetlosti preko brda, samo dejstvo snažnije sile teže na njegovo telo uveravali su ga da je odista kod kuće, na svetu svoje rase; a svekolika lepota tog sveta pripadala mu je po pravu stečenom rođenjem.
<BR>&nbsp;&nbsp;&nbsp;&nbsp;&nbsp;Tišina, mukla tišina Anaresa: razmišljao je o njoj noću. Tamo se nije mogao čuti ptičji poj. Nije bilo nikakvih glasova do ljudskih. Tišina i goli predeli.
<BR>&nbsp;&nbsp;&nbsp;&nbsp;&nbsp;Trećega dana stari Atro doneo mu je gomilu novina. Pae, koji je najčešće pravio društvo Ševeku, ništa nije kazao Atrou, ali kada je starac otišao, rekao je Ševeku: "Te novine su pravo đubre, ser. Zabavne su, doduše, ali ne verujte ni slova od onoga što pročitate u njima."
<BR>&nbsp;&nbsp;&nbsp;&nbsp;&nbsp;Ševek uze prve novine sa vrha gomile. Bile su rđavo odštampane na slaboj hartiji - prvi grubo načinjen artefakt koji mu je došao u ruke na Urasu. U stvari, ličile su na biltene UPR-a i na oblasne izveštaje koji su na Anerasu služili kao novine, ali im se stil veoma razlikovao od tih zamrljanih, praktičnih, činjeničkih publikacija. Bile su pune znakova usklika i slika. Postojala je jedna Ševekova slika pred svemirskim brodom, sa Paeom koji ga drži za ruku, namrgođenog lica. PRVI ČOVEK SA MESECA! - stajalo je krupno ispisano iznad slike. Opčinjen, Ševek stade da čita.
<BR>
<BR>&nbsp;&nbsp;&nbsp;&nbsp;&nbsp;Njegov prvi korak na zemlji! Prvi posetilac na Urasu iz anareške Naseobine u poslednjih sto sedamdeset godina, dr Ševek, snimljen juče prilikom dolaska redovnom teretnom linijom sa meseca na kosmodromu Peier. Uvaženi naučnik, dobitnik nagrade 'Seo Oen' za naučni doprinos svim nacijama, prihvatio je mesto profesora na univerzitetu, što predstavlja počast koja nikad ranije nije ukazana nekom Neurašaninu. Upitan kako se oseća prilikom prvog stupanja na Uras, visoki uvaženi fizičar je odgovorio: "Velika je čast biti pozvan na vašu divnu planetu. Nadam se da ovim počinje novo doba svecetijanskog prijateljstva i da će se planete-bliznakinje sjediniti u bratstvu."
<BR>
<BR>&nbsp;&nbsp;&nbsp;&nbsp;&nbsp;"Ali ja uopšte ništa nisam rekao!" usprotivi se Ševek Paeu.
<BR>&nbsp;&nbsp;&nbsp;&nbsp;&nbsp;"Razume se da niste. Uošte nismo dopustili toj bulumenti da vam se približi. Ali to nimalo ne sputava maštu semenjarskih novinara! Oni će izvestiti da ste kazali ono što sami žele da kažete, bez obzira na to šta ste stvarno rekli i da li ste uopšte nešto rekli."
<BR>&nbsp;&nbsp;&nbsp;&nbsp;&nbsp;Ševek stade da gricka usnu. "Pa", reč on konačno, "da sam nešto rekao, verovatno bi bilo slično ovome. Ali šta znači ono 'svecetijanski'?"
<BR>&nbsp;&nbsp;&nbsp;&nbsp;&nbsp;"Terani nas zovu 'Cetijanci'. Mislim da je to od njihove reči za naše sunce. Popularna štampa odnedavno je prihvatila tu reč i ona je postala veoma pomodna."
<BR>&nbsp;&nbsp;&nbsp;&nbsp;&nbsp;"Onda 'svecetijanski' znači Uras i Anares zajedno?"
<BR>&nbsp;&nbsp;&nbsp;&nbsp;&nbsp;"Pretpostavljam", uzvrati Pae, s upadljivim odsustvom zanimanja za tu stvar.
<BR>&nbsp;&nbsp;&nbsp;&nbsp;&nbsp;Ševek nastavi da čita novine. Pročitao je da predstavlja pravog džina, da je bio neobrijan i da ima 'grivu' (ma šta to značilo) prosede kose, da mu je trideset sedam, četrdeset tri i pedeset šest godina; da je napisao jedan veliki rad iz fizike pod naslovom (kako ga je već ko naveo) Principali simultaneiteta ili Načela simultanoga, da je ambasador dobre volje odonjanske vlade, da je vegetarijanac i da, kao svi Anarešani, ne pije. Na ovo se presamitio i stao da se grohotom smeje sve dok ga rebra nisu zabolela. "Prokletstvo, baš imaju mašte! Misle li da živimo na vodenoj pari, kao kamena mahovina?"
<BR>&nbsp;&nbsp;&nbsp;&nbsp;&nbsp;"Hoće da kažu da ne pijete alkoholna pića", reče Pae, takođe se smejući. "Ono što svi znaju o odonjanima, pretpostavljam, jeste da vi ne pijete alkohol. Uzgred budi rečeno, je li to istina?"
<BR>&nbsp;&nbsp;&nbsp;&nbsp;&nbsp;"Neki ljudi destilišu alkohol iz fermentiranog korenja holuma radi pića. Kažu da se time oslobađa podsvest kao pri obuci u upravljanju moždanim talasima. Ali većina ljudi više voli ovaj drugi način zato što je lakši i ne dovodi do bolesti. Je li to rasprostranjeno ovde?"
<BR>&nbsp;&nbsp;&nbsp;&nbsp;&nbsp;"Pijenje jeste. Ne znam za tu bolest. Kako se naziva."
<BR>&nbsp;&nbsp;&nbsp;&nbsp;&nbsp;"Alkoholizam, mislim."
<BR>&nbsp;&nbsp;&nbsp;&nbsp;&nbsp;"Oh, shvatam... Ali šta čine radni ljudi na Anaresu da bi se malo razgalili, da bi skupa umakli nedaćama sveta za jednu noć?"
<BR>&nbsp;&nbsp;&nbsp;&nbsp;&nbsp;Ševek ga zbunjeno pogleda. "Mi, ovaj... ne znam. Možda se ne može umaći našim nedaćama?"
<BR>&nbsp;&nbsp;&nbsp;&nbsp;&nbsp;"Čudno", reče Pae i prostodušno se osmehnu.
<BR>&nbsp;&nbsp;&nbsp;&nbsp;&nbsp;Ševek nastavi da čita. Jedne novine bile su na jeziku koji on nije poznavao, a jedne druge i na potpuno drugačijem pismu. Prve su iz Tua, objasnio je Pae, a druge iz Benbilija, države na zapadnoj polulopti. Novine iz Tua bile su valjano odštampane i umerenog formata; Pae je objasnio da je posredi vladino izdanje. "Ovde, u A-Iou, znate, obrazovani ljudi se obaveštavaju o novostima preko telefaksa, radija, televizije i nedeljnih revija. Ove novine čitaju gotovo isključivo niže klase: pišu ih polupismeni za polupismene, kao što možete da se uverite. U A-Iou postoji potpuna sloboda štampe, što nužno znači da imamo i mnogo smeća. Tuvijanske novine su znatno bolje pisane, ali one izveštavaju samo o onim činjenicama koje su po volji tuvijanskom centralnom prezidijumu. Cenzura je potpuna u Tuu. Država je sve i sve je za državu. Teško da je to sredina za jednog odonjanina, zar ne, ser?"
<BR>&nbsp;&nbsp;&nbsp;&nbsp;&nbsp;"A ove novine?"
<BR>&nbsp;&nbsp;&nbsp;&nbsp;&nbsp;"Uistinu nemam predstavu. Benbili je prilično zaostala zemlja. Tamo svaki čas imaju revolucije."
<BR>&nbsp;&nbsp;&nbsp;&nbsp;&nbsp;Skupina ljudi iz Benbilija uputila nam je poruku na talasnoj dužini sindikata neposredno pre no što smo otišli iz Abenaja. Nazvali su se odonjanima. Postoji li neka takva skupina i ovde, u A-Iou?
<BR>&nbsp;&nbsp;&nbsp;&nbsp;&nbsp;"Ne, koliko je meni poznato, doktore Ševek."
<BR>&nbsp;&nbsp;&nbsp;&nbsp;&nbsp;Zid. Ševek je dosada već naučio da prepozna zid kada bi naišao na njega. Zid je kod ovog mladog čoveka bio njegov šarm, njegova ljubaznost njegova ravnodušnost.
<BR>&nbsp;&nbsp;&nbsp;&nbsp;&nbsp;"Mislim da me se ti bojiš, Pae", reče on najednom, blagim glasom.
<BR>&nbsp;&nbsp;&nbsp;&nbsp;&nbsp;"Da se bojim vas, ser?"
<BR>&nbsp;&nbsp;&nbsp;&nbsp;&nbsp;"Zato što sam ja, samim svojim postojanjem, opovrgavanje neophodnosti države. Ali čemu strah? Ja ti neću nauditi, Saio Pae, znaš. Ja sam lično sasvim bezopasan... Čuj, ja nisam doktor. Mi ne koristimo titule. Zovem se Ševek."
<BR>&nbsp;&nbsp;&nbsp;&nbsp;&nbsp;"Znam, izvinite, ser. Kako mi gledamo na stvari, znate, to bi bio izraz nepoštovanja. Naprosto, ne bi izgledalo prilično." Izvinjavao se pobednički, očekujući oproštaj.
<BR>&nbsp;&nbsp;&nbsp;&nbsp;&nbsp;"Zar me ne možeš prihvatiti kao jednakog?" upita Ševek, posmatrajući ga bez oproštaja, ali i bez ljutnje.
<BR>&nbsp;&nbsp;&nbsp;&nbsp;&nbsp;Pae se prvi put našao u neprilici. "Ali, uistinu, ser, vi ste, znate, veoma važan čovek..."
<BR>&nbsp;&nbsp;&nbsp;&nbsp;&nbsp;"Nema razloga da menjaš svoje navike zbog mene", uzvrati Ševek. "Nije važno. Mislio sam da će ti biti milo da se oslobodiš suvišnosti, to je sve."
<BR>
<BR>&nbsp;&nbsp;&nbsp;&nbsp;&nbsp;Pošto tri dana nije izlazio napolje, Ševek je sakupio višak energije, tako da je, kada je konačno bio pušten, sasvim iznurio pratnju u silnoj želji da sve vidi odjednom. Proveli su ga kroz univerzitet, koji je predstavljao grad za sebe, sa šesnaest hiljada studenata i nastavnog osoblja. Sa svojim spavaonicama, obedovaonicama, pozorištima, prostorijama za skupove i tako dalje, on se nije mnogo razlikovao od jedne odonjanske zajednice, izuzev po tome što je bio veoma star, isključivo muški, neverovatno raskošan i što nije bio ustrojen federativno, već hijerarhijski, od vrha nadole. Pa ipak, pomisli Ševek, ostavlja utisak zajednice. Morao je stalno da se podseća na razlike.
<BR>&nbsp;&nbsp;&nbsp;&nbsp;&nbsp;Iz univerziteta su ga izvozili u iznajmljenim kolima, sjajnim mašinama bizarne elegantnosti. Nije ih bilo mnogo na putevima: iznajmljivanje je bilo skupo, a malo je ljudi posedovalo privatna kola zato što je porez na njih bio veoma visok. Propisima i porezima strogo su se kontrolisala sva ta luksuzna dobra koja bi, kada bi se njihovo korišćenje slobodno dopustilo, dovela do presahnuća nenadoknadivih prirodnih zaliha ili okužila životnu sredinu otpadnim materijama. Njegovi vodiči isticali su ovu okolnost ne bez ponosa. A-Io je predvodio svet stolećima, kazali su oni, u ekološkoj kontroli i štedljivom korišćenju prirodnih sirovina. Neumerenosti iz devetog hiljadugodišta već su odavno pripadala istoriji, a jedine trajne posledice tog vremena ogledale su se u oskudevanju u izvesnim metalima, koji su se, srećom, mogli uvesti sa meseca.
<BR>&nbsp;&nbsp;&nbsp;&nbsp;&nbsp;Putujući kolima ili vozom imao je priliku da vidi sela, poljoprivredna dobra, varoši; tvrđave iz feudalnih dana; srušene kule Aea, drevne prestonice carstva, starog četiri hiljade četiri stotine godina. Video je ograđene površine, jezera i brda pokrajine Avan, središta A-Ioa, a na severnom obzorju vrhove venca Meitei, bele, džinovske. Lepota zemlje i blagostanje ljudi za njega su ostali stalno čudo. Vodiči su bili u pravu: Urašani su znali kako da koriste svoj svet. Kao dete su ga učili da je Uras gnojna masa nepravičnosti i raspojasanosti. Ali svi ljudi koje je sreo i svi ljudi koje je video i u najzabitijem seocetu bili su valjano odeveni, valjano uhranjeni i, nasuprot njegovim očekivanjima, marljivi. Oni nisu samo mrzovoljno bazali, čekajući da im se naredi da nešto urade. Baš kao i Anarešani, naprosto su bili zaokupljeni obavljanjem poslova. To ga je zbunilo. Pretpostavljao je da ako bi se uklonio prirodni podsticaj ljudskog bića da radi - njegova preduzimljivost, njegova spontana stvaralačka energija - i zamenio spoljnjim pobudama i prisilama, ono bi postalo lenj i nehajan radnik. Ali nikakvi lenji radnici nisu mogli da održavaju ove divne oranice, niti da prave izvrsna kola i udobne vozove. Primamljivost i prinuda zarade očigledno su predstavljali znatno delotvorniju zamenu za prirodni poriv nego što su njemu dopustili da poveruje.
<BR>&nbsp;&nbsp;&nbsp;&nbsp;&nbsp;Želeo je da porazgovara sa nekim od tih krepkih ljudi, tako punih samopoštovanja, koje je viđao po varošicama, da ih upita, na primer, da li smatraju da su siromašni; jer ako su oni siromašni, on bi se onda našao pred obavezom da preinači svoje viđenje i razumevanje sveta. Ali kao da nikada nije bilo vremena za to, sa svim onim što su njegovi vodiči želeli da mu pokažu.
<BR>&nbsp;&nbsp;&nbsp;&nbsp;&nbsp;Ostali veliki gradovi A-Ioa bili su predaleko da bi se do njih moglo stići u dnevnim izletima, ali zato su ga često vodili u Nio Eseiju, udaljenu od univerziteta pedeset kilometara. Tu je priređen čitav niz prijema u njegovu čast. Oni mu se nisu mnogo dopadali, budući da su veoma odudarali od njegove predstave o zabavama. Svi su tu bili veoma učtivi i mnogo su pričali, ali ni o čemu zanimljivom; i toliko su se osmehivali da su zbog tog izgledali nekako uznemireni. Ali odeća im je bila gizdava; u stvari, kao da su svu onu vedrinu i bezbrižnost koja je nedostajala njihovom načinu ophođenja pretočili u odeću, hranu i u čitavo mnoštvo različitih stvari koje su pili, kao i u kitnjast nameštaj i ukrase u prostorijama palata gde su prijemi održavani.
<BR>&nbsp;&nbsp;&nbsp;&nbsp;&nbsp;Vodili su ga u razgledanje Nio Eseije: grad od pet miliona stanovnika - što čini četvrtinu žitelja njegove cele planete. Odveli su ga do trga Kapitol i pokazali mu velike bronzane kapije Upravništva, sedišta vlade A-Ioa; dopušteno mu je da prisustvuje jednoj raspravi u Senatu i sastanku odbora upravnika. Odveli su ga u zoološki vrt, Nacionalni muzej, Muzej nauke i industrije. Odveli su ga u jednu školu, gde su za njega ljupka dečica u plavim i belim uniformama otpevala nacionalnu himnu A-Ioa. Proveli su ga kroz fabriku elektronskih delova, potpuno automatizovanu čeličanu i nuklearnu fuzionu elektranu, da bi mogao da vidi kako jedna posednička ekonomija podmiruje svoje proizvodne i energetske potrebe. Proveli su ga kroz jedan kompleks novogradnji, podignut o trošku vlade, da bi video kako država vodi računa o svojim ljudima. Poveli su ga na vožnju brodom niz Suu Estuari, punu brodovlja sa cele planete, do mora. Odveli su ga u Vrhovni sud gde je ceo dan proveo u praćenju građanskih i krivičnih parnica; to iskustvo ga je pomelo i zaplašilo; ali oni su navaljivali da vidi sve ono što je imalo da se vidi i da ga povedu kuda god bi poželeo. Kada je upitao, uz izvesno ustručavanje, da li bi mogao da vidi mesto gde je Odo sahranjena, smesta su ga odveli do starog groblja u području Trans-Sua. Čak su dopustili novinarima iz neuglednih listova da ga snimaju kako stoji tamo u senci velikih, starih vrba i posmatra skroman, uredno održavan nadgrobni spomenik:
<BR>
<BR>&nbsp;&nbsp;&nbsp;&nbsp;&nbsp;Laia Asieo Odo
<BR>&nbsp;&nbsp;&nbsp;&nbsp;&nbsp;698-769.
<BR>&nbsp;&nbsp;&nbsp;&nbsp;&nbsp;Biti celina znači biti deo;
<BR>&nbsp;&nbsp;&nbsp;&nbsp;&nbsp;pravo putovanje je povratak.
<BR>
<BR>&nbsp;&nbsp;&nbsp;&nbsp;&nbsp;Odveli su ga u Rodared, sedište Veća svetskih vlada, da bi se obratio plenarnom veću tog tela. Nadao se da će tu upoznati ili bar videti tuđine, ambasadore sa Tere ili Haina, ali redosled zbivanja bio je tako strogo isplaniran da je to bilo neizvodljivo. Pomno je pripremio svoj govor, u kome se založio za slobodno saobraćanje i uzajamno priznavanje između Novog i Starog sveta. Slušaoci su ga pozdravili desetominutnim ovacijama, stojeći. Ugledni nedeljnici propratili su to istupanje sa odobravanjem, nazvavši ga 'nepristrasni moralni gest ljudskog bratstva jednog velikog naučnika', ali nisu doneli navode iz njega, baš kao ni popularna štampa. U stvari, izuzmu li se ovacije, Ševek je imao neobičan utisak da ga niko nije slušao.
<BR>&nbsp;&nbsp;&nbsp;&nbsp;&nbsp;Stekao je mnoge povlastice i mnoga vrata su mu postala otvorena: imao je slobodan pristup u laboratorije za istraživanje svetlosti, nacionalne arhive, laboratorije za nuklearnu tehnologiju, Nacionalnu biblioteku u Niou, akcelerator u Meafedu, Zadužbinu za svemirska istraživanja u Driu. Iako ga je sve što je video na Urasu ispunjavalo željom da vidi još, ipak je nekoliko nedelja turističkog života bilo dovoljno: sve je izgledalo tako očaravajuće, zbunjujuće, čudesno, da je on na kraju posrnuo pod bremenom utisaka. Želeo je da se malo skrasi na univerzitetu, da radi i da o svemu porazmisli. Ali poslednjeg dana razgledanja zamolio je da mu pokažu Zadužbinu za svemirska istraživanja. Pae je bio veoma zadovoljan zbog ove molbe.
<BR>&nbsp;&nbsp;&nbsp;&nbsp;&nbsp;Veliki deo onoga što je video u poslednje vreme ispunjavalo ga je strahopoštovanjem zato što je bilo tako staro, stolećima staro, čak hiljadugodištima. Zadužbina je, naprotiv, bila nova: podignuta u poslednjih deset godina u kitnjastom, elegantnom stilu tog vremena. Arhiktetura je delovala dramatično. Upotrebljene su ogromne mase boje. Visine i razdaljine izgledale su prekomerne. Laboratorije su bile prostrane i prozračne, a prigrađene fabrike i servisne radionice nalazile su se smeštene iza blistavih neosaetanskih tremova sa lukovima i stubovima. Hangari su predstavljali ogromne, raznobojne kupole, providne i fantastične. Ljudi koji su tu radili bili su, nasuprot svemu tome, veoma tihi i temeljiti. Odvojili su Ševeka od njegove uobičajene pratnje i poveli ga u obilazak cele Zadužbine, uključujući tu i svaki stepen opitnog međuzvezdanog pogonskog sistema na kome su upravo radili, od računara i projektantskih tabli do poluzavršenog broda, ogromnog i nadstvarnog u narandžastoj, ljubičastoj i žutoj svetlosti, u prostranom geodezijskom hangaru.
<BR>&nbsp;&nbsp;&nbsp;&nbsp;&nbsp;"Imate toliko mnogo", reče Ševek inženjeru koji mu je bio vodič, čoveku po imenu Oegeo. "Imate toliko mnogo toga čime možete da radite, a i radite time veoma dobro. To je veličanstveno: ta usaglašenost, ta saradnja, veličina poduhvata."
<BR>&nbsp;&nbsp;&nbsp;&nbsp;&nbsp;"Tamo odakle ste došli ne može se preduzeti ništa u ovim razmerama, a?" reče inženjer, iscerivši se.
<BR>&nbsp;&nbsp;&nbsp;&nbsp;&nbsp;"Svemirski brodovi? Naša svemirska flota sastoji se od brodova u kojima su Naseljivači došli sa Urasa... oni su načinjeni ovde na Urasu... pre približno dva stoleća. Da bi se napravio samo brod koji će prevesti žito preko mora, običan šlep, potrebna je cela godina planiranja, ogroman napor naše ekonomije."
<BR>&nbsp;&nbsp;&nbsp;&nbsp;&nbsp;Oegeo klimnu. "Da, mi raspolažemo sredstvima, u redu. Ali vi imate znanje, vi ste čovek koji nam može reći kada da dignemo ruke od celog ovog posla, da ga napustimo."
<BR>&nbsp;&nbsp;&nbsp;&nbsp;&nbsp;"Da ga napustite? Ne razumem."
<BR>&nbsp;&nbsp;&nbsp;&nbsp;&nbsp;"Mislim na putovanje brzinom većom od svetlosne", reče Oegeo. "Trenutni prevoz. Stara fizika kaže da je to nemoguće. Terani kažuda je to nemoguće. Ali Hainci, koji su, uostalom, izumeli pogon koji sada koristimo, kažu da je moguće, samo oni ne znaju kao da to postignu, budući da tek uče temporalnu fiziku od nas. Očigledno, ako iko ima tu stvar u džepu, iko na poznatim svetovima, doktore Ševek, onda ste to vi."
<BR>&nbsp;&nbsp;&nbsp;&nbsp;&nbsp;Ševek ga uzdržano odmeri čvrstim i jasnim pogledom. "Ja sam teoretičar, Oegeo. Ne projektant."
<BR>&nbsp;&nbsp;&nbsp;&nbsp;&nbsp;"Ukoliko nam vi pružite teoriju, objedinjenje Sleda i Istovremenosti u opštu teoriju polja vremena, onda ćemo mi projektovati brod. I stići na Teru, Hain ili u susednu galaksiju u istom trenutku kada se otisnemo sa Urasa! Ova bačva", on baci pogled niz hangar ka uznesenoj konstrukciji poluizgrađenog broda koji se kupao u zracima ljubičaste i narandžaste svetlosti, "postaće tada u istoj meri zastarela kao i volujska kola."
<BR>&nbsp;&nbsp;&nbsp;&nbsp;&nbsp;"Sanjate dok gradite, izvrsno", uzvrati Ševek, i dalje uzdržan i ozbiljan. Postojalo je još mnogo toga što su Oegeo i ostali hteli da mu pokažu i o čemu su želeli da raspravljaju, ali ipak on ubrzo dodade uz jednostavnost koja je odganavala sve ironične namere: "Mislim da će bolje biti da me sada vratiš mojim paziteljima."
<BR>&nbsp;&nbsp;&nbsp;&nbsp;&nbsp;Učinili su tako; razmenjeni su pozdravi uz uzajamnu toplinu. Ševek uđe u kola, a zatim ponovo iziđe. "Smetnuo sam sa uma", reče on. "Imali vremena da vidim još nešto u Driu?"
<BR>&nbsp;&nbsp;&nbsp;&nbsp;&nbsp;"Nema više ničeg u Driu", reče Pae, učtiv kao i uvek i veoma se upinjući da prikrije ozlovoljenost zbog Ševekovog četvoročasovnog izbivanja među inženjerima.
<BR>&nbsp;&nbsp;&nbsp;&nbsp;&nbsp;"Voleo bih da vidim utvrđenje."
<BR>&nbsp;&nbsp;&nbsp;&nbsp;&nbsp;"Koje utvrđenje, ser?"
<BR>&nbsp;&nbsp;&nbsp;&nbsp;&nbsp;"Stari zamak, iz vremena kraljeva. Kasnije korišćen kao zatvor."
<BR>&nbsp;&nbsp;&nbsp;&nbsp;&nbsp;"Sve takve stvari jamačno su srušene. Prilikom izgradnje Zadužbine ceo grad je ponovo podignut."
<BR>&nbsp;&nbsp;&nbsp;&nbsp;&nbsp;Pošto su ušli u kola i dok je vozač zatvarao vrata, Čifoilisk (još jedan verovatni izvor Paeovog rđavog raspoloženja) upita : "Zbog čega hoćeš da vidiš jedan zamak, Ševeče? Čovek bi pomislio da si se za neko vreme dovoljno nagledao starih ruševina."
<BR>&nbsp;&nbsp;&nbsp;&nbsp;&nbsp;"U utvrđenju u Driu Odo je provela devet godina", uzvrati Ševek. Lice mu je i dalje bilo kruto, još od razgovora sa Oegeom. "Posle pobune iz 747. Tu je napisala Zatvorska pisma i Analogiju."
<BR>&nbsp;&nbsp;&nbsp;&nbsp;&nbsp;"Bojim se da je srušen", reče Pae blagonaklono. "Drio je bio grad na umoru, tako da ga je Zadužbina naprosto dokrajčila i počela na novim temeljima."
<BR>&nbsp;&nbsp;&nbsp;&nbsp;&nbsp;Ševek klimnu. Ali kako su kola išla autoputem uz reku prema skretištu za Ieu Eun, naišli su na jedno uzvišenje na okuci Seise, na čijem vrhu se nalazilo neko zdanje, masivno, drveno, neumoljivo, sa polusrušenim kulama od crnog kamena. Ništa nije moglo manje nalikovati na gizdave, bezbrižne zgrade Zadužbine za svemirska istraživanja, drečave kupole, sjajne fabrike, uredne travnjake i staze. Ništa ih drugo nije moglo učiniti toliko sličnim komadima šarene hartije.
<BR>&nbsp;&nbsp;&nbsp;&nbsp;&nbsp;"Ovo je, mislim, to utvrđenje", primeti Čifoilisk uz uobičajeno zadovoljstvo što je uputio netaktičnu opasku u trenutku kada je to najmanje poželjno.
<BR>&nbsp;&nbsp;&nbsp;&nbsp;&nbsp;"Sasvim se pretvorilo u ruševine", reče Pae. "Zacelo je prazno."
<BR>&nbsp;&nbsp;&nbsp;&nbsp;&nbsp;"Hoćeš li da se zaustavimo i pogledamo, Ševeče?" upita Čifoilisk, spreman da kucne na prozorče vozača.
<BR>&nbsp;&nbsp;&nbsp;&nbsp;&nbsp;"Ne", uzvrati Ševek.
<BR>&nbsp;&nbsp;&nbsp;&nbsp;&nbsp;Video je ono što želi da vidi. U Driu se i dalje nalazilo utvrđenje. Nije mogao da uđe u njega i upusti se u traganje među srušenim dvoranama za ćelijom u kojoj je Odo provela devet godina. Znao je kako izgleda jedna zatvorska ćelija.
<BR>&nbsp;&nbsp;&nbsp;&nbsp;&nbsp;Podigao je pogled, još krutog i hladnog lica, ka teškim, tamnim zidovima koji su se sada uznosili gotovo nad kolima. Ovde sam već veoma dugo, reče utvrđenje, i još se tu nalazim.
<BR>&nbsp;&nbsp;&nbsp;&nbsp;&nbsp;Kada se vratio u svoje odaje, posle večere u obedovaonici višeg nastavnog osoblja, seo je sam pokraj kamina u kome nije gorela vatra. U A-Iou je bilo leto i približavao se najduži dan u godini, tako da se još nije spustio mrak, iako je bilo već osam sati. Nebo sa one strane lučnih prozora i dalje je sadržalo primese dnevne boje, čiste, nežne plaveti. Vazduh je bio blag, pun mirisa pokošene trave i vlažne zemlje. Sa druge strane gaja, u kapeli, gorelo je svetlo i čula se prigušena muzika kroz tanano uskomešan vazduh. Ne ptičji poj, već ljudska muzika. Ševek je stao da sluša. Neko je vežbao Brojčana saglasja na kapelskom harmonijumu. Ševeku su ona bila podjednako poznata kao i svakom Urašaninu. Odo nije pokušala da obnovi osnovne muzičke odnose kada je obnavljala odnose ljudi. Oduvek je uvažavala nužnosti. Naseljivači sa Anaresa ostavili su za sobom zakone čoveka, ali su zato poneli zakone saglasja.
<BR>&nbsp;&nbsp;&nbsp;&nbsp;&nbsp;Velika, mirna prostorija bila je senovita i utihla, postajući sve tamnija. Ševek se osvrnuo po njoj, osmotrivši savršene lukove prozora, pomalo sjajne ivice parketnog poda, snažnu, tmastu zakrivljenost kamenog dimnjaka, zidove sa drvenom oplatom, zadivljujuće srazmerne. Bila je to divna i humana prostorija. Bila je to veoma stara prostorija. Ova kuća višeg nastavnog osoblja, kazali su mu, podignuta je 540. godine, pre četiri stoleća, dve stotine trideset godina pre Naseobine na Anaresu. Pokolenja predavača živela su, radila, razgovarala, razmišljala, spavala, umirala u ovoj prostoriji pre no što se Odo uopšte rodila. Brojčana saglasja klizila su preko travnjaka, kroz tamne krošnje gaja, vekovima. Ovde sam već veoma dugo, reče prostorija Ševeku, i još se tu nalazim. Šta ti radiš ovde?
<BR>&nbsp;&nbsp;&nbsp;&nbsp;&nbsp;Ništa nije odgovorio. Uopšte nije imao prava na svekolike draži i blagodeti ovoga sveta, stvorene i održavane radom i predanošću, vernošću njegovih žitelja. Raj je za one koji stvaraju raj. On ovde nije pripadao. Bio je krajišnik, pripadnik soja koji je porekao vlastitu prošlost, vlastitu istoriju. Naseljivači Anaresa okrenuli su leđa Starom svetu i njegovoj prošlosti i potpuno se posvetili budućnosti. Ali kao što budućnost jamačno postaje prošlost, tako i prošlost postaje budućnost. Poreći ne znači i postići. Odonjani koji su otišli sa Urasa pogrešili su, pogrešili u svojoj očajničkoj hrabrosti, što su porekli vlastitu istoriju, što su se odrekli mogućnosti povratka. Istraživač koji neće da se vrati ili da uputi natrag svoje brodove kako bi ispričao svoju priču nije istraživač, već samo pustolov; a njegovi sinovi rođeni su u izganstvu.
<BR>&nbsp;&nbsp;&nbsp;&nbsp;&nbsp;Zavoleo je Uras, ali kakva je korist bila od čežnjive ljubavi? On nije bio deo ovog sveta. Baš kao što nije bio ni deo svog rodnog sveta.
<BR>&nbsp;&nbsp;&nbsp;&nbsp;&nbsp;Samotnost, izvesnost izdvojenosti, koju je iskusio još u prvim satima na Obazrivom, rasla je u njemu i vaspostavljala se kao pravo stanje, prenebegavano, potiskivano, ali potpuno.
<BR>&nbsp;&nbsp;&nbsp;&nbsp;&nbsp;Bio je sam, ovde, zato što je poticao iz društva koje je samo sebe izgnalo. Oduvek je bio sam na vlastitom svetu zato što se izgnao iz svog društva. Naseljivači su odstupili jedan korak. On je odstupio dva. Stajao je sam, zato što je preuzeo metafizički rizik.
<BR>&nbsp;&nbsp;&nbsp;&nbsp;&nbsp;A bio je dovoljno budalast da pomisli kako bi mogao da posluži zbliženju dva sveta kojima nije pripadao.
<BR>&nbsp;&nbsp;&nbsp;&nbsp;&nbsp;Plavetnilo noćnog neba sa druge strane prozora privuče mu pogled. Povrh neodređene tame krošnji i tornja kapele, iznad tmaste linije brda, koja su noću uvek izgledala manja i udaljenija, pojačavala se neka svetlost, zamašan blagi sjaj. Izlazak meseca, pomisli on, uz prijatno osećanje poznatosti. Ne postoji prekid u celovitosti vremena. Gledao je kako mesec izlazi dok je još bio mali, sa prozora obitavališta u Prostranim Ravnicama, sa Palatom; povrh brda njegovog detinjstva; preko suvih ravnica Prašine; iznad krovova Abenaja, sa Takver koja je to posmatrala pokraj njega.
<BR>&nbsp;&nbsp;&nbsp;&nbsp;&nbsp;Ali to nije bio ovaj mesec.
<BR>&nbsp;&nbsp;&nbsp;&nbsp;&nbsp;Senke su se pomicale oko njega, ali on je nepomično sedeo dok se Anares dizao iznad tuđinskih brda, pun, prošaran zagasitosmađim i plavobelim prelivima, blistav. Svetlost njegovog sveta ispuni mu prazne šake.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
