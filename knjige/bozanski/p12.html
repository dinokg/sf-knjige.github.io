<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Dankanima je uvek čudno što biram žene za borbene snage, ali moje Ribogovornice su privremena vojska u svakom pogledu. Iako mogu biti silovite i opake, žene su potpuno drugačije od muškaraca kada je reč o predanosti borbi. Kolevka postanja čini ih konačno predodređenima da se zaštitnički ponašaju prema životu. Pokazale su se kao najbolji čuvari Zlatne Staze. U obuci koju pripremam za njih naročito ističem to svojstvo. Izvesno vreme oslobođene su običnih poslova. Priznam im poseban udeo, koga mogu da se sa zadovoljstvom sećaju do kraja života. Stasavaju u društvu svojih sestara, u pripremama za mnogo značajnije događaje. Ono što delite u takvom društvu uvek vas priprema za mnogo važnije stvari. Izmaglica nostalgije prekriva im dane provedene među sestrama, pretvarajući te dane u nešto drugo nego što su odista bili. To je način na koji današnjica menja istoriju. Svi savremenici ne pripadaju istom vremenu. Prošlost se stalno menja - ali retki su oni koji to shvataju.
<BR>
<BR>&nbsp;&nbsp;&nbsp;&nbsp;&nbsp;'Ukradeni dnevnici'
<BR>
<BR>&nbsp;&nbsp;&nbsp;&nbsp;&nbsp;U pozno veče, pošto je poslao poruku Ribogovornicama, Leto siđe u kriptu. Učinilo mu se najboljim da prvi razgovor sa novim Dankanom Ajdahom započne u zamračenoj prostoriji u kojoj je gola mogao da čuje kako Leto sam sebe opisuje, pre no što ugleda telo pre-crva. Izdubljena u crnom kamenu središnje rotonde kripte nalazila se mala pokrajna odaja koja je odgovarala ovim zahtevima. Odaja je bila dovoljno velika da primi Leta zajedno sa kolima, ali tavanica je stajala nisko. Rasvetu su stvarale skrivene sjajne kugle kojima je on upravljao. Postojala su samo jedna vrata, ali su se sastojala iz dva dela: jedan se široko otvarao kako bi mogla da prođu Carska Kola, dok je drugi deo predstavljao mali portal ljudskih razmera.
<BR>&nbsp;&nbsp;&nbsp;&nbsp;&nbsp;Leto doveze Carska Kola u odaju, zabravi veliki portal i otvori onaj manji. Zatim se pripremi za kušnju.
<BR>&nbsp;&nbsp;&nbsp;&nbsp;&nbsp;Dosada mu je zadavala sve više muke. Ustrojstvo gola koje su mu slali Tleilaksi, zamorno se ponavljalo. Jednom je Leto poslao poruku Tleilaksima u kojoj ih je upozorio da mu više ne šalju Dankane, ali oni su znali da se mogu oglušiti o naređenje kada je o ovome bila reč.
<BR>&nbsp;&nbsp;&nbsp;&nbsp;&nbsp;Ponekad mislim da to čine samo da bi održali neposlušnost u životu!
<BR>&nbsp;&nbsp;&nbsp;&nbsp;&nbsp;Tleilaksi su se pouzdavali u jednu važnu stvar, za koju su znali da ih štiti u svemu drugom.
<BR>&nbsp;&nbsp;&nbsp;&nbsp;&nbsp;Prisustvo Dankana godi Polu Atreidu u meni.
<BR>&nbsp;&nbsp;&nbsp;&nbsp;&nbsp;Leto je to objasnio Moneu prvog dana njegovog upraviteljstva u Citadeli:
<BR>&nbsp;&nbsp;&nbsp;&nbsp;&nbsp;"Dankani moraju stizati do mene mnogo bolje pripremljeni nego što ih pošalju Tleilaksi. Moraš se pobrinuti o tome da moje hurije budu uviđavne prema Dankanima i da odgovore bar na neka njihova pitanja."
<BR>&nbsp;&nbsp;&nbsp;&nbsp;&nbsp;"Na koja to pitanja smeju da odgovore, gospodaru?"
<BR>&nbsp;&nbsp;&nbsp;&nbsp;&nbsp;"Znaju one."
<BR>&nbsp;&nbsp;&nbsp;&nbsp;&nbsp;Moneo je, razume se, tokom godina naučio sve o ovom postupku.
<BR>&nbsp;&nbsp;&nbsp;&nbsp;&nbsp;Leto začu Moneov glas izvan zamračene prostorije, a zatim i zvuk pratnje Ribogovornica i korake novog gole; koraci su mu se razlikovali po neodlučnosti.
<BR>&nbsp;&nbsp;&nbsp;&nbsp;&nbsp;"Kroz ova vrata", reče Moneo. "Unutra će biti mračno, jer ćemo ih za tobom zatvoriti. Zaustavi se čim uđeš i čekaj da ti se gospodar Leto obrati."
<BR>&nbsp;&nbsp;&nbsp;&nbsp;&nbsp;"Zašto će biti mračno?" Ajdahov glas bio je pun izazovne bojazni.
<BR>&nbsp;&nbsp;&nbsp;&nbsp;&nbsp;"On će to već objasniti."
<BR>&nbsp;&nbsp;&nbsp;&nbsp;&nbsp;Ajdaha najzad uguraše u prostoriju i odmah zatvoriše za njim vrata.
<BR>&nbsp;&nbsp;&nbsp;&nbsp;&nbsp;Leto je znao šta gola vidi - samo senke među senkama, i tamu u kojoj nije bilo moguće odrediti čak ni izvor glasa. Kao i obično u ovakvim prilikama, Leto se posluži glasom Pola Muad'Diba.
<BR>&nbsp;&nbsp;&nbsp;&nbsp;&nbsp;"Drago mi je što te ponovo vidim, Dankane."
<BR>&nbsp;&nbsp;&nbsp;&nbsp;&nbsp;"Ja tebe ne vidim."
<BR>&nbsp;&nbsp;&nbsp;&nbsp;&nbsp;Ajdaho je bio ratnik, a ratnik napada. To uveri Leta da gola u potpunosti odgovara originalu. Drama moralnosti pomoću koje su Tleilaksi budili golina pre-smrtna sećanja uvek je ostavljala izvesnu nesigurnost u njegovom umu. Neki Dankani verovali su da su doveli u opasnost stvarnog Pola Muad'Diba. Ovaj je bio žrtva tog privida.
<BR>&nbsp;&nbsp;&nbsp;&nbsp;&nbsp;"Čujem Polov glas, ali ne mogu da ga vidim", nastavi Ajdaho. Nije ni pokušao da sakrije osujećenost; štaviše, dozvolio je da mu se oseti u glasu.
<BR>&nbsp;&nbsp;&nbsp;&nbsp;&nbsp;Zašto Atreid igra tu glupu igru? Pol je u stvarnosti već poodavno bio mrtav, a ovo je bio Leto, nosilac Polovih uskrsnulih sećanja... kao i - ako je verovati pričama Tleilaksa - sećanja mnogih drugih!
<BR>&nbsp;&nbsp;&nbsp;&nbsp;&nbsp;"Rečeno ti je da si samo poslednji u dugom nizu duplikata", reče Leto.
<BR>&nbsp;&nbsp;&nbsp;&nbsp;&nbsp;"Ne raspolažem tim sećanjima."
<BR>&nbsp;&nbsp;&nbsp;&nbsp;&nbsp;Leto oseti da Dankana obuzima histerija i da je jedva prikriva pod plaštom ratničke razmetljivosti. Prokleta Tleilaška taktika obnavljanja posle uzgoja u tanku stvorila je uobičajeni mentalni haos. Ovaj Dankan stigao je u stanju bliskom šoku, sa jakim podozrenjem da je lud. Leto je znao da će, kako bi uspokojio jadnika, morati da se koristi najtananijim načinom razuveravanja. Biće to veliki emocionalni napor za obojicu.
<BR>&nbsp;&nbsp;&nbsp;&nbsp;&nbsp;"Došlo je do mnogih promena, Dankane", reče Leto. "Ali jedna stvar se ne menja. Još sam Atreid."
<BR>&nbsp;&nbsp;&nbsp;&nbsp;&nbsp;"Kažu da je tvoje telo..."
<BR>&nbsp;&nbsp;&nbsp;&nbsp;&nbsp;"Da, ono se promenilo."
<BR>&nbsp;&nbsp;&nbsp;&nbsp;&nbsp;"Prokleti Tleilaksi! Pokušali su da me nateraju da ubijem nekoga ko je tebi nalikovao. Odjednom sam se setio ko sam i tu beše taj... Da to nije možda bio gola u liku Muad'Diba?"
<BR>&nbsp;&nbsp;&nbsp;&nbsp;&nbsp;"Trik Liceigrača, uveravam te."
<BR>&nbsp;&nbsp;&nbsp;&nbsp;&nbsp;"Veoma je nalikovao i govorio baš kao... Jesi li sasvim siguran?"
<BR>&nbsp;&nbsp;&nbsp;&nbsp;&nbsp;"Samo glumac i ništa više. Da li je preživeo?"
<BR>&nbsp;&nbsp;&nbsp;&nbsp;&nbsp;"Svakako! Tako su probudili moja sećanja. Objasnili su mi čitavu tu prokletu stvar. Da li je to istina?"
<BR>&nbsp;&nbsp;&nbsp;&nbsp;&nbsp;"Jeste, Dankane. Gnušam je se, ali je dozvoljavam, jer uživam u tvom društvu."
<BR>&nbsp;&nbsp;&nbsp;&nbsp;&nbsp;Potencijalne žrtve uvek prežive, pomisli Leto. Bar je to tako sa Dankanima koje sam sretao. Bilo je i promašaja, poput umorstva lažnog Pola i straćenih Dankana. Ali uvek je preostajalo dovoljno sačuvanih ćelija originala.
<BR>&nbsp;&nbsp;&nbsp;&nbsp;&nbsp;"Šta je sa tvojim telom?" zapita Ajdaho.
<BR>&nbsp;&nbsp;&nbsp;&nbsp;&nbsp;Muad'Dib može sada da se povuče; Leto prozbori svojim uobičajenim glasom. "Prihvatio sam krljušti peščanih pastrmki kao kožu. Od tada me one menjaju."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Objasniću ti kad za to dođe vreme."
<BR>&nbsp;&nbsp;&nbsp;&nbsp;&nbsp;"Tleilaksi su mi rekli da ličiš na peščanog crva."
<BR>&nbsp;&nbsp;&nbsp;&nbsp;&nbsp;"A šta su kazale moje Ribogovornice?"
<BR>&nbsp;&nbsp;&nbsp;&nbsp;&nbsp;"Da si Bog. Zašto ih nazivaš Ribogovornicama?"
<BR>&nbsp;&nbsp;&nbsp;&nbsp;&nbsp;"To vuče korene iz davnina. Prve sveštenice razgovarale su sa ribom u snovima. Na taj način naučile su mnoge važne stvari."
<BR>&nbsp;&nbsp;&nbsp;&nbsp;&nbsp;"Otkud to znaš?"
<BR>&nbsp;&nbsp;&nbsp;&nbsp;&nbsp;"Ja sam te žene... kao i sve što je bilo pre i što će tek biti."
<BR>&nbsp;&nbsp;&nbsp;&nbsp;&nbsp;Leto začu kako Ajdaho guta knedlu kroz suvo grlo, a zatim progovori: "Shvatam zašto je ovde mračno. Daješ mi vremena da se naviknem."
<BR>&nbsp;&nbsp;&nbsp;&nbsp;&nbsp;"Uvek si bio brz, Dankane."
<BR>&nbsp;&nbsp;&nbsp;&nbsp;&nbsp;Osim kada si bio spor.
<BR>&nbsp;&nbsp;&nbsp;&nbsp;&nbsp;"Od kada se menjaš?"
<BR>&nbsp;&nbsp;&nbsp;&nbsp;&nbsp;"Već više od tri hiljade petsto godina."
<BR>&nbsp;&nbsp;&nbsp;&nbsp;&nbsp;"Znači da je ono što su mi Tleilaksi rekli istina."
<BR>&nbsp;&nbsp;&nbsp;&nbsp;&nbsp;"Retko se još usuđuju da lažu."
<BR>&nbsp;&nbsp;&nbsp;&nbsp;&nbsp;"To je dugo vreme."
<BR>&nbsp;&nbsp;&nbsp;&nbsp;&nbsp;"Veoma dugo."
<BR>&nbsp;&nbsp;&nbsp;&nbsp;&nbsp;"Tleilaksi su me... umnožili mnogo puta?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Vreme je da upitaš koliko puta, Dankane.
<BR>&nbsp;&nbsp;&nbsp;&nbsp;&nbsp;"Koliko puta?"
<BR>&nbsp;&nbsp;&nbsp;&nbsp;&nbsp;"Daću ti da sam pregledaš zapise."
<BR>&nbsp;&nbsp;&nbsp;&nbsp;&nbsp;I tako počinje, pomisli Leto.
<BR>&nbsp;&nbsp;&nbsp;&nbsp;&nbsp;Ovaj razgovor uvek bi zadovoljio Dankane, ali nije se mogla izbeći priroda pitanja:
<BR>&nbsp;&nbsp;&nbsp;&nbsp;&nbsp;"Koliko puta?"
<BR>&nbsp;&nbsp;&nbsp;&nbsp;&nbsp;Dankani ne prave razlike među svojim telima, iako kod gola iste pasmine ne dolazi do prenosa sećanja.
<BR>&nbsp;&nbsp;&nbsp;&nbsp;&nbsp;"Sećam se svoje smrti", reče Ajdaho. "Harkonenskih sečiva, mnogo njih, kako pokušavaju da dopru do tebe i Džesike."
<BR>&nbsp;&nbsp;&nbsp;&nbsp;&nbsp;Leto ponovo progovori Muad'Dibovim glasom, jer je to nalagao trenutak: "Bio sam tamo, Dankane".
<BR>&nbsp;&nbsp;&nbsp;&nbsp;&nbsp;"Ja sam zamena, je li tako?" upita Ajdaho.
<BR>&nbsp;&nbsp;&nbsp;&nbsp;&nbsp;"Tako je", reče Leto.
<BR>&nbsp;&nbsp;&nbsp;&nbsp;&nbsp;"Kako su ostali... ja... hoću da kažem, kako je on umro?"
<BR>&nbsp;&nbsp;&nbsp;&nbsp;&nbsp;"Sva tela propadaju, Dankane. Sve je u zapisima."
<BR>&nbsp;&nbsp;&nbsp;&nbsp;&nbsp;Leto je strpljivo čekao, pitajući se koliko će vremena biti potrebno pre no što prilagođena istorija prestane da zadovoljava ovog Dankana.
<BR>&nbsp;&nbsp;&nbsp;&nbsp;&nbsp;"Kako ti u stvari izgledaš?" upita Ajdaho. "Kakvo je to telo peščanog crva, koje su mi Tleilaksi opisali?"
<BR>&nbsp;&nbsp;&nbsp;&nbsp;&nbsp;"Tek će se jednog dana pretvoriti u neku vrstu crva. Taj preobražaj je već dobrano odmakao."
<BR>&nbsp;&nbsp;&nbsp;&nbsp;&nbsp;"Kako to misliš - neku vrstu?"
<BR>&nbsp;&nbsp;&nbsp;&nbsp;&nbsp;"Imaće više ganglija, biće svestan."
<BR>&nbsp;&nbsp;&nbsp;&nbsp;&nbsp;"Možeš li ovde malo osvetliti? Voleo bih veoma da te vidim."
<BR>&nbsp;&nbsp;&nbsp;&nbsp;&nbsp;Leto naloži da se svetlost uključi. Bleštavo osvetljenje ispuni odaju. Raspored crnih zidova i rasvete bio je takav da je sva raspoloživa svetlost bila usredsređena na Leta, kako bi se dobro videla i najsitnija pojedinost.
<BR>&nbsp;&nbsp;&nbsp;&nbsp;&nbsp;Ajdaho pređe pogledom preko ljuspastog, srebrnastosivog tela, zapazi početke rebrastih delova peščanog crva, sinusoidne gibnjeve... male izraštaje koji su nekada predstavljali stopala i noge; jedan od njih bio je nešto kraći od drugog. Zatim ponovo obrati pažnju na jasno izražene ruke i šake i napokon se zagleda u zakukuljeno lice sa ružičastom kožom gotovo izgubljeno u toj ogromnosti; neprilična izbočina na takvom jednom telu.
<BR>&nbsp;&nbsp;&nbsp;&nbsp;&nbsp;"Pa, Dankane", reče Leto. Bio si upozoren."
<BR>&nbsp;&nbsp;&nbsp;&nbsp;&nbsp;Ajdaho nemo pokaza prema telu pre-crva.
<BR>&nbsp;&nbsp;&nbsp;&nbsp;&nbsp;Leto postavi pitanje umesto njega: "Zašto?"
<BR>&nbsp;&nbsp;&nbsp;&nbsp;&nbsp;Ajdaho klimnu.
<BR>&nbsp;&nbsp;&nbsp;&nbsp;&nbsp;"I dalje sam Atreid, Dankane, i uveravam te, pozivajući se na čast toga imena, da su me valjani razlozi na to primorali."
<BR>&nbsp;&nbsp;&nbsp;&nbsp;&nbsp;"Šta bi to moglo..."
<BR>&nbsp;&nbsp;&nbsp;&nbsp;&nbsp;"Saznaćeš na vreme."
<BR>&nbsp;&nbsp;&nbsp;&nbsp;&nbsp;Ajdaho samo zavrte glavom.
<BR>&nbsp;&nbsp;&nbsp;&nbsp;&nbsp;"Nije to prijatno otkrovenje", reče Leto. "Treba još neke stvari pre toga da doznaš. Veruj reči Atreida."
<BR>&nbsp;&nbsp;&nbsp;&nbsp;&nbsp;Tokom vekova Leto je ustanovio da ovakvo prizivanje Ajdahove duboke odanosti prema svemu što je atreidsko trenutno potiskuje bujicu znatiželjnih pitanja. Formula se još jednom pokazala ispravnom.
<BR>&nbsp;&nbsp;&nbsp;&nbsp;&nbsp;"Znači, ponovo ću služiti Atreidima", reče Ajdaho. "To mi zvuči nekako poznato, zar ne?"
<BR>&nbsp;&nbsp;&nbsp;&nbsp;&nbsp;"U mnogo čemu, stari prijatelju."
<BR>&nbsp;&nbsp;&nbsp;&nbsp;&nbsp;"Star je možda za tebe, ali ne i za mene. Šta će biti moje dužnosti?"
<BR>&nbsp;&nbsp;&nbsp;&nbsp;&nbsp;"Zar ti moje Ribogovornice nisu to rekle?"
<BR>&nbsp;&nbsp;&nbsp;&nbsp;&nbsp;"Kazale su mi da ću predvoditi tvoju elitnu stražu, jedinice koju isključivo one sačinjavaju. Ne razumem to. Armija žena?"
<BR>&nbsp;&nbsp;&nbsp;&nbsp;&nbsp;"Potreban mi je odan sadrug, koji je u stanju da komanduje stražom. Imaš li nešto protiv?"
<BR>&nbsp;&nbsp;&nbsp;&nbsp;&nbsp;"Zašto žene?"
<BR>&nbsp;&nbsp;&nbsp;&nbsp;&nbsp;"Postoje razlike u ponašanju među polovima, zbog čega su žene bolje u ovoj ulozi."
<BR>&nbsp;&nbsp;&nbsp;&nbsp;&nbsp;"Nisi odgovorio na moje pitanje."
<BR>&nbsp;&nbsp;&nbsp;&nbsp;&nbsp;"Misliš li da su nepodobne?"
<BR>&nbsp;&nbsp;&nbsp;&nbsp;&nbsp;"Neke od njih izgledaju prilično čvrste, ali..."
<BR>&nbsp;&nbsp;&nbsp;&nbsp;&nbsp;"Druge su, ahhh, bile meke s tobom?"
<BR>&nbsp;&nbsp;&nbsp;&nbsp;&nbsp;Ajdaho pocrvene.
<BR>&nbsp;&nbsp;&nbsp;&nbsp;&nbsp;Letu se ova reakcija veoma dopala. Dankani su bili među retkim ljudima koji su u ovo doba imali tu sposobnost. Nije u tome bilo ničeg čudnog. Tako su bili od početka obučavani. Posedovali su osećanje lične časti - kako je to viteški.
<BR>&nbsp;&nbsp;&nbsp;&nbsp;&nbsp;"Ne shvatam zbog čega se uzdaš u žene da te štite?" upita Ajdaho. Krv se polako povukla sa njegovih obraza. On se zagleda u Leta.
<BR>&nbsp;&nbsp;&nbsp;&nbsp;&nbsp;"Uvek sam se pouzdavao u njih, kao što se uzdam i u tebe - svojim životom."
<BR>&nbsp;&nbsp;&nbsp;&nbsp;&nbsp;"Od čega treba da te štitimo?"
<BR>&nbsp;&nbsp;&nbsp;&nbsp;&nbsp;"Moneo i Ribogovornice upoznaće te s novim zbivanjima."
<BR>&nbsp;&nbsp;&nbsp;&nbsp;&nbsp;Ajdaho se premeštao s noge na nogu, dok mu se telo njihalo u ritmu otkucaja srca. Pogledom je šarao po maloj prostoriji, ali mu oči nigde nisu ulazile u žižu. Iznenada, donevši odluku, on ponovo upravi pažnju na Leta.
<BR>&nbsp;&nbsp;&nbsp;&nbsp;&nbsp;"Kako da te zovem?"
<BR>&nbsp;&nbsp;&nbsp;&nbsp;&nbsp;Bio je to znak pristanka na koji je Leto čekao. "Može li gospodar Leto?"
<BR>&nbsp;&nbsp;&nbsp;&nbsp;&nbsp;"Da... moj gospodaru." Ajdaho se zagleda pravo u Letove slobodnjački plave oči. "Da li je tačno ono što kažu Ribogovornice - da su u tebi... sećanja..."
<BR>&nbsp;&nbsp;&nbsp;&nbsp;&nbsp;"Svi smo tu, Dankane."
<BR>&nbsp;&nbsp;&nbsp;&nbsp;&nbsp;Leto progovori glasom dede po ocu, a zatim dodade: "Čak su i žene tu, Dankane."
<BR>&nbsp;&nbsp;&nbsp;&nbsp;&nbsp;Bio je to Džesikin glas, glas Letove babe po ocu.
<BR>&nbsp;&nbsp;&nbsp;&nbsp;&nbsp;"Dobro si ih sve poznavao", dodade brzo Leto. "I oni poznaju tebe."
<BR>&nbsp;&nbsp;&nbsp;&nbsp;&nbsp;Ajdaho udahnu lagano i drhtavo. "Biće mi potrebno malo vremena da se priviknem na to."
<BR>&nbsp;&nbsp;&nbsp;&nbsp;&nbsp;"Tako sam i ja reagovao u početku", reče Leto.
<BR>&nbsp;&nbsp;&nbsp;&nbsp;&nbsp;Ajdaha protrese gromoglasan smeh. Leto pomisli kako to ova neduhovita šala nije zaslužila, ali ne reče ništa.
<BR>&nbsp;&nbsp;&nbsp;&nbsp;&nbsp;Ali netom se oglasi Ajdaho: "Tvoje Ribogovornice trebalo je da mi poprave raspoloženje, zar ne?"
<BR>&nbsp;&nbsp;&nbsp;&nbsp;&nbsp;"Da li su uspele?"
<BR>&nbsp;&nbsp;&nbsp;&nbsp;&nbsp;Ajdaho osmotri Letovo lice, razabravši u njemu tipične atreidske crte.
<BR>&nbsp;&nbsp;&nbsp;&nbsp;&nbsp;"Vi Atreidi ste me uvek suviše dobro poznavali", reče Ajdaho.
<BR>&nbsp;&nbsp;&nbsp;&nbsp;&nbsp;"To je već bolje", reče Leto. "Počinješ da prihvataš činjenicu da ja nisam samo jedan od Atreida. Ja sam svi oni zajedno."
<BR>&nbsp;&nbsp;&nbsp;&nbsp;&nbsp;"Pol je to isto rekao."
<BR>&nbsp;&nbsp;&nbsp;&nbsp;&nbsp;"I jesam!" U meri u kojoj izvorna ličnost može da se dočara bojom glasa i naglaskom, bio je to Muad'Dib.
<BR>&nbsp;&nbsp;&nbsp;&nbsp;&nbsp;Ajdaho proguta knedlu i naglo skrenu pogled prema vratima.
<BR>&nbsp;&nbsp;&nbsp;&nbsp;&nbsp;"Nešto si nam oduzeo", reče on. "Osećam to. Te žene... Moneo..."
<BR>&nbsp;&nbsp;&nbsp;&nbsp;&nbsp;Mi protiv tebe, pomisli Leto. Dankani se uvek opredeljuju za muškarce.
<BR>&nbsp;&nbsp;&nbsp;&nbsp;&nbsp;Ajdaho ponovo skrenu pažnju na Letovo lice. "Šta si nam dao u zamenu?"
<BR>&nbsp;&nbsp;&nbsp;&nbsp;&nbsp;"Celom Carstvu - Letov mir!"
<BR>&nbsp;&nbsp;&nbsp;&nbsp;&nbsp;"I kao što vidim, svi su očarani i srećni. Zato ti je potrebna lična straža."
<BR>&nbsp;&nbsp;&nbsp;&nbsp;&nbsp;Leto se nasmeši. "Moj mir jer u stvari nametnut spokoj. Duga ljudska istorija prožeta je stalnim pobunama protiv spokoja."
<BR>&nbsp;&nbsp;&nbsp;&nbsp;&nbsp;"I tako nam onda dodeljuješ Ribogovornice."
<BR>&nbsp;&nbsp;&nbsp;&nbsp;&nbsp;"I hijerarhiju koju možeš da prepoznaš bez greške."
<BR>&nbsp;&nbsp;&nbsp;&nbsp;&nbsp;"Ženska vojska", promrmlja Ajdaho.
<BR>&nbsp;&nbsp;&nbsp;&nbsp;&nbsp;"Vrhovna sila koja satire muškarce", reče Leto. "Seks je oduvek predstavljao najbolji način da se pokori agresivan mužjak."
<BR>&nbsp;&nbsp;&nbsp;&nbsp;&nbsp;"Zar one to rade?"
<BR>&nbsp;&nbsp;&nbsp;&nbsp;&nbsp;"One sprečavaju ili zalečuju ispade koji mogu da dovedu do još bolnijeg nasilja."
<BR>&nbsp;&nbsp;&nbsp;&nbsp;&nbsp;"Dozvoljavaš im da veruju da si bog. Mislim da mi se to ne dopada."
<BR>&nbsp;&nbsp;&nbsp;&nbsp;&nbsp;"Svetogrđe mi je isto tako mrsko kao i tebi!"
<BR>&nbsp;&nbsp;&nbsp;&nbsp;&nbsp;Ajdaho se namršti. Takav odgovor nije očekivao.
<BR>&nbsp;&nbsp;&nbsp;&nbsp;&nbsp;"Kakvu to igru igraš, gospodaru Leto?"
<BR>&nbsp;&nbsp;&nbsp;&nbsp;&nbsp;"Veoma staru, ali sa novim pravilima."
<BR>&nbsp;&nbsp;&nbsp;&nbsp;&nbsp;"Tvojim pravilima?"
<BR>&nbsp;&nbsp;&nbsp;&nbsp;&nbsp;"Da li bi više voleo da sam sve vratio CHOAM-u, Landsradu i Velikim Kućama?"
<BR>&nbsp;&nbsp;&nbsp;&nbsp;&nbsp;"Tleilaksi kažu da nema više Landsrada. Ti ne dozvoljavaš nikakva posebna pravila."
<BR>&nbsp;&nbsp;&nbsp;&nbsp;&nbsp;"Pa, mogao bih, možda, da ustupim mesto Bene Geseritu. Ili možda Tleilaksima ili Iksijancima? Da li bi voleo da pronađem nekog novog Barona Harkonena da preuzme vlast nad Carstvom? Samo jedna tvoja reč, Dankane, abdiciraću!"
<BR>&nbsp;&nbsp;&nbsp;&nbsp;&nbsp;Pod težinom značenja tih reči Ajdaho ponovo zavrte glavom.
<BR>&nbsp;&nbsp;&nbsp;&nbsp;&nbsp;"U pogrešnim rukama", reče Leto, "monolitna centralizovana moć je opasno i nepostojano oruđe."
<BR>&nbsp;&nbsp;&nbsp;&nbsp;&nbsp;"A tvoje ruke su one prave?"
<BR>&nbsp;&nbsp;&nbsp;&nbsp;&nbsp;"Nisam baš siguran što se tiče mojih ruku, ali reći ću ti, Dankane, siguran sam u ruke onih koji su bili pre mene. Poznajem ih."
<BR>&nbsp;&nbsp;&nbsp;&nbsp;&nbsp;Ajdaho okrete leđa Letu.
<BR>&nbsp;&nbsp;&nbsp;&nbsp;&nbsp;Kakav zadivljujući, krajnje ljudski gest, pomisli Leto. Odbijanje spojeno sa prihvatanjem njegove ranjivosti.
<BR>&nbsp;&nbsp;&nbsp;&nbsp;&nbsp;Leto se obrati Ajdahovim leđima.
<BR>&nbsp;&nbsp;&nbsp;&nbsp;&nbsp;"Sasvim ispravno zameraš što iskorišćavam ljude bez njihovog znanja i pristanka."
<BR>&nbsp;&nbsp;&nbsp;&nbsp;&nbsp;Ajdaho okrete profil Letu, a zatim i glavu, kako bi mogao da pogleda u zakukuljeno lice, istežući vrat malo napred da bi što pažljivije osmotrio potpuno plave oči.
<BR>&nbsp;&nbsp;&nbsp;&nbsp;&nbsp;Proučava me, pomisli Leto, ali na raspolaganju mu je samo moje lice.
<BR>&nbsp;&nbsp;&nbsp;&nbsp;&nbsp;Atreidi su učili svoje ljude da raspoznaju tanane znake lica i tela i Ajdaho je bio dobar u tome, ali bilo je očigledno da je saznanje do koga je došao veoma teško za njega.
<BR>&nbsp;&nbsp;&nbsp;&nbsp;&nbsp;Ajdaho pročisti grlo. "Šta je najgore što bi zatražio od mene?"
<BR>&nbsp;&nbsp;&nbsp;&nbsp;&nbsp;Tipično za Dankana! pomisli Leto. Klasično pitanje. Ajdaho će biti odan Atreidu, čuvaru njegove zakletve, ali stavlja do znanja da neće prekoračiti granice svoje vlastite moralnosti.
<BR>&nbsp;&nbsp;&nbsp;&nbsp;&nbsp;"Od tebe će se tražiti da me štitiš svim neophodnim sredstvima, kao i da čuvaš moju tajnu."
<BR>&nbsp;&nbsp;&nbsp;&nbsp;&nbsp;"Kakvu tajnu?"
<BR>&nbsp;&nbsp;&nbsp;&nbsp;&nbsp;"Da sam ranjiv."
<BR>&nbsp;&nbsp;&nbsp;&nbsp;&nbsp;"Da nisi Bog?"
<BR>&nbsp;&nbsp;&nbsp;&nbsp;&nbsp;"Ne u tom krajnjem smislu."
<BR>&nbsp;&nbsp;&nbsp;&nbsp;&nbsp;"Tvoje Ribogovornice pričaju o pobunjenicima."
<BR>&nbsp;&nbsp;&nbsp;&nbsp;&nbsp;"Oni postoje."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Mladi i nisam ih još ubedio da je moj put bolji. Vrlo je teško mlade ubediti u bilo šta. Rađaju se kao sveznajući."
<BR>&nbsp;&nbsp;&nbsp;&nbsp;&nbsp;"Nikada ranije nisam čuo jednog Atreida da se na ovakav način izruguje mladima."
<BR>&nbsp;&nbsp;&nbsp;&nbsp;&nbsp;"Možda je to stoga što sam toliko stariji - starost dodana na starost. Moja je zadatak sve teži kako pokolenja prolaze."
<BR>&nbsp;&nbsp;&nbsp;&nbsp;&nbsp;"U čemu je taj tvoj zadatak?"
<BR>&nbsp;&nbsp;&nbsp;&nbsp;&nbsp;"Razumećeš ga s vremenom uz mene."
<BR>&nbsp;&nbsp;&nbsp;&nbsp;&nbsp;"Šta se događa ako te izneverim? Da li će me tvoje žene uništiti?"
<BR>&nbsp;&nbsp;&nbsp;&nbsp;&nbsp;"Pokušavam da Ribogovornice ne opterećujem osećanjem krivice."
<BR>&nbsp;&nbsp;&nbsp;&nbsp;&nbsp;"Ali mene bi opteretio?"
<BR>&nbsp;&nbsp;&nbsp;&nbsp;&nbsp;"Ako prihvatiš."
<BR>&nbsp;&nbsp;&nbsp;&nbsp;&nbsp;"Ako uvidim da si gori od Harkonena, okrenuću se protiv tebe."
<BR>&nbsp;&nbsp;&nbsp;&nbsp;&nbsp;Pravi Dankan. Svako zlo mere u odnosu na Harkonene. Kako malo znaju o zlu.
<BR>&nbsp;&nbsp;&nbsp;&nbsp;&nbsp;Leto reče: "Baron je proždro čitave planete, Dankane. Šta može biti gore od toga?"
<BR>&nbsp;&nbsp;&nbsp;&nbsp;&nbsp;"Proždrati Carstvo."
<BR>&nbsp;&nbsp;&nbsp;&nbsp;&nbsp;"U meni je plod moga Carstva. Umreću, rađajući ga."
<BR>&nbsp;&nbsp;&nbsp;&nbsp;&nbsp;"Kad bih mogao da poverujem u to..."
<BR>&nbsp;&nbsp;&nbsp;&nbsp;&nbsp;"Hoćeš li zapovedati mojom stražom?"
<BR>&nbsp;&nbsp;&nbsp;&nbsp;&nbsp;"Zašto ja?"
<BR>&nbsp;&nbsp;&nbsp;&nbsp;&nbsp;"Ti si najbolji."
<BR>&nbsp;&nbsp;&nbsp;&nbsp;&nbsp;"Pretpostavljam da je to opasan posao. Jesu li moji prethodnici umrli obavljajući ga?"
<BR>&nbsp;&nbsp;&nbsp;&nbsp;&nbsp;"Poneki."
<BR>&nbsp;&nbsp;&nbsp;&nbsp;&nbsp;"Voleo bih da posedujem sećanja tih drugih!"
<BR>&nbsp;&nbsp;&nbsp;&nbsp;&nbsp;"Ne možeš i to i da budeš original."
<BR>&nbsp;&nbsp;&nbsp;&nbsp;&nbsp;"Ipak želim da se obavestim o njima."
<BR>&nbsp;&nbsp;&nbsp;&nbsp;&nbsp;"Slažem se."
<BR>&nbsp;&nbsp;&nbsp;&nbsp;&nbsp;"Dakle, Atreidima je i dalje potreban oštar nož?"
<BR>&nbsp;&nbsp;&nbsp;&nbsp;&nbsp;"Ima poslova koje samo Dankan Ajadho može za nas obaviti."
<BR>&nbsp;&nbsp;&nbsp;&nbsp;&nbsp;"Rekao si za nas..." Ajdaho proguta knedlu, pogleda prema vratima, pa ka Letovom licu.
<BR>&nbsp;&nbsp;&nbsp;&nbsp;&nbsp;Leto mu se obrati onako kako bi to Muad'Dib učinio, ali i dalje svojim glasom.
<BR>&nbsp;&nbsp;&nbsp;&nbsp;&nbsp;"Kada smo se poslednji put popeli prema Sieč Tabru bio sam ti odan kao i ti meni. To se nije izmenilo."
<BR>&nbsp;&nbsp;&nbsp;&nbsp;&nbsp;"To je bio tvoj otac."
<BR>&nbsp;&nbsp;&nbsp;&nbsp;&nbsp;"Bio sam to ja!" Zapovednički glas Pola Muad'Diba koji je dopirao iz dubina Letove ogromnosti uvek je zaprepašćivao gole.
<BR>&nbsp;&nbsp;&nbsp;&nbsp;&nbsp;Ajdaho je ćutao. Ovo je bio odlučujući trenutak.
<BR>&nbsp;&nbsp;&nbsp;&nbsp;&nbsp;A onda se na Ajdahovom licu pojavi onaj nehajni osmeh po kome je bio dobro poznat. "Dobro, obratiću se prvom Letu i Polu i onima koji me najbolje poznaju. Koristite me dobro, jer sam vas voleo."
<BR>&nbsp;&nbsp;&nbsp;&nbsp;&nbsp;Leto sklopi oči. Ovakve reči bi ga uvek potresle. Znao je da je to ljubav prema kojoj je bio najranjiviji.
<BR>&nbsp;&nbsp;&nbsp;&nbsp;&nbsp;Moneo, koji je prisluškivao, priteče upomoć. On uđe i reče: "Gospodaru, da odvedem Dankana Ajdaha do straže kojom će upravljati?"
<BR>&nbsp;&nbsp;&nbsp;&nbsp;&nbsp;"Da." Bila je to jedina reč koju je Leto uspeo da izgovori.
<BR>&nbsp;&nbsp;&nbsp;&nbsp;&nbsp;Moneo uhvati Ajdaha za ruku i izvede ga.
<BR>&nbsp;&nbsp;&nbsp;&nbsp;&nbsp;Dobri Moneo, pomisli Leto. Tako je dobar. Tako me valjano poznaje, ali ipak očajavam što me nikada neće shvatiti.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
