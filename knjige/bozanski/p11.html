<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Koliko god to čudno moglo izgledati, velike bitke kao ona koja se pred vama pomalja iz mojih dnevnika učesnicima nije uvek vidljiva. Mnogo zavisi od toga šta ljudi snevaju u potaji svojih srca. Oduvek sam podjednaku pažnju poklanjao oblikovanju snova, kao i oblikovanju delanja. Između redaka mojih dnevnika nazire se borba sa predstavom koju čovečanstvo ima o samom sebi - težak okršaj na polju gde pobude iz naše najintimnije prošlosti mogu izroniti iz ponora podsvesnog i postati događaji sa kojima ne samo da moramo živeti već i nositi se s njima. To je čudovište sa glavom hidre, koje uvek napada iz slepog dela naše prirode. Stoga se molim da kada budete prešli moj deo Zlatne Staze ne budete više nevina deca što igraju na muziku koju ne žele čuti.
<BR>
<BR>&nbsp;&nbsp;&nbsp;&nbsp;&nbsp;'Ukradeni dnevnici'
<BR>
<BR>&nbsp;&nbsp;&nbsp;&nbsp;&nbsp;Naila se kretala postojanim, teškim korakom dok se kružnim stepeništem pela u odaju za prijem gospodara Leta koja se nalazila na vrhu južne kule Citadele. Svaki put kada bi prošla ispod jugozapadnog luka kule preko njenog puta pružale su se zlatne pruge ispunjene prašinom što su dopirale kroz uske proreze prozora. Znala je da središnji zid pored nje optače lift iksijanske izrade, dovoljno velik da prenese ogromnu masu njenog gospodara do gornje odaje, te stoga i dovoljno velik da izdrži i njeno srazmerno manje telo. Ipak, nije se vređala što se od nje tražilo da koristi stepenice.
<BR>&nbsp;&nbsp;&nbsp;&nbsp;&nbsp;Povetarac koji je dopirao kroz otvorene prozore ispuni joj nozdrve mirisom raznesenog peska sličnog sagorelom kremenu. Nisko sunce zapalilo je svetlost crvenih mineralnih varnica na unutrašnjem zidu, tako da je izgledalo da plamte rubinske šibice. Tu i tamo bacala bi pogled kroz proreze prozora na dine. Nijednom se nije zaustavila da se divi stvarima koje su je okruživale.
<BR>&nbsp;&nbsp;&nbsp;&nbsp;&nbsp;"Poseduješ junačku strpljivost, Naila", rekao joj je jedanput gospodar.
<BR>&nbsp;&nbsp;&nbsp;&nbsp;&nbsp;Sećanje na te reči prože sada Nailu toplinom.
<BR>&nbsp;&nbsp;&nbsp;&nbsp;&nbsp;Leto je u kuli pratio Nailino približavanje uz dugačko kružno stepenište koje se zavojito uvijalo oko iksijanskog lifta. Njeno napredovanje prenosila mu je iksijanska naprava koja je, četvorostuko ga smanjujući, projektovala lik što se približavao na područje trodimenzionalne žiže neposredno pred njegovim očima.
<BR>&nbsp;&nbsp;&nbsp;&nbsp;&nbsp;Kako se samo tačno kreće, pomisli on.
<BR>&nbsp;&nbsp;&nbsp;&nbsp;&nbsp;Ta tačnost, znao je, poticala je od strastvene jednostavnosti.
<BR>&nbsp;&nbsp;&nbsp;&nbsp;&nbsp;Bila je odevena u plavu odoru Ribogovornica i ogrtač bez sokola na prsima. Kada je prošla pored stražarske postaje u podnožju kule zbacila je cibusnu masku koju je od nje zahtevao da nosi za vreme ovih ličnih poseta. Njeno stameno, mišićavo telo nalikovalo je mnogim ostalim iz njegove straže, ali njeno lice nije podsećalo ni na jedno koga je mogao da se seti - bilo je gotovo četvrtasto, sa ustima tako širokim da se činilo da se šire i na obraze; ovaj privid izazivale su brazde u uglovima. Oči su joj bile bledozelene, a kratko podšišana kosa nalik na staru slonovaču. I čelo joj je bilo četvrtasto, sa bledim obrvama koje jedva da su se primećivale zbog njenih prodornih očiju. Nos joj je bio prav, neizbočen, a završavao se gotovo kod tankih usana.
<BR>&nbsp;&nbsp;&nbsp;&nbsp;&nbsp;Kada bi Naila govorila, velike vilice su joj se otvarale i zatvarale kao kod neke praiskonske životinje. Njena snaga, koja je malo kome van jedinica Ribogovornica bila poznata, predstavljala je među njima legendu. Leto ju je video kako je jednom rukom podigla čoveka teškog sto kilograma. Njen boravak na Arakisu od samog je početka bio uređen bez Maneovog učešća, mada je upravitelj znao da Leto zapošljava svoje Ribogovornice kao pouzdane tajne agente.
<BR>&nbsp;&nbsp;&nbsp;&nbsp;&nbsp;Leto okrenu glavu od prilike što se sporo približavala i zagleda se kroz široki otvor ka pustinji na jugu. Boje udaljenih stena poigravale su u njegovoj svesti - smeđa, zlatna, tamnoćilibarna. Na udaljenoj steni nalazila se linija ružičastog; preliv istovetan boji perja bele čaplje. Bele čaplje više nisu postojale sem u Letovom sećanju, ali on je mogao da tu bledopastelnu prugu smesti pred svoje unutrašnje oko, iz čega je proisticao utisak kao da ta iščezla ptica leti pored njega.
<BR>&nbsp;&nbsp;&nbsp;&nbsp;&nbsp;Ovo penjanje, znao je to, trebalo bi da počne da zamara čak i Nailu. Najzad se zaustavila kako bi se odmorila, i to na dva stepenika posle tri četvrtine pređenog uspona, tačno na istom mestu na kome se svaki put odmarala. I to je bio deo njene tačnosti, jedan od razloga što ju je vratio iz dalekog garnizona na Sepreku.
<BR>&nbsp;&nbsp;&nbsp;&nbsp;&nbsp;Jedan soko sa Dine lebdeo je kraj otvora pored Leta, na samo nekoliko dužina krila od zida kule. Pažnju mu je privlačilo nešto u senkama pri dnu Citadele. Leto je znao da se ponekad odatle pomaljaju sitne životinje. S one strane sokolove staze, nejasno na obzorju, mogao je da razabere liniju oblaka.
<BR>&nbsp;&nbsp;&nbsp;&nbsp;&nbsp;Kako su čudno oni izgledali starom Slobodnjaku u njemu: oblaci, kiša i otvorena voda na Arakisu.
<BR>&nbsp;&nbsp;&nbsp;&nbsp;&nbsp;Leto se seti unutrašnjih glasova: Sem ove poslednje pustinje, mog Sarera, pretvaranje Dine u zeleni Arakis obavlja se neumitno od prvog dana moje vladavine.
<BR>&nbsp;&nbsp;&nbsp;&nbsp;&nbsp;Uticaj zemljopisa na istoriju prošao je uglavnom neprimetno, pomisli Leto. Ljudi pre teže da sagledaju uticaj istorije na zemljopis.
<BR>&nbsp;&nbsp;&nbsp;&nbsp;&nbsp;Ko je vlasnik ovog rečnog toka? Ove zelene doline? Ovog poluostrva? Ove planete?
<BR>&nbsp;&nbsp;&nbsp;&nbsp;&nbsp;Niko od nas.
<BR>&nbsp;&nbsp;&nbsp;&nbsp;&nbsp;Naila je nastavila da se penje, pogleda prikovanog za stepenice koje još treba da pređe. Letove misli vezaše se za nju.
<BR>&nbsp;&nbsp;&nbsp;&nbsp;&nbsp;U mnogo pogleda ona je najkorisniji pomoćnik koga sam ikada imao. Ja sam njen Bog. Ona me obožava bez ostatka, bespogovorno. Čak i kada u šali udarim na njenu veru, ona to shvati kao kušnju. Zna, međutim, da je jača od svih kušnji.
<BR>&nbsp;&nbsp;&nbsp;&nbsp;&nbsp;Kada ju je poslao pobunjenicima i rekao joj da se u svemu pokorava Sioni, prihvatila je to bez pogovora. Kada bi Naila posumnjala, pa čak i kada bi sumnje pretočila u reči, vlastite misli bile bi joj dovoljne da povrati veru... sve doskora. Skorašnje poruke, međutim, jasno su stavljale do znanja da je Naili bilo potrebno Sveto Prisustvo kako bi obnovila unutrašnju snagu.
<BR>&nbsp;&nbsp;&nbsp;&nbsp;&nbsp;Leto se priseti prvog razgovora sa Nailom, ženom koja je drhtala od želje da se svidi.
<BR>&nbsp;&nbsp;&nbsp;&nbsp;&nbsp;"Čak i ako te Siona pošalje da me ubiješ, moraš je poslušati. Ona ne sme nikada saznati da mi služiš."
<BR>&nbsp;&nbsp;&nbsp;&nbsp;&nbsp;"Niko ne može vas ubiti, gospodaru."
<BR>&nbsp;&nbsp;&nbsp;&nbsp;&nbsp;"Ali moraš se pokoriti Sioni."
<BR>&nbsp;&nbsp;&nbsp;&nbsp;&nbsp;"Svakako, gospodaru. To je vaša zapoved."
<BR>&nbsp;&nbsp;&nbsp;&nbsp;&nbsp;"Moraš joj se u svemu pokoriti."
<BR>&nbsp;&nbsp;&nbsp;&nbsp;&nbsp;"Hoću, gospodaru."
<BR>&nbsp;&nbsp;&nbsp;&nbsp;&nbsp;Još jedna kušnja. Naila bespogovorno prihvata moje kušnje. Odnosi se prema njima kao prema ujedima buva. Njen gospodar naređuje? Naila izvršava. Ne smem dozvoliti da se išta izmeni u tom odnosu.
<BR>&nbsp;&nbsp;&nbsp;&nbsp;&nbsp;Biće ona izvrstan šadut pod stare dane, pomisli Leto. Bio je to jedan od razloga što je Naili dao kris-nož, i to pravi, sačuvan iz Sieč Tabra. Pripadao je jednoj od Stilgarovih žena. Naila ga je nosila u skrivenim koricama ispod odeće, više kao talisman nego kao oružje. Predao joj ga je u izvornom obredu, tokom svetkovine koja ga je i samog iznenadila jer je u njemu probudila osećanja za koja je mislio da su zauvek pokopana.
<BR>&nbsp;&nbsp;&nbsp;&nbsp;&nbsp;"Ovo je zub Šai-Huluda."
<BR>&nbsp;&nbsp;&nbsp;&nbsp;&nbsp;Pružio joj je oštricu svojim šakama od srebrnaste kože.
<BR>&nbsp;&nbsp;&nbsp;&nbsp;&nbsp;"Uzmi ga i postaćeš deo i prošlosti i budućnosti. Okaljaš li ga, prošlost ti neće pružiti nikakvu budućnost."
<BR>&nbsp;&nbsp;&nbsp;&nbsp;&nbsp;Naila je prihvatila oštricu, a zatim i korice.
<BR>&nbsp;&nbsp;&nbsp;&nbsp;&nbsp;"Pusti krv iz prsta", naredi joj Leto.
<BR>&nbsp;&nbsp;&nbsp;&nbsp;&nbsp;Naila ga je poslušala.
<BR>&nbsp;&nbsp;&nbsp;&nbsp;&nbsp;"Stavi sečivo u korice. Nikada ga ne izvuci bez puštanja krvi."
<BR>&nbsp;&nbsp;&nbsp;&nbsp;&nbsp;I opet ga je Naila poslušala.
<BR>&nbsp;&nbsp;&nbsp;&nbsp;&nbsp;Dok je Leto posmatrao trodimenzionalan Nailin lik kako se približava, njegova razmišljanja o toj staroj ceremoniji prožeše ga prisenkom tuge. Ako se ne održava na stari slobodnjački način, sečivo će postati lomljivo i nekorisno. Zadržaće svoj oblik za vreme Nailinog života, ali ne i duže.
<BR>&nbsp;&nbsp;&nbsp;&nbsp;&nbsp;Odbacio sam delić prošlosti.
<BR>&nbsp;&nbsp;&nbsp;&nbsp;&nbsp;Kako je bilo tužno to što su nekadašnji šaduti postali današnje Ribogovornice. A pravi kris-nož bio je upotrebljavan da slugu još više veže uz gospodara. Znao je da neki misle da su njegove Ribogovornice u stvari sveštenice - da je to Letov odgovor Bene Geseritu.
<BR>&nbsp;&nbsp;&nbsp;&nbsp;&nbsp;"On stvara novu religiju", govorile su predstavnice Bene Geserita.
<BR>&nbsp;&nbsp;&nbsp;&nbsp;&nbsp;Gluposti! Nisam ja stvorio religiju. Ja jesam religija!
<BR>&nbsp;&nbsp;&nbsp;&nbsp;&nbsp;Naila stupi u svetilište u kuli i zaustavi se na tri koraka od Letovih kola, spuštena pogleda u znak primerene pokornosti.
<BR>&nbsp;&nbsp;&nbsp;&nbsp;&nbsp;I dalje zaokupljen sećanjima, Leto reče: "Pogledaj me, ženo!"
<BR>&nbsp;&nbsp;&nbsp;&nbsp;&nbsp;Ona posluša.
<BR>&nbsp;&nbsp;&nbsp;&nbsp;&nbsp;"Stvorio sam svetu skarednost!" reče on. "Ova religija koja me okružuje izaziva kod mene gađenje!"
<BR>&nbsp;&nbsp;&nbsp;&nbsp;&nbsp;"Da, gospodaru."
<BR>&nbsp;&nbsp;&nbsp;&nbsp;&nbsp;Nailine zelene oči smeštene na pozlaćenim jastucima njenih obraza posmatrale su bez pitanja, bez razumevanja, bez potrebe za ikakvim odgovorom.
<BR>&nbsp;&nbsp;&nbsp;&nbsp;&nbsp;Ako bih je poslao napolje da sakuplja zvezde, ona bi otišla i pokušala to misleći da je iskušavam. Odista verujem da me može razljutiti.
<BR>&nbsp;&nbsp;&nbsp;&nbsp;&nbsp;"Ova gnusna religija treba da skonča sa mnom!" povika Leto. "Zašto bih uvodio religiju među moje ljude? Religije nagrizaju iznutra - kako carstva tako i pojedince! Podjednako!"
<BR>&nbsp;&nbsp;&nbsp;&nbsp;&nbsp;"Da, gospodaru."
<BR>&nbsp;&nbsp;&nbsp;&nbsp;&nbsp;"Religije stvaraju radikale i fanatike poput tebe!"
<BR>&nbsp;&nbsp;&nbsp;&nbsp;&nbsp;"Hvala, gospodaru."
<BR>&nbsp;&nbsp;&nbsp;&nbsp;&nbsp;Kratkotrajni tobožnji bes nestade u dubinama njegovih sećanja. Ništa nije moglo da poljulja Nailinu veru.
<BR>&nbsp;&nbsp;&nbsp;&nbsp;&nbsp;"Dobio sam Toprijev izveštaj preko Monea", reče Leto. "Kaži mi nešto o tom Topriju."
<BR>&nbsp;&nbsp;&nbsp;&nbsp;&nbsp;"Topri je crv."
<BR>&nbsp;&nbsp;&nbsp;&nbsp;&nbsp;"Zar i mene ne zoveš upravo tako kad si među pobunjenicima?"
<BR>&nbsp;&nbsp;&nbsp;&nbsp;&nbsp;"U svemu se pokoravam svom gospodaru."
<BR>&nbsp;&nbsp;&nbsp;&nbsp;&nbsp;TouchQ!
<BR>&nbsp;&nbsp;&nbsp;&nbsp;&nbsp;"Znači, Topri nije vredan obrađivanja?" upita Leto.
<BR>&nbsp;&nbsp;&nbsp;&nbsp;&nbsp;"Siona ga je pravilno procenila. Nespretan je. Priča stvari koje će drugi ponavljati i tako otkriti da je i on umešan. Nakon svega nekoliko sekundi pošto je Kobat počeo da govori, dobila je potvrdu da je Topri uhoda."
<BR>&nbsp;&nbsp;&nbsp;&nbsp;&nbsp;Svi se slažu, čak i Moneo, pomisli Leto. Topri nije dobar uhoda.
<BR>&nbsp;&nbsp;&nbsp;&nbsp;&nbsp;Leta je zabavljala ta podudarnost stavova. Sitne mahinacije zamućivale su vodu, koja je, međutim, za njega ostajala potpuno bistra. Učesnici su, ipak, i dalje služili njegovim ciljevima.
<BR>&nbsp;&nbsp;&nbsp;&nbsp;&nbsp;"Siona ne sumnja u tebe?" upita Leto.
<BR>&nbsp;&nbsp;&nbsp;&nbsp;&nbsp;"Ja nisam nespretna."
<BR>&nbsp;&nbsp;&nbsp;&nbsp;&nbsp;"Znaš li zašto sam te pozvao?"
<BR>&nbsp;&nbsp;&nbsp;&nbsp;&nbsp;"Da iskušate moju veru."
<BR>&nbsp;&nbsp;&nbsp;&nbsp;&nbsp;Ahhh, Naila. Kako ti malo znaš o iskušavanju.
<BR>&nbsp;&nbsp;&nbsp;&nbsp;&nbsp;"Želim da čujem kako procenjuješ Sionu. Želim da to vidim na tvom licu, u pokretima, i da čujem u tvom glasu", reče Leto. "Da li je spremna?"
<BR>&nbsp;&nbsp;&nbsp;&nbsp;&nbsp;"Potrebna je Ribogovornicama, gospodaru. Zašto rizikujete da je izgubite?"
<BR>&nbsp;&nbsp;&nbsp;&nbsp;&nbsp;"Ako vršim prevelik pritisak, onda je to najsigurniji način da izgubim ono što najviše cenim u njoj", reče Leto. "Ona mora doći k meni potpuno nedirnute snage."
<BR>&nbsp;&nbsp;&nbsp;&nbsp;&nbsp;Naila obori pogled. "Kako moj gospodar zapovedi."
<BR>&nbsp;&nbsp;&nbsp;&nbsp;&nbsp;Leto prepozna odgovor. Naila bi uvek tako reagovala kada nešto ne bi razumela.
<BR>&nbsp;&nbsp;&nbsp;&nbsp;&nbsp;"Da li će preživeti probu, Naila?"
<BR>&nbsp;&nbsp;&nbsp;&nbsp;&nbsp;"Sudeći po tome kako moj gospodar opisuje probu..." Naila podiže pogled do Letovog lica i slegnu ramenima. "Ne znam, gospodaru. Neosporno, snažna je. Jedino je ona preživela vukove. Ali njome upravlja mržnja."
<BR>&nbsp;&nbsp;&nbsp;&nbsp;&nbsp;"Sasvim prirodno. Reci mi, Naila, šta će uraditi sa stvarima koje mi je ukrala?"
<BR>&nbsp;&nbsp;&nbsp;&nbsp;&nbsp;"Zar vas Topri nije obavestio o knjigama za koje kažu da sadrže vaše Svete Reči?"
<BR>&nbsp;&nbsp;&nbsp;&nbsp;&nbsp;Čudno je kako je u stanju da istakne početna velika slova samo glasom, pomisli Leto. On kratko odgovori.
<BR>&nbsp;&nbsp;&nbsp;&nbsp;&nbsp;"Da, da. Iksijanci imaju primerak, a uskoro će Esnaf i Sestrinstvo takođe dobrano prionuti na posao."
<BR>&nbsp;&nbsp;&nbsp;&nbsp;&nbsp;"Kakve su to knjige, gospodaru?"
<BR>&nbsp;&nbsp;&nbsp;&nbsp;&nbsp;"To su moje reči za moj narod. Želim da budu pročitane. Sada me u stvari zanima šta je Siona rekla o planovima Citadele kojih se dokopala."
<BR>&nbsp;&nbsp;&nbsp;&nbsp;&nbsp;"Kaže da postoji velika zaliha melanža ispod vaše Citadele, gospodaru, i da će je planovi otkriti."
<BR>&nbsp;&nbsp;&nbsp;&nbsp;&nbsp;"Planovi je neće otkriti. Da li će kopati?"
<BR>&nbsp;&nbsp;&nbsp;&nbsp;&nbsp;"Tražila je iksijanske alatke za to."
<BR>&nbsp;&nbsp;&nbsp;&nbsp;&nbsp;"Od Iksa ih neće dobiti."
<BR>&nbsp;&nbsp;&nbsp;&nbsp;&nbsp;"Postoje li zalihe začina, gospodaru?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kruži priča o tome kako se čuva vaša zaliha, gospodaru. Priča se da će i sam Arakis biti uništen ako neko pokuša da ukrade vaš melanž. Je li to tačno?"
<BR>&nbsp;&nbsp;&nbsp;&nbsp;&nbsp;"Da. To bi uzdrmalo Carstvo. Ništa ne bi preživelo - ni Esnaf, ni Sestrinstvo, ni Iks, ni Tleilaks, pa čak ni Ribogovornice."
<BR>&nbsp;&nbsp;&nbsp;&nbsp;&nbsp;Ona se strese i reče: "Neću dozvoliti Sioni da pokuša da se domogne vašeg začina."
<BR>&nbsp;&nbsp;&nbsp;&nbsp;&nbsp;"Naila! Naređujem ti da se u svemu pokoravaš Sioni. Zar mi tako služiš?"
<BR>&nbsp;&nbsp;&nbsp;&nbsp;&nbsp;"Gospodaru?" Stajala je prestrašena njegovom srdžbom, bliža gubitku vere nego što ju je on ikada video. Bila je to kriza koju je sam stvorio, znajući unapred kako se mora završiti. Lagano, Naila se opusti. Mogao je da sagleda oblik njenih misli kao da mu ih je sama izložila blistavim rečima.
<BR>&nbsp;&nbsp;&nbsp;&nbsp;&nbsp;Poslednja kušnja!
<BR>&nbsp;&nbsp;&nbsp;&nbsp;&nbsp;"Vratićeš se Sioni i štitićeš njen život svojim", reče Leto. "To je zadatak koji sam ti namenio i koji si prihvatila. Zbog toga si bila izabrana. Zbog toga nosiš sečivo iz Stilgarovog domaćinstva."
<BR>&nbsp;&nbsp;&nbsp;&nbsp;&nbsp;Njena desna šaka pođe ka kris-nožu skrivenom ispod odore.
<BR>&nbsp;&nbsp;&nbsp;&nbsp;&nbsp;Koliko je samo izvesna tvrdnja, pomisli Leto, da oružje može naterati čoveka da se ponaša na krajnje predvidljiv način.
<BR>&nbsp;&nbsp;&nbsp;&nbsp;&nbsp;Zadivljeno je posmatrao Nailino kruto telo. U njenim očima nije bilo ničeg sem obožavanja.
<BR>&nbsp;&nbsp;&nbsp;&nbsp;&nbsp;I poslednji retorički despotizam... koji prezirem!
<BR>&nbsp;&nbsp;&nbsp;&nbsp;&nbsp;"Odlazi sada!" odbrusi on.
<BR>&nbsp;&nbsp;&nbsp;&nbsp;&nbsp;Naila se okrenu i napusti Sveto Prisustvo.
<BR>&nbsp;&nbsp;&nbsp;&nbsp;&nbsp;Vredi li truda? upita se Leto.
<BR>&nbsp;&nbsp;&nbsp;&nbsp;&nbsp;Ali Naila mu je rekla ono što mu je bilo potrebno. Naila je obnovila veru i tačno obnovila ono što Leto nije mogao da pronađe u Sioninom liku koji je čileo. Trebalo je verovati Nailinim nagonima.
<BR>&nbsp;&nbsp;&nbsp;&nbsp;&nbsp;Siona je dostigla onaj eksplozivni trenutak koji mi je potreban.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
