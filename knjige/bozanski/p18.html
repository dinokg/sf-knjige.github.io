<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Naš predak, Asur-nasir-apli, poznat kao najokrutniji od okrutnih, dočepao se prestola pogubivši vlastitog oca i time započeo vladavinu mača. Između ostalog, osvojio je i oblast jezera Urumija, što mu je otvorilo put za Komagenu i Kabir. Njegovom sinu plaćali su danak Šuiti, Tir, Sidon, Gebel, pa čak i Jehu, sin Omrijev, čije je ime sejalo užas među hiljadama. Osvajanja koja je započeo Asur-nasir-apli unela su oružje u Medin, a kasnije u Izrailj, Damask, Edom, Arpad, Vavilom i Umlias. Da li se iko danas seća tih imena i mesta? Dao sam vam dovoljno tragova: Pokušajte da odredite naziv planete.
<BR>
<BR>&nbsp;&nbsp;&nbsp;&nbsp;&nbsp;'Ukradeni dnevnici'
<BR>
<BR>&nbsp;&nbsp;&nbsp;&nbsp;&nbsp;Vazduh je mirovao u dnu isklesanog useka carskog puta koji je vodio nadole do ravnog prilaza mostu preko Ajdahove reke. Put je skretao nadesno, napuštajući gromade stenja i zemlje sazdanih ljudskom rukom. Hodajući pored Carskih Kola, Moneo je ugledao popločanu traku koja je vodila preko uskog prevoja do luka od plastičelika što je predstavljao most udaljen gotovo kilometar.
<BR>&nbsp;&nbsp;&nbsp;&nbsp;&nbsp;Reka, i dalje duboko u ponoru, savijala je nadesno ka njemu, a zatim je tekla pravo preko mnogobrojnih kaskada prema udaljenoj strani Zabranjene šume gde su se granitni zidovi spuštali gotovo do ivice vode. A tamo u predgrađima Ona ležali su voćnjaci i bašte čiji su se plodovi koristili u prehrani grada.
<BR>&nbsp;&nbsp;&nbsp;&nbsp;&nbsp;Posmatrajući udaljenu prugu reke vidljivu sa dela puta kojim je išao, Moneo je video da se vrh kanjona već kupao u svetlosti, dok je voda i dalje tekla kroz senke samo ponegde narušene slabašnim, srebrnastim svetlucanjem kaskada.
<BR>&nbsp;&nbsp;&nbsp;&nbsp;&nbsp;Pravo ispred njega, put koji je vodio ka mostu bio je obasjan suncem, dok su se tamne senke erozivnih useka sa obe strane isticale poput strela koje označavaju pravi put. Izlazeće sunce već je bilo zagrejalo i sam put. Vazduh nad njim podrhtavao je upozoravajući na nadolazeći dan.
<BR>&nbsp;&nbsp;&nbsp;&nbsp;&nbsp;Bićemo u bezbednom okrilju grada pre najveće vrućine, pomisli Moneo.
<BR>&nbsp;&nbsp;&nbsp;&nbsp;&nbsp;Hitro je koračao putem, umorno strpljiv kao i uvek kada bi dovde stigao, pogleda uprtog u daljinu; iščekivao je da se pojave Muzejski Slobodnjaci s molbom. Znao je da će se pojaviti iza jednog od erozivnih useka, negde s one strane mosta. Tako se bio dogovorio s njima. Sada više nije bilo načina da ih zaustavi. A kod Bogocara još su bili vidljivi znakovi pojave Crva.
<BR>&nbsp;&nbsp;&nbsp;&nbsp;&nbsp;Leto je čuo Slobodnjake pre no što ih je iko iz pratnje bilo ugledao bilo čuo.
<BR>&nbsp;&nbsp;&nbsp;&nbsp;&nbsp;"Čuj!" viknu on.
<BR>&nbsp;&nbsp;&nbsp;&nbsp;&nbsp;Moneo se pretvori u uho.
<BR>&nbsp;&nbsp;&nbsp;&nbsp;&nbsp;Leto okrete telo na kolima, izdiže prednji deo poluloptastog štitnika i zagleda se napred.
<BR>&nbsp;&nbsp;&nbsp;&nbsp;&nbsp;Moneo je dobro poznavao ovakvo njegovo ponašanje. Čula Bogocara, koja su bila mnogo izoštrenija od čula bilo kog iz pratnje, otkrila su ispred njih neki poremećaj. Slobodnjaci su počeli da se uspinju na put. Moneo se povuče za jedan korak i udalji do same granice na kojoj mu je dužnost nalagala da se nahodi. I sam ih tada začu.
<BR>&nbsp;&nbsp;&nbsp;&nbsp;&nbsp;Čuli su se koraci po šljunku.
<BR>&nbsp;&nbsp;&nbsp;&nbsp;&nbsp;Iz useka se obe strane puta pojaviše se prvi Slobodnjaci na ne više od stotinu metara udaljenosti od carske pratnje.
<BR>&nbsp;&nbsp;&nbsp;&nbsp;&nbsp;Dankan Ajdaho kliznu napred i zaustavi se korak iza Monea.
<BR>&nbsp;&nbsp;&nbsp;&nbsp;&nbsp;"Jesu li to Slobodnjaci?" upita Ajdaho.
<BR>&nbsp;&nbsp;&nbsp;&nbsp;&nbsp;"Da", odgovori Moneo ne skidajući oka sa Bogocara koji je spustio svoje masivno telo nazad na kola.
<BR>&nbsp;&nbsp;&nbsp;&nbsp;&nbsp;Muzejski Slobodnjaci su se okupili na putu i skinuli ogrtače kako bi otkrili zagasito crvene tunike koje su nosili ispod njih. Moneu se ote kratak uzvik. Slobodnjaci su bili odeveni kao hadočasnici, u crnu odeću ispod ogrtača jarkih boja. Oni iz prvih redova počeli su mahati smotuljcima papira u trenutku kada je čitava skupina stala da se, pevajući i igrajući, približava carskoj povorci.
<BR>&nbsp;&nbsp;&nbsp;&nbsp;&nbsp;"Molba, gospodaru", vikale su vođe. "Saslušajte našu molbu!"
<BR>&nbsp;&nbsp;&nbsp;&nbsp;&nbsp;"Dankane!" povika Leto. "Ukloni ih."
<BR>&nbsp;&nbsp;&nbsp;&nbsp;&nbsp;Čim je njihov gospodar povikao Ribogovornice jurnuše između dvorana. Ajdaho ih uputi napred, te i sam stade trčati prema skupini koja se približavala. Straža obrazova falangu sa Ajdahom na vrhu.
<BR>&nbsp;&nbsp;&nbsp;&nbsp;&nbsp;Leto zalupi poluloptasti štitnik kola, poveća brzinu i stade da gromoglasno uzvikuje: "Sklonite se! Sklonite se!" Videvši stražarke kako trče prema njima i kola kako ubrzavaju na Letov uzvik, Muzejski Slobodnjaci zauzeše položaj kao da će osloboditi prolaz po sredini puta. Moneo je morao da trči kako bi držao korak sa kolima. Pažnju su mu trenutno zaokupili koraci dvorana iza njega, ali je ipak uspeo da uoči prvu neočekivanu promenu u programu Slobodnjaka. Svi u isti mah prestaše sa zapevanjem i odbaciše hodočasničke ogrtače ispod kojih se pojaviše crne uniforme istovetne sa onom koju je nosio Ajdaho.
<BR>&nbsp;&nbsp;&nbsp;&nbsp;&nbsp;Šta to rade? upita se Moneo.
<BR>&nbsp;&nbsp;&nbsp;&nbsp;&nbsp;Još dok je sebi postavljao to pitanje, Maneo vide kako se lica koja su mu se približavala rastaču na način osoben za Liceigrače. Svako od njih poprimalo je lik Dankana Ajdaha.
<BR>&nbsp;&nbsp;&nbsp;&nbsp;&nbsp;"Liceigrači!" povika neko.
<BR>&nbsp;&nbsp;&nbsp;&nbsp;&nbsp;Čak je i Leto bio iznenađen pometnjom, batom stopala po putu i izvikivanjem naređenja dok su Ribogovornice obrazovale falangu. On još više ubrza kola, smanjujući razdaljinu između sebe i straže. Zatim poče da zvoni na upozorenje i ukjuči sirenu izobličenog zvuka. Neopisiva buka preplavi sve unaokolo, obezglavljujući čak i neke od Ribogovornica, koje su bile posebno obučavane za nju.
<BR>&nbsp;&nbsp;&nbsp;&nbsp;&nbsp;U tom trenutku, molioci su odbacili hadočasničke ogrtače i započeli su sa približavanjem. Lica su im hitno poprimila izgled Dankana Ajdaha. Leto začu vrisak: "Liceigrači!" Prepoznao je onog koji je to viknuo. Pisar u carskom računovodstvu.
<BR>&nbsp;&nbsp;&nbsp;&nbsp;&nbsp;Leta je sve to u prvi mah stalo da zabavlja.
<BR>&nbsp;&nbsp;&nbsp;&nbsp;&nbsp;Straža i Liceigrači sukobiše se. Krici i povici smeniše zapevanje molilaca. Leto smesta prepoznade bojne zapovesti Tleilaksa. Poveća gomila Ribogovornica okružila je crnu priliku njegovog Dankana. Stražarke su poslušale Letovo često ponavljano uputstvo da štite svog zapovednika golu.
<BR>&nbsp;&nbsp;&nbsp;&nbsp;&nbsp;Ali kako će ga razlikovati od ostalih?
<BR>&nbsp;&nbsp;&nbsp;&nbsp;&nbsp;Leto gotovo zaustavi kola. Mogao je s leve strane da vidi Ribogovornice kako mašu ošamućivačima. Odblesci sunca odbijali su se sa noževa. Zatim usledi zujanje laserskih pištolja, zvuk koji je Letova baba jednom opisala kao 'najstrašniji u našoj vaseljeni'. Prethodnica se oglasi novim promuklim povicima i urlicima.
<BR>&nbsp;&nbsp;&nbsp;&nbsp;&nbsp;Leto stupi u akciju čim se oglasi prvi laserski pištolj. On skrenu Carska Kola s puta nadesno, pređe s točkova na suspenzore i jurnu vozilom poput bojnog ovna pravo među zbijene Liceigrače koji su pokušavali da se probiju prema njegovom boku. Okrenuvši u malom luku, naleteo je na novu gomilu koja je nadirala s drugog kraja. Osetio je kako se tela razbijaju o plastičelik i kako krv šiklja na sve strane, da bi se potom opet spustio s puta u jedan od erozivnih useka. Smeđe rapave strane useka stadoše da promiču pored njega. On jurnu nagore i prelete preko rečnog kanjona do vrha istaknute stene pored carskog puta. Tu se zaustavi i okrenu, daleko izvan domašaja ručnih laserskih pištolja.
<BR>&nbsp;&nbsp;&nbsp;&nbsp;&nbsp;Kakvo iznenađenje!
<BR>&nbsp;&nbsp;&nbsp;&nbsp;&nbsp;Smeh protrese njegovo veliko telo. Pratilo ga je groktavo i drhtavo grčenje, ali onda razdraganost polako poče da jenjava u njemu.
<BR>&nbsp;&nbsp;&nbsp;&nbsp;&nbsp;Sa svog položaja Leto je mogao da vidi most i poprište napada. Tela su ležala jedna preko drugih svuda unaokolo, kao i u usecima sa strane. Prepoznao je svečane odore dvorana, uniforme Ribogovornica, okrvavljenu crnu odeću prerušenih Liceigrača. Preživeli dvorani zbili su se u pozadini dok su se Ribogovornice užurbano kretale među palima zadajući brze udarce noževima u svako telo kako bi se uverile da su napadači odista mrtvi.
<BR>&nbsp;&nbsp;&nbsp;&nbsp;&nbsp;Leto prelete pogledom preko tog prizora tražeći crnu uniformu svog Dankana. Niko ko je stajao na nogama nije nosio ništa slično. Niko! Leta obuze ogorčenost. Ali odmah potom ugleda među dvoranima skupinu stražarki Ribogovornica kao i... i jednu nagu priliku.
<BR>&nbsp;&nbsp;&nbsp;&nbsp;&nbsp;Nagu!
<BR>&nbsp;&nbsp;&nbsp;&nbsp;&nbsp;Bio je to njegov Dankan! Nag! Svakako! Dankan Ajdaho bez uniforme nije bio Liceigrač.
<BR>&nbsp;&nbsp;&nbsp;&nbsp;&nbsp;Ponovo ga spopade smeh. Na obe strane iznenađenja.
<BR>&nbsp;&nbsp;&nbsp;&nbsp;&nbsp;Kakav šok to mora da je bio za napadače. Očigledno se nisu pripremili za ovakvu reakciju.
<BR>&nbsp;&nbsp;&nbsp;&nbsp;&nbsp;Leto vrati kola na put, spusti točkove i otkotrlja se do mosta. Prešao je most sa osećanjem deja vu, svestan bezbrojnih mostova iz svog sećanja koji su bili prelaženi da bi se sagledale posledice bitaka. Kada je prešao most, Ajdaho se odvoji od straže i pritrča mu, preskačući i izbegavajući tela. Leto zaustavi kola i zagleda se u nagog trkača. Dankan ga podseti na grčkog ratnika - glasonošu koji hita svome zapovedniku da mu saopšti ishod bitke. Taj sažet prelet kroz istoriju gotovo ošamuti Leta.
<BR>&nbsp;&nbsp;&nbsp;&nbsp;&nbsp;Ajdaho se zanese pri zaustavljanju pored kola. Leto otvori poluloptasti štitnik.
<BR>&nbsp;&nbsp;&nbsp;&nbsp;&nbsp;"Liceigrači, prokleti bili" zadahta Ajdaho. Ni ne pokušavajući da prikrije koliko mu je sve to zabavno, Leto ga odmah upita: "Čija je bila ideja da skineš uniformu?"
<BR>&nbsp;&nbsp;&nbsp;&nbsp;&nbsp;"Moja! Ali nisu mi dozvolile da se borim!"
<BR>&nbsp;&nbsp;&nbsp;&nbsp;&nbsp;Moneo stiže trčeći, praćen skupinom stražarki. Jedna od Ribogovornica dobaci Ajdahu stražarski plavi ogrtač, viknuvši: "Pokušavamo da na nekom lešu nađemo neoštećenu uniformu".
<BR>&nbsp;&nbsp;&nbsp;&nbsp;&nbsp;"Svoju sam strgao", objasni Ajdaho.
<BR>&nbsp;&nbsp;&nbsp;&nbsp;&nbsp;"Da li je koji Liceigrač pobegao?" zapita Moneo.
<BR>&nbsp;&nbsp;&nbsp;&nbsp;&nbsp;"Nijedan", reče Ajdaho. "Priznajem da su vaše žene dobri borci, ali zašto mi nisu dozvolile da..."
<BR>&nbsp;&nbsp;&nbsp;&nbsp;&nbsp;"Jer im je naloženo da te zaštite", reče Leto. "Uvek štite najvrednijeg..."
<BR>&nbsp;&nbsp;&nbsp;&nbsp;&nbsp;"Četiri su poginule izvlačeći me odande", primeti bolno Ajdaho.
<BR>&nbsp;&nbsp;&nbsp;&nbsp;&nbsp;"Sve u svemu, izgubili smo više od trideset ljudi, gospodaru", reče Moneo. "Još prebrojavamo."
<BR>&nbsp;&nbsp;&nbsp;&nbsp;&nbsp;"Koliko je bilo Liceigrača?" upita Leto.
<BR>&nbsp;&nbsp;&nbsp;&nbsp;&nbsp;"Čini se da ih je bilo čak pedesetak, gospodaru", reče Moneo, tihim glasom i pometenog izraza lica.
<BR>&nbsp;&nbsp;&nbsp;&nbsp;&nbsp;Leto se zakikota.
<BR>&nbsp;&nbsp;&nbsp;&nbsp;&nbsp;"Zašto se smeješ?" upita Ajdaho. "Više od trideset naših..."
<BR>&nbsp;&nbsp;&nbsp;&nbsp;&nbsp;"Tleilaksi su se pokazali tako nevičnim", reče Leto. "Zar ne shvataš da bi pre samo nekih pet stotina godina bili daleko uspešniji i daleko opasniji. A vidi sada kakvoj glupoj maskeradi pribegavaju. I da ne predvide tvoj veličanstveni potez!"
<BR>&nbsp;&nbsp;&nbsp;&nbsp;&nbsp;"Imali su laserske pištolje", reče Ajdaho.
<BR>&nbsp;&nbsp;&nbsp;&nbsp;&nbsp;Leto izvi svoje ogromne prednje segmente i pokaza prema rupi spaljenoj u krovnom delu, gotovo na samoj sredini kola. Rubovi rupe bili su rastopljeni i sprženi.
<BR>&nbsp;&nbsp;&nbsp;&nbsp;&nbsp;"Pogodili su još nekoliko mesta ispod", reče Leto. "Srećom nisu oštetili nijedan suspenzor, niti točak."
<BR>&nbsp;&nbsp;&nbsp;&nbsp;&nbsp;Ajdaho je pomno posmatrao rupu u krovnom delu, primetivši da se pruža u pravcu Letovog tela.
<BR>&nbsp;&nbsp;&nbsp;&nbsp;&nbsp;"Zar te nije pogodio?" upita on.
<BR>&nbsp;&nbsp;&nbsp;&nbsp;&nbsp;"Oh, jeste", reče Leto.
<BR>&nbsp;&nbsp;&nbsp;&nbsp;&nbsp;"Jesi li povređen?"
<BR>&nbsp;&nbsp;&nbsp;&nbsp;&nbsp;"Imun sam na laserske pištolje", slaga Leto. "Čim budemo imali vremena, pokazaću ti."
<BR>&nbsp;&nbsp;&nbsp;&nbsp;&nbsp;"Ali ja nisam imun", primeti Ajdaho. "A ni tvoja straža. Svako od nas trebalo bi da nosi zaštitni pojas."
<BR>&nbsp;&nbsp;&nbsp;&nbsp;&nbsp;"Štitnici su zabranjeni u celom Carstvu", reče Leto.
<BR>&nbsp;&nbsp;&nbsp;&nbsp;&nbsp;"Nošenje štitnika predstavlja težak prestup."
<BR>&nbsp;&nbsp;&nbsp;&nbsp;&nbsp;"Pitanje štitnika", usudi se da kaže Moneo.
<BR>&nbsp;&nbsp;&nbsp;&nbsp;&nbsp;Ajdaho pomisli da je Moneo tražio objašnjenje za štitnike, te reče: "Pojasevi stvaraju polje sile koje odbija svaki predmet što pri opasnoj brzini pokušava da ga probije. Ali imaju jednu veliku manu. Ako se polje sile sudari sa laserskim zrakom, eksplozija koja iz toga proiziđe može da se meri jedino sa eksplozijom neke velike hidrogenske bombe. Napadač i napadnuti stradaju zajedno."
<BR>&nbsp;&nbsp;&nbsp;&nbsp;&nbsp;Moneo je samo posmatrao Ajdaha, koji odsutno klimnnu.
<BR>&nbsp;&nbsp;&nbsp;&nbsp;&nbsp;"Shvatam zašto su zabranjeni", reče Ajdaho. "Pretpostavljam da je Velika Konvencija protiv atomika još na snazi i da je delotvorna."
<BR>&nbsp;&nbsp;&nbsp;&nbsp;&nbsp;"Deluje još bolje od kada smo pokupili sve porodične atomike i sklonili ih na sigurno", reče Leto. "Ali sada nemamo vremena za priču."
<BR>&nbsp;&nbsp;&nbsp;&nbsp;&nbsp;"Možemo o ovome", reče Ajdaho, "Opasno je šetati se ovako po otvorenom. Trebalo bi..."
<BR>&nbsp;&nbsp;&nbsp;&nbsp;&nbsp;"To je tradicija i nastavićemo s njom", reče Leto.
<BR>&nbsp;&nbsp;&nbsp;&nbsp;&nbsp;Moneo se nagnu ka Ajdahu. "Smetaš gospodaru, Letu", reče on.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Zar nisi razmišljao o tome koliko je lakše nadgledati ljude u pokretu?" upita Moneo.
<BR>&nbsp;&nbsp;&nbsp;&nbsp;&nbsp;Ajdaho se trgnu i zagleda u Moneove oči s iznenadnim bleskom razumevanja.
<BR>&nbsp;&nbsp;&nbsp;&nbsp;&nbsp;Leto uluči priliku da počne sa izdavanjem naređenja. "Moneo, pobrini se da iza nas ne ostane nikakav trag bitke, nikakva mrlja krvi, nikakvo strgnuto parče tkanine - ništa."
<BR>&nbsp;&nbsp;&nbsp;&nbsp;&nbsp;"Da, gospodaru."
<BR>&nbsp;&nbsp;&nbsp;&nbsp;&nbsp;Ajdaho se okrenu kada začu ljude koji stadoše da se guraju oko njih, i vide da su svi preživeli, čak i ranjenici sa zavojima za prvu pomoć, prišli da čuju razgovor.
<BR>&nbsp;&nbsp;&nbsp;&nbsp;&nbsp;"Čujte svi vi", reče Leto, obraćajući se gomili oko kola. "Ni reči o ovome. Neka se Tleilaksi malo brinu." Zatim pogleda Ajdaha.
<BR>&nbsp;&nbsp;&nbsp;&nbsp;&nbsp;"Dankane, kako su ti Liceigrači dospeli u oblast gde je samo mojim Muzejskim Slobodnjacima dozvoljeno da se kreću?"
<BR>&nbsp;&nbsp;&nbsp;&nbsp;&nbsp;Ajdaho nevoljno pogleda Monea.
<BR>&nbsp;&nbsp;&nbsp;&nbsp;&nbsp;"To je moja greška, gospodaru", reče Moneo: "Ja sam bio taj koji je dozvolio Slobodnjacima da vam iznesu svoju molbu. Čak sam i Dankana Ajdaha uverio da će sa njima biti sve u redu."
<BR>&nbsp;&nbsp;&nbsp;&nbsp;&nbsp;"Prisećam se da si pomenuo molbu", reče Leto.
<BR>&nbsp;&nbsp;&nbsp;&nbsp;&nbsp;"Mislio sam da bi vas to moglo zabaviti, gospodaru."
<BR>&nbsp;&nbsp;&nbsp;&nbsp;&nbsp;"Molbe me ne zabavljaju, one su mi dosadne. A naročito su mi dosadne molbe ljudi čija je jedina svrha postojanja u mom poretku stvari da čuvaju drevne oblike."
<BR>&nbsp;&nbsp;&nbsp;&nbsp;&nbsp;"Gospodaru, koliko puta ste rekli da vam je dosadno na ovim putovanjima za..."
<BR>&nbsp;&nbsp;&nbsp;&nbsp;&nbsp;"Ali ja nisam ovde da se brinem o dosadi drugih!"
<BR>&nbsp;&nbsp;&nbsp;&nbsp;&nbsp;"Gospodaru?"
<BR>&nbsp;&nbsp;&nbsp;&nbsp;&nbsp;"Muzejski Slobodnjaci ne razumeju stare običaje. Sposobni su samo za površne i rutinske stvari. Svakako, to im je dosadilo i u svojim molbama večito traže da se uvedu promene. To je ono što mi je dosadilo. Neću dozvoliti nikakve promene. A sada, reci mi, od koga si saznao za molbu?"
<BR>&nbsp;&nbsp;&nbsp;&nbsp;&nbsp;"Od samih Slobodnjaka", reče Moneo." Jedna dele..." On zastade i namršti se.
<BR>&nbsp;&nbsp;&nbsp;&nbsp;&nbsp;"Da li si poznavao članove delegacije?"
<BR>&nbsp;&nbsp;&nbsp;&nbsp;&nbsp;"Svakako, gospodaru. Inače ne..."
<BR>&nbsp;&nbsp;&nbsp;&nbsp;&nbsp;"Mrtvi su", reče Ajdaho.
<BR>&nbsp;&nbsp;&nbsp;&nbsp;&nbsp;Moneo ga pogleda ne shvatajući.
<BR>&nbsp;&nbsp;&nbsp;&nbsp;&nbsp;"Ljudi koje si znao ubijeni su i zamenjeni Liceigračima, mimičarima", reče Ajdaho.
<BR>&nbsp;&nbsp;&nbsp;&nbsp;&nbsp;"Bio sam nemaran", reče Leto. "Trebalo je sve da vas poučim o tome kako da razlikujete Liceigrače. Popravićemo to sada, kada su već postali glupavo odvažni."
<BR>&nbsp;&nbsp;&nbsp;&nbsp;&nbsp;"Zašto su toliko odvažni?" zapita Ajdaho.
<BR>&nbsp;&nbsp;&nbsp;&nbsp;&nbsp;"Možda žele da nam odvrate pažnju od nečeg drugog", reče Moneo.
<BR>&nbsp;&nbsp;&nbsp;&nbsp;&nbsp;Leto se nasmeši Moneu. I pored toga što je upravnik bio lično ugrožen, um mu nije zatajio. Izneverio je svog gospodara zamenivši mimičare, Liceigrače, za poznate Slobodnjake. Sada je Moneo osećao da mu daljnja služba može ovisiti o onim sposobnostima zbog kojih ga je Bogocar prvobitno i izabrao.
<BR>&nbsp;&nbsp;&nbsp;&nbsp;&nbsp;"Imamo vremena da se pripremimo", reče Leto.
<BR>&nbsp;&nbsp;&nbsp;&nbsp;&nbsp;"Od čega da nam odvrate pažnju?" upita Ajdaho.
<BR>&nbsp;&nbsp;&nbsp;&nbsp;&nbsp;"Od neke druge urote u koju su umešani", odgovori Leto. "Misle da ću ih okrutno kazniti za ovo, ali jezgro Tleilaksa je bezbedno zbog tebe, Dankane."
<BR>&nbsp;&nbsp;&nbsp;&nbsp;&nbsp;"Nisu očekivali da će ovde promašiti", reče Ajdaho.
<BR>&nbsp;&nbsp;&nbsp;&nbsp;&nbsp;"Ali bili su i te kako spremni i na tu mogućnost", reče Moneo.
<BR>&nbsp;&nbsp;&nbsp;&nbsp;&nbsp;"Veruju da ih neću uništiti, jer čuvaju prvobitne ćelije Dankana Ajdaha", reče Leto. "Razumeš li sada, Dankane?"
<BR>&nbsp;&nbsp;&nbsp;&nbsp;&nbsp;"Da li su u pravu?" upita Ajdaho.
<BR>&nbsp;&nbsp;&nbsp;&nbsp;&nbsp;"Pogrešan im je pristup", reče Leto. On se ponovo obrati Moneu. "S nama u On ne sme ući ni najmanji znak onoga što se ovde odigralo. Nove uniforme, nove stražarke treba da zamene mrtve i ranjene... sve da bude kao što je maločas bilo."
<BR>&nbsp;&nbsp;&nbsp;&nbsp;&nbsp;"Ima mrtvih i među našim dvoranima, gospodaru," reče Moneo.
<BR>&nbsp;&nbsp;&nbsp;&nbsp;&nbsp;"Zamenite ih".
<BR>&nbsp;&nbsp;&nbsp;&nbsp;&nbsp;Moneo se pokloni. "Da, gospodaru."
<BR>&nbsp;&nbsp;&nbsp;&nbsp;&nbsp;"I nabavite mi novi krovni deo za kola!"
<BR>&nbsp;&nbsp;&nbsp;&nbsp;&nbsp;"Kao što gospodar naređuje."
<BR>&nbsp;&nbsp;&nbsp;&nbsp;&nbsp;Leto vrati kola za nekoliko koraka unazad, okrenu ih i usmeri prema mostu, pozvavši Ajdaha. "Dankane, ti ćeš me pratiti."
<BR>&nbsp;&nbsp;&nbsp;&nbsp;&nbsp;U početku lagano, osećajući protivljenje pri svakom pokretu, Ajdaho napusti Monea i ostale, pa ubrza korak, i stiže do otvorene kupole kola te nastavi da korača posmatrajući Leta koji je bio unutra.
<BR>&nbsp;&nbsp;&nbsp;&nbsp;&nbsp;"Šta te muči, Dankane?" upita Leto.
<BR>&nbsp;&nbsp;&nbsp;&nbsp;&nbsp;"Da li stvarno misliš o meni kao o svom Dankanu?"
<BR>&nbsp;&nbsp;&nbsp;&nbsp;&nbsp;"Svakako, isto onako kao što ti misliš o meni kao o svom Letu."
<BR>&nbsp;&nbsp;&nbsp;&nbsp;&nbsp;"Zašto nisi znao da se sprema napad?"
<BR>&nbsp;&nbsp;&nbsp;&nbsp;&nbsp;"Pomoću svoje toliko hvaljene moći predskazanja?"
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;"Liceigrači mi već dugo nisu privlačili pažnju", reče jednostavno Leto.
<BR>&nbsp;&nbsp;&nbsp;&nbsp;&nbsp;"Pretpostavljam da se to sada izmenilo."
<BR>&nbsp;&nbsp;&nbsp;&nbsp;&nbsp;"Ne baš mnogo."
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Jer je Moneo bio u pravu. Neću dozvoliti da mi odvrate pažnju."
<BR>&nbsp;&nbsp;&nbsp;&nbsp;&nbsp;"Da li su mogli da te ubiju?"
<BR>&nbsp;&nbsp;&nbsp;&nbsp;&nbsp;"Mogućnost je očigledna. Znaš, Dankane, malo njih razume kakva će nesreća skončati moj život."
<BR>&nbsp;&nbsp;&nbsp;&nbsp;&nbsp;"Šta to Tleilaksi kuvaju?"
<BR>&nbsp;&nbsp;&nbsp;&nbsp;&nbsp;"Zamku, čini mi se. Slatku zamku. Dali su mi znak, Dankane."
<BR>&nbsp;&nbsp;&nbsp;&nbsp;&nbsp;"Kakav znak?"
<BR>&nbsp;&nbsp;&nbsp;&nbsp;&nbsp;"Javljaju se nove očajničke pobude koje deluju na neke moje podanike."
<BR>&nbsp;&nbsp;&nbsp;&nbsp;&nbsp;Napustili su most i počeli da se penju ka mestu na vrhu stene, gde se Leto zaustavi. Ajdaho je koračao uzbuđen i tih.
<BR>&nbsp;&nbsp;&nbsp;&nbsp;&nbsp;Na vrhu, Leto podiže pogled iznad udaljenih stena i zagleda se u goleti Sarera.
<BR>&nbsp;&nbsp;&nbsp;&nbsp;&nbsp;Iza mosta, na mestu napada, nastavljale su se jadikovke onih iz pratnje koji su izgubili nekog dragog. Svojim izoštrenim sluhom Leto je bio u stanju da izdvoji Moneov glas koji ih je upozoravao da je vreme za žalost, imajući u vidu situaciju, ograničeno. U Citadeli imaju još onih koji su im dragi, a i dobro im je poznat gnev Bogocara.
<BR>&nbsp;&nbsp;&nbsp;&nbsp;&nbsp;Suze će nastati, a osmesi se vratiti na njihova lica dok stignemo do Ona, pomisli Leto. Misle da ih prezirem! Da li je to uopšte i važno? Ovo je samo kratkotrajna neprijatnost među kratkoumnim stvorenjima.
<BR>&nbsp;&nbsp;&nbsp;&nbsp;&nbsp;Umirio ga je pogled na pustinju. Sa ovoga mesta nije mogao da vidi reku u kanjonu, sem ako bi se okrenuo za sto osamdeset stepeni prema svetkovinskom gradu. Dankan je obzirno ćutao pored kola. Skrenuvši pogled malo ulevo, Leto je mogao da vidi ivicu Zabranjene šume. Spram tog prizora zelenog predela, u sećanju mu se iznenada Sarer zgusnu u sićušan, ništavan ostatak pustinje koja je nekada prekrivala celu planetu i bila toliko moćna da su je se svi pribojavali, čak i divlji Slabodnjaci koji su njome danonoćno tumarali.
<BR>&nbsp;&nbsp;&nbsp;&nbsp;&nbsp;Tu je sad reka, pomisli Leto. Ako se okrenem videću ono što sam stvorio.
<BR>&nbsp;&nbsp;&nbsp;&nbsp;&nbsp;Veštačka klisura kroz koju je silovito tekla Ajdahova reka predstavljala je samo produžetak pukotine koju je Pol Muad'Dib probio kroz visoki zaštitni zid kako bi stvorio prolaz za svoje legije što su jahale na crvima. Tamo gde je sada tekla reka, Muad'Dib je silovito poveo Slobodnjake iz prašine nanesene koriolisovskim olujama... u istoriju... i u ovo.
<BR>&nbsp;&nbsp;&nbsp;&nbsp;&nbsp;Leto ču poznate Moneove korake, koji su najavljivali upravnikov dolazak na vrh stene. Moneo se zaustavi pored Ajdaha i nakratko ostade bez reči u nastojanju da povrati dah.
<BR>&nbsp;&nbsp;&nbsp;&nbsp;&nbsp;"Za koliko ćemo moći da nastavimo put?" upita ga Ajdaho.
<BR>&nbsp;&nbsp;&nbsp;&nbsp;&nbsp;Moneo mu mahnu da ćuti i obrati se Letu. "Gospodaru, primili smo poruku iz Ona. Bene Geserit upozorava da će vas Tleilaksi napasti pre mosta."
<BR>&nbsp;&nbsp;&nbsp;&nbsp;&nbsp;Ajdaho frknu. "Nisu li malo okasnile?"
<BR>&nbsp;&nbsp;&nbsp;&nbsp;&nbsp;"Nisu one krive", reče Moneo. "Kapetan straže Ribogovornica nije htela da im poveruje."
<BR>&nbsp;&nbsp;&nbsp;&nbsp;&nbsp;Ostali članovi Letove pratnje počeše, takođe, da se pojavljuju na vrhu stene. Neki su izgledali kao opčinjeni, još u šoku. Ribogovornice su se žurno kretale među njima, naređujući im da poprave raspoloženje.
<BR>&nbsp;&nbsp;&nbsp;&nbsp;&nbsp;"Ukloni stražu iz ambasade Bene Geserita", reče Leto. "Pošalji im poruku. Reci im da ću ih ipak primiti poslednje, ali da se ne plaše zbog toga. Reci im da će polednji biti prvi."
<BR>&nbsp;&nbsp;&nbsp;&nbsp;&nbsp;"A Tleilaksi?" upita Ajdaho.
<BR>&nbsp;&nbsp;&nbsp;&nbsp;&nbsp;Leto je bio okrenut Moneu. "Da, Tleilaksi. Poslaćemo im znak."
<BR>&nbsp;&nbsp;&nbsp;&nbsp;&nbsp;"Da, gospodaru?"
<BR>&nbsp;&nbsp;&nbsp;&nbsp;&nbsp;"Kada to budem naredio, a nikako pre toga; ambasadora Tleilaksa javno ćete išibati i proterati."
<BR>&nbsp;&nbsp;&nbsp;&nbsp;&nbsp;"Gospodaru!"
<BR>&nbsp;&nbsp;&nbsp;&nbsp;&nbsp;"Ne slažeš se?"
<BR>&nbsp;&nbsp;&nbsp;&nbsp;&nbsp;"Ako ovo treba da ostane tajna", Moneo baci pogled preko ramena, "kako ćete onda objasniti šibanje?"
<BR>&nbsp;&nbsp;&nbsp;&nbsp;&nbsp;"Nećemo objašnjavati."
<BR>&nbsp;&nbsp;&nbsp;&nbsp;&nbsp;"Nećemo pružiti baš nikakvo objašnjenje?"
<BR>&nbsp;&nbsp;&nbsp;&nbsp;&nbsp;"Nećemo."
<BR>&nbsp;&nbsp;&nbsp;&nbsp;&nbsp;"Ali, gospodaru, govorkanje i glasine koje će..."
<BR>&nbsp;&nbsp;&nbsp;&nbsp;&nbsp;"Moneo, to je moja reakcija na ovo! Neka osete podzemni deo mene koji čini stvari ne oslanjajući se na moje znanje, jer mu nikakvo znanje nije potrebno."
<BR>&nbsp;&nbsp;&nbsp;&nbsp;&nbsp;"To će izazvati veliki strah, gospodaru."
<BR>&nbsp;&nbsp;&nbsp;&nbsp;&nbsp;Ajdahu se ote osoran smeh. On zakorači između Monea i kola. "To je prava milost za ambasadora! Bilo je vladara koji bi tu budalu pekli na tihoj vatri."
<BR>&nbsp;&nbsp;&nbsp;&nbsp;&nbsp;Moneo pokuša da razgovara sa Letom preko Ajdahovog ramena. "Ali gospodaru, takav postupak biće Tleilaksima potvrda da ste bili napadnuti."
<BR>&nbsp;&nbsp;&nbsp;&nbsp;&nbsp;"Oni to već znaju", reče Leto, "Ali neće želeti da pričaju o tome."
<BR>&nbsp;&nbsp;&nbsp;&nbsp;&nbsp;"A kada se nijedan napadač ne vrati..." umeša se Ajdaho.
<BR>&nbsp;&nbsp;&nbsp;&nbsp;&nbsp;"Razumeš li, Moneo?" upita Leto. "Kada umarširamo u On, očigledno i bez i najmanje ogrebotine, Tleilaksi će shvatiti da su pretrpeli potpuni neuspeh."
<BR>&nbsp;&nbsp;&nbsp;&nbsp;&nbsp;Moneo pređe pogledom preko Ribogovornica i dvorana koji su opčinjeni slušali ovaj razgovor. Retko su bili u prilici da čuju tako otvorenu raspravu između Bogocara i njegovih najbližih pomoćnika.
<BR>&nbsp;&nbsp;&nbsp;&nbsp;&nbsp;"Kada će moj gospodar dati znak da se kazni ambasador?" upita Moneo.
<BR>&nbsp;&nbsp;&nbsp;&nbsp;&nbsp;"Za vreme audijencije."
<BR>&nbsp;&nbsp;&nbsp;&nbsp;&nbsp;Leto začu toptere, ugleda odblesak svetlosti na njihovim krilima i rotorima a kada se usredsredi primeti i novi krovni deo za svoja kola kako visi ispod jednog od njih."
<BR>&nbsp;&nbsp;&nbsp;&nbsp;&nbsp;"Pobrini se da ovaj oštećeni krovni deo bude vraćen u Citadelu i popravljen", reče Leto, i dalje zagledan u toptere koji su se približavali. "Ako neko bude postavljao pitanja reci majstorima da odgovore kako je to uobičajen postupak kada pesak nošen vetrom ozbiljno ošteti krovni deo kola."
<BR>&nbsp;&nbsp;&nbsp;&nbsp;&nbsp;Moneo uzdahnu. "Da, gospodaru. Biće učinjeno kako naređujete."
<BR>&nbsp;&nbsp;&nbsp;&nbsp;&nbsp;"Hajde, Moneo, razvedri se", reče Leto. "Budi uz mene kada nastavimo put." Okrenuvši se Ajdahu, Leto reče: "Uzmi nekoliko stražarki i pođi napred."
<BR>&nbsp;&nbsp;&nbsp;&nbsp;&nbsp;"Misliš li da nas čeka još jedan napad?" upita uznemireno Ajdaho.
<BR>&nbsp;&nbsp;&nbsp;&nbsp;&nbsp;"Ne, ali to će zaposliti stražarke. I nabavi novu uniformu. Ne želim da nosiš nešto što bi zapazili prljavi Tleilaksi."
<BR>&nbsp;&nbsp;&nbsp;&nbsp;&nbsp;Ajdaho se poslušno udalji.
<BR>&nbsp;&nbsp;&nbsp;&nbsp;&nbsp;Leto dade Moneu znak da pride bliže, bliže. Kada se Moneo nagnu do kola, i primaknu lice na metar od Letovog, ovaj spušti glas i reče:
<BR>&nbsp;&nbsp;&nbsp;&nbsp;&nbsp;"Evo posebnog uputstva za tebe, Moneo."
<BR>&nbsp;&nbsp;&nbsp;&nbsp;&nbsp;"Gospodaru, dobro znam da je trebalo da posumnjam da će Lice..."
<BR>&nbsp;&nbsp;&nbsp;&nbsp;&nbsp;"Kakvi Liceigrači! To je uputstvo za tvoju kćer."
<BR>&nbsp;&nbsp;&nbsp;&nbsp;&nbsp;"Sionu? Šta bi ona mogla..."
<BR>&nbsp;&nbsp;&nbsp;&nbsp;&nbsp;"Reci joj ovo: ona je prisenak one sile u meni koja deluje bez potrebe za znanjem. Zbog nje se sećam kako je to biti ljudsko biće... i voleti."
<BR>&nbsp;&nbsp;&nbsp;&nbsp;&nbsp;Moneo je zurio u Leta, ne shvatajući.
<BR>&nbsp;&nbsp;&nbsp;&nbsp;&nbsp;"Jednostavno joj prenesi tu poruku", reče Leto. "Nemoj se truditi da je razumeš. Samo joj jednostavno saopšti moje reči."
<BR>&nbsp;&nbsp;&nbsp;&nbsp;&nbsp;Moneo se povuče. "Kako moj gospodar zapovedi."
<BR>&nbsp;&nbsp;&nbsp;&nbsp;&nbsp;Leto zatvori kupolasti štitnik; čitav gornji deo sada je predstavljao jedinstvenu celinu i posada toptera koji su se približavali lako ga je mogla zameniti.
<BR>&nbsp;&nbsp;&nbsp;&nbsp;&nbsp;Moneo se okrete i osmotri ljude koji su čekali na zaravnatoj površini vrha stene. Tada primeti nešto što ranije nije video nešto što u opštoj pometnji neki još nisu stigli da uklone. Pojedini dvorani posedovali su osetijive uređaje za poboljšanje sluha. Prisluškivali su. Ta vrsta uređaja mogla je da stigne samo sa Iksa.
<BR>&nbsp;&nbsp;&nbsp;&nbsp;&nbsp;Upozoriću Dankana i stražu, pomisli Moneo.
<BR>&nbsp;&nbsp;&nbsp;&nbsp;&nbsp;Zbog nečega mu se ovo otkriće učini kao nagoveštaj truljenja. Kako su mogli da zabrane takve stvari kada većina dvorana i Ribogovornica ili znaju ili podozrevaju da Bogocar trguje sa Iksom da bi i sam dobio zabranjene mašine?
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
