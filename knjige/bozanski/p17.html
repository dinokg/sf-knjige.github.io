<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Ovuda duva pesak; onuda duva pesak.
<BR>&nbsp;&nbsp;&nbsp;&nbsp;&nbsp;Onde bogat čovek čeka; ovde ja čekam.
<BR>
<BR>&nbsp;&nbsp;&nbsp;&nbsp;&nbsp;'Glas Šai-Huluda iz Usmenih Predanja'
<BR>
<BR>&nbsp;&nbsp;&nbsp;&nbsp;&nbsp;Izveštaj sestre Čenoeh među njenim papirima posle smrti:
<BR>&nbsp;&nbsp;&nbsp;&nbsp;&nbsp;Izostavljajući ove reči iz mog izveštaja i odlažući ih na tajno mesto kako bi mogle biti pronađene pošto mene više ne bude, poštujem istovremeno dogme Bene Geserita i zapovesti gospodara Leta. Jer, gospodar Leto mi beše rekao: "Vratićeš se svojim pretpostavljenima sa mojom porukom, ali ove reči za zada ne obelodanjuj. Ako ne poslušaš moj gnev će pasti na Sestrinstvo."
<BR>&nbsp;&nbsp;&nbsp;&nbsp;&nbsp;A časna majka Sjaksa me je upozorila pre no što sam pošla: "Ne smeš učiniti ništa zbog čega bi nas obasuo gnevom."
<BR>&nbsp;&nbsp;&nbsp;&nbsp;&nbsp;Dak sam hitala pred gospodara Leta na tom kratkom putovanju koje sam već pominjala, setih se da ga upitam da li postoji sličnost između njega i neke časne majke. Rekoh:
<BR>&nbsp;&nbsp;&nbsp;&nbsp;&nbsp;"Gospodaru, poznato mi je kako jednoj časnoj majci polazi za rukom da dopre do sećanja predaka, bilo svojih ili tuđih. Kako vi to postižete?"
<BR>&nbsp;&nbsp;&nbsp;&nbsp;&nbsp;"To je plod ustrojstva naše genetske istorije i delovanja začina. Moja sestra bliznakinja Ganima i ja probudili smo se u utrobi i potom sve do rođenja razvijali u prisustvu naših predačkih sećanja."
<BR>&nbsp;&nbsp;&nbsp;&nbsp;&nbsp;"Gospodaru... Sestrinstvo uobičava da takve osobe naziva izrodima."
<BR>&nbsp;&nbsp;&nbsp;&nbsp;&nbsp;"U pravu je", odgovorio je gospodar Leto. "Broj predaka može biti ogroman. A ko pre samog događaja može reći koja sila će zapovedati jednom takvom hordom - dobro ili zlo?"
<BR>&nbsp;&nbsp;&nbsp;&nbsp;&nbsp;"Gospodaru, kako ste vi uspeli da savladate takvu jednu silu?"
<BR>&nbsp;&nbsp;&nbsp;&nbsp;&nbsp;"Nisam je savladao", rekao je gospodar Leto. "I Gani i mene spasla je postojanost faraonskog modela. Da li vam je poznat taj model, sestro Čenoeh?"
<BR>&nbsp;&nbsp;&nbsp;&nbsp;&nbsp;"Mi iz Sestrinstva smo dobro upućene u istoriju, gospodaru."
<BR>&nbsp;&nbsp;&nbsp;&nbsp;&nbsp;"Tako je, ali ne mislite o ovome na isti način kao ja", primetio je gospodar Leto. "Ja govorim o bolesti vladanja što je zahvatila Grke koji su je, pak, preneli Riimljanima, a ovi njome zarazili sve i sva, tako da nikada nije potpuno pobeđena."
<BR>&nbsp;&nbsp;&nbsp;&nbsp;&nbsp;"Da li to moj gospodar govori u zagonetkama?"
<BR>&nbsp;&nbsp;&nbsp;&nbsp;&nbsp;"Ne. Ja mrzim sve to ali spaslo nas je. Gani i ja smo stvorili moćan unutrašnji savez sa precima, sledbenicima faraonskog modela. Pomogli su nam da stvorimo jedan izmešani identitet u toj dugo uspavanoj gomili."
<BR>&nbsp;&nbsp;&nbsp;&nbsp;&nbsp;"Od toga postajem uznemirena, gospodaru."
<BR>&nbsp;&nbsp;&nbsp;&nbsp;&nbsp;"I treba."
<BR>&nbsp;&nbsp;&nbsp;&nbsp;&nbsp;"Zašto mi to sada kazujete, gospodaru? Nikada ranije niste ni jednoj od nas odgovorili na neko slično pitanje, bar ja za tako nešto ne znam."
<BR>&nbsp;&nbsp;&nbsp;&nbsp;&nbsp;"Zato što si pažljiv slušalac, sestro Čenoeh, i zato što te nikada više neću videti."
<BR>&nbsp;&nbsp;&nbsp;&nbsp;&nbsp;Gospodar Leto mi je saopštio sve te čudne stvari, a zatim me upitao:
<BR>&nbsp;&nbsp;&nbsp;&nbsp;&nbsp;"Zašto me nisi pitala ništa o onome što Sestrinstvo naziva mojom ludačkom tiranijom?"
<BR>&nbsp;&nbsp;&nbsp;&nbsp;&nbsp;Ohrabrena njegovom predusretljivošću, usudih se da prozborim: "Znamo da ste izvršili neka okrutna smaknuća, gospodaru. To nas sputava."
<BR>&nbsp;&nbsp;&nbsp;&nbsp;&nbsp;Gospodar Leto tada učini nešto čudno. Zaklopio je oči dok smo se kretali i rekao:
<BR>&nbsp;&nbsp;&nbsp;&nbsp;&nbsp;"Pošto znam da si obučena da tačno upamtiš sve što čuješ, govoriću ti sada, sestro Čenoeh, kao da si stranica u jednom od mojih dnevnika. Dobro čuvaj ove reči, jer ne želim da se izgube."
<BR>&nbsp;&nbsp;&nbsp;&nbsp;&nbsp;Uveravam Sestrinstvo da su reči koje slede upravo one koje je tada izgovorio gospadar Leto:
<BR>&nbsp;&nbsp;&nbsp;&nbsp;&nbsp;"Sada kada više nisam svesno prisutan ovde među vama, kada obitavam samo kao zastrašujuća prilika pustinje, uveren sam da će mnogi ljudi smatrati da sam bio tiranin.
<BR>&nbsp;&nbsp;&nbsp;&nbsp;&nbsp;Pravilno. I ponašao sam se kao tiranin.
<BR>&nbsp;&nbsp;&nbsp;&nbsp;&nbsp;Tiranin - niti potpuno ljudsko biće, niti ludak, samo tiranin. Ali čak i obični tirani poseduju pobude i osećanja pored onih koje im obično pripisuju nemarni istoričari, a oni će o meni misliti kao o velikom tiraninu. Zaveštaću, stoga, svoja sećanja i pobude kako ih istorija ne bi odveć izobličila. Istorija ima načina da neke osobine uveća, a druge, opet, omalovaži.
<BR>&nbsp;&nbsp;&nbsp;&nbsp;&nbsp;Ljudi će pokušati da me razumeju i da me postave u svoje okvire. Tragaće za istinom. Ali u istini je uvek sadržana dvoznačnost reči kojima se ona izražava.
<BR>&nbsp;&nbsp;&nbsp;&nbsp;&nbsp;Nećete me razumeti. Što se više budete trudili to ću postajati udaljeniji, dok na kraju ne iščeznem u večni mit - i postanem konačno živi Bog.
<BR>&nbsp;&nbsp;&nbsp;&nbsp;&nbsp;U tome je stvar. Ja nisam vođa, nisam čak ni vodič. Već Bog. Upamtite to. Ja se po tome razlikujem od vođa i vodiča. Bogovi ne snose odgovornost ni za šta drugo sem za postanje. Bogovi sve prihvataju, i na taj način ne prihvataju ništa. Bogovi moraju biti prepoznatljivi, a da ipak ostanu nepoznati. Bogovima nije potreban duhovni svet. Moji duhovi prebivaju u meni i odazivaju se i na moje najtiše pozive. Podeliću s vama, jer mi se tako hoće, ono što sam naučio o njima i kroz njih. Oni su moja istina.
<BR>&nbsp;&nbsp;&nbsp;&nbsp;&nbsp;Čuvajte se te istine, nežne sestre. Mada mnogi tragaju za njom, istina može biti opasna po onoga ko je traži. Mnogo je lakše pronaći i poverovati u mitove i umirujuće laži. Ako pronađete istinu, čak i neku privremenu, ona može zahtevati da preduzmete bolne promene. Sakrijte svoje istine među reči. Tada će vas štititi njihova prirodna dvoznačnost. Mnogo je lakše prihvatiti reč nego oštre delfske ubode nagoveštaja bez reči. Pomoću reči možete u horu uzviknuti:
<BR>&nbsp;&nbsp;&nbsp;&nbsp;&nbsp;'Zašto nas neko nije upozorio?'
<BR>&nbsp;&nbsp;&nbsp;&nbsp;&nbsp;Ali ja vas jesam upozorio. Upozorio sam vas primerom, ne rečima.
<BR>&nbsp;&nbsp;&nbsp;&nbsp;&nbsp;Neumitno ima više nego dovoljno reči. Čak i sada ih beležite u svom čudesnom sećanju. A jednog dana, kada budu otkriveni moji dnevnici - još reči. Upozoravam vas da je za vas opasno to što čitate moje reči. Nemi pokret užasnih dagađaja leži tik ispod površine. Budite gluvi. Nije vam potrebno da čujete, ili, ako već čujete, nije potrebno da se sećate. Kako blaženo deluje zaborav. I istovremeno, kako pogubno!
<BR>&nbsp;&nbsp;&nbsp;&nbsp;&nbsp;Reči kao što su moje već dugo su poznate po svojoj tajnoj moći. Postoji tajno znanje ovde kojim se može vladati zaboravnikom. Moje istine sačinjavaju suštinu mitova i laži na koje su se tirani uvek oslanjali kako bi podređivali mase svojim sebičnim zamislima.
<BR>&nbsp;&nbsp;&nbsp;&nbsp;&nbsp;Shvatate? Sve ovo delim sa vama, čak i najveću tajnu svih vremena, tajnu kojom sam sazdao život. Otkrivam je pred vama rečima:
<BR>&nbsp;&nbsp;&nbsp;&nbsp;&nbsp;Jedina postojana prošlost leži nema u vama."
<BR>&nbsp;&nbsp;&nbsp;&nbsp;&nbsp;Tada Bogocar zaćuta. Usudih se da upitam: "Da li su to sve reči koje je moj gospodar želeo da sačuvam?"
<BR>&nbsp;&nbsp;&nbsp;&nbsp;&nbsp;"To su te reči", rekao je Bogocar i učinilo mi se da je bio umoran, obeshrabren. Ličio mi je na nekoga ko je upravo sastavio testament. Setih se da je pomenuo kako me nikada više neće videti. Bila sam uplašena, ali zahvaljujem se učiteljima što se strah nijednog časa nije ogledao u mom glasu.
<BR>&nbsp;&nbsp;&nbsp;&nbsp;&nbsp;"Gospodaru Leto", upitala sam, "ti dnevnici o kojima govorite - za koga ih pišete?"
<BR>&nbsp;&nbsp;&nbsp;&nbsp;&nbsp;"Za potomstvo kroz mnogo hiljada godina. Ja u sebi nosim te daleke čitaoce; sestro Čenoeh. Mislim o njima kao o dalekim rođacima, radoznalim da saznaju nešto o svojoj porodici. Oni žele da otkriju drame koje samo ja mogu ispričati. Žele da ostvare lične veze sa svojim životima. Oni žele značenja, istinu!"
<BR>&nbsp;&nbsp;&nbsp;&nbsp;&nbsp;"Ali vi nas upozoravate protiv istine, gospodaru", rekla sam.
<BR>&nbsp;&nbsp;&nbsp;&nbsp;&nbsp;"Tako je! Svekolika istorija je dodatno oruđe u mojim rukama. Ohhh, sakupio sam ja sve te prošlosti i posedujem svaku činjenicu - ali činjenice su moje i mogu ih koristiti po svojoj volji; čak i kad ih koristim neizmenjene, ipak ih menjam. O čemu ti sada govorim? Šta je to dnevnik, letopis? Reči."
<BR>&nbsp;&nbsp;&nbsp;&nbsp;&nbsp;Gospodar Leto ponovo ućuta. Ocenila sam važnost onoga što je rekao, uporedila to sa upozorenjima časne majke Sjakse i sa onim što mi je Bogocar ranije saopštio. Kazao je da sam njegova glasnica, te sam se stoga osećala zaštićenom i smatrala da se mogu odvažiti i na ono što drugi ne bi smeli. Stoga rekoh: "Gospodaru Leto, kazali ste da me više nećete videti. Znači li to da ćete uskoro umreti?"
<BR>&nbsp;&nbsp;&nbsp;&nbsp;&nbsp;Kunem se ovde u svom zapisu o tom događaju da se gospodar Leto nasmejao! Zatim je rekao:
<BR>&nbsp;&nbsp;&nbsp;&nbsp;&nbsp;"Ne, nežna sestro, ti si ta koja će umreti. Ti nećeš doživeti da postaneš časna majka. Neka te ovo ne rastuži jer svojim prisustvom ovde danas, prenošenjem moje poruke Sestrinstvu i čuvanjem mojih tajnih reči, dobićeš mnogo viši status. Upravo postaješ nerazdvojni deo moga mita. Naši daleki rođaci moliće ti se zato što si imala veze sa mnom."
<BR>&nbsp;&nbsp;&nbsp;&nbsp;&nbsp;Gospodar Leto se ponovo nasmejao, ali taj smeh je sada bio nežan i topao. Teško mi je da sa tačnošću koja se očekuje od mene zabeležim sve to u ovakvom izveštaju, ali u trenutku kada mi je gospodar Leto uputio te užasne reči osetila sam duboku sponu prijateljstva sa njim, kao da je neka fizička stvar izrasla među nama, povezujući nas na način koji se ne može u potpunosti opisati rečima. Tek u trenutku tog iskustva shvatila sam šta je podrazumevao pod nemom istinom. To se zbilo, ali to ipak ne mogu opisati.
<BR>
<BR>&nbsp;&nbsp;&nbsp;&nbsp;&nbsp;'Opaska arhivara'
<BR>&nbsp;&nbsp;&nbsp;&nbsp;&nbsp;Zbog dogadaja koji su se zbili u međuvremenu, otkriće ovog privatnog zapisa sada je samo nešto malo više od istorijske fusnote, zanimljive jer sadrži jedno od najranijih pominjanja tajnih dnevnika Bogocara. Oni koji žele da podrobnije istraže ovu fusnotu neka u arhivskom katalogu pogledaju pod sledećim odrednicama: Čenoeh, Sveta sestra Kvintimius Vajolet; Čenoehin izveštaj; Nepodnošenje melanža; Medicinski vidovi.
<BR>&nbsp;&nbsp;&nbsp;&nbsp;&nbsp;(Fusnota. Sestra Kvntinus Vajolet Čenoeh umrla je u pedeset trećoj godini svog sestrovanja, a uzrok smrti je pripisan neotpornosti prema melanžu za vreme pokušaja da postigne status Časne majke.)
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
