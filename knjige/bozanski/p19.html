<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Počinjem da mrzim vodu. Koža peščane pastrmke koja omogućuje preobražaj poprimila je osetijivost crva. Moneo i mnoge stražarke znaju za tu moju odbojnost. Samo Moneo naslućuje istinu: da to predstavlja važno znamenje. Osećam svoj kraj u tome, ali ne tako brzo kako što bi to izgledalo po Moneovom uverenju, premda, s obzirom na moj vek, ipak dovoljno brzo. Peščane pastrmke motale su se oko vode u vreme Dine, i to je bio problem u ranim danima naše simbioze. A onda je moja velika snaga volje zauzdala taj poriv, sve dok nismo postigli ravnotežu. Sada moram da izbegavam vodu jer nema više nijedne peščane pastrmke; tu samo poluusnula stvorenja moje kože. Bez peščane pastrmke koja bi ovaj svet ponovo pretvorila u pustinju, Šai-Hulud se neće ponovo pojaviti. Peščani crv ne može se razviti dok se zemlja ne sasuši. Ja sam im jedina nada.
<BR>
<BR>&nbsp;&nbsp;&nbsp;&nbsp;&nbsp;'Ukradeni dnevnici'
<BR>
<BR>&nbsp;&nbsp;&nbsp;&nbsp;&nbsp;Bila je već sredina popodneva kada je carska svita sišla niz poslednju padinu i ušla u svetkovinski grad. Gomile su ispunile ulice da ih pozdrave, dok su ih zbijeni redovi gorostasnih Ribogovornica u zelenim atreidskim uniformama gurale unazad, držeći prekrštene i povezane štapove za ošamućivanje.
<BR>&nbsp;&nbsp;&nbsp;&nbsp;&nbsp;Kada se carska povorka približila, urnebesni povici razlegoše se iz gomile. Tada i same stražarke Ribogovornice zapevaše:
<BR>&nbsp;&nbsp;&nbsp;&nbsp;&nbsp;"Siajnok! Siajnok! Siajnok!"
<BR>&nbsp;&nbsp;&nbsp;&nbsp;&nbsp;Odjekujući pozadi i napred među visokim zgradama taj napev je imao neobično dejstvo na gomilu koja nije bila upućena u njegovo značenje. Tada tišina pređe preko mase na avenijama, dok su stražarke i dalje pevale. Ljudi su sa strahapoštovanjem zurili u žene naoružane štapovima za ošamućivanje koje su obezbeđivale carev prolazak, žene koje su pevale i netremice gledale u lice svog gospodara kako prolazi.
<BR>&nbsp;&nbsp;&nbsp;&nbsp;&nbsp;Ajdaho je koračajući sa čuvarkama Ribogovornicama iza Carskih Kola po prvi put čuo taj napev. Osetio je kako mu se diže kosa na glavi.
<BR>&nbsp;&nbsp;&nbsp;&nbsp;&nbsp;Maneo je koračao pored kola; ne gledajući ni levo ni desno. Jednom davno pitao je Leta šta znači ta reč.
<BR>&nbsp;&nbsp;&nbsp;&nbsp;&nbsp;"Dopustio sam Ribogovornicama samo jedan obred", rekao je tada Leto. Nalazili su se u odaji za audijencije Bogocara, ispod središnjeg trga Ona. Moneo je bio premoren posle dugog dana tokom koga je upravljao rekom dostojanstvenika koji su prenatrpali grad zbog desetogodišnje svetkovine.
<BR>&nbsp;&nbsp;&nbsp;&nbsp;&nbsp;"Kakve veze ima ovaj napev s tim, gospodaru?"
<BR>&nbsp;&nbsp;&nbsp;&nbsp;&nbsp;"Obred se zove Siajnok - Letov pir. Sastoji se u obožavanju moje ličnosti u mom prisustvu."
<BR>&nbsp;&nbsp;&nbsp;&nbsp;&nbsp;"Je li to drevni obred?"
<BR>&nbsp;&nbsp;&nbsp;&nbsp;&nbsp;"Upražnjavao se među Slobodnjacima dok još nisu postali Slobodnjaci. A ključevi za svetkovinske tajne otišli su u grob sa starima. Samo ih se ja danas sećam. Obnovio sam svetkovinu prema vlastitom liku i za svoje ciljeve."
<BR>&nbsp;&nbsp;&nbsp;&nbsp;&nbsp;Znači da Muzejski Slobodnjaci ne upražnjavaju ovaj obred?"
<BR>&nbsp;&nbsp;&nbsp;&nbsp;&nbsp;Nikada. On je moj i samo moj. Polažem večno pravo na njega jer ja sam sam taj obred."
<BR>&nbsp;&nbsp;&nbsp;&nbsp;&nbsp;"Čudna je ta reč, gospodaru. Nikada nisam čuo neku sličnu."
<BR>&nbsp;&nbsp;&nbsp;&nbsp;&nbsp;"Ima mnogo značenja, Moneo. Ako ti ih otkrijem, hoćeš li čuvati tajnu?"
<BR>&nbsp;&nbsp;&nbsp;&nbsp;&nbsp;"Sve što moj gospodar naredi!"
<BR>&nbsp;&nbsp;&nbsp;&nbsp;&nbsp;"Nikada ne podeli ovo što ćeš saznati ni sa kim. Takođe, nemoj otkriti ni samim Ribogovornicama ono što ću ti sada reći."
<BR>&nbsp;&nbsp;&nbsp;&nbsp;&nbsp;"Kunem se, gospodaru."
<BR>&nbsp;&nbsp;&nbsp;&nbsp;&nbsp;"Dobro. Siajnok znači odavanje počasti onome ko iskreno zbori. Ona označava sećanje na stvari koje su iskreno izrečene."
<BR>&nbsp;&nbsp;&nbsp;&nbsp;&nbsp;"Ali, gospodaru, zar iskrenost u stvari ne znači da onaj koji govori veruje... da poseduje veru u ono što je rečeno?"
<BR>&nbsp;&nbsp;&nbsp;&nbsp;&nbsp;"Da, ali Siajnok takođe sadrži zamisao svetlosti poput one koja otkriva stvarnost. Nastavljaš da isijavaš svetlost na ono što vidiš."
<BR>&nbsp;&nbsp;&nbsp;&nbsp;&nbsp;"Stvarnost... to je u velikoj meri dvoznačna reč, gospodaru."
<BR>&nbsp;&nbsp;&nbsp;&nbsp;&nbsp;"Zaista! Ali Siajnok se tako ne upotrebljava za vrenje, jer stvarnost - ili verovanje da poznaješ stvanost, što je isto - uvek izaziva vrenje u vaseljeni."
<BR>&nbsp;&nbsp;&nbsp;&nbsp;&nbsp;"I sve to je sadržano samo u jednoj jedinoj reči, gospodaru?"
<BR>&nbsp;&nbsp;&nbsp;&nbsp;&nbsp;"I još više! Siajnok takođe sadrži poziv na molitvu i ime anđela zapisničara, Sihaje, čija je dužnost da ispituje novoumrle."
<BR>&nbsp;&nbsp;&nbsp;&nbsp;&nbsp;"To je veliki teret za jednu reč, gospodaru."
<BR>&nbsp;&nbsp;&nbsp;&nbsp;&nbsp;"Reči mogu poneti svaki teret koji poželimo. Potrebna je samo saglasnost i tradicija na kojoj bi se gradile."
<BR>&nbsp;&nbsp;&nbsp;&nbsp;&nbsp;"Zašto ovo ne smem pominjati pred Ribogovornicama, gospodaru?"
<BR>&nbsp;&nbsp;&nbsp;&nbsp;&nbsp;"Jer se ta reč čuva samo za njih. Vređa ih ako je otkrijem nekom muškarcu".
<BR>&nbsp;&nbsp;&nbsp;&nbsp;&nbsp;Dok je koračao pored Carskih Kola prema svetkovinskom gradu, Moneove usne stisnuše se u tanku crtu kada se ovoga prisetio. Mnogo puta otada čuo je Ribogovornice kakao pevaju Bogocaru u njegovom prisustvu. Čak je čudnoj reči dodao neka svoja značenja. Ona označava tajanstveno i prestiž. Moć. Ona priziva dopuštanje za delovanje u ime Boga.
<BR>&nbsp;&nbsp;&nbsp;&nbsp;&nbsp;"Siajnok! Siajnok! Siajnok!"
<BR>&nbsp;&nbsp;&nbsp;&nbsp;&nbsp;Reč je imala opor zvuk u Moneovim ušima.
<BR>&nbsp;&nbsp;&nbsp;&nbsp;&nbsp;Već su dobrano zašli u grad, gotovo do središnjeg trga. Zraci popodnevnog sunca padali su na povorku otpozadi, obasjavajući put. Istovremeno, podarivali su i sjajnost raznobojnoj odeći građana. Blistali su na visoko uzdignutim licima Ribogovornica koje su oivičavale put.
<BR>&nbsp;&nbsp;&nbsp;&nbsp;&nbsp;Hodajući pored kola zajedno sa stražarkama, Ajdaho suzbi u sebi prvu uznemirenost kada je video da se napev nastavlja. On se raspita o tome kod Ribogovornice koja je koračala pored njega.
<BR>&nbsp;&nbsp;&nbsp;&nbsp;&nbsp;"Ta reč nije za muškarce", reče ona. "Ali gospodar je ponekad objasni ponekom Dankanu."
<BR>&nbsp;&nbsp;&nbsp;&nbsp;&nbsp;Ponekom Dankanu! Već ranije ga je upitao o tome i uopšte mu se nije dopadalo tajanstveno izvrdavanje.
<BR>&nbsp;&nbsp;&nbsp;&nbsp;&nbsp;"Ubrzo ćeš saznati."
<BR>&nbsp;&nbsp;&nbsp;&nbsp;&nbsp;Ajdaho potisnu pojanje u pozadinu svesti dok je gledao unaokolo s radoznalošću nekog turiste. Pripremajući se za dužnost zapovednika straže, Ajdaho je proučio istoriju Ona, ustanovivši da deli Letovo nastrano zadovoljstvo zbog činjenice da u blizini protiče Ajdahova reka.
<BR>&nbsp;&nbsp;&nbsp;&nbsp;&nbsp;Nalazili su se u to vreme u jednoj od velikih otvorenih prostorija Citadele, kroz koju je prijatno strujao vazduh i ispunjavala je jutarnja svetlost. U toj prostoriji nalazili su se široki stolovi preko kojih su arhivari Ribogovornica raširile karte Sarera i Ona. Leto je dovezao kola na rampu sa koje je mogao da vidi karte. Ajdaho je stajao sa suprotne strane stola po kome su bile razbacane karte, proučavajući plan svetkovinskog grada.
<BR>&nbsp;&nbsp;&nbsp;&nbsp;&nbsp;"Čudan plan za jedan grad", razmišljao je Ajdaho.
<BR>&nbsp;&nbsp;&nbsp;&nbsp;&nbsp;"Glavna njegova svrha sastoji se u javnom prikazivanju
<BR>&nbsp;&nbsp;&nbsp;&nbsp;&nbsp;Bogocara."
<BR>&nbsp;&nbsp;&nbsp;&nbsp;&nbsp;Ajdaho podiže pogled prema člankovitom telu na kolima, sve do zakukuljenog lica. Pitao se da li će ikad moći da bez nelagodnosti pogleda tu neobičnu priliku.
<BR>&nbsp;&nbsp;&nbsp;&nbsp;&nbsp;"Ali toj svrsi služi jednom u deset godina", reče Ajdaho.
<BR>&nbsp;&nbsp;&nbsp;&nbsp;&nbsp;"Pri Velikoj Deobi, da."
<BR>&nbsp;&nbsp;&nbsp;&nbsp;&nbsp;"A u međuvremenu ga jednostavno zatvoriš?"
<BR>&nbsp;&nbsp;&nbsp;&nbsp;&nbsp;"Tamo se nalaze ambasade, kancelarije trgovaca, škole Ribogovornica, službe i službenici za održavanje, muzeji i biblioteke."
<BR>&nbsp;&nbsp;&nbsp;&nbsp;&nbsp;"Koliko prostora svi oni zauzimaju?" Ajdaho udari zglavcima prstiju po karti. "Najviše desetinu celokupnog prostora grada?"
<BR>&nbsp;&nbsp;&nbsp;&nbsp;&nbsp;"Manje od toga."
<BR>&nbsp;&nbsp;&nbsp;&nbsp;&nbsp;Ajdahov pogled zamišljeno je lutao po karti.
<BR>&nbsp;&nbsp;&nbsp;&nbsp;&nbsp;"Ima li ovakav plan još kakvih svrha, gospodaru?"
<BR>&nbsp;&nbsp;&nbsp;&nbsp;&nbsp;"Sve je podređeno potrebi za javnim prikazivanjem moje ličnosti."
<BR>&nbsp;&nbsp;&nbsp;&nbsp;&nbsp;"Moraju postojati službenici, vladini radnici, čak i oni najniži. Gde oni žive?"
<BR>&nbsp;&nbsp;&nbsp;&nbsp;&nbsp;"Većinom u predgrađima."
<BR>&nbsp;&nbsp;&nbsp;&nbsp;&nbsp;Ajdaho upre prstom u kartu. "A ovi stanovi?"
<BR>&nbsp;&nbsp;&nbsp;&nbsp;&nbsp;"Obrati pažnju na balkone, Dankane."
<BR>&nbsp;&nbsp;&nbsp;&nbsp;&nbsp;"Posvuda su oko trga." On se nagnu kako bi bolje video rasprostrtu kartu. "Pa, taj trg ima najmanje dva kilometra u prečniku."
<BR>&nbsp;&nbsp;&nbsp;&nbsp;&nbsp;"Obrati pažnju na to kako su balkoni stepenasto poređani jedan iznad drugog, sve do samog kubeta. U tim kubetima stanuje elita."
<BR>&nbsp;&nbsp;&nbsp;&nbsp;&nbsp;"I svi oni mogu da te vide dole na trgu?"
<BR>&nbsp;&nbsp;&nbsp;&nbsp;&nbsp;"Ne dopada ti se to?"
<BR>&nbsp;&nbsp;&nbsp;&nbsp;&nbsp;"Ne postoji čak ni neko energetsko polje koje bi te zaštitilo!"
<BR>&nbsp;&nbsp;&nbsp;&nbsp;&nbsp;"Predstavljam baš izazovnu metu, zar ne?"
<BR>&nbsp;&nbsp;&nbsp;&nbsp;&nbsp;"Zašto to činiš?"
<BR>&nbsp;&nbsp;&nbsp;&nbsp;&nbsp;"Postoji jedan divan mit u vezi sa planom Ona. Ja ga potkrepljujem i razvijam. Priča se da je na tom mestu nekada živeo narod čiji je vladar morao da jednom godišnje, u potpunom mraku, bez oružja ili štita, prošeta među svojim podanicima. Mitski vladar nosio je luminiscentno odelo dok je išao kroz gomilu obavijenu tamom. A njegovi podanici su za tu priliku bili odeveni u crno i nikada ih niko nije pretraživao da bi otkrio nose li oružje.
<BR>&nbsp;&nbsp;&nbsp;&nbsp;&nbsp;"Kakve to veze ima sa Onom i tobom?"
<BR>&nbsp;&nbsp;&nbsp;&nbsp;&nbsp;"Pa, očigledno je da je vladar, ako bi preživio taj put, bio dobar."
<BR>&nbsp;&nbsp;&nbsp;&nbsp;&nbsp;"Ni ti ne vršiš pretragu, tragajući za oružjem?"
<BR>&nbsp;&nbsp;&nbsp;&nbsp;&nbsp;"Ne otvoreno."
<BR>&nbsp;&nbsp;&nbsp;&nbsp;&nbsp;"I ti misliš da te ljudi projektuju u taj mit." To nije bilo pitanje.
<BR>&nbsp;&nbsp;&nbsp;&nbsp;&nbsp;"Mnogi to čine."
<BR>&nbsp;&nbsp;&nbsp;&nbsp;&nbsp;Ajdaho podiže pogled prema Letovom licu duboko uvučenom u sivu kukuljicu. Potpuno plave oči bezizražajno su mu uzvraćale pogled.
<BR>&nbsp;&nbsp;&nbsp;&nbsp;&nbsp;Melanžne oči, pomisli Ajdaho. Ali rekao je da je potpuno prestao da uzima začin. Sopstveno telo ga je snabdevalo potrebnom količinom ove supstance.
<BR>&nbsp;&nbsp;&nbsp;&nbsp;&nbsp;"Tebi se ne dopada moja sveta skarednost, moja prisilna mirnoća", reče Leto.
<BR>&nbsp;&nbsp;&nbsp;&nbsp;&nbsp;"Ne dopada mi se kada izigravaš Boga."
<BR>&nbsp;&nbsp;&nbsp;&nbsp;&nbsp;"Bog može da vodi carstvo poput dirigenta što kroz stavove vodi simfoniju. Moje izvođenje ograničeno je jedino mojom vezanošću za Arakis. Moram dirigovati simfonijskim orkestrom odavde."
<BR>&nbsp;&nbsp;&nbsp;&nbsp;&nbsp;Ajdaho zavrte glavom i još jednom se zagleda u plan grada.
<BR>&nbsp;&nbsp;&nbsp;&nbsp;&nbsp;"Kakvi su ovo stanovi iza kubeta?"
<BR>&nbsp;&nbsp;&nbsp;&nbsp;&nbsp;"Za naše pasetioce. Udobnost je tu manja."
<BR>&nbsp;&nbsp;&nbsp;&nbsp;&nbsp;"Oni ne mogu da vide trg."
<BR>&nbsp;&nbsp;&nbsp;&nbsp;&nbsp;"Mogu. Iksijanski uređaj uspešno projektuje moju sliku i u te odaje."
<BR>&nbsp;&nbsp;&nbsp;&nbsp;&nbsp;"Ali unutrašnji prsten gleda pravo dole na tebe. Kako ulaziš na trg?"
<BR>&nbsp;&nbsp;&nbsp;&nbsp;&nbsp;"Pozornica za prikazivanje uzdiže se iz središta kako bi me iznela pred moj narod."
<BR>&nbsp;&nbsp;&nbsp;&nbsp;&nbsp;"Da kliču?" Ajdaho je gledao Leta pravo u oči.
<BR>&nbsp;&nbsp;&nbsp;&nbsp;&nbsp;"Dozvoljeno im je da kliču."
<BR>&nbsp;&nbsp;&nbsp;&nbsp;&nbsp;"Vi Atreidi uvek sebe vidite kao deo istorije."
<BR>&nbsp;&nbsp;&nbsp;&nbsp;&nbsp;"Kako je mudro od tebe, Ajdaho, što razumeš značenje klicanja."
<BR>&nbsp;&nbsp;&nbsp;&nbsp;&nbsp;Ajdaho se vrati proučavanju plana grada. "Škole Ribogovornica su ovde?"
<BR>&nbsp;&nbsp;&nbsp;&nbsp;&nbsp;"Ispod tvoje leve šake, da. To je akademija na koju je Siona bila paslata radi školovanja. Imala je tada deset godina."
<BR>&nbsp;&nbsp;&nbsp;&nbsp;&nbsp;"Siona... moram o njoj saznati nešto više", zamišljeno reče Ajdaho.
<BR>&nbsp;&nbsp;&nbsp;&nbsp;&nbsp;"Uveravam te da ama baš ništa neće stajati na putu toj tvojoj želji."
<BR>&nbsp;&nbsp;&nbsp;&nbsp;&nbsp;Dok je koračao u carskoj povorci Ajdaha trže iz sanjarenja slabljenje pojanja Ribogovornica. Ispred njega Carska Kola počeše da se spuštaju u odaje ispod trga, niz dugačku rampu. Ajdaho, koji je još stajao na suncu, podiže pogled i poče njime da kruži po blistavim kubetima; bila je to stvarnost za koju ga karte nisu pripremile. Ljudi su ispunili balkone velikog prstena oko trga; bili su tihi i netremice su posmatrali procesiju.
<BR>&nbsp;&nbsp;&nbsp;&nbsp;&nbsp;Povlašćeni ne kliču, pomisli Ajdaho. Muk ljudi na balkonima ispuni Ajdaha zebnjom.
<BR>&nbsp;&nbsp;&nbsp;&nbsp;&nbsp;On stupi u tunel-rampu i vrata im sakriše trg. Pojanje Ribogovornica zamre čim je počeo da se spušta u dubinu. Bat marširajućih stopala bio je čudno pojačan.
<BR>&nbsp;&nbsp;&nbsp;&nbsp;&nbsp;Radoznalost smeni osećaj nelagodne zebnje. Ajdaho se osvrnu oko sebe. Cev sa ravnim dnom bila je veštački osvetljena i široka, veoma široka. Ajdaho proceni da bi sedamdeset ljudi moglo uporedo da umaršira u utrobu trga. Tu nije bilo gomile koja je pozdravljala, već samo proređen stroj Ribogovornica koje nisu pojale već su se zadovoljavale time da samo netremice zure u svog Boga koji prolazi.
<BR>&nbsp;&nbsp;&nbsp;&nbsp;&nbsp;Sećanje na mape predoči Ajdahu postavku ovog ogromnog kompleksa ispod trga - privatnog grada u gradu, mesta na koje samo Bogocar, dvorani i Ribogovornice mogu poći bez pratnje. Ali karte mu ništa nisu rekle o debelim stubovima, osećanju masivnosti, čuvanim prostorima, utvarnoj tišini narušavanoj jedino batom karaka i škripom Letovih kola.
<BR>&nbsp;&nbsp;&nbsp;&nbsp;&nbsp;Ajdaho iznenada pogleda u Ribogovornice duž puta i shvati da im se usta skladno pomeraju, izgovarajući nemo jednu reč. Prepoznao ju je:
<BR>&nbsp;&nbsp;&nbsp;&nbsp;&nbsp;"Siajnok."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
