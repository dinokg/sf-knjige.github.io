<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Slobodnjačko religijsko prilagođenje predstavlja, dakle, izvor onoga u čemu mi danas vidimo 'Stubove Vaseljene', čiji su Kvizara Tafvidi među nama, sa znamenjima, dokazima i proročanstvom. Oni nam donose arakensko mističko sjedinjenje, čiju duboku lepotu simbolizuje uzbudljiva muzika, sazdana u starim oblicima, ali prožeta novim buđenjem. Ko još nije čuo 'Starčevu himnu' i ima li takvog čoveka na koga ona nije snažno delovala?
<BR>
<BR>&nbsp;&nbsp;&nbsp;&nbsp;&nbsp;Vučem noge kroz pustinju
<BR>&nbsp;&nbsp;&nbsp;&nbsp;&nbsp;gde fatamorgana treperi poput roja.
<BR>&nbsp;&nbsp;&nbsp;&nbsp;&nbsp;Pohlepan slave, gramziv na opasnost,
<BR>&nbsp;&nbsp;&nbsp;&nbsp;&nbsp;tumaram obzorjima al-Kalaba,
<BR>&nbsp;&nbsp;&nbsp;&nbsp;&nbsp;posmatrajući kako vreme ruši planine
<BR>&nbsp;&nbsp;&nbsp;&nbsp;&nbsp;u traganju i žudnji za mnom.
<BR>&nbsp;&nbsp;&nbsp;&nbsp;&nbsp;I videh vrapce kako brzo doleću,
<BR>&nbsp;&nbsp;&nbsp;&nbsp;&nbsp;smelije od vuka što kidiše.
<BR>&nbsp;&nbsp;&nbsp;&nbsp;&nbsp;Rasprhnuše se po krošnjama moje mladosti.
<BR>&nbsp;&nbsp;&nbsp;&nbsp;&nbsp;Tad začuh jato na mojim granama,
<BR>&nbsp;&nbsp;&nbsp;&nbsp;&nbsp;ali me dočepaše njihovi kljunovi i kandže.
<BR>
<BR>&nbsp;&nbsp;&nbsp;&nbsp;&nbsp;Iz 'Arakiskog buđenja' princeze Irulan
<BR>
<BR>&nbsp;&nbsp;&nbsp;&nbsp;&nbsp;Čovek je puzao preko vrha dine. Predstavljao je zrnce prašine uhvaćeno u sjaju podnevnog sunca. Bio je odeven samo u poderane ostatke juba-ogrtača, tako da mu je vrelina dopirala do kože kroz dronjke. Kapuljača je bila otrgnuta sa ogrtača, ali čovek je kao zamenu napravio turban od poderanih traka odeće. Iz turbana su virili čuperci peščane kose, istovetne sa retkom bradom i gustim obrvama. Ispod potpuno plavih očiju, duž obraza su se pružali ostaci tamnih mrlja. Slepljeno ulegnuće na brkovima i bradi ukazivalo je na mesto gde se cev pustinjskog odela pružala od nosa do sabirnice za vodu.
<BR>&nbsp;&nbsp;&nbsp;&nbsp;&nbsp;Čovek se zaustavio na pola puta preko kreste dine, ruku opruženih prema kliskom obronku. Krv mu se zgrušala na leđima, rukama i nogama. Sloj žućkastozelenog peska nahvatao se na rane. Lagano je podvio ruke poda se, odupro se o njih, pridigao i počeo u tom stavu da se njiše napred-nazad. Čak se i u toj, gotovo nekontrolisanoj kretnji moglo razabrati nekada odmereno držanje.
<BR>&nbsp;&nbsp;&nbsp;&nbsp;&nbsp;"Ja sam Liet-Kines", reče on, obrativši se pustom obzorju glasom koji je sada predstavljao samo hrapavu karikaturu negdašnje snage. "Ja sam planetolog Njegovog carskog veličanstva", prošaputa on, "planetni ekolog Arakisa. Ja sam nadzornik ove zemlje."
<BR>&nbsp;&nbsp;&nbsp;&nbsp;&nbsp;Zatetura se i pade postrance na skorenu površinu obronka dine okrenutog vetru. Šake mu se malaksalo zariše u pesak.
<BR>&nbsp;&nbsp;&nbsp;&nbsp;&nbsp;Ja sam nadzornik ovog peska, pomisli on.
<BR>&nbsp;&nbsp;&nbsp;&nbsp;&nbsp;Tog trenutka mu postade jasno da se nalazi u poluošamućenom stanju, da se mora zakopati u pesak, pronaći neki srazmerno hladan sloj i prekriti se njime. Ali, još je osećao guste, sladunjave estere prezačinskog džepa, koji se nalazio negde pod tim peskom. Bolje od bilo kog drugog Slobodnjaka poznavao je opasnosti koje su se u tome krile. Činjenica da je mogao da namiriše prezačinsku masu značila je da se gasovi duboko pod peskom nalaze blizu eksplozivnog pritiska. Morao je što pre da se skloni odavde.
<BR>&nbsp;&nbsp;&nbsp;&nbsp;&nbsp;Ruke stadoše da mu slabašno grebu po padini dine.
<BR>&nbsp;&nbsp;&nbsp;&nbsp;&nbsp;Jedna misao mu tada blesnu u svesti - jasna, određena: Pravo bogatstvo svake planete ogleda se u njenim predelima, a na te predele možemo da utičemo posredstvom temeljne civilizacijske delatnosti - zemljoradnje.
<BR>&nbsp;&nbsp;&nbsp;&nbsp;&nbsp;A onda pomisli kako je čudno što um, dugo usredsređen na neku stvar, teško može da je se oslobodi. Harkonenovi vojnici ostavili su ga ovde bez vode i pustinjskog odela, uvereni da će ga dokrajčiti crvi, ako ga pustinja poštedi. Činilo im se zabavno da ga ostave da polako umire pod bezličnim dejstvom planete.
<BR>&nbsp;&nbsp;&nbsp;&nbsp;&nbsp;Harkoneni su uvek nanovo otkrivali kako je teško ubiti Slobodnjaka, pomisli on. Mi ne umiremo lako. Trebalo je da sam do sada već mrtav... Uskoro ću biti... ali ne mogu prestati da budem ekolog.
<BR>&nbsp;&nbsp;&nbsp;&nbsp;&nbsp;"Najvažnija funkcija ekologije jeste razumevanje posledica."
<BR>&nbsp;&nbsp;&nbsp;&nbsp;&nbsp;Glas ga je šokirao zato što ga je prepoznao i zato što je znao da je onaj ko ga je posedovao odavno mrtav. Bio je to glas njegovog oca, koji je radio ovde kao planetolog pre njega - glas davno umrlog oca, poginulog prilikom odrona kod Gipsanog Bazena.
<BR>&nbsp;&nbsp;&nbsp;&nbsp;&nbsp;"Gadno si se uvalio, sine", reče mu otac. "Morao si da shvatiš do kakvih će posledica dovesti pružanje pomoći detetu tog Vojvode."
<BR>&nbsp;&nbsp;&nbsp;&nbsp;&nbsp;Potpuno sam ošamućen, pomisli Kines.
<BR>&nbsp;&nbsp;&nbsp;&nbsp;&nbsp;Izgledalo je da glas dopire sa desne strane. Kines zari lice u pesak, okrećući se da pogleda u tom pravcu; ali tamo nije bilo ničega izuzev oblog prevoja dine, po kojoj su igrali vragovi toplote pri punom bleštanju sunca.
<BR>&nbsp;&nbsp;&nbsp;&nbsp;&nbsp;"Što ima više života u datom sistemu, to je više i legla za život", reče mu otac. Sada je glas dopro sa leve strane, negde iza njega.
<BR>&nbsp;&nbsp;&nbsp;&nbsp;&nbsp;Zašto se vrti oko mene?, upita se Kines. Zar ne želi da ga vidim?
<BR>&nbsp;&nbsp;&nbsp;&nbsp;&nbsp;"Život poboljšava sposobnost prirodne sredine da sadrži život", reče mu otac. "Život čini dostupnijom neophodnu hranu, vezuje znatno više energije u sistem putem beskrajno složenih i prepletenih odnosa između mnogobrojnih organizama."
<BR>&nbsp;&nbsp;&nbsp;&nbsp;&nbsp;Zašto se drži kao pijan plota iste teme, upita se Kines. Znao sam to još kao desetogodišnjak.
<BR>&nbsp;&nbsp;&nbsp;&nbsp;&nbsp;Pustinjski sokoli koji su, kao i većina zverinja na ovom svetu, bili lešinari, počeše da kruže iznad njega. Kines primeti kako mu jedna senka skliznu pokraj ruke i preduze napor da glavu okrene naviše. Ptičurine su mu ličile na nejasne mrlje spram srebrnoplavog neba - udaljene, čađave pege koje lete nad njim.
<BR>&nbsp;&nbsp;&nbsp;&nbsp;&nbsp;"Mi se bavimo uopštavanjima", reče mu otac. "Nije moguće jasno razgraničiti probleme planetnih razmera. Planetologija je nauka rezanja i uklapanja."
<BR>&nbsp;&nbsp;&nbsp;&nbsp;&nbsp;Šta to pokušava da mi kaže?, upita se Kines. Da ne postoji, možda, neka posledica koju sam propustio da uočim?
<BR>&nbsp;&nbsp;&nbsp;&nbsp;&nbsp;Obrazi mu ponovo klonuše u vreo pesak, a nozdrve mu zapahnu miris spržene stene ispod prezačinskih gasova. Neki logički deo njegovog uma oformi pitanje: Iznad mene lete lešinari. Možda će ih primetiti neki od mojih Slobodnjaka i doći da izvide u čemu je stvar.
<BR>&nbsp;&nbsp;&nbsp;&nbsp;&nbsp;"Delatnom planetologu najvažnije oruđe su ljudska bića", reče mu otac. "Moraš da neguješ ekološku pismenost među ljudima. To je razlog što sam stvorio potpuno novu ekološku azbuku."
<BR>&nbsp;&nbsp;&nbsp;&nbsp;&nbsp;Ponavlja stvari koje mi je kazao dok sam još bio dete, pomisli Kines.
<BR>&nbsp;&nbsp;&nbsp;&nbsp;&nbsp;Počelo je da mu biva zima, ali onaj ugao logike u njegovom umu reče mu: Sunce je još visoko na nebu. Nemaš pustinjsko odelo i vrućina ti je; sunce ti crpe vlagu iz tela.
<BR>&nbsp;&nbsp;&nbsp;&nbsp;&nbsp;Prsti mu se slabašno zariše u pesak.
<BR>&nbsp;&nbsp;&nbsp;&nbsp;&nbsp;Mogli su da mi ostave bar pustinjsko odelo!
<BR>&nbsp;&nbsp;&nbsp;&nbsp;&nbsp;"Prisustvo vlage u vazduhu pomaže da se spreči prebrzo isparavanje živih tela", reče mu otac.
<BR>&nbsp;&nbsp;&nbsp;&nbsp;&nbsp;Zašto neprekidno ponavlja očiglednosti, upita se Kines.
<BR>&nbsp;&nbsp;&nbsp;&nbsp;&nbsp;Pokušao je da razmišlja o vlazi u vazduhu - travi koja prekriva ovu dinu... otvorenoj vodi negde pod njim, dugačkom kanalu koji vodi kroz pustinju, drvoredu koji ga oivičava. Nikada nije video vodu otvorenu prema nebu izuzev u ilustracijama knjiga. Otvorena voda... voda za navodnjavanje... potrebno je pet hiljada kubnih metara vode da bi se navodnio jedan hektar zemljišta u sezoni rasta žitarica, priseti se.
<BR>&nbsp;&nbsp;&nbsp;&nbsp;&nbsp;"Naš prvi cilj na Arakisu", reče mu otac, "jeste stvaranje travnatih područja. Počećemo sa ovim mutiranim oblicima sušne trave. A kada vežemo vlagu u travnate terene, preći ćemo na pošumljavanje uzvisina; zatim nam predstoji otvaranje nekoliko vodnih bazena - najpre malih i smeštenih duž pravca strujanja glavnih vetrova; istom trasom postavićemo sabirnice vlage, da bi oduzele vetru ono što je ukrao. Moramo stvoriti pravi južni vetar - vlažni vetar - ali niklada se nećemo osloboditi zavisnosti sabirnica vetra."
<BR>&nbsp;&nbsp;&nbsp;&nbsp;&nbsp;I dalje mi drži predavanje, pomisli Kines. Zašto malo ne zaćuti? Zar ne vidi da umirem?
<BR>&nbsp;&nbsp;&nbsp;&nbsp;&nbsp;"Uskoro ćeš umreti", reče mu otac, "ukoliko se ne skloniš sa usključalog grotla koje se nalazi tačno pod tobom. Tu je i ti dobro znaš. Osećaš prezačinske gasove. Svestan si da mali tvorci počinju da gube deo svoje vode u toj masi."
<BR>&nbsp;&nbsp;&nbsp;&nbsp;&nbsp;Pomisao na vodu pod njim bila je zaluđujuća. Lako je mogao da je predoči: smežurane polubiljke-poluživotinje, mali tvorci, zapreli su je u slojeve porozne stene - a onda mala naprslina kroz koju pokulja svež kladenac najbistrije, čiste, tečne, okrepljujuće vode...
<BR>&nbsp;&nbsp;&nbsp;&nbsp;&nbsp;Prezačinska masa!
<BR>&nbsp;&nbsp;&nbsp;&nbsp;&nbsp;On udahnu vazduh, a težak, sladunjav miris ispuni mu pluća. Postao je znatno gušći nego malo pre.
<BR>&nbsp;&nbsp;&nbsp;&nbsp;&nbsp;Kines se podiže na kolena, začuvši ptičje kričanje i žurni lepet krila.
<BR>&nbsp;&nbsp;&nbsp;&nbsp;&nbsp;Ovo je začinska pustinja, pomisli on. U blizini mora da ima Slobodnjaka, čak i usred bela dana. Sigurno će primetiti ptičurine i doći da izvide u čemu je stvar.
<BR>&nbsp;&nbsp;&nbsp;&nbsp;&nbsp;"Kretanje zemljom predstavlja neophodnost životinjskog života", reče mu otac. "Nomadi podležu istoj potrebi. Pravci tih migracija uslovljeni su neprekidnim potrebama za vodom, hranim, mineralima. Moramo podvrći kontroli to kretanje, ukrotiti ga za naše potrebe."
<BR>&nbsp;&nbsp;&nbsp;&nbsp;&nbsp;"Umukni, starče", promrmlja Kines.
<BR>&nbsp;&nbsp;&nbsp;&nbsp;&nbsp;"Moramo na Arakisu preduzeti nešto što još nikada nije preduzeto u planetnim razmerama", reče mu otac. "Moramo da upotrebimo čoveka kao konstruktivnu ekološku silu - da odomaćimo prilagođeni zemaljski oblik života: biljku ovde, životinju tamo, pa onda čoveka - moramo preobraziti vodni ciklus, preoblikovati ceo predeo i teren."
<BR>&nbsp;&nbsp;&nbsp;&nbsp;&nbsp;"Umukni!" zakrešta Kines.
<BR>&nbsp;&nbsp;&nbsp;&nbsp;&nbsp;"Upravo su migracione linije bile te koje su nam prve ukazale na odnos između crva i začina", reče mu otac.
<BR>&nbsp;&nbsp;&nbsp;&nbsp;&nbsp;Crv, pomisli Kines, obuzet iznenadnom nadom. Tvorac će neizostavno doći kada mehur poda mnom bude prsnuo. Ali, ja nemam kuke. Kako da se popnem na velikog tvorca bez kuka?
<BR>&nbsp;&nbsp;&nbsp;&nbsp;&nbsp;Osetio je kako mu u razočarenju kopni i ono malo preostale snage. Voda je tako blizu - samo stotinak metara ispod njega; crv će sigurno doći, ali nema načina da se on uhvati na površini i iskoristi.
<BR>&nbsp;&nbsp;&nbsp;&nbsp;&nbsp;Kines se ponovo skljoka na pesak i pade u plitko udubljenje koje je izdubio svojim pokretima. Osetio je vrelinu peska na levom obrazu, ali ta senzacija bila je nekako daleka.
<BR>&nbsp;&nbsp;&nbsp;&nbsp;&nbsp;"Prirodna sredina Arakena pretvorila se u evolucionu sredinu lokalnih oblika života", reče mu otac. "Baš je čudno što je svega nekoliko ljudi odvratilo pažnju sa začina i stiglo da se začudi zbog gotovo idealne ravnoteže vodonika, kiseonika i CO <SUB>2</SUB>, koja je veoma postojana ovde, bez obzira na odsustvo velikih biljnih površina. Postoji energetska sfera planete, koju treba uočiti i razumeti; njen proces je, doduše, nemilosrdan, ali je ipak proces. Postoji pukotina u njemu? Onda je nešto popunjava. Nauka zna za mnoštvo stvari koje postaju očigledne tek kada se objasne. Znao sam za postojanje malih tvoraca, duboko u pesku, znatno pre no što sam ih video."
<BR>&nbsp;&nbsp;&nbsp;&nbsp;&nbsp;"Molim te, prekini da mi držiš pridiku, oče", prošaputa Kines.
<BR>&nbsp;&nbsp;&nbsp;&nbsp;&nbsp;Jedan soko spusti se na pesak pored njegove ispružene ruke. Kines vide kako ptica skuplja krila i povija glavu da bi ga osmotrila. On sakupi poslednju snagu i zakrešta na nju. Ptica odskoči dva koraka, ali ne odvrati pogled od njega.
<BR>&nbsp;&nbsp;&nbsp;&nbsp;&nbsp;"Ljudi i radovi koje su obavljali predstavljali su pogubnu boljku za površine planeta do sada", reče mu otac. "Priroda teži da pruži kompenzaciju za te bolesti, da ih iskoreni ili obuzda, da ih ugradi u sistem na svoj način."
<BR>&nbsp;&nbsp;&nbsp;&nbsp;&nbsp;Soko pognu glavu, raširi krila, pa ih ponovo skupi. Zatim upravi pažnju na ispruženu ruku.
<BR>&nbsp;&nbsp;&nbsp;&nbsp;&nbsp;Kines otkri da više nema snage da zagrakće na ptičurinu.
<BR>&nbsp;&nbsp;&nbsp;&nbsp;&nbsp;"Istorijski sistem uzajamnog pljačkanja i otimanja prekida se ovde na Arakisu", reče mu otac. "Ne možeš unedogled nastaviti da kradeš ono što je potrebno, ne vodeći pri tom računa o onima koji dolaze posle tebe. Fizička svojstva planete zapisana su u ekonomskim i političkim dokumentima. Ti dokumenti sada su pred nama i naš smer je očigledan."
<BR>&nbsp;&nbsp;&nbsp;&nbsp;&nbsp;Nikada nije prestao da mi drži predavanja, pomisli Kines. Predavanja, predavanja, predavanja - uvek predavanja.
<BR>&nbsp;&nbsp;&nbsp;&nbsp;&nbsp;Soko cupnu korak bliže Kinesovoj ispruženoj ruci, a zatim okrenu glavu najpre na jednu, pa na drugu stranu, odmerivši pogledom izloženo meso.
<BR>&nbsp;&nbsp;&nbsp;&nbsp;&nbsp;"Arakis je planeta jedne žetve", reče mu otac. "Jedne žetve. Ona izdržava vladajuću klasu koja živi na način kako su vladajuće klase živele u svim vremenima, dok, pod njom, poluljudska masa polurobova tavori svoj vek na bednim ostacima. Upravo te mase i ti ostaci privlače našu pažnju. Njihova vrednost znatno je veća nego što se podozrevalo."
<BR>&nbsp;&nbsp;&nbsp;&nbsp;&nbsp;"Ne obraćam pažnju na tebe, oče", prošaputa Kines. "Odlazi!"
<BR>&nbsp;&nbsp;&nbsp;&nbsp;&nbsp;Istovremeno kroz glavu mu prođe: U blizini mora da se nalazi neki od mojih Slobodnjaka. Sigurno će primetiti ove ptičurine. Poći će da izvide stvar, ako ni zbog čega drugog, ono da provere ima li slobodne vlage.
<BR>&nbsp;&nbsp;&nbsp;&nbsp;&nbsp;"Masa Arakisa znaće da je cilj svega što činimo to da ovim kopnom poteče voda", reče mu otac. "Većina njih će, razume se, imati samo polumističnu predstavu o tome kako mi to nameravamo da izvedemo. Mnogi će pomisliti da želimo da donesemo vodu sa neke druge planete, koja obiluje njome, ne shvativši da se tome protive ogromne razmere problema. No, neka misle šta im drago, sve dok nam veruju."
<BR>&nbsp;&nbsp;&nbsp;&nbsp;&nbsp;Još trenutak - i ustaću da mu kažem šta ja mislim o njemu, pomisli Kines. Stoji tu i drži mi predavanje umesto da mi pruži pomoć.
<BR>&nbsp;&nbsp;&nbsp;&nbsp;&nbsp;Ptica cupnu još korak bliže Kinesovoj ispruženoj ruci. A onda se još dva sokola spustiše na pesak iza ovoga.
<BR>&nbsp;&nbsp;&nbsp;&nbsp;&nbsp;"Religija i zakon moraju među našim masama biti jedno te isto", reče mu otac. "Čin neposlušnosti predstavljaće greh i nalagaće religijsko kažnjavanje. Od ovoga će korist biti dvostruka: tako će se povećati poslušnost i čestitost. Ne smemo, međutim, toliko zavisiti od čestitosti pojedinaca, koliko od čestitosti cele populacije."
<BR>&nbsp;&nbsp;&nbsp;&nbsp;&nbsp;Gde mi je populacija sada kada mi je potrebna, pomisli Kines. On prikupi svu preostalu snagu i pomeri ruku za širinu prsta prema najbližem sokolu. On odskoči natrag među svoje sadruge i sve tri ptice pripraviše se da polete.
<BR>&nbsp;&nbsp;&nbsp;&nbsp;&nbsp;"Naš raspored dostići će nivo prirodnog fenomena", reče mu otac. "Planetni život predstavlja ogromno, gusto, prepleteno tkanje. Biljne i životinjske razmene najpre će određivati sirove fizičke sile kojima ćemo mi manipulisati. Kada to uhvati korena, međutim, prvobitne promene postaće kontrolisani uticaji, usmereni u dobrom cilju - kojima ćemo se i mi morati da podredimo. Imaj na umu da nam je potrebno da kontrolišemo samo tri odsto površinske energije - samo tri odsto - da bismo celokupnu strukturu podveli pod naš samodovoljan sistem."
<BR>&nbsp;&nbsp;&nbsp;&nbsp;&nbsp;Zašto mi ne pomogneš, zapita Kines. Stalno isto: kada si mi najviše potreban, onda me izneveriš. Hteo je da okrene glavu, da pogleda u smeru očevog glasa, da ga zgromi pogledom. Ali, mišići odbiše da poslušaju naređenja koja su stizala iz mozga.
<BR>&nbsp;&nbsp;&nbsp;&nbsp;&nbsp;Kines primeti kako se soko pomerio. Približio mu se ruci, načinivši obazriv korak, dok su ga sudruzi prividno nezainteresovano čekali. Soko se zaustavi samo na pedalj od šake.
<BR>&nbsp;&nbsp;&nbsp;&nbsp;&nbsp;Potpuna jasnoća prože Kinesov um. Najednom mu pred oči stade ogroman potencijal za Arakis koji je njegovom ocu potpuno promakao. Mogućnosti koje su nicale na tom drugačijem putu nahrupiše kroz njega.
<BR>&nbsp;&nbsp;&nbsp;&nbsp;&nbsp;"Nema veće opasnosti za tvoje ljude do one koja će ih snaći ako dođu u ruke nekog Junaka", reče mu otac.
<BR>&nbsp;&nbsp;&nbsp;&nbsp;&nbsp;Čita mi misli!, prostruja Kinesu kroz glavu. Pa... neka, svejedno.
<BR>&nbsp;&nbsp;&nbsp;&nbsp;&nbsp;Poruke su već upućene u moja siečka sela, pomisli on. Ništa ih ne može zaustaviti. Ako je Vojvodin sin živ, oni će ga pronaći i zaštititi, shodno mom naređenju. Ženu mogu da odbace, dečakovu majku, ali njega će spasiti.
<BR>&nbsp;&nbsp;&nbsp;&nbsp;&nbsp;Soko cupnu još jednom i primače se na udaljenost sa koje je mogao preći u napad na ispruženu ruku. Ptica pognu glavu da bi bolje osmotrila mlohavo meso. A onda se naglo uspravi, podiže glavu uvis i uz reski krik prhne u vazduh, odletevši sa svojim sadruzima negde iznad Kinesove glave.
<BR>&nbsp;&nbsp;&nbsp;&nbsp;&nbsp;Došli su!, pomisli Kines. Moji Slobodnjaci su me našli!
<BR>&nbsp;&nbsp;&nbsp;&nbsp;&nbsp;A onda začu tutnjavu peska.
<BR>&nbsp;&nbsp;&nbsp;&nbsp;&nbsp;Svaki Slobodnjak dobro je poznavao taj zvuk i lako je mogao da ga razlikuje od šuma koji stvaraju crvi ili druga pustinjska stvorenja. Negde ispod njega, prezačinska masa akumulirala je dovoljno vode i organske materije iz malih tvoraca i dostigla kritičnu tačku svog neobuzdanog rasta. Džinovski mehur ugljen-dioksida nastao je duboko u nedrima peska i pohrlio nagore žestokom silinom, dok mu se u središtu mahnito okretao kovitlac prašine. On će razmeniti ono što se izleglo u peščanim dubinama za ono što se nalazilo na površini.
<BR>&nbsp;&nbsp;&nbsp;&nbsp;&nbsp;Kričeći zbog neuspeha, sokolovi su kružili nebom. Znali su šta se događa. Svaki pustinjski stvor znao je to.
<BR>&nbsp;&nbsp;&nbsp;&nbsp;&nbsp;I ja sam pustinjski stvor, pomisli Kines. Vidiš li me, oče? Ja sam pustinjski stvor.
<BR>&nbsp;&nbsp;&nbsp;&nbsp;&nbsp;Osetio je kako ga mehur podiže, kako se zatim rasprskava i kako ga kovitlac prašine obavija, vukući ga dole, sa sobom, u prohladnu tamu. Za trenutak, osećaj svežine i vlage predstavljao je blaženo olakšanje. A onda, dok ga je planeta ubijala, Kinesu pade na um da i otac i svi ostali naučnici nisu bili u pravu, da su najpostojanija načela Vaseljene proizvod pukog slučaja i greške.
<BR>&nbsp;&nbsp;&nbsp;&nbsp;&nbsp;Čak su i sokolovi to mogli da uvide.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
