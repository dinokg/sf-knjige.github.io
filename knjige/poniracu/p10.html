<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. INTERFERENCIJA
<P>&nbsp;&nbsp;&nbsp;&nbsp;&nbsp;Kada je dr Martini izišla iz svoje kabine i pošla tehničkim hodnicima ka odeljku za boravak Itija, smatrala je da koristi diskreciju, a ne šunjanje. Cevi i kablovi za komunikaciju bili su pričvršćeni za grube, neobrađene zidove. Kamen Hermesa blistao je od kondenzovane pare i odavao miris mokre stene dok su njeni koraci odzvanjali niz probijene hodnike.
<BR>&nbsp;&nbsp;&nbsp;&nbsp;&nbsp;Stigla je do hermetičkih vrata sa zelenom svetiljkicom nad dovratkom; bio je to stražnji ulaz u jednu od kabina za vanzemaljce. Kada je pritisnula senzornu ćeliju tik do njih, vrata su se smesta otvorila.
<BR>&nbsp;&nbsp;&nbsp;&nbsp;&nbsp;Blistavo, zelenkasto svetlo prolilo se kroz otvor - imitacija svetlosti Sunca koje se nalazilo mnogo parseka odatle. Jednom rukom zaklonila je oči dok je drugom vadila naočari za Sunce iz džepa i tek kad ih je stavila osvrnula se po sobi.
<BR>&nbsp;&nbsp;&nbsp;&nbsp;&nbsp;Na zidovima je videla mrežaste tapiserije koje su prikazivale viseće vrtove i vanzemaljski grad na ivici planinskog venca. Grad se držao neravne litice, blistajući kao da se nalazi iza vodopada. Dr Martini je pomislila da gotovo čuje piskavu muziku kako joj bruji na ivici sluha. Da li time može objasniti što joj se dah ubrzao, a nervi napeli?
<BR>&nbsp;&nbsp;&nbsp;&nbsp;&nbsp;Bubakub je ustao sa svog jastuka kako bi je pozdravio. Njegovo sivo krzno sijalo je dok se gegao na kratkim nogama. Pod opalnim svetlom i gravitacijom od 1,4 g, koji su vladali u kabini, Bubakub je izgubio svaku 'ljupkost' koju je dr Martini videla u njemu ranije. Pilovo držanje povijenih nogu govorilo je o snazi.
<BR>&nbsp;&nbsp;&nbsp;&nbsp;&nbsp;Vanzemaljčeva usta pokretala su se oštrim trzajima. Glas koji je dopro iz Vodora bio je gladak i zvonak, iako su zvučale iskidano i razdvojeno.
<BR>&nbsp;&nbsp;&nbsp;&nbsp;&nbsp;"Dobro. Lepo što ste došli."
<BR>&nbsp;&nbsp;&nbsp;&nbsp;&nbsp;Osetila je olakšanje. Predstavnik Biblioteke zvučao je opušteno. Lako mu se naklonila.
<BR>&nbsp;&nbsp;&nbsp;&nbsp;&nbsp;"Pozdrav, Pile Bubakub. Došla sam da pitam imate li nove poruke iz Ogranka Biblioteke."
<BR>&nbsp;&nbsp;&nbsp;&nbsp;&nbsp;Bubakub je otvorio usta puna zuba nalik na igle. "Hodite i sedite. Da, dobro što to pitate. Imam novu činje-nicu. Ali hodite. Prvo jedite i pijte."
<BR>&nbsp;&nbsp;&nbsp;&nbsp;&nbsp;Dr Martini je iskrivila lice dok je prolazila kroz polje promene gravitacije na pragu - to je uvek neprijatno iskustvo. U sobi se osećala kao da ima sedamdeset kilograma.
<BR>&nbsp;&nbsp;&nbsp;&nbsp;&nbsp;"Ne, hvala. Upravo sam jela. Sešću." Odabrala je stolicu predviđenu za ljude i pažljivo se spustila na nju. Niko ne bi trebalo da ima sedamdeset kilograma!
<BR>&nbsp;&nbsp;&nbsp;&nbsp;&nbsp;Pil se ponovo opružio na jastuk preko puta nje, tako da mu je medvedasta glava bila tik iznad njenih stopala. Pogledao ju je sitnim, crnim očima.
<BR>&nbsp;&nbsp;&nbsp;&nbsp;&nbsp;"Dobio sam ma-serom poruku iz La Paza. Kažu nema ništa o Sunčevim Duhovima. Apso-lut-no ništa. Možda to uopšte nije zbog seman-ti-ke. Možda je Ogranak pre-mali. To je mali, mali Ogranak, kao što često govorim. Ali neki ljudski zvanič-ni-ci mnogo će se buniti zbog nedos-tatka podataka."
<BR>&nbsp;&nbsp;&nbsp;&nbsp;&nbsp;Slegnula je ramenima. "Ja se ne bih brinula o tome. Samo će se pokazati da je premalo napora uloženo u čitav projekat Biblioteke. Veći ogranak, kakav je moja grupa zahtevala od samog početka, sigurno bi dao rezultate."
<BR>&nbsp;&nbsp;&nbsp;&nbsp;&nbsp;"Zatra-žio sam podatke sa Pila, vre-men-skim skokom. U Glavnom Ogranku ne može biti zbrke!"
<BR>&nbsp;&nbsp;&nbsp;&nbsp;&nbsp;"To je dobro", klimnula je glavom. "Ipak, brine me šta će Dvejn učiniti tokom tolikog odlaganja. Prepun je napola stvorenih pretpostavki o tome kako će razgovarati sa Duhovima. Bojim se da će, pipajući naslepo tamo dole, naći neki način da uvredi psi-bića tako duboko da ni čitava mudrost Biblioteke neće moći to da zaleći. Neophodno je da Zemlja ima dobre odnose sa najbližim susedima!"
<BR>&nbsp;&nbsp;&nbsp;&nbsp;&nbsp;Bubakub je malo podigao glavu i položio ruku na teme. "Trudite se da izle-čite dr Kep-lera?"
<BR>&nbsp;&nbsp;&nbsp;&nbsp;&nbsp;"Naravno", ukočeno je odgovorila. "Zapravo, ne mogu da razumem kako je sve dosad izbegavao Uslovnjaštvo. Dvejnov um je pun haosa, iako priznajem da je U-zbir unutar prihvatljivih vrednosti krive. Na Zemlji je prošao i slikovni test.
<BR>&nbsp;&nbsp;&nbsp;&nbsp;&nbsp;Mislim da sam ga sada sasvim dobro sredila. Ali izluđuje me to što ne uspevam da shvatim šta je njegov osnovni problem. Takvi napadi manične depresije liče na 'ludilo bleska' u kasnom dvadesetom i ranom dvadeset prvom veku, kada je društvo gotovo uništeno fizičkim dejstvima opšte buke. To je gotovo upropastilo industrijsku kulturu kada je bila na vrhuncu i dovelo do dugog razdoblja potiskivanja koje ljudi danas kratko zovu 'Birokratija'."
<BR>&nbsp;&nbsp;&nbsp;&nbsp;&nbsp;"Da. Čitao sam o poku-šaji-ma vaše rase da izvr-ši samou-bis-tvo. Čini mi se da je to kasni-je vreme bilo mirno. Ali to me se ne tiče. Imate sreće što ste bili nespo-sob-ni čak i za samou-bis-tvo.
<BR>&nbsp;&nbsp;&nbsp;&nbsp;&nbsp;Ali da ne dužimo. Šta je sa Kep-lerom?"
<BR>&nbsp;&nbsp;&nbsp;&nbsp;&nbsp;Pil nije dizao glas na kraju pitanja, ali činio je nešto sa njuškom... nekako je krivio pregibe koje je imao umesto usana... što je govorilo da pita - ne, da zahteva objašnjenje. Dr Martini je uzdrhtala.
<BR>&nbsp;&nbsp;&nbsp;&nbsp;&nbsp;Tako je osion, pomislila je. A svi ostali, izgleda, misle da je to samo mala nastranost. Zar su slepi za moć i pretnju koje donosi prisutvo ovog bića na Zemlji?
<BR>&nbsp;&nbsp;&nbsp;&nbsp;&nbsp;Još pod kulturnim šokom, oni vide malog, čovekolikog medveda. I to slatkog! Zar su moj šef i njegovi prijatelji u Savetu Konfederacije jedini koji umeju da prepoznaju demona iz dalekog svemira kada ga vide?
<BR>&nbsp;&nbsp;&nbsp;&nbsp;&nbsp;A zbog nečeg je meni zapalo da utvrdim šta je potrebno da se demon umilostivi i da istovremeno ućutkujem Dvejna i pokušavam da nađem razuman način za kontakt sa Sunčevim Duhovima! Neka mi Beskrajon pomogne!
<BR>&nbsp;&nbsp;&nbsp;&nbsp;&nbsp;Bubakub je još čekao odgovor.
<BR>&nbsp;&nbsp;&nbsp;&nbsp;&nbsp;"Pa, znam da je Dvejn rešio da otkrije tajnu Sunčevih Duhova bez pomoći vanzemaljaca. Deo njegovog osoblja prilično je rešen na to. Neću tvrditi da neki od njih pripadaju Kožama, ali prilično su tvrdoglavo ponosni."
<BR>&nbsp;&nbsp;&nbsp;&nbsp;&nbsp;"Možete li da ga odvra-tite od toga?" upitao je Bubakub. "Donosi nam elemen-te slučaj-nosti."
<BR>&nbsp;&nbsp;&nbsp;&nbsp;&nbsp;"Kao što je pozivanje Fejgina i njegovog prijatelja Demve? Oni izgledaju prilično bezopasno. Demvino iskustvo sa delfinima daje mu slabu, ali moguću priliku da bude koristan. A Fejgin je na glasu da ume sa tuđinskim rasama. Važno je da Dvejn ima sa kime da deli svoje paranoidne fantazije. Razgovaraću sa Demvom i zamoliću ga da ima razumevanja."
<BR>&nbsp;&nbsp;&nbsp;&nbsp;&nbsp;Bubakub je seo, naglim, istovremenim pokretom ruku i nogu. Ugnezdio se u novom položaju i pogledao dr Martini pravo u oči.
<BR>&nbsp;&nbsp;&nbsp;&nbsp;&nbsp;"Oni mi nisu važni. Fejgin je pasiv-ni roman-ti-čar. Demva izgleda kao budala. Kao i svi Fejgi-novi prija-te-lji.
<BR>&nbsp;&nbsp;&nbsp;&nbsp;&nbsp;Ne, više brinem zbog dvoje koji prave nevo-lje u bazi. Kada sam došao, nisam znao da je u oso-blje uključen i jedan čim. Novi-nar je omiljen među posa-dom baze i pravi mnogo buke. A čim je stal-no sa Kulom... pokuša-vaju-ći da ga 'oslo-bo-di', pa..."
<BR>&nbsp;&nbsp;&nbsp;&nbsp;&nbsp;"Je li Kula bio neposlušan? Mislila sam da je njegova podređenost samo..."
<BR>&nbsp;&nbsp;&nbsp;&nbsp;&nbsp;Bubakub je poskočio na jastuku i sikćući iskezio šiljate zube.
<BR>&nbsp;&nbsp;&nbsp;&nbsp;&nbsp;"Ne prekidaj, čoveče!" Njegov pravi glas postao je čujan prvi put otkako ga je dr Martini poznavala - piskavo cičanje, glasnije od Vodora, od koga su je zabolele uši.
<BR>&nbsp;&nbsp;&nbsp;&nbsp;&nbsp;Za trenutak je bila suviše zapanjena da bi se pomerila.
<BR>&nbsp;&nbsp;&nbsp;&nbsp;&nbsp;Bubakubovo kruto držanje počelo je polako da se opušta. Nakostrešeno krzno gotovo mu se odmah ponovo zagladilo.
<BR>&nbsp;&nbsp;&nbsp;&nbsp;&nbsp;"Izvi-nja-vam se, human-Marti-ni. Nisam smeo da se razbe-snim zbog obične neuč-tivo-sti pripad-nika obič-ne nezre-le rase."
<BR>&nbsp;&nbsp;&nbsp;&nbsp;&nbsp;Dr Martini je ponovo počela da diše, pokušavajući da ne načini nikakav zvuk.
<BR>&nbsp;&nbsp;&nbsp;&nbsp;&nbsp;Bubakub je opet seo. "Odgovor na vaše pitanje je odričan. Kula nije nigde pogre-šio. On zna da će njegova rasa biti još dugo podre-đena mojoj po Zakonima o Pokro-vi-teljstvu.
<BR>&nbsp;&nbsp;&nbsp;&nbsp;&nbsp;Ipak, loše je što taj dok-tor Džefri protura mit o pravima čak i kad je na duž-nosti. Vi ljudi morate nauči-ti da držite svoje ljubim-ce na uzi-ci, jer samo zbog dobre volje nas stari-jih uopšte ima-ju status razumnja-ka štiće-ni-ka.
<BR>&nbsp;&nbsp;&nbsp;&nbsp;&nbsp;A da oni nisu štiće-nici, šta biste vi ljudi bili?"
<BR>&nbsp;&nbsp;&nbsp;&nbsp;&nbsp;Bubakubovi zubi su za trenutak jasno sinuli kada je glasno sklopio usne.
<BR>&nbsp;&nbsp;&nbsp;&nbsp;&nbsp;Grlo dr Martini bilo je potpuno suvo. Pažljivo je birala reči. "Izvinjavam se zbog uvrede koju sam vam nanela, Pile Bubakub. Govoriću sa Dvejnom i možda će on uspeti da umiri Džefrija."
<BR>&nbsp;&nbsp;&nbsp;&nbsp;&nbsp;"A novi-nar?"
<BR>&nbsp;&nbsp;&nbsp;&nbsp;&nbsp;"Da, razgovaraću i sa Pjerom. Sigurna sam da on ne misli ništa loše. Neće više praviti nevolje."
<BR>&nbsp;&nbsp;&nbsp;&nbsp;&nbsp;"To bi bilo dobro", tiho je rekao Bubakubov Vodor. Ponovo je spustio dežmekasto telo na jastuk.
<BR>&nbsp;&nbsp;&nbsp;&nbsp;&nbsp;"Imamo velike zajed-nič-ke ciljeve, vi i ja. Nadam se da ćemo raditi uskla-đeno. Ali pamti-te ovo: naši načini mogu biti razli-či-ti. Činite šta možete ili ću morati, kao što vi kažete, da ubijem dve muve jednim udarcem."
<BR>&nbsp;&nbsp;&nbsp;&nbsp;&nbsp;Dr Martini je ponovo jedva klimnula glavom.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
