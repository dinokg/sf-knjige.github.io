<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. TURBULENCIJA
<P>&nbsp;&nbsp;&nbsp;&nbsp;&nbsp;Pod žućkastim svetlom holo-tanka dr Martini je stajala pred Keplerom, ponavljajući njegovo ime i prelazeći mu rukom ispred praznih očiju. Publika je ispunila podijum, žamoreći. Vanzemaljac Kula stajao je sam, zagledan u Keplera, a krupna obla glava njihala mu se na mršavim ramenima.
<BR>&nbsp;&nbsp;&nbsp;&nbsp;&nbsp;Džekob mu se obratio.
<BR>&nbsp;&nbsp;&nbsp;&nbsp;&nbsp;"Kula..." Pring kao da ga nije čuo. Njegove ogromne oči bile su zamagljene i Džekob je čuo štektavi zvuk, kao da iza Kulinih debelih usana cvokoću zubi.
<BR>&nbsp;&nbsp;&nbsp;&nbsp;&nbsp;Džekob se namrštio na tamnocrveno svetlo koje se izlivalo iz holo-tanka. Pošao je do Keplera, koji je stajao obuzet šokom, i blago mu uzeo kontrolni štap. Dr Martini ga nije ni primetila dok je uzalud pokušavala da privuče Keplerovu pažnju.
<BR>&nbsp;&nbsp;&nbsp;&nbsp;&nbsp;Posle nekoliko nesigurnih okretanja kontrola, Džekob je uspeo da slika izbledi i da se upale svetla u sobi. Sada je bilo lakše snaći se. Mora da su to i ostali osetili, pošto je žamor glasova oslabio.
<BR>&nbsp;&nbsp;&nbsp;&nbsp;&nbsp;DeSilva je podigla pogled sa telefona i ugledala Džekoba sa kontrolama u ruci. Nasmešila se u znak zahvalnosti. Potom je nastavila da telefonira, zasipajući napetim pitanjima osobu na drugom kraju linije.
<BR>&nbsp;&nbsp;&nbsp;&nbsp;&nbsp;Medicinska ekipa sa nosilima stigla je trkom. Po uputstvima dr Martini, položili su Keplera na čvrstu tkaninu i nežno ga izneli kroz masu okupljenu na ulazu.
<BR>&nbsp;&nbsp;&nbsp;&nbsp;&nbsp;Džekob je ponovo pogledao Kulu. Fejgin je uspeo da dogura stolicu tik iza Predstavnika Biblioteke i sada je pokušavao da ga nagovori da snedne. Šuškanje grana i piskava zvonjava zamrli su kada im je prišao Džekob.
<BR>&nbsp;&nbsp;&nbsp;&nbsp;&nbsp;"Verujem da je dobro", rekao je Kanten raspevanim glasom. "On je visoko empatična osoba i plašim se da će duboko žaliti zbog gubitna svog prijatelja Džefrija. To je česta reakcija mlađih rasa na smrt nekoga sa kim su bili bliski."
<BR>&nbsp;&nbsp;&nbsp;&nbsp;&nbsp;"Možemo li nešto da učinimo? Da li nas čuje?"
<BR>&nbsp;&nbsp;&nbsp;&nbsp;&nbsp;Kulin pogled nije bio usmeren. S druge strane, Džekob nikada nije mogao da razume njegov pogled. Vanzemaljac je i dalje cvokotao zubima.
<BR>&nbsp;&nbsp;&nbsp;&nbsp;&nbsp;"Verujem da nas čuje", odgovorio je Fejgin.
<BR>&nbsp;&nbsp;&nbsp;&nbsp;&nbsp;Džekob je uhvatio Kulu za ruku. Delovala je vrlo mršavo i meko. Kao da uopšte nije bilo kostiju.
<BR>&nbsp;&nbsp;&nbsp;&nbsp;&nbsp;"Hajde, Kula", rekao je. "Evo stolice, baš iza tebe. Svi ćemo se osećati mnogo bolje kada budeš seo."
<BR>&nbsp;&nbsp;&nbsp;&nbsp;&nbsp;Vanzemaljac je pokušao da odgovori. Debele usne su se razdvojile i iznenada je cvokotanje postalo vrlo glasno. Boja očiju mu se malko promenila dok je ponovo zatvarao usne. Drhtavo je klimnuo glavom i pustio da ga spuste u stolicu. Polako je zagnjurio oblu glavu u vitke ruke.
<BR>&nbsp;&nbsp;&nbsp;&nbsp;&nbsp;Empatija ili ne, bilo je nečeg jezivog u tako dubokom žaljenju vanzemaljca zbog smrti čoveka - dobro, šimpanze - koji mu je bio, sve do osnovne telesne biohemije, potpuni tuđinac; biće čiji su riboliki preci plivali u potpuno drugačijim morima i zurili u anaerobnom iznenađenju u svetlost potpuno drugačije zvezde.
<BR>
<BR>&nbsp;&nbsp;&nbsp;&nbsp;&nbsp;"Molim vas za malo pažnje!" Na platformi je stajala deSilva.
<BR>&nbsp;&nbsp;&nbsp;&nbsp;&nbsp;"Za one koji još nisu čuli: preliminarni izveštaji ukazuju da smo možda izgubili brod dr Džefrija u aktivnom području J-12, blizu sunčeve pege Džejn. To je samo preliminarni izveštaj, a dalja potvrda će morati da sačeka dok ne pregledamo telemetriju koju smo primili do nezgode."
<BR>&nbsp;&nbsp;&nbsp;&nbsp;&nbsp;Sa drugog kraja sobe Larok je počeo da maše kako bi privukao njenu pažnju. U jednoj ruci držao je malu steno-kameru, model sasvim drugačiji od onog koji mu je oduzet u pećini Sunčevog broda. Džekob se pitao zašto mu Kepler još nije vratio onu prvu.
<BR>&nbsp;&nbsp;&nbsp;&nbsp;&nbsp;"Gospođice deSilva", prekinuo ju je. "Hoće li biti moguće da i predstavnici štampe prisustvuju pregledu podataka? Trebalo bi da postoji zapis za javnost." Onako uzbuđen, potpuno je zaboravio naglasak. Zato je zastarelo oslovljavanje sa 'gospođice' zvučalo vrlo čudno.
<BR>&nbsp;&nbsp;&nbsp;&nbsp;&nbsp;DeSilva je zastala, ne gledajući ga. Zakoni o Svedocima vrlo su jasno govorili šta će biti sa onima koji spreče pristup i prisustvo sredstvima javnog informisanja bez 'pečata' Agencije za Registraciju Tajni. Ljudi iz ART-a, zaduženi da zakonom nameću poštenje, vrlo retko su davali dozvolu. Larok ju je očito saterao u ugao, ali nije navaljivao. Zasad.
<BR>&nbsp;&nbsp;&nbsp;&nbsp;&nbsp;"U redu. Posmatračka galerija Kontrolnog centra može da primi sve koji žele da dođu... izuzev", prostrelila je pogledom grupu članova posade koji su se okupili na vratima, "ljudi koji imaju posla." Završila je podizanjem obrve. Istog časa na vratima je počeo opšti pokret.
<BR>&nbsp;&nbsp;&nbsp;&nbsp;&nbsp;"Okupićemo se za dvadeset minuta", zaključila je i sišla sa platforme.
<BR>&nbsp;&nbsp;&nbsp;&nbsp;&nbsp;Članovi osoblja kolonije Hermes odmah su počeli da odlaze. Oni u zemljanskoj odeći, posetioci i novajlije, odlazili su laganije.
<BR>&nbsp;&nbsp;&nbsp;&nbsp;&nbsp;Larok je već nestao, bez sumnje u pravcu maserske stanice kako bi poslao vest na Zemlju.
<BR>&nbsp;&nbsp;&nbsp;&nbsp;&nbsp;Ostao je još Bubakub. Razgovarao je sa dr Martini pre početka sastanka, ali nije ušao u salu. Džekob se pitao gde se mali, medvedasti vanzemaljac nalazio za vreme predavanja.
<BR>&nbsp;&nbsp;&nbsp;&nbsp;&nbsp;Helen deSilva je prišla Džekobu i Fejginu.
<BR>&nbsp;&nbsp;&nbsp;&nbsp;&nbsp;"Kula je pravi mali Iti", tiho je rekla Džekobu. "Često se šalio da se tako lepo slaže sa Džefrijem zato što su obojica nisko na društvenoj lestvici i zato što su obojica nedavno sišla sa drveća." Sažaljivo je pogledala Kulu i spustila mu dlan na potiljak.
<BR>&nbsp;&nbsp;&nbsp;&nbsp;&nbsp;Kladim se da je to utešno, pomislio je Džekob.
<BR>&nbsp;&nbsp;&nbsp;&nbsp;&nbsp;"Tuga je prvenstveni pratilac mladosti", zašuštao je Fejgin, zvukom nalik na pesak nošen vetrom.
<BR>&nbsp;&nbsp;&nbsp;&nbsp;&nbsp;DeSilva je spustila ruku. "Džekobe, dr Kepler je ostavio pismena uputstva da se posavetujem sa tobom i Kantenom Fejginom ako mu se išta bude desilo."
<BR>&nbsp;&nbsp;&nbsp;&nbsp;&nbsp;"O?"
<BR>&nbsp;&nbsp;&nbsp;&nbsp;&nbsp;"Da, ser. Naravno, to uputstvo je od vrlo male pravne važnosti. Jedino sam obavezna da vas pozivam na sastanke osoblja. Ali očito je da nam je dobrodošla svaka vaša pomoć. Nadam se da ćete vas dvojica svakako doći na preslušavanje telemetrijskih podataka."
<BR>&nbsp;&nbsp;&nbsp;&nbsp;&nbsp;Džekob ju je razumeo. Kao komandant baze Hermes, ona snosi odgovornost za sve danas donete odluke. A od onih koji su prisutni na Merkuru, a imaju izvestan ugled, Larok je bio neprijateljski raspoložen, dr Martini jedva da trpi čitav projekat, a Bubakub predstavlja zagonetku. Ako Zemlja treba da čuje mnoge izveštaje o onom što se upravo dešava, u njenom interesu je da ima i ponekog prijatelja.
<BR>&nbsp;&nbsp;&nbsp;&nbsp;&nbsp;"Naravno", zazviždao je Fejgin. "Obojica ćemo biti počastvovani da pomognemo vašem osoblju."
<BR>&nbsp;&nbsp;&nbsp;&nbsp;&nbsp;DeSilva je ponovo pogledala Kulu i tiho ga upitala da li mu je dobro. Posle kratke pauze, vanzemaljac je podigao glavu i polako klimnuo. Cvokotanje je prestalo, ali oči su mu još bile tupe, sa blistavim tačkama koje su svetlucale po ivicama. Izgledao je iscrpljen i jadan.
<BR>&nbsp;&nbsp;&nbsp;&nbsp;&nbsp;DeSilva je otišla da pomogne u pripremi telemetrijskih podataka. Ubrzo potom u salu je važno upao Pil Bubakub, sa glatkim krznom nakostrešenim oko kratkog, debelog vrata. Kada je progovorio, usta su mu se pokretala u brzim trzajima, a Vodor koji je imao na grudima ponavljao je reči u ljudskom dometu sluha.
<BR>&nbsp;&nbsp;&nbsp;&nbsp;&nbsp;"Čuo sam vesti. Važno je da svi pri-sus-tvuju pregle-du tele-met-ri-je, pa ću vas is-pra-titi donde."
<BR>&nbsp;&nbsp;&nbsp;&nbsp;&nbsp;Bubakub je prišao da pogleda iza Džekoba. Ugledao je Kulu kako odsutno sedi na tankoj sklopivoj stolici.
<BR>&nbsp;&nbsp;&nbsp;&nbsp;&nbsp;"Kula!" pozvao je. Pring je podigao pogled, oklevao za trenutak, a onda načinio pokret koji Džekob nije razumeo. Izgledalo je da pokazuje preklinjanje i odbijanje.
<BR>&nbsp;&nbsp;&nbsp;&nbsp;&nbsp;Bubakub je planuo. Ispustio je niz visokih tonova u brzom nizu. Kula se brzo i nesigurno podigao na noge. Bubakub je smesta svima okrenuo leđa i kratkim, snažnim koracima pošao niz hodnik...
<BR>&nbsp;&nbsp;&nbsp;&nbsp;&nbsp;Iza njega, Džekob i Fejgin išli su sa Kulom. Odnekud sa vrha Fejginove 'glave' dopirala je čudna muzika.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
