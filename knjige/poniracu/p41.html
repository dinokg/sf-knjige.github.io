<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. RASPROSTIRANJE
<P>&nbsp;&nbsp;&nbsp;&nbsp;&nbsp;U proleće kitovi ponovo idu na sever.
<BR>&nbsp;&nbsp;&nbsp;&nbsp;&nbsp;Nekoliko sivih grba koje su se probijale i penile u daljini nisu bile ni rođene kada je poslednji put stajao na obali i posmatrao prolazak kalifornijske migracije. Pitao se da li neki sivi kit i dalje peva 'Baladu o Džekobu i Sfingi'.
<BR>&nbsp;&nbsp;&nbsp;&nbsp;&nbsp;Verovatno ne. Tu pesmu Sivi ionako nisu osobito voleli. Bila je suviše bezosećajna, suviše... Bela za njihovu ozbiljnu prirodu. Sivi su samozadovoljni snobovi, ali ipak ih je voleo.
<BR>&nbsp;&nbsp;&nbsp;&nbsp;&nbsp;Oko njega se prolamala buka talasa koji su se razbijali o obalske stene, tik pred njegovim nogama. Vazduh je bio vlažan od morske vode i ispunjavao mu je pluća neobično sito-gladnim osećanjem koje drugi dobijaju kada duboko dišu u pekari. Osećao je spokoj od pulsiranja okeana i iščekivanja da li će plima doneti promene.
<BR>&nbsp;&nbsp;&nbsp;&nbsp;&nbsp;Nudili su mu stolicu, u bolnici u Santa Barbari, ali Džekob je odabrao štap. Tako je bio manje pokretan, ali kretanje će ubrzati oporavak. Tri meseca, posle buđenja, u onoj antiseptičkoj fabrici organa, ispunili su ga očajničkom željom da se vrati na noge, da iskusi nešto prijatno, prirodno prljavo.
<BR>&nbsp;&nbsp;&nbsp;&nbsp;&nbsp;Kao što je Helenin govor. Bilo je protivno svakoj logici da osoba rođena na vrhuncu Birokratije ima tako slobodan način izražavanja od koga građanin Konfederacije crveni. Ali kada je Helen znala da je među prijateljima, jezik joj je postajao izražajan, a rečnik zapanjujući. Rekla je da je to posledica odsrastanja na satelitu moći. Potom se nasmešila i odbila da objašnjava dalje sve dok joj nije uzvratio ponašanjem za koje je znala da još nije spreman. Kao da ona jeste!
<BR>&nbsp;&nbsp;&nbsp;&nbsp;&nbsp;Još jedan mesec, pa će ih lekari poštedeti lekova za suzbijanje hormona, pošto se obnavljanje ćelija završi. Još jedan mesec dok im ne dozvole ozbiljne stvari kao što su svemirski letovi. A ipak je uporno navaljivala na iščitavanju raskupusane NASAsutre, izazivački se pitajući hoće li on imati snage!
<BR>&nbsp;&nbsp;&nbsp;&nbsp;&nbsp;Pa, lekari kažu da osujećenje doprinosi oporavku. Izoštrava volju da se vratiš u normalu, ili već neka slična glupost.
<BR>&nbsp;&nbsp;&nbsp;&nbsp;&nbsp;Ako Helen nastavi da ga izaziva, svi će se veoma iznenaditi! Džekob ionako nije mnogo verovao u vremenske rasporede.
<BR>&nbsp;&nbsp;&nbsp;&nbsp;&nbsp;Beskrajona mu! Kako voda dobro izgleda! Lepa i hladna. Mora postojati način da nervi rastu brže! Nešto što pomaže više i od autosugestije.
<BR>&nbsp;&nbsp;&nbsp;&nbsp;&nbsp;Okrenuo je leđa stenju i polako pošao nazad u predvorje ujakove dugačke, prostrane kuće. Pažljivo je koristio štap, možda više nego što je potrebno, uživajući u dramatici situacije. Tako je manje neprijatno biti bolestan.
<BR>&nbsp;&nbsp;&nbsp;&nbsp;&nbsp;Kao i obično, ujka Džeremi se udvarao Heleni. Ona ga je bestidno ohrabrivala.
<BR>&nbsp;&nbsp;&nbsp;&nbsp;&nbsp;Pravo budi matorom kopiletu, pomislio je, posle svih nevolja koje je izazvao.
<BR>&nbsp;&nbsp;&nbsp;&nbsp;&nbsp;"Dečko moj", ujka Džems je podigao ruke. "Upravo smo hteli da te potražimo, zaista jesmo."
<BR>&nbsp;&nbsp;&nbsp;&nbsp;&nbsp;Džekob se dokono nasmešio. "Bez žurbe, Džemse. Siguran sam da naš međuzvezdani istraživač ima mnogo zanimljivih pripovesti. Jesi li mu pričala ono o crnoj rupi, mila?"
<BR>&nbsp;&nbsp;&nbsp;&nbsp;&nbsp;Helen se bezobrazno iscerila i načinila isti takav pokret. "Pa, Džejk, sam si mi rekao da ga poštedim. Ali ako misliš da bi tvoj ujak voleo da je čuje..."
<BR>&nbsp;&nbsp;&nbsp;&nbsp;&nbsp;Džekob je odmahnuo glavom. Sam će se postarati za ujaka. Helen ume da bude prilično gruba.
<BR>&nbsp;&nbsp;&nbsp;&nbsp;&nbsp;Gospođica deSilva je sjajan pilot, a poslednjih nedelja bila je i maštovit saučesnik. Ali od njihovog ličnog odnosa Džekobu se vrtelo u glavi. Njena ličnost je... moćna.
<BR>&nbsp;&nbsp;&nbsp;&nbsp;&nbsp;Kada je shvatila, po buđenju, da je 'Kalipso' skočio, Helen se prijavila u grupu koja je projektovala 'Vesarijus II'. Razlog je bio, bezobrazno je objasnila, da ima tri godine da podvrgne Džekoba Demvu punoj obuci uslovljavanja po Pavlovu. Na kraju predviđenog roka zazvoniće malim zvoncetom, a on bi, izgleda, trebalo smesta da odluči da postane Skakač.
<BR>&nbsp;&nbsp;&nbsp;&nbsp;&nbsp;Džekob je imao svoje sumnje, ali već je bilo jasno da Helen deSilva ima punu kontrolu nad njegovim pljuvačnim žlezdama.
<BR>
<BR>&nbsp;&nbsp;&nbsp;&nbsp;&nbsp;Ujka Džems je bio nervozniji nego ikada. Obično smireni političar izgledao je gotovo bolestan. Večiti irski šarm Alvarezovih konačno je potkopan. Nervozno je klimao sedom glavom. Pogled zelenih očiju delovao je neprirodno tužno.
<BR>&nbsp;&nbsp;&nbsp;&nbsp;&nbsp;"Ovaj, Džekobe, dečko moj. Gosti su stigli. Čekaju u radnoj sobi, a Kristijan se stara o njima.
<BR>&nbsp;&nbsp;&nbsp;&nbsp;&nbsp;Znaš, nadam se da ćeš biti razuman u svemu ovome. Stvarno nije bilo razloga da pozoveš tog tipa iz vlade. Mogli smo to srediti i sami.
<BR>&nbsp;&nbsp;&nbsp;&nbsp;&nbsp;Kako se meni čini..."
<BR>&nbsp;&nbsp;&nbsp;&nbsp;&nbsp;Džekob je podigao slobodnu ruku. "Ujače, molim te. To smo već raščistili.
<BR>&nbsp;&nbsp;&nbsp;&nbsp;&nbsp;O ovom problemu mora se presuditi. Ako odbijaš da sarađuješ sa ljudima iz službe Registracije tajni, moraću da sazovem porodično veće i iznesem problem pred njih! Znaš kakav je ujka Džeremi, verovatno će navaljivati da se sve objavi. To bi doprinelo našem ugledu, ali slučaj bi tada preuzelo Odeljenje za javne poslove, a ti bi dobio pet godina sa onom stvarčicom u stražnjici koja kaže 'bip... bip... bip...'."
<BR>&nbsp;&nbsp;&nbsp;&nbsp;&nbsp;Džekob se oslonio o Helenino rame, više radi dodira nego radi oslonca, i mahao rukama pred ujka Džemsovim očima. Sa svakim 'bip', njegovo aristokratsko lice još je malo bledelo. Helen je počela da se kikoće, a potom ju je uhvatilo štucanje.
<BR>&nbsp;&nbsp;&nbsp;&nbsp;&nbsp;"Izvinite me", rekla je, oklevajući.
<BR>&nbsp;&nbsp;&nbsp;&nbsp;&nbsp;"Ne budi sarkastična", odgovorio je Džekob. Uštinuo ju je, a onda ponovo uzeo štap.
<BR>
<BR>&nbsp;&nbsp;&nbsp;&nbsp;&nbsp;Radna soba nije bila onako veličanstvena kao u Alvarez Holu, ali ova kuća se nalazila u Kaliforniji. To je mnogo doprinosilo utisku. Džekob se nadao da će posle ovoga ujak i dalje govoriti sa njim.
<BR>&nbsp;&nbsp;&nbsp;&nbsp;&nbsp;Neravno, prskani zidovi i lažne grede naglašavali su španski stil. Zastakljeni ormarići sa Džemsovom zbirkom samizdata iz vremena Birokratije isticali su se među policama za knjige.
<BR>&nbsp;&nbsp;&nbsp;&nbsp;&nbsp;Na gornjoj ivici biblioteke bila je uklesana duga deviza.
<BR>
<BR>&nbsp;&nbsp;&nbsp;&nbsp;&nbsp;"Narod, ujedinjen, nikada neće biti poražen."
<BR>
<BR>&nbsp;&nbsp;&nbsp;&nbsp;&nbsp;Fejgin je zapevušio topao pozdrav. Džekob mu se naklonio i izveo dugo, zvanično pozdravljanje, samo da bi ugodio Kantenu. Fejgin ga je redovno posećivao u bolnici. Isprva je to bilo teško - svaki od njih je smatrao da više duguje onom drugom. Konačno su se složili da se u tome ne slažu.
<BR>&nbsp;&nbsp;&nbsp;&nbsp;&nbsp;Kada se spasilačka ekipa TAASF-a probila u Sunčev brod, dok se teturao hiperboličnom orbitom uz pomoć lasera, zaprepastili su se pred sasušenom, zaleđenom ljudskom posadom. Nisu tačno znali šta da rade sa zdrobljenim telom jednog Pringa na donjoj strani palube. Ali najviše ih je šokirao Fejgin, koji je visio naglavačke, okačen o one sitne, oštre kandže na korenju, dok je laser i dalje moćno potiskivao brod. Hladnoća mu nije, kao ljudima, uništila gotovo četvrtinu ćelija, pa je izgledalo da je divlju vožnju kroz fotosferu prošao gotovo nedirnut.
<BR>&nbsp;&nbsp;&nbsp;&nbsp;&nbsp;Uprkos svemu, Fejgin iz Instituta za Progres - večiti posmatrač i manipulator - postao je, sam po sebi, jedinstvena ličnost. Bio je verovatno jedini živi razumnnjak koji može opisati kako izgleda kad letiš, viseći naglavačke, kroz gustu, mutnu vatru fotosfere. Sada je imao i sopstvenu priču.
<BR>&nbsp;&nbsp;&nbsp;&nbsp;&nbsp;Kantena to mora da je bolelo. Niko mu nije verovao ni reč dok nisu pregledali Helenine trake.
<BR>
<BR>&nbsp;&nbsp;&nbsp;&nbsp;&nbsp;Džekob se pozdravio sa Pjerom Larokom. Čovečuljak je povratio dosta boje otkako su se poslednji put videli, a o apetitu da se i ne govori. Upravo je satirao Kristijanovo posluženje. I dalje vezan za stolicu, nasmešio se i nemo klimnuo glavom Džekobu i Helen. Džekob je pretpostavljao da ne može da govori jer su mu usta puna.
<BR>&nbsp;&nbsp;&nbsp;&nbsp;&nbsp;Poslednji gost bio je visok, plavokos i plavook muškarac uskog lica. Ustao je sa kauča i pružio mu ruku.
<BR>&nbsp;&nbsp;&nbsp;&nbsp;&nbsp;"Han Nilsen, vama na usluzi, gospodine Demva. Već samo na osnovu novinskih izveštaja vrlo sam ponosan što sam vas upoznao. Naravno, Registracija tajni zna sve što zna i vlada, pa sam utoliko više impresioniran. Ipak, pretpostavljam da ste nas pozvali zbog nečega o čemu vlada ne treba da zna?"
<BR>&nbsp;&nbsp;&nbsp;&nbsp;&nbsp;Džekob i Helen su seli preko puta njega, leđima okrenuti prozoru koji je gledao na okean.
<BR>&nbsp;&nbsp;&nbsp;&nbsp;&nbsp;"Da, tačno tako, gospodine Nilsen. Zapravo, postoji nekoliko problema. Voleli bismo da se prijavimo za izolaciju tajne i procenu pred Zemljanskim Većem."
<BR>&nbsp;&nbsp;&nbsp;&nbsp;&nbsp;Nilsen se namrštio. "Sigurno shvatate da je Veće vrlo neiskusno u tim pitanjima. Delegati iz kolonija još nisu ni stigli! B... civilnim službenicima Konfederacije - (da li je zaustio da kaže prljavu reči 'birokratija'?) - ne dopada se čak ni pomisao da imaju nad-pravnu službu Registracije tajni koja ceni iskrenost više od zvaničnih zakona. Veće je još manje omiljeno."
<BR>&nbsp;&nbsp;&nbsp;&nbsp;&nbsp;"Čak i ako se pokazalo da je to jedini način da se savlada kriza koju imamo od Kontakta?" upitala je Helen.
<BR>&nbsp;&nbsp;&nbsp;&nbsp;&nbsp;"Čak i tako. Federalci se navikavaju na pomisao da će im na kraju oduzeti vlast nad međuzvezdanim i međurasnim poslovima, ali to im se nimalo ne sviđa i odugovlače što je više moguće."
<BR>&nbsp;&nbsp;&nbsp;&nbsp;&nbsp;"Ali nije stvar u tome", nastavio je Džekob. "Kriza je bila gadna pre ove propasti na Merkuru, dovoljno gadna da ih natera na osnivanje Veća. Ali moglo se istrpeti. 'Ponirač u Sunce' je to verovatno izmenio."
<BR>&nbsp;&nbsp;&nbsp;&nbsp;&nbsp;Nilsen je izgledao ogorčeno. "Znam."
<BR>&nbsp;&nbsp;&nbsp;&nbsp;&nbsp;"Zaista?" Džekob je položio dlanove na kolena i nagnuo se napred. "Videli ste Fejginov izveštaj o najverovatnijoj reakciji Pilana na Bubakubove mahinacije na Merkuru. A taj izveštaj je napisan prilično pre no što su na svetlost dana izašle sve pojedinosti o Kulinom delovanju!"
<BR>&nbsp;&nbsp;&nbsp;&nbsp;&nbsp;"A Konfederacija sve to zna." Nilsen je iskrivio lice. "Kulino ponašanje, njegova čudna izvinjenja, čitavu priču."
<BR>&nbsp;&nbsp;&nbsp;&nbsp;&nbsp;"No, na kraju krajeva", uzdahnuo je Džekob, "oni jesu vlada. Oni vode spoljnu politiku. Osim toga, Helen nije mogla znati da ćemo preživeti čitavu tu zbrku. Sve je snimila."
<BR>&nbsp;&nbsp;&nbsp;&nbsp;&nbsp;"Nikad mi ne bi palo na pamet", rekla je Helen, "dok mi Fejgin nije objasnio, da bi možda bilo bolje da Konfederacija ni ne sazna istinu, niti da je Zemljansko Veće možda pogodnije za snalaženje u čitavoj gužvi."
<BR>&nbsp;&nbsp;&nbsp;&nbsp;&nbsp;"Možda je pogodnije, ali šta očekujete da mi... da Veće sad uradi? Biće potrebne godine da stignemo do priznavanja i legitimnosti. Zašto bismo sve to rizikovali uplitanjem u ovu situaciju?"
<BR>&nbsp;&nbsp;&nbsp;&nbsp;&nbsp;Za trenutak niko nije govorio. Potom je Nilsen slegnuo ramenima.
<BR>&nbsp;&nbsp;&nbsp;&nbsp;&nbsp;Izvadio je iz aktovke malu data-kocku, aktivirao je i položio je na pod u središtu sobe.
<BR>&nbsp;&nbsp;&nbsp;&nbsp;&nbsp;"Ovaj razgovor je pod zaštitom Registracije tajni. Izvolite, počnite, doktore de Silva."
<BR>&nbsp;&nbsp;&nbsp;&nbsp;&nbsp;Helen je počela da nabraja na prste.
<BR>&nbsp;&nbsp;&nbsp;&nbsp;&nbsp;"Prvo, znamo da je Bubakub izvršio zločin po shvatanjima Bibliotečkog Instituta i njegove sopstvene rase, jer je krivotvorio izveštaj Biblioteke i izveo prevaru na 'Poniraču u Sunce'; izigravao je da komunicira sa Solarijancima i da koristi onu 'ostavštinu Letanija' kako bi nas zaštitio od njihovog gneva.
<BR>&nbsp;&nbsp;&nbsp;&nbsp;&nbsp;mislimo da znamo koje su ga pobude vodile. Bio je osramoćen neuspehom Biblioteke da pronađe podatke o Sunčevim Duhovima. Želeo je i da natrlja nos 'samonikloj' rasi i ukaže joj koliko je podređena.
<BR>&nbsp;&nbsp;&nbsp;&nbsp;&nbsp;Po galaktinskoj tradiciji, situacija bi se izgladila tako što bi i Pile i Biblioteka podmitili Zemlju da 'drži zatvorena usta'. Konfederacija bi mogla da odabere šta želi, u svakom slučaju bi dobila i ponešto što joj nije potrebno, a ljudska rasa bi stekla neprijatelja u Pilama, samo zato što im je povređen dragoceni ponos.
<BR>&nbsp;&nbsp;&nbsp;&nbsp;&nbsp;Mogli bi da udvostruče napore da se našim Štićenicima, delfinima i šimpanzama, oduzme status mladih razumnjaka. Već se govorilo o mogućnosti da čovečanstvo postane neka vrsta 'usvojenog' Štićenika... 'da bi nas proveli kroz ovu napornu promenu'. Jesam li dosad dobro sažela situaciju?"
<BR>&nbsp;&nbsp;&nbsp;&nbsp;&nbsp;Džekob je klimnuo glavom. "Odlično. Jedino si izostavila moju glupost. Na Merkuru sam javno optužio Bubakuba! Onu sitnu dvogodišnju obavezu ćutanja koju smo potpisali ionako niko nije ozbiljno shvatio, a Federalci su predugo čekali da po hitnom postupku zapečate poslove oko čitavog slučaja. Do sada verovatno pola spiralnog kraka zna čitavu priču.
<BR>&nbsp;&nbsp;&nbsp;&nbsp;&nbsp;To znači da smo izgubili ono malo olakšanja što bismo imali da ucenimo Pile. Sada ih ništa ne sprečava u naporima da nas neko 'usvoji', i koristiće 'obeštećenja' za Bubakubov zločin kao izgovor da nam utrape sve vrste pomoći koje nam uopšte nisu potrebne."
<BR>&nbsp;&nbsp;&nbsp;&nbsp;&nbsp;Dao je Helen znak da nastavi.
<BR>&nbsp;&nbsp;&nbsp;&nbsp;&nbsp;"Drugo: znamo da iza čitavog promašaja stoji Kula. Kula očito nije želeo da ljudi otkriju Bubakubove mahinacije. Imao je na umu svoj plan za ucenu.
<BR>&nbsp;&nbsp;&nbsp;&nbsp;&nbsp;Ohrabrivao je Džefovo prijateljstvo i pokušaje da ga 'oslobodi', što je razbesnelo Bubakuba. Džefrijeva smrt neposredno posle toga ostavila je 'Ponirača u Sunce' u stanju takve zbrke da je Bubakub mogao pomisliti kako će mu verovati šta god da učini. Sasvim je moguće da je mentalno gubljenje Dvejna Keplera deo njegovog plana, ostvaren tehnikom 'psihoze bleska' u Kulinom izvođenju.
<BR>&nbsp;&nbsp;&nbsp;&nbsp;&nbsp;Najvažniji deo Kulinog plana bilo je krivotvorenje čovekolikih Duhova. Tak deo je veličanstveno izveden. Svi su poverovali. Uz takve nadarenosti, nikakvo čudo što su se Pringi ponadali da se mogu cenkati sa Pilama za nezavisnost svoje rase. Oni su jedna od najmoćnijih rasa koju sam ikada videla ili za koju sam čula."
<BR>&nbsp;&nbsp;&nbsp;&nbsp;&nbsp;"Ali, ako su Pile Pokrovitelji Pringima", pobunio se Džems, "i ako su Uzdigli Kuline pretke od običnih životinja, kako to da Bubakub nije pomislio da su Duhovi Kulino delo?"
<BR>&nbsp;&nbsp;&nbsp;&nbsp;&nbsp;"To bih možda ja mogao da objasnim", zapevušio je Fejgin. "Pringima je bilo dozvoljeno da sami odaberu pomoćnika koji će pratiti Bubakuba. Moj Institut poseduje nezavisne informacije da je Kula značajna ličnost na jednoj od njihovih teraformiranih planeta, u grani umetnosti koju, do sada, nismo imali prilike da upoznamo. Pripisali smo tajanstvenost Pringa navikama stečenim od Pila. No, sada to možemo povezati sa činjenicom da ni Pile nisu upoznati sa tom umetnošću. Onako uobraženo nadmoćni, Pile mora da su, ni ne znajući, sami izazvali toliku tajanstvenost svojih Štićenika."
<BR>&nbsp;&nbsp;&nbsp;&nbsp;&nbsp;"A kakva je to grana umetnosti?"
<BR>&nbsp;&nbsp;&nbsp;&nbsp;&nbsp;"Logično, holografske projekcije. Verovatno su Pringi vršili opite sa time bar sto milenijuma otkako su razumni, krijući to od svojih Pokrovitelja. Zadivljen sam posvećenošću koja je potrebna da se tajna toliko održi."
<BR>&nbsp;&nbsp;&nbsp;&nbsp;&nbsp;Nilsen je tiho zazviždao. "Mora da su strašno želeli slobodu. Ali i dalje ne razumem, iako sam preslušao sve trake, zašto je Kula izvodio sve te pakosti oko 'Ponirača u Sunce'! Kako su lažni Sunčevi Duhovi, Džefrijeva smrt i hvatanje Bubakuba u grešci mogli da pomognu Pringima?"
<BR>&nbsp;&nbsp;&nbsp;&nbsp;&nbsp;Helen je pogledala Džekoba, a on je klimnuo glavom. "To je još tvoj deo, Helen. Ti si razjasnila najveće parče."
<BR>&nbsp;&nbsp;&nbsp;&nbsp;&nbsp;Helen je duboko uzdahnula.
<BR>&nbsp;&nbsp;&nbsp;&nbsp;&nbsp;"Vidite, Kula uopšte nije nameravao da Bubakub bude otkriven na Merkuru. Naveo je svog šefa da laže i pravi predstavu oko ostavštine Letanija, ali očekivao je da ćemo mu makar u tome poverovati.
<BR>&nbsp;&nbsp;&nbsp;&nbsp;&nbsp;Da je njegov plan uspeo, podneo bi dva izveštaja Bibliotečkom Institutu: prvo, da je Bubakub budala i lažov, koga je od skandala spasao samo snalažljivi pomoćnik, i drugo, da su ljudi samo gomila bezopasnih idiota na koje ne treba obraćati pažnju.
<BR>&nbsp;&nbsp;&nbsp;&nbsp;&nbsp;Prvo ću objasniti ovo drugo.
<BR>&nbsp;&nbsp;&nbsp;&nbsp;&nbsp;Kada malo razmislite, očito je da niko 'odozgo' ne bi poverovao u idiotsku priču o 'čovekolikim duhovima' koji lepršaju po zvezdama, naročito kad u Biblioteci nema pomena o njima!
<BR>&nbsp;&nbsp;&nbsp;&nbsp;&nbsp;Zamislite kako bi Galaksija reagovala na priču o plazmatičnim bićima koja 'mašu pesnicama' i čudesno izbegavaju fotografisanje kako ne bi bilo dokaza da postoje! Da su to čuli, većina posmatrača ne bi ni pokušala da ispita dokaze koje imamo, snimke prstenova i pravih Solarijanaca!
<BR>&nbsp;&nbsp;&nbsp;&nbsp;&nbsp;Galaksija u većiini posmatra 'istraživanja' Zemljana sa prezirom i podsmehom. Kula je očito želeo da 'Ponirač u Sunce' bude ismejan bez razmatranja."
<BR>&nbsp;&nbsp;&nbsp;&nbsp;&nbsp;Pjer Larok je pocrveneo, sedeći na drugom kraju sobe. Niko nije pomenuo njegove primedbe o 'zemaljskim istraživanjima' pre oko godinu dana.
<BR>&nbsp;&nbsp;&nbsp;&nbsp;&nbsp;"Kulino žurno objašnjenje, kada je pokušao da nas sve ubije, bilo je da je lažirao Duhove nas radi. Da smo izgledali glupi, napravili bismo manje gužve objavljujući postojanje života na Suncu... gužve koja bi dala čovečanstvu više reklame u vreme kada bi trebalo da tiho učimo i sustižemo ostale."
<BR>&nbsp;&nbsp;&nbsp;&nbsp;&nbsp;Nilsen se namrštio. "Tu je možda bio u pravu."
<BR>&nbsp;&nbsp;&nbsp;&nbsp;&nbsp;Helen je slegnula ramenima. "Sada je ionako kasno.
<BR>&nbsp;&nbsp;&nbsp;&nbsp;&nbsp;U svakom slučaju, izgleda da je Kula nameravao da izvesti Biblioteku, i Soroe, kako su ljudi bezopasni idioti i kako je, još važnije, Bubakub postao učesnik tog idiotluka... da je poverovao u Duhove i lagao na osnovu tog uverenja!"
<BR>&nbsp;&nbsp;&nbsp;&nbsp;&nbsp;Helen se okrenula i pogledala Fejgina. "Je li to tačan pregled onoga o čemu smo razgovarali, Kanten Fejgine?"
<BR>&nbsp;&nbsp;&nbsp;&nbsp;&nbsp;Kanten je tiho zazviždao. "Rekao bih da jeste. Pošto imam poverenja u 'pečat' organizacije Registracije tajni, dodaću u poverenju da je moj Institut primio obaveštenja u vezi sa aktivnošću Pringa i Pila, koja dobijaju smisao tek u svetlosti onoga što smo upravo saznali. Pringi očito počinju kampanju da naruše ugled Pila. U tome leži i mogućnost i opasnost za čovečanstvo.
<BR>&nbsp;&nbsp;&nbsp;&nbsp;&nbsp;Mogućnost je da vaša Konfederacija ponudi Pilama dokaze o Kulinoj izdaji, kako bi ti razumnjaci pokazali da su bili izmanipulisani. Ako se potom Soroi okome na Pringe, Kulina rasa moraće žurno da traži zaštitnike. Možda će izgubiti na statusu, oduzeće im kolonije, 'redukovati' populaciju.
<BR>&nbsp;&nbsp;&nbsp;&nbsp;&nbsp;Tim činom čovečanstvo bi možda nešto i odmah dobilo, ali to bi malo šta promenilo u dugotrajnom neprijateljstvu sa Pilama. Njihova psihologija nije takva. Možda će odustati od pokušaja da čovečanstvo 'daju na usvojenje'. Možda će biti spremni da prihvate ograničenja odštete koju će uporno nuditi za Bubakubov zločin, ali na duge staze time nećete zadobiti njihovo prijateljstvo. Kada budu dugovali čovečanstvu uslugu, njihova mržnja će se samo povećati.
<BR>&nbsp;&nbsp;&nbsp;&nbsp;&nbsp;Osim toga, tu je i činjenica da se mnogim 'liberalnijim' vrstama, na čiju zaštitu se čovečanstvo dosad oslanjalo, neće svideti ako date Pilama razlog za novi džihad. Timbrimi će možda povući svoj konzulat sa Meseca.
<BR>&nbsp;&nbsp;&nbsp;&nbsp;&nbsp;Na kraju ostaju i etička pitanja. Dugo bi trajalo da govorim o svim razlozima. Neke verovatno ne biste ni razumeli. Ali Institut za Progres strepi da će Pringi biti istrebljeni. Oni su mlada i nagla rasa, gotovo kao i čovečanstvo. Ali pokazuju velike mogućnosti. Bila bi strašna tragedija da čitava rasa trpi bezdušnu odmazdu zato što se nekoliko njenih pripadnika uplelo u zaveru da prekrati podređenost dugu stotinu milenijuma.
<BR>&nbsp;&nbsp;&nbsp;&nbsp;&nbsp;Zbog svega toga, preporučujem da Kulini zločini budu zapečaćeni. Svakako će biti govorkanja. Ali Soroi neće obraćati pažnju na govorkanja koja idu u prilog ljudima."
<BR>&nbsp;&nbsp;&nbsp;&nbsp;&nbsp;Fejginova zvonca su tiho zveckala, kao da je kroz prozor ulazio povetarac. Nilsen je progovorio zureći u pod.
<BR>&nbsp;&nbsp;&nbsp;&nbsp;&nbsp;"Nikakvo čudo što je Kula pokušao da ubije i sebe i sve ostale na brodu kada ga je Džekob razotkrio! Kad bi Pile dobili zvanično svedočenje o Kulinom delovanju, Pringi bi verovatno bili osuđeni."
<BR>&nbsp;&nbsp;&nbsp;&nbsp;&nbsp;"Šta vi mislite, šta će Konfederacija učiniti?" upitao je Džekob.
<BR>&nbsp;&nbsp;&nbsp;&nbsp;&nbsp;"Učiniti?" Nilsen se bezosećajno nasmejao. "Pa, predaće dokaze Pilama, klanjajući se, naravno. Beskrajona mi! Ovo je prilika da ih spreče da nam 'poklone' pun sektorski Ogranak Biblioteke i deset hiljada tehničara kao osoblje! Prilika da ih spreče da nam 'daju' moderne brodove koje nijedan ljudski inženjer ne može da razume i kojima nijedna ljudska posada ne može da upravlja bez 'savetnika'. To će na neodređeno vreme prekratiti one proklete 'postupke usvajanja'!" Raširio je ruke. "A prilično je jasno da Konfederacija neće podmetati svoj vrat umesto rase razumnjaka koja je ubila jednog od naših Štićenika, gotovo uništila naš najvažniji projekat i pokušala da od ljudi napravi idiote u očima svih naroda Galaksije!
<BR>&nbsp;&nbsp;&nbsp;&nbsp;&nbsp;A kada malo bolje razmislite, možete li da im prebacite zbog toga?"
<BR>&nbsp;&nbsp;&nbsp;&nbsp;&nbsp;Džekobov ujka Džems se nakašljao, kako bi privukao pažnju.
<BR>&nbsp;&nbsp;&nbsp;&nbsp;&nbsp;"Možemo pokušati da zapečatimo čitav događaj", predložio je. "Nisam bez uticaja u određenim krugovima. Ako kažem koju dobru reč na pravom mestu..."
<BR>&nbsp;&nbsp;&nbsp;&nbsp;&nbsp;"Ne možeš kazati dobru reč, Džemse", prekinuo ga je Džekob. "Ti si učesnik čitave ove gužve, na izvestan način. Ako pokušaš da se umešaš u to, konačno će se otkriti istina."
<BR>&nbsp;&nbsp;&nbsp;&nbsp;&nbsp;"Kakva istina?" upitao je Nilsen.
<BR>&nbsp;&nbsp;&nbsp;&nbsp;&nbsp;Džekob se namrštio na svog ujaka, pa na Laroka. Francuz je staloženo nastavio da proždire posluženje.
<BR>&nbsp;&nbsp;&nbsp;&nbsp;&nbsp;"Ova dvojica", počeo je Džekob, "učesnici su zavere sa ciljem da se podriju zakoni o Uslovnjaštvu. To je drugi razlog što sam molio da dođete. Nešto tu mora da se učini, a Registracija tajni je bolji prvi korak nego policija."
<BR>&nbsp;&nbsp;&nbsp;&nbsp;&nbsp;Na pominjanje policije, Larok je prestao da žvaće mali sendvič. Pogledao ga je i spustio.
<BR>&nbsp;&nbsp;&nbsp;&nbsp;&nbsp;"Kakva to zavera?" pitao je Nilsen.
<BR>&nbsp;&nbsp;&nbsp;&nbsp;&nbsp;"Udruženje koje se sastoji uglavnom od Uslovnjaka i izvesnog broja građana-simpatizera, a bavi se tajnom proizvodnjom svemirskih brodova... brodova sa Uslovnjačkom posadom."
<BR>
<BR>&nbsp;&nbsp;&nbsp;&nbsp;&nbsp;Nilsen se uspravio u stolici. "Šta?!"
<BR>&nbsp;&nbsp;&nbsp;&nbsp;&nbsp;"Larok je zadužen za obuku astronauta. Takođe im je glavni špijun. Pokušao je da uzme meru kalibracionih mehanizama gravitacionog generatora Sunčevog broda. Imam trake koje to dokazuju."
<BR>&nbsp;&nbsp;&nbsp;&nbsp;&nbsp;"Ali zašto bi im to bilo potrebno?"
<BR>&nbsp;&nbsp;&nbsp;&nbsp;&nbsp;"A zašto ne bi? To bi bio najmoćniji mogući simbolični protest. Da sam ja Uslovnak, svakako bih im se pridružio. Saosećam sa njima. Zakoni o Uslovnjaštvu mi se nimalo ne dopadaju.
<BR>&nbsp;&nbsp;&nbsp;&nbsp;&nbsp;Ali ja sam realan. Kako sada stvari stoje, Uslovnjaci su postali potklasa. Njihovi psihološki problemi su ljaga koja ih prati kuda god pošli. Reaguju na to vrlo ljudski, okupljajući se u mržnji prema društvu 'karantinskih kirajdžija' koje ih okružuje.
<BR>&nbsp;&nbsp;&nbsp;&nbsp;&nbsp;Oni kažu, 'vi, građani, mislite da sam nasilan, pa, prokletstvo, sad ću da budem takav!' Većina Uslovnjaka zapravo nikada ne naudi nikome, bez obzira na nalaze U-testova. Ali suočeni sa osudom, postaju ono što drugi misle da jesu!"
<BR>&nbsp;&nbsp;&nbsp;&nbsp;&nbsp;"To je možda istina, a možda i nije", uzvratio je Nilsen. "Ali s obzirom na trenutnu situaciju, izlaz u svemir za Uslovnjake..."
<BR>&nbsp;&nbsp;&nbsp;&nbsp;&nbsp;Džekob je uzdahnuo. "U pravu ste, naravno. To se ne sme dozvoliti. Ne još.
<BR>&nbsp;&nbsp;&nbsp;&nbsp;&nbsp;S druge strane, ne smemo dozvoliti ni Federalcima da započnu masovnu histeriju oko toga. To bi samo zapetljalo stvari i kasnije dovelo do ozbiljnijih oblika pobune."
<BR>&nbsp;&nbsp;&nbsp;&nbsp;&nbsp;Nilsen je izgledao zabrinut. "Nadam se da nećete predložiti da se Zemljansko veće umeša u zakone o Uslovnjacima. To bi bilo samoubistvo! Javnost to ne bi otrpela!"
<BR>&nbsp;&nbsp;&nbsp;&nbsp;&nbsp;Džekob se tužno nasmešio. "To je tačno, ne bi. Čak će i ujka Džems to morati da shvati. Današnji građanin ne želi čak ni da razmišlja o izmeni sastusa Uslovnjaka, a u ovom trenutku Veće nema takav autoritet.
<BR>&nbsp;&nbsp;&nbsp;&nbsp;&nbsp;Ali šta je područje rada Veća? U ovom trenutku, upravljanje vansolarnim kolonijama. Na kraju će to uključiti i nadgledanje svih vansolarnih poslova. E, tu mogu da se upletu u zakone o Uslovnjacima, makar simbolično, a da ne zaprete ničijem miru."
<BR>&nbsp;&nbsp;&nbsp;&nbsp;&nbsp;"Ne razumem na šta mislite."
<BR>&nbsp;&nbsp;&nbsp;&nbsp;&nbsp;"Pa, pretpostavljam da nikada niste čitali Oldosa Hakslija. Niste? Njegova dela još su bila popularna kada je Helen odrastala, a moji rođaci i ja smo mo... proučavali neka od njih u mladosti - što je ponekad bilo užasno teško, zbog neobičnih pojmova o vremenu, ali vredelo je, jer Haksli je veoma mudar i duhovit.
<BR>&nbsp;&nbsp;&nbsp;&nbsp;&nbsp;E, pa, on je napisao knjigu pod naslovom 'Vrli novi svet'..."
<BR>&nbsp;&nbsp;&nbsp;&nbsp;&nbsp;"Da, čuo sam za nju. Neka vrsta antiutopije, zar ne?"
<BR>&nbsp;&nbsp;&nbsp;&nbsp;&nbsp;"Recimo. Trebalo bi da je pročitate. Ima u njoj vrlo neobičnih proročanstava.
<BR>&nbsp;&nbsp;&nbsp;&nbsp;&nbsp;U tom romanu se govori o društvu koje ima i neke neprihvatljive crte ali, sve zajedno, prilično je čvrsto i ima svoj oblik užasa - nalik na etiku košnice, ali ipak etiku. Kada se, zbog ljudske raznovrsnosti, pojave pojedinci koji se ne uklapaju u predviđene okvire ponašanja, šta mislite, šta Hakslijeva država radi sa njima?"
<BR>&nbsp;&nbsp;&nbsp;&nbsp;&nbsp;Nilsen se namrštio, pitajući se kuda sve to vodi. "Država nalik na košnicu? Pretpostavljam da se devijantne osobe eliminišu, ubijaju."
<BR>&nbsp;&nbsp;&nbsp;&nbsp;&nbsp;Džekob je podigao prst. "Ne, ne baš. Po tome kako je Haksli predstavlja, ta država ima i neku vrstu mudrosti. Vođe su svesne da su zasnovale krut sistem koji može pasti pred nekom neočekivanom opasnošću. Shvataju da drugačije ličnosti predstavljaju kontrolu, rezervu na koju se može osloniti u vreme nevolja, kada narodu mogu ustrebati sve moguće rezerve.
<BR>&nbsp;&nbsp;&nbsp;&nbsp;&nbsp;Ali istovremeno ne mogu da ih zadrže oko sebe, da prete postojanosti kulture."
<BR>&nbsp;&nbsp;&nbsp;&nbsp;&nbsp;"Pa šta onda rade?"
<BR>&nbsp;&nbsp;&nbsp;&nbsp;&nbsp;"Izdvajaju devijantne na ostrva. Tamo mogu da zasnivaju svoje kulturne eksperimente bez ometanja."
<BR>&nbsp;&nbsp;&nbsp;&nbsp;&nbsp;"Ostrva, je li?" Nilsen se počešao po glavi. "Neobična zamisao. Zapravo, to je upravo suprotno od onoga što mi činimo sa rezervatima za vanzemaljce - iseljavamo Uslovnjake sa područja koja je geografski lako kontrolisati, a potom puštamo da se Itiji slobodno sreću sa građanima koji mogu da dolaze i odlaze po slobodnoj volji."
<BR>&nbsp;&nbsp;&nbsp;&nbsp;&nbsp;"Nepodnošljiva situacija", promrmljao je Džems. "Ne samo za Uslovnjake, nego i za vanzemaljce. Eto, Kanten Fejgin mi je upravo pričao koliko bi voleo da poseti Luvr, Agru ili josemitske vodopade!"
<BR>&nbsp;&nbsp;&nbsp;&nbsp;&nbsp;"Sve u svoje vreme, prijatelju Alvarez", zapevušio je Fejgin. "Za sada sam zahvalan i na tome što imam mogućnost da posetim ovaj mali deo Kalifornije, što je nezaslužena i prebogata nagrada."
<BR>&nbsp;&nbsp;&nbsp;&nbsp;&nbsp;"Ne znam da li bi zamisao o ostrvima mogla da dejstvuje", zamislio se Nilsen. "Naravno, vredi razgovarati o tome. Nekom drugom prilikom ćemo se podrobno pozabaviti time. Najteže mi je da shvatim kakve sve to ima veze sa Zemljanskim Većem."
<BR>&nbsp;&nbsp;&nbsp;&nbsp;&nbsp;"Razmislite", navaljivao je Džekob. "Možda bi problem Uslovnjaka mogao da se sredi, do izvesne mere, kada bismo ih premestili u neku vrstu pribežišta na Pacifiku, gde bi mogli da žive svoj život bez stalnog posmatranja kome su sada izloženi svuda i na svakom mestu. Ali to ne bi bilo dovoljno. Mnogi Uslovnjaci smatraju da su od početka ubijeni u pojam. Ne samo da su im roditejska prava zakonom ograničena, nego su isključeni i iz najvažnije pustolovine koju je ljudska rasa ikada preduzela, od širenja u svemir.
<BR>&nbsp;&nbsp;&nbsp;&nbsp;&nbsp;Ova igrarija u koju su se upustili Larok i Džems jasno pokazuje sa kakvim problemima ćemo se suočiti, osim ako ne nađemo nekakvu nišu za njih, kako bi mogli da osećaju da učestvuju u svemu."
<BR>&nbsp;&nbsp;&nbsp;&nbsp;&nbsp;"Niša. Ostrva. Svemir... blagi Bože, čoveče! Ne mislite valjda ozbiljno! Da kupimo novu koloniju i damo je Uslovnjacima? Dok smo još zaduženi preko glave za ove tri koje imamo? Mora da ste ogroman optimista ako mislite da će vam to proći!"
<BR>&nbsp;&nbsp;&nbsp;&nbsp;&nbsp;Džekob je osetio da ga Helen hvata za ruku. Jedva ju je pogledao, ali izraz na njenom licu bio mu je dovoljan. Prepleo je prste sa njenim da bi se što više dodirivali i uzvratio joj stisak.
<BR>&nbsp;&nbsp;&nbsp;&nbsp;&nbsp;"Da", rekao je Nilsenu. "U poslednje vreme sam zaista postao neka vrsta optimiste. I mislim da se to može izvesti."
<BR>&nbsp;&nbsp;&nbsp;&nbsp;&nbsp;"Ali otkuda nam sredstva? I kako ćete zalečiti povređena osećanja milijarde građana koji žele da postanu kolonisti, a vi dajete prostor ne-građanima?
<BR>&nbsp;&nbsp;&nbsp;&nbsp;&nbsp;Prokletstvo, kolonizacija ionako ne dolazi u obzir. Čak i 'Vesarijus II' će poneti jedva deset hiljada putnika. A Uslovnjaka ima gotovo sto miliona!"
<BR>&nbsp;&nbsp;&nbsp;&nbsp;&nbsp;"O, pa neće svi želeti da pođu, naročito ako dobiju prostor i na ostrvima. Osim toga, siguran sam da oni žele jedino da se prema njima pošteno ponaša. Da učestvuju. Ozbiljan problem je jedino to što nema dovoljno mesta u kolonijama, ni u transportu."
<BR>&nbsp;&nbsp;&nbsp;&nbsp;&nbsp;Džekob se polako nasmešio. "Ali šta ako uspemo da navedemo Bibliotečki Institut da nam 'podari' sredstva za koloniju klase četiri, plus nekoliko transportera tipa 'Orion', naročito ojednostavljenih za ljudsku posadu?"
<BR>&nbsp;&nbsp;&nbsp;&nbsp;&nbsp;"Kako mislite da ih ubedite u to? Oni su obavezni da nam daju naknadu zbog Bubakubovih lagarija, ali želeće da to učine tako da posluži njihovim svrhama, na primer da nas učini potpuno zavisnim od glaktinske tehnologije. U tome će ih podržati gotovo sve rase. Šta bi ih moglo naterati da izmene oblik odštete?"
<BR>&nbsp;&nbsp;&nbsp;&nbsp;&nbsp;Džekob je raširio ruke. "Zaboravljate da sada imamo nešto što oni žele... nešto veoma dragoceno, bez čega Bibliotečki Institut ne može. Imamo znanje!"
<BR>&nbsp;&nbsp;&nbsp;&nbsp;&nbsp;Zavukao je ruku u džep i izvukao komad papira.
<BR>&nbsp;&nbsp;&nbsp;&nbsp;&nbsp;"Ovo je šifrovana poruka koju sam maločas dobio od Mili Martini, sa Merkura. Još je vezana za stolicu, ali toliko im je bila potrebna tamo gore da su joj pre više od mesec dana dozvolili da putuje.
<BR>&nbsp;&nbsp;&nbsp;&nbsp;&nbsp;Kaže da su u aktivnim područjima nastavljena puna poniranja. Jednom je već bila dole, kako bi ponovo uspostavila kontakt sa Solarijancima. Do sada je uspešno izbegavala da kaže Federalcima mnogo o svojim otkrićima, čekajući da se prethodno posavetuje sa Fejginom i sa mnom.
<BR>&nbsp;&nbsp;&nbsp;&nbsp;&nbsp;Kontakt je uspostavljen. Solarijaci su razgovarali sa njom. Vrlo su lucidni i imaju veoma dugo sećanje."
<BR>&nbsp;&nbsp;&nbsp;&nbsp;&nbsp;"Neverovatno", uzdahnuo je Nilsen. "Ali stičem utisak da vi mislite kako će ovo imati političke posledice u vezi sa problemom o kome upravo razgovaramo?"
<BR>&nbsp;&nbsp;&nbsp;&nbsp;&nbsp;"Razmislite malo. Biblioteka će misliti da nas može primorati da prihvatimo odštetu pod njihovim uslovima. Ali ako budemo pažljivo postupali, možemo ih uceniti da nam umesto toga daju ono što mi želimo.
<BR>&nbsp;&nbsp;&nbsp;&nbsp;&nbsp;Činjenica je da su Solarijaci orni za razgovor i da se sećaju daleke prošlosti - Mili nagoveštava da se sećaju kako su neki drevni razumnjaci ponirali u Sunce, toliko davno da su to možda bili i sami Praoci - što znači da smo našli zgoditak neslućenih razmera.
<BR>&nbsp;&nbsp;&nbsp;&nbsp;&nbsp;A to znači da Biblioteka mora pokušati da sazna što više o njima. A to znači da će ovo otkriće imati ogroman publicitet."
<BR>&nbsp;&nbsp;&nbsp;&nbsp;&nbsp;Džekob se iscerio.
<BR>&nbsp;&nbsp;&nbsp;&nbsp;&nbsp;"Biće složeno. Prvo moramo igrati na njihov utisak da je 'Ponirač u Sunce' potpuni promašaj. Zatim ih treba navesti da nam dodele dozvolu za istraživanja na Suncu u ime Biblioteke. Svakako će misliti da ćemo samo ispasti još veće budale. Kada shvate šta imamo, moraće to da kupe od nas, po našoj ceni!
<BR>&nbsp;&nbsp;&nbsp;&nbsp;&nbsp;Biće nam potrebna Fejginova pomoć da to valjano isplaniramo, kao i sve veštine klana Alvarezovih i pomoć vas iz Zemljanskog Veća, ali može se izvesti. Naročito će ujka Džeremiju biti milo kad sazna da ću istresti prašinu iz mojih zaboravljenih veština i uplesti se u 'prljavu politiku' na neko vreme, da pomognem."
<BR>&nbsp;&nbsp;&nbsp;&nbsp;&nbsp;Džems se nasmejao. "Čekaj samo dok tvoji rođaci čuju! Već ih vidim kako drhte!"
<BR>&nbsp;&nbsp;&nbsp;&nbsp;&nbsp;"Pa, reci im da ne brinu. Ne, sam ću im to reći kada Džeremi sazove porodično veće o ovome. Postaraću se da se čitava ova gungula sredi za tri godine. Potom se povlačim iz politike, zauvek.
<BR>&nbsp;&nbsp;&nbsp;&nbsp;&nbsp;Znate, tada me čeka jedno dugo putovanje."
<BR>&nbsp;&nbsp;&nbsp;&nbsp;&nbsp;Helen je tiho dahnula i zarila mu nokte u butinu. Lice joj je imalo neopisiv izraz.
<BR>&nbsp;&nbsp;&nbsp;&nbsp;&nbsp;"Držaću samo do jednog", rekao joj je, pitajući se može li i želi li da savlada želju da se nasmeje i tutnjavu u ušima. "Moraćemo naći načina da povedemo makar jednog delfina, tačnije delfinku. Njeni stihovi su užasno prosti, ali pribaviće nam šta god poželimo u mnogim lukama dok smo tamo napolju."
</P></TD></TR></TABLE>
</CENTER>
</BODY>
</HTML>
