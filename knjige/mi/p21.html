<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 21.
<P>&nbsp;&nbsp;&nbsp;&nbsp;&nbsp;Autorski dug. Led se nadima. Najteža ljubav.
<BR>&nbsp;&nbsp;&nbsp;&nbsp;&nbsp;Juče je bio njen dan, a ona - opet nije došla, i opet od nje - nerazumljiva beleška koja ništa ne objašnjava. Ali ja sam miran, potpuno miran. Ako ipak postupam onako kao što je izdiktirano u ceduljici, ako ipak odnosim dežurnom njen bon i onda, spustivši roletne, sedim u svojoj sobi sam - onda je jasno da to nije zato što nisam imao snage da se oduprem njenim željama. Smešno! Svakako da nije. Prosto odvojen roletnama od svih flastersko-lekovitih osmeha, mogu spokojno da pišem evo baš ove stranice, to je kao prvo. I drugo: u njoj, u Y, plašim se da izgubim, možda, jedini ključ za rešavanje svih nepoznatih (istorija sa ormanom, moja privremena smrt i tako dalje). A da ih rešim - osećam se sada obaveznim, prosto i kao autor ovih beležaka, da i ne govorimo o tome da je nepoznato organski neprijatelj čoveku, i homo sapiens je tek onda čovek u pravom smislu te reči kad u njegovoj gramatici uopšte nema znakova pitanja, nego samo uzvika, zapeta i tačaka.
<BR>&nbsp;&nbsp;&nbsp;&nbsp;&nbsp;Dakle, rukovođen - kako mi se čini - baš dužnošću autora danas sam u 16 uzeo aero i opet otišao u Drevnu Kuću. Bio je snažan čeoni vetar. Aero se s teškoćom probijao kroz vazdušni čestar, providne grane su zviždale i šibale. Grad dole - kao da je sav od plavih santi leda. Odjednom - oblak, brza iskošena senka, led postaje kao olovo, nadima se, kao u proleće kad stojiš na obali i čekaš: evo sad će sve pući, pohrliti, zavitlati se, poteći; ali prolazi minut za minutom i led samo stoji, a ti se sam nadimaš, srce sve uznemirenije kuca, sve češće (uostalom, zašto ja pišem o tome i otkud ovi čudnovati osećaji? Zato što ne postoji takav ledolomac koji bi mogao da razbije najprozračniji i najčvršći kristal našeg života...).
<BR>&nbsp;&nbsp;&nbsp;&nbsp;&nbsp;Na ulazu u Drevnu Kuću - nigde nikoga. Obišao sam sve unaokolo i video staricu-vratarku pored Zelenog Zida: šaku je nadnela nad oči, gleda u visinu. Onamo nad Zidom - oštri, crni trouglovi nekakvih ptica: s graktanjem navaljuju - grudima o čvrstu ogradu od električnih talasa - i natrag, i ponovo su nad Zidom.
<BR>&nbsp;&nbsp;&nbsp;&nbsp;&nbsp;Vidim: po tamnom, licu obraslom u bore - kose, brze senke, brzi pogled na mene.
<BR>&nbsp;&nbsp;&nbsp;&nbsp;&nbsp;"Nikog, nikog, nikog nema! Da! I nemate zašto da idete. Da..."
<BR>&nbsp;&nbsp;&nbsp;&nbsp;&nbsp;Kako to: nemate zašto? Kakav je to čudan način - da me smatraju samo nečijom senkom. A možda ste baš vi svi - moje senke. Zar vas ja nisam naselio po ovim stranicama - do skora bile četvrtaste bele pustinje. Zar bi vas bez mene videli svi oni koje ću povesti sa sobom po uskim stazicama ovih redova?
<BR>&nbsp;&nbsp;&nbsp;&nbsp;&nbsp;Sve joj to, razume se, nisam rekao; iz sopstvenog iskustva znam: najmučnije je izazvati sumnju kod čoveka da je on - realnost i to trodimenzionalna, a ne nekakva druga. Ja sam samo suvo primetio da je njen posao da otvara vrata, i ona me je pustila u dvorište.
<BR>&nbsp;&nbsp;&nbsp;&nbsp;&nbsp;Prazno. Tiho. Vetar je tamo, iza zidova, dalek kao onaj dan kad smo mi, rame uz rame, dvoje-jedno, izašli odozdo, iz hodnika - ako je to stvarno i bilo. Išao sam ispod nekakvih kamenih lukova gde su koraci, sudarivši se sa vlažnim svodovima, padali iza mene - kao da mi je čitavo vreme neko drugi išao za petama. Žuti zidovi - s crvenim izraslinama od opeke - pratili su me kroz tamne kvadratne naočari prozora, pratili su kako sam otvarao zvučna vrata pojata, kako sam zavirivao po ćoškovima, ćorsokacima, budžacima. Kapidžik na tarabi i utrina - spomenik Velikom Dvestogodišnjem Ratu: iz zemlje gola kamena rebra, žute iskežene čeljusti zidova, starinska peć sa vertikalnim odžakom - zauvek okamenjeni brod među kamenim žutim i crvenim talasima od opeke.
<BR>&nbsp;&nbsp;&nbsp;&nbsp;&nbsp;Ispostavilo se da sam baš te žute zube jednom već video - nejasno; kao na dnu, kroz debljinu vode - i počeo sam da tražim. Propadao sam u jame, spoticao se o kamenje, zarđale šape su me hvatale za unifu, po čelu su milele oštre, slane kapi znoja naniže, u oči...
<BR>&nbsp;&nbsp;&nbsp;&nbsp;&nbsp;Nigde! Ondašnji izlaz, odozgo iz hodnika, nigde nisam mogao da nađem - nije ga bilo. Uostalom - tako je možda i bolje: postoji više verovatnoće da je sve to - jedan moj apsurdni 'san'.
<BR>&nbsp;&nbsp;&nbsp;&nbsp;&nbsp;Umoran, sav u nekakvoj paučini, u prašini - već sam otvorio kapidžik - da se vratim u glavno dvorište. Odjednom pozadi - šušanj, šljapkavi koraci i preda mnom - ružičasta krila-uši, dvostruko izvijeni osmeh S.
<BR>&nbsp;&nbsp;&nbsp;&nbsp;&nbsp;On je, zažmirivši, uvrteo u mene svoja svrdla i upitao:
<BR>&nbsp;&nbsp;&nbsp;&nbsp;&nbsp;"Šetate?"
<BR>&nbsp;&nbsp;&nbsp;&nbsp;&nbsp;Ćutao sam. Ruke su mi smetale.
<BR>&nbsp;&nbsp;&nbsp;&nbsp;&nbsp;"E, lepo, sad se bolje osećate?"
<BR>&nbsp;&nbsp;&nbsp;&nbsp;&nbsp;"Da, hvala. Izgleda da dolazim na normu."
<BR>&nbsp;&nbsp;&nbsp;&nbsp;&nbsp;Pustio me je - podigao je oči uvis. Glava zabačena - i prvi put sam primetio njegovu jabučicu.
<BR>&nbsp;&nbsp;&nbsp;&nbsp;&nbsp;Gore na maloj visini - na pedesetak metara - zujala su aerea. Po njihovom laganom i niskom letu, po opuštenim crnim surlama na trubama za osmatranje - prepoznao sam aparate Čuvara. Njih nije bilo ni dva; ni tri, kao obično, nego deset do dvanaest. (Moram, na žalost, da se ograničim na približnu cifru).
<BR>&nbsp;&nbsp;&nbsp;&nbsp;&nbsp;"Zašto ih je danas tako mnogo?" usudio sam se da upitam.
<BR>&nbsp;&nbsp;&nbsp;&nbsp;&nbsp;"Zašto? Hm... Pravi lekar počinje da leči čoveka još dok je zdrav, takvog koji će se razboleti tek sutra, prekosutra, kroz nedelju dana. Profilaksa, da!"
<BR>&nbsp;&nbsp;&nbsp;&nbsp;&nbsp;Klimnuo je glavom, i zašljapkao po kamenim pločama dvorišta. Zatim se okrenuo - i meni preko ramena:
<BR>&nbsp;&nbsp;&nbsp;&nbsp;&nbsp;"Budite obazrivi!"
<BR>&nbsp;&nbsp;&nbsp;&nbsp;&nbsp;Sam sam. Tiho je. Pusto. Daleko nad Zelenim Zidom uskovitlale se - ptice, vetar. Šta je on time hteo da kaže? Aereo brzo klizi niz struju. Lagane, teške senke oblaka dole - plave kupole, kocke staklenog leda - postaju olovne, nadimaju se.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;UVEČE:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Otvorio sam svoj rukopis da bih zabeležio na ovim stranicama nekoliko, kako mi se čini, korisnih (za vas čitaoci) misli o velikom danu Jednoglasnosti - taj dan je već blizu. I video sam: ne mogu sada da pišem. Sve vreme osluškujem kako vetar udara tamnim krilima o staklo zidova, sve vreme se okrećem, čekam. Šta? Ne znam. I kad su se kod mene u sobi pojavile poznate mrko-ružičaste škrge - bio sam veoma radostan, govorim iskreno. Ona je sela, čedno je popravila nabor unife između kolena, hitro me je čitavog oblepila osmesima - po komadić na svaku moju pukotinu - i ja sam se osetio prijatno, čvrsto svezan.
<BR>&nbsp;&nbsp;&nbsp;&nbsp;&nbsp;"Razumete, ulazim danas u razred (ona radi u Sobici za vaspitanje dece) - a na zidu karikatura. Da, da, uveravam vas! Predstavili su me u nekakvom ribljem obliku. Možda sam ja doista..."
<BR>&nbsp;&nbsp;&nbsp;&nbsp;&nbsp;"Ne, ne, šta vam je", požurio sam da kažem (iz blizine, u stvari, jasno je, da ništa slično škrgama nema, i što sam o škrgama govorio - to je bilo potpuno neumesno).
<BR>&nbsp;&nbsp;&nbsp;&nbsp;&nbsp;"Da, na kraju krajeva - to nije ni važno. Ali, shvatate: sam postupak. Ja sam, naravno, pozvala Čuvare. Ja mnogo volim decu, i smatram da je najteža i najuzvišenija ljubav - surovost - vi me shvatate?"
<BR>&nbsp;&nbsp;&nbsp;&nbsp;&nbsp;Kako da ne! To se tako ukrštalo sa mojim mislima. Nisam izdržao i pročitao sam joj odlomak iz moje beleške broj 20, počevši odavde: "Lagano, metalno razgovetno otkucavaju misli..."
<BR>&nbsp;&nbsp;&nbsp;&nbsp;&nbsp;Ne gledajući, video sam kako podrhtavaju mrko-ružičasti obrazi i kako se sve bliže kreću prema meni, i najednom su u mojim rukama - suhi, tvrdi čak pomalo i bodljikavi prsti.
<BR>&nbsp;&nbsp;&nbsp;&nbsp;&nbsp;"Dajte, dajte to meni! Ja ću to fonografisati i nateraću decu da nauče napamet. To nije toliko potrebno vašim Venerovcima koliko nama, nama - danas, sutra, prekosutra."
<BR>&nbsp;&nbsp;&nbsp;&nbsp;&nbsp;Osvrnula se unaokolo - i sasvim tiho:
<BR>&nbsp;&nbsp;&nbsp;&nbsp;&nbsp;"Jeste čuli: kažu da će na Dan Jednoglasnosti..."
<BR>&nbsp;&nbsp;&nbsp;&nbsp;&nbsp;Skočio sam:
<BR>&nbsp;&nbsp;&nbsp;&nbsp;&nbsp;"Šta - šta kažu? Šta - na Dan Jednoglasnosti?"
<BR>&nbsp;&nbsp;&nbsp;&nbsp;&nbsp;Prijatnih zidova više nije bilo. Za tren oka sam osetio da sam izbačen onamo, napolje, gde se nad krovovima kovitla golemi vetar, i gde kosi, mračni oblaci - idu sve niže...
<BR>&nbsp;&nbsp;&nbsp;&nbsp;&nbsp;Jy me je odlučno, čvrsto uhvatila za ramena (mada sam primetio: rezonirajući moje uzbuđenje - koščice njenih prstiju su drhtale).
<BR>&nbsp;&nbsp;&nbsp;&nbsp;&nbsp;"Sedite, dragi moj, ne uzbuđujte se. Šta sve ne pričaju... A onda... ako vam je samo to potrebno - ja ću tog dana biti pored vas, ostaviću svoju decu iz škole nekom drugom - i biću s vama, jer ste vi, dragi moj, vi ste - takođe dete, i potrebno vam je..."
<BR>&nbsp;&nbsp;&nbsp;&nbsp;&nbsp;"Ne, ne", odmahnuo sam, "nipošto! Onda ćete stvarno misliti da sam nekakvo dete - da ne mogu sam... Nipošto! (moram priznati: imam druge planove što se tiče toga dana)."
<BR>&nbsp;&nbsp;&nbsp;&nbsp;&nbsp;Osmehnula se; nepisani tekst osmeha je očigledno bio: 'Ah, kakav tvrdoglav dečak!' Onda je sela. Oči spuštene. Ruke stidljivo popravljaju nabor unife koji je ponovo pao među kolena - a sad o drugom:
<BR>&nbsp;&nbsp;&nbsp;&nbsp;&nbsp;"Ja mislim da se moram odlučiti... radi vas... Ne, molim vas, ne žurite me, ja još moram da porazmislim..."
<BR>&nbsp;&nbsp;&nbsp;&nbsp;&nbsp;Ja je nisam žurio. Mada sam shvatio da treba da budem srećan i da nema veće časti nego uvenčati sobom nečije večernje godine.
<BR>&nbsp;&nbsp;&nbsp;&nbsp;&nbsp;...Svu noć - nekakva krila, a ja idem i zaklanjam glavu rukama od krila. A onda - stolica. Ali stolica - nije naša, sadašnja, nego drevnog tipa, od drveta. Ja pomičem noge kao konj (desna prednja - i leva zadnja, leva prednja i desna zadnja), stolica pritrčava mome krevetu, penje se na njega - i ja volim drevnu stolicu: neudobno je, boli me.
<BR>&nbsp;&nbsp;&nbsp;&nbsp;&nbsp;Čudnovato: zar se nikakvo sredstvo ne može izmisliti da se izleči ova bolest snevanja, ili da se učini razumnom - možda, čak i korisnom.
</TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
