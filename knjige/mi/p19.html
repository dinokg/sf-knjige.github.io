<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 19.
<P>&nbsp;&nbsp;&nbsp;&nbsp;&nbsp;Beskrajno mala količina trećeg reda. Podčeoni. Preko ograde.
<BR>&nbsp;&nbsp;&nbsp;&nbsp;&nbsp;Tamo, u čudnom hodniku sa drhtavom istačkanom linijom prigušenih sijalica... ili, ne, ne - ne tamo: kasnije, kad sam već bio sa njom u nekakvom zabačenom uglu u dvorištu Drevne Kuće - ona je rekla: 'prekosutra'. To 'prekosutra' je danas, i sve je na krilima, dan - leti, i naš Integral je već krilat: na njemu su završili montiranje raketnog motora i danas su ga isprobali naprazno. Kakve veličanstvene, moćne salve, a za mene je svaka od njih - počasna paljba u čast one, jedine, u čast današnjeg dana.
<BR>&nbsp;&nbsp;&nbsp;&nbsp;&nbsp;Pri prvom potezu (pucnju) - pod otvorom motora vrtelo se oko desetak brojeva iz našeg helinga koji su zevali - od njih ali baš ništa ne ostade, osim nekakvih trinja i čađi. S ponosom beležim ovde da se ritam našeg rada zbog ovoga nije ni za trenutak spotakao, da niko nije uzdrhtao; i mi i naše radilice - produžili smo svoje pravolinijsko i kružno kretanje sa istom onom preciznošću kao da se ništa nije desilo. Deset brojeva - to je jedva jedan stomilioniti deo mase Jedinstvene Države; pri praktičnom računanju - to je beskrajno mala količina trećega reda. Samo su drevni ljudi, u aritmetičkom pogledu nepismeni, znali za sažaljenje: nama je ono smešno.
<BR>&nbsp;&nbsp;&nbsp;&nbsp;&nbsp;I meni je smešno što sam juče mogao da se zamislim - čak i da zabeležim na ovim stranicama - o nekakvoj bednoj sivkastoj pegici, o nekakvoj mrlji. To je ono isto 'razmekšavanje površine' koja treba da bude dijamantski čvrsta - kao naši zidovi (poslovica drevnih: 'udarati glavom o zid').
<BR>&nbsp;&nbsp;&nbsp;&nbsp;&nbsp;Šesnaest časova. U dopunsku šetnju nisam pošao: ko zna, može joj pasti na pamet da baš sada, kad sve zvoni od sunca...
<BR>&nbsp;&nbsp;&nbsp;&nbsp;&nbsp;Gotovo da sam sam u kući. Kroz osunčane zidove - u daljini vidim i desno i levo i dole - u vazduhu obešene, prazne sobe koje se kao u ogledalu ponavljaju. I samo po plavičastim stepenicama, ovlaš osenčenim sunčanim tušem - lagano naviše klizi mršava, siva senka. Već se čuju koraci - i ja vidim kroz vrata - ja osećam: na mene je zalepljen flaster-osmeh - i onda pored mene, drugim stepeništem - naniže...
<BR>&nbsp;&nbsp;&nbsp;&nbsp;&nbsp;Škljocanje numeratora. Pojurio sam prema uzanom belom prorezu - i... nekakav nepoznat muški (sa suglasničkim slovom) broj. Protutnjao je, zalupio lift. Preda mnom - nehajno, nakrivo podklobučeno čelo, a oči... veoma čudan utisak: kao da je govorio odande, ispod čela, gde su oči.
<BR>&nbsp;&nbsp;&nbsp;&nbsp;&nbsp;"Imate od nje pismo (ispod čela, ispod strehe)... Molila je da bude obavezno - sve kao što je tu rečeno."
<BR>&nbsp;&nbsp;&nbsp;&nbsp;&nbsp;Ispod čela, ispod strehe - unaokolo. Ma, nikoga, nikoga nema, ma daj, daj! Još jednom je osmotrio unaokolo, tutnuo mi koverat i otišao. Sam sam.
<BR>&nbsp;&nbsp;&nbsp;&nbsp;&nbsp;Ne, nisam sam: iz koverta - ružičasti bon, i - jedva primetan - njen miris. To će ona, ona doći, doći će kod mene. Brže - pismo, da to pročitam svojim očima, da u to poverujem do kraja...
<BR>&nbsp;&nbsp;&nbsp;&nbsp;&nbsp;Šta? Ne može biti! Čitam još jednom - preskačem preko redova: "Bon... i obavezno spustite roletne kao da sam ja stvarno kod vas... Neophodno mi je da misle da sam ja... veoma, veoma mi je žao..."
<BR>&nbsp;&nbsp;&nbsp;&nbsp;&nbsp;Pismo - u komadiće. U ogledalu na trenutak - moje izobličene, izlomljene obrve. Uzimam bon da bih i njega isto onako kao i njeno pisamce...
<BR>&nbsp;&nbsp;&nbsp;&nbsp;&nbsp;"Molila je da obavezno bude sve kao što je tu rečeno."
<BR>&nbsp;&nbsp;&nbsp;&nbsp;&nbsp;Ruke su mi oslabile, olabavile se. Bon je iz njih pao na sto. Ona je - jača od mene, i ja ću, izgleda, uraditi onako kako ona hoće. Uostalom... uostalom ne znam: videćemo - do večeri još ima dosta... Bon leži na stolu.
<BR>&nbsp;&nbsp;&nbsp;&nbsp;&nbsp;U ogledalu su moje izobličene, izlomljene obrve. Zašto i danas nemam lekarsko uverenje: pošao bih da šetam, da šetam bez kraja, oko čitavog Zelenog Zida - a onda da se svalim u krevet - na dno... A ja moram - u 13 u slušaonicu, ja moram čvrsto da zašrafim čitavog sebe, da bih dva sata - dva sata ne mičući se... kad treba da vičem, da lupam nogama!
<BR>&nbsp;&nbsp;&nbsp;&nbsp;&nbsp;Predavanje. Vrlo je čudno što iz blistavog aparata - nije metalni glas kao obično, nego nekakav mekani, maljavi, mahovinasti. Ženski - ona mi se pojavljuje pred očima onakva, kakva je nekad živela: malena - kvakica-bakica, nešto kao ona - u Drevnoj Kući.
<BR>&nbsp;&nbsp;&nbsp;&nbsp;&nbsp;Drevna Kuća... i sve odjednom - kao iz fontane - odozdo, i ja iz sve snage moram da zašrafim sebe, da krikom ne bih preplavio čitavu slušaonicu. Mekane, maljave reči - kroz mene, i od svega ostaje samo jedno: nešto - o deci, o dečarstvu. Ja sam kao fotografska ploča: sve utiskujem u sebe s nekakvom tuđom, stranom, besmislenom tačnošću: zlatan srp - svetlosni odsjaj na zvučniku; pod njim - dete, živa ilustracija - zavlači se u srce; u usta je gurnut skup mikroskopske unife; čvrsto stisnuta pesnica, palac vrlo mali - savijen unutra - lagana, bucmasta senka - borica na nadlanici. Kao fotografska ploča - otiskujem: evo sad je gola noga - pretegla preko ivice, ružičasta lepeza prstiju ide u vazduh - evo sad, sad će i pod...
<BR>&nbsp;&nbsp;&nbsp;&nbsp;&nbsp;I - ženski krik, na podijumu je zavitlala prozračnim krilima unifa, prihvatila dete - usnama - u bucmastu boricu na nadlanici, pomerila ga na sredinu stola, silazi sa podijuma. U meni se otiskuje: ružičasti - roščićima naniže - polumesec usta, naliveni do kraja modri tanjirići - oči. To je - O. I ja, kao pri čitanju kakve logične formule - odjedanput osećam neminovnost, zakonitost tog ništavnog slučaja.
<BR>&nbsp;&nbsp;&nbsp;&nbsp;&nbsp;Ona je sela nešto malo iza mene ulevo. Okrenuo sam se; ona je poslušno podigla oči od stola sa detetom - očima - na mene, u mene, i opet: ona, ja i sto na podijumu - tri tačke, i kroz te tačke su provučene linije, projekcije nekakvih neminovnih, još nevidljivih događaja.
<BR>&nbsp;&nbsp;&nbsp;&nbsp;&nbsp;Kući - po zelenoj, sumračnoj ulici, već okatoj od sijalica. Čujem: sav otkucavam - kao sat. I kazaljke će u meni - sad prekoračiti preko nekakve cifre, i učiniću tako nešto što se više neće moći povratiti. Njoj je potrebno da neko tamo misli: ona je kod mene. A meni je potrebna ona i šta me se tiče njeno 'potrebno'. Ja neću da budem tuđa roletna - neću i gotovo.
<BR>&nbsp;&nbsp;&nbsp;&nbsp;&nbsp;Pozadi - poznati, šljapavi, kao po barama hod. Više se ne osvrćem, znam: S. Ići će za mnom do samih vrata - a onda, sigurno, stajaće dole, na trotoaru, i svrdlima će se ušrafljivati gore, u moju sobu - dok tamo ne padnu roletne, skrivajući nečiji zločin...
<BR>&nbsp;&nbsp;&nbsp;&nbsp;&nbsp;On, Anđeo-čuvar, stavio je tačku na jotu. Odlučio sam: ne. Tako sam odlučio.
<BR>&nbsp;&nbsp;&nbsp;&nbsp;&nbsp;Kad sam se popeo u sobu i okrenuo prekidač - nisam poverovao svojim očima: pored mog stola stajala je O. Ili, tačnije - visila: tako visi prazna svučena haljina - pod haljinom na njoj kao da nije bilo nijedne opruge, bez opruga su bile ruke, noge, bez opruga je - viseći glas.
<BR>&nbsp;&nbsp;&nbsp;&nbsp;&nbsp;"Ja - o mom pismu. Da li ste ga dobili? Da? Meni, je potrebno da znam odgovor - još koliko danas."
<BR>&nbsp;&nbsp;&nbsp;&nbsp;&nbsp;Slegao sam ramenima. Sa nasladom - kao da je ona za sve bila kriva - gledao sam njene modre oči, prepunjene do ivica - odugovlačio sam sa odgovorom. I sa nasladom, zabadajući u nju reč po reč, rekao sam:
<BR>&nbsp;&nbsp;&nbsp;&nbsp;&nbsp;"Odgovor? Pa dobro... U pravu ste. Nesumnjivo."
<BR>&nbsp;&nbsp;&nbsp;&nbsp;&nbsp;"Tako dakle... (osmehom je prikrivena sićana drhtavica, ali je ja vidim). E, vrlo dobro! Odmah - odmah ću otići."
<BR>&nbsp;&nbsp;&nbsp;&nbsp;&nbsp;I visila je nad stolom. Opuštene oči, noge, ruke. Još na stolu leži zgužvani ružičasti bon one. Brzo sam otvorio ovaj svoj rukopis - 'MI' - njegovim stranicama pokrio bon (možda više od samog sebe, nego od O).
<BR>&nbsp;&nbsp;&nbsp;&nbsp;&nbsp;"Eto - sve vreme pišem. Već sam na 170. stranici... Ispada nešto neočekivano..."
<BR>&nbsp;&nbsp;&nbsp;&nbsp;&nbsp;Glas - senka glasa:
<BR>&nbsp;&nbsp;&nbsp;&nbsp;&nbsp;"A sećate li se... ja sam vam onda na sedmoj stranici... Ja sam vam onda kanula - i vi..."
<BR>&nbsp;&nbsp;&nbsp;&nbsp;&nbsp;Modri tanjirići - preko ivica nečujne, ubrzane kapi - niz obraze, ubrzane preko ivica - reči:
<BR>&nbsp;&nbsp;&nbsp;&nbsp;&nbsp;"Ja ne mogu, odmah ću otići... ja nikada više, i neka tako bude. Ali samo hoću - ja moram od vas dete - ostavite mi dete i otići ću, otići ću!"
<BR>&nbsp;&nbsp;&nbsp;&nbsp;&nbsp;Vidim: ona sva pod unifom drhti i osećam: i ja ću odmah... Zabacio sam ruke unazad, osmehnuo se:
<BR>&nbsp;&nbsp;&nbsp;&nbsp;&nbsp;"Šta? Prohtela vam se Mašina Dobrotvora?"
<BR>&nbsp;&nbsp;&nbsp;&nbsp;&nbsp;I na mene - kao bujica preko brane - reči:
<BR>&nbsp;&nbsp;&nbsp;&nbsp;&nbsp;"Neka! Ali ja ću osetiti - osetiću ga u sebi. Makar nekoliko dana... Da vidim - samo jednom da vidim boricu na njemu evo ovde - kao tamo - kao na stolu. Jedan dan!"
<BR>&nbsp;&nbsp;&nbsp;&nbsp;&nbsp;Tri tačke: ona, ja - i tamo na stolu mala pesnica sa bucmastom boricom.
<BR>&nbsp;&nbsp;&nbsp;&nbsp;&nbsp;Jednom, još kao dete, sećam se, poveli su nas na akumulatorski toranj. Na najvišoj stanici nagao sam se preko staklene ograde, dole - tačke-ljudi i sladak otkucaj srca: 'A šta bi bilo kad bih?' Onda sam se još čvršće uhvatio za ogradu; sada sam - skočio dole.
<BR>&nbsp;&nbsp;&nbsp;&nbsp;&nbsp;"Znači, vi hoćete? Potpuno svesni da..."
<BR>&nbsp;&nbsp;&nbsp;&nbsp;&nbsp;Zatvorene - kao da je direktno lice prema suncu - oči. Mokri blistav osmeh.
<BR>&nbsp;&nbsp;&nbsp;&nbsp;&nbsp;"Da, da! Hoću!"
<BR>&nbsp;&nbsp;&nbsp;&nbsp;&nbsp;Dohvatio sam ispod rukopisa ružičasti bon - one - i potrčao naniže, kod dežurne. O me je zgrabila za ruku, nešto je viknula, ali šta - shvatio sam tek kad sam se vratio.
<BR>&nbsp;&nbsp;&nbsp;&nbsp;&nbsp;Sedela je na ivici postelje, ruku čvrsto stisnutih između kolena.
<BR>&nbsp;&nbsp;&nbsp;&nbsp;&nbsp;"To je... to je njen bon?"
<BR>&nbsp;&nbsp;&nbsp;&nbsp;&nbsp;"Zar nije svejedno. Pa šta ako je njen, jeste." Nešto je krcnulo. Najpre će biti - da se O prosto pomakla. Sedela je, ruke između kolena, ćutala.
<BR>&nbsp;&nbsp;&nbsp;&nbsp;&nbsp;"Pa? Brže..." grubo sam joj stegao ruku i crvene pege (sutra - modrice) pojavile su se na nadlanici, tamo - gde je bucmasta dečija borica.
<BR>&nbsp;&nbsp;&nbsp;&nbsp;&nbsp;To je poslednje. Onda - okrenut je prekidač, misli se gase, tama, iskre - i ja preko ograde dole...
</TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
