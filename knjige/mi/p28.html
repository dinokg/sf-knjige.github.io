<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 28.
<P>&nbsp;&nbsp;&nbsp;&nbsp;&nbsp;Obe. Entropija i energija. Neprozirni deo tela.
<BR>&nbsp;&nbsp;&nbsp;&nbsp;&nbsp;Evo ovako: ako je vaš svet sličan svetu naših dalekih predaka, onda zamislite da ste jednom u okeanu nabasali na šesti, sedmi deo sveta - na nekakvu Atlantidu, a tamo - neviđeni gradovi-lavirinti, ljudi koji lebde u vazduhu bez pomoći krila ili aerea, kamenje koje se podiže snagom pogleda - jednom rečju ono što vam ne bi na pamet palo čak i kad bi bolovali od snoviđenja. Evo tako je meni bilo juče. Jer - shvatite - niko i nikada od nas, od Dvestogodišnjeg Rata nije bio iza Zida - ja sam vam već govorio o tome.
<BR>&nbsp;&nbsp;&nbsp;&nbsp;&nbsp;Ja znam: dužan sam da vam, nepoznati prijatelji, ispričam podrobnije o tom čudnom i neočekivanom svetu koji mi se juče otkrio. Ali zasad nisam u stanju da se vratim na to. Samo novo i novo, nekakav pljusak događaja, i nemam snage da skupim sve: ja podmetnem skute, pregršti - a ipak se čitave vedrice izlivaju preko ivice, a na ove stranice padaju samo kapi...
<BR>&nbsp;&nbsp;&nbsp;&nbsp;&nbsp;U početku sam čuo u svojoj sobi iza vrata zvonke glasove - i poznao sam njen glas, Y, elastičan, metalan - i drugi, gotovoo nesavitljiv - kao drveni lenjir - glas Jy. Onda su se vrata s treskom otvorila širom i izbacila ih obe kao metak k meni u sobu. Baš tako: kao metak.
<BR>&nbsp;&nbsp;&nbsp;&nbsp;&nbsp;Y je stavila ruku na naslon moje fotelje i preko ramena, desno - samo zubima se osmehivala onoj. Ja ne bih hteo da budem pod tim osmehom.
<BR>&nbsp;&nbsp;&nbsp;&nbsp;&nbsp;"Čujte", rekla mi je Y, "ova je žena, izgleda, stavila sebi u zadatak da vas čuva od mene, kao malo dete. Je li to s vašom dozvolom?"
<BR>&nbsp;&nbsp;&nbsp;&nbsp;&nbsp;I onda - druga, podrhtavajući škrgama:
<BR>&nbsp;&nbsp;&nbsp;&nbsp;&nbsp;"Da, on i jeste dete. Da! Samo zato i ne vidi da vi sa njim sve to - samo zato da bi... sve je to - komedija. Da! I moja je dužnost..."
<BR>&nbsp;&nbsp;&nbsp;&nbsp;&nbsp;Za trenutak u ogledalu - izlomljena, uzdrhtala prava mojih obrva. Skočio sam i - jedva se uzdržavajući - sa uzdrhtalim kosmatim pesnicama, teško cedeći kroz zube svaku reč, viknuo sam joj u lice - u same škrge:
<BR>&nbsp;&nbsp;&nbsp;&nbsp;&nbsp;"O-vog tre-nutka - napolje! Ovog trenutka!" Škrge su se nadule ciglastocrveno, onda su splasnule, posivele. Ona je otvorila usta da nešto kaže, i ne rekavši ništa - zalupila vrata i izašla.
<BR>&nbsp;&nbsp;&nbsp;&nbsp;&nbsp;Poleteo sam prema Y:
<BR>&nbsp;&nbsp;&nbsp;&nbsp;&nbsp;"Neću oprostiti - nikad sebi to neću oprostiti! Ona se usudila - tebe? Ali ti valjda ne možeš misliti da ja mislim, da... da ona... To je sve zato što ona hoće da se zapiše kod mene, a ja..."
<BR>&nbsp;&nbsp;&nbsp;&nbsp;&nbsp;"Da se zapiše, srećom, neće joj poći za rukom. I da je hiljadu takvih kao ona: svejedno mi je. Ja znam ti nećeš poverovati hiljadi nego meni jednoj. Zato što sam posle onog jučerašnjeg - ja pred tobom sva do kraja, onako kao što si ti hteo. Ja sam u tvojim rukama, ti možeš - u svakom trenutku..."
<BR>&nbsp;&nbsp;&nbsp;&nbsp;&nbsp;"Da - u svakom trenutku", i istog časa sam shvatio - šta, krv mi je jurnula u uši, u obraze, viknuo sam: "Ne treba o tome, nikad mi ne govori o tome! Pa ti shvataš da bih to bio onaj ja, pređašnji, a sada..."
<BR>&nbsp;&nbsp;&nbsp;&nbsp;&nbsp;"Ko te zna... Čovek je kao roman: do zadnje stranice ne znaš kako će se završiti. Inače ne bi vredelo ni čitati..."
<BR>&nbsp;&nbsp;&nbsp;&nbsp;&nbsp;Y me miluje po glavi. Lice njeno ne vidim, ali po glasu osećam: sad gleda nekud veoma daleko, zagledala se u oblak koji nečujno plovi, lagano, neznano kud...
<BR>&nbsp;&nbsp;&nbsp;&nbsp;&nbsp;Odjednom me je odstranila rukom - odlučno i nežno:
<BR>&nbsp;&nbsp;&nbsp;&nbsp;&nbsp;"Slušaj: došla sam da ti kažem da mi možda samo poslednje dane... Da li znaš: od večeras su ukinute sve slušaonice."
<BR>&nbsp;&nbsp;&nbsp;&nbsp;&nbsp;"Ukinute?"
<BR>&nbsp;&nbsp;&nbsp;&nbsp;&nbsp;"Da. Prolazila sam - i videla: u zgradama sa slušaonicama nešto pripremaju, nekakvi stolovi, lekari u belom."
<BR>&nbsp;&nbsp;&nbsp;&nbsp;&nbsp;"Pa šta to znači?"
<BR>&nbsp;&nbsp;&nbsp;&nbsp;&nbsp;"Ne znam. Zasad još niko ne zna. A to je najgore. Osećam samo: uključili su struju, iskra juri - i ako ne danas, ono sutra... Možda mi neće poći za rukom."
<BR>&nbsp;&nbsp;&nbsp;&nbsp;&nbsp;Ja sam već davno prestao da shvatam: ko su oni, a ko smo - mi. Ne razumem šta ja hoću: da im pođe za rukom ili da im ne pođe. Jasno mi je samo jedno: Y se sada kreće po samoj ivici - i svakog časa...
<BR>&nbsp;&nbsp;&nbsp;&nbsp;&nbsp;"Ali to je ludost", kažem ja. "Vi - i Jedinstvena Država. To je isto kao kad biste rukom zapušili topovsku cev - i mislili da je mogućno zadržati pucanj. To je - potpuna ludost!"
<BR>&nbsp;&nbsp;&nbsp;&nbsp;&nbsp;Osmeh:
<BR>&nbsp;&nbsp;&nbsp;&nbsp;&nbsp;"'Treba svi da polude - što je moguće pre da da polude.' To je neko juče govorio. Sećaš li se? Tamo..."
<BR>&nbsp;&nbsp;&nbsp;&nbsp;&nbsp;"Da, to sam zapisao. Dakle, to se stvarno dogodilo." Ćuteći gledam u njeno lice: na njemu je sada izrazito jasan - tamni krst.
<BR>&nbsp;&nbsp;&nbsp;&nbsp;&nbsp;"Y, draga - dok još nije kasno... Hoćeš li da bacim sve, da zaboravim sve - i da odem s tobom onima, iza Zida - onima... ne znam ko su oni."
<BR>&nbsp;&nbsp;&nbsp;&nbsp;&nbsp;Ona je zavrtela glavom. Kroz tamne prozore očiju - tamo, unutra u njoj, ja vidim: gori vatra, iskre, jezičci plamena uvis, natrpane su planine suvih, smolastih drva. I jasno mi je: već je kasno, moje reči više ništa ne mogu...
<BR>&nbsp;&nbsp;&nbsp;&nbsp;&nbsp;Ustala je - odmah će otići. Možda su ovo već poslednji dani, možda - minuti... Uhvatio sam je za ruku.
<BR>&nbsp;&nbsp;&nbsp;&nbsp;&nbsp;"Ne! Bar još malo - ali radi... radi..."
<BR>&nbsp;&nbsp;&nbsp;&nbsp;&nbsp;Ona je lagano podizala uvis, ka svetlosti, moju ruku - moju kosmatu ruku, koju sam tako mrzeo. Hteo sam da je istrgnem, ali ju je ona držala čvrsto.
<BR>&nbsp;&nbsp;&nbsp;&nbsp;&nbsp;"Tvoja ruka... Ti i ne znaš, malo njih zna da se ženama odavde, iz grada, dešava da vole - one. I u tebi, sigurno, ima nekoliko kapi sunčane, šumske krvi. Možda sam te zbog toga i..."
<BR>&nbsp;&nbsp;&nbsp;&nbsp;&nbsp;Pauza - i kako je čudno: od pauze, od praznine, od ničega - tako leti srce. I ja vičem:
<BR>&nbsp;&nbsp;&nbsp;&nbsp;&nbsp;"Aha! Nećeš ti još otići! Nećeš otići - dok mi ne ispričaš o njima - zato što ih ti voliš... a ja čak i ne znam ko su oni, odakle su. Ko su stvarno oni? Polovina koju smo izgubili, H<SUB>2</SUB> i O a da bi se dobilo H<SUB>2</SUB>O - potoci, mora, vodopadi, talasi, bure - potrebno je da se polovine sjedine..."
<BR>&nbsp;&nbsp;&nbsp;&nbsp;&nbsp;Ja se jasno sećam svakog njenog pokreta. Sećam se kako je uzela sa stola moj stakleni trougao i svo vreme dok sam govorio pritiskala je njegovu oštru stranu uz obraz - na obrazu se pojavio beli ožiljak, posle je postao ružičast, iščezao. I čudno: ne mogu da se setim njenih reči - naročito u početku - nego samo nekakvih pojedinih slika, boja.
<BR>&nbsp;&nbsp;&nbsp;&nbsp;&nbsp;Znam: u početku je to bilo - o Dvestogodišnjem Ratu. I eto - crveno po zelenilu trava, po tamnoj glini, po plavetnilu snegova - crvene, neisušene bare. Onda žuta, suncem spržena trava, goli žuti, razbarušeni ljudi - i razbarušeni psi - odmah tu, pored naduvenih strvina psećih, ili, možda ljudskih... To je, naravno - iza zidova zato što je grad - već pobedio, u gradu je već naša sadašnja - hrana od nafte.
<BR>&nbsp;&nbsp;&nbsp;&nbsp;&nbsp;I gotovo od neba do zemlje - crne teške bore, i bore se njišu nad šumama, nad selima, lagano stubovi, dim. Potmuli jauk: teraju u grad crne beskrajne redove - da bi ih silom spasili i naučili sreći.
<BR>&nbsp;&nbsp;&nbsp;&nbsp;&nbsp;"Ti si sve to uglavnom znao?"
<BR>&nbsp;&nbsp;&nbsp;&nbsp;&nbsp;"Da, uglavnom."
<BR>&nbsp;&nbsp;&nbsp;&nbsp;&nbsp;"Ali ti nisi znao, i samo ih je mali broj znao, da je neznatan deo njih ipak izdržao i ostao da živi tamo, iza Zidova. Goli - otišli su u šume. Učili su se od drveća, zverinja, ptica, cveća, sunca. Obrasli su u dlaku, ali su zato pod dlakom sačuvali vatrenu crvenu krv. Sa vama je gore: vi ste obrasli u cifre, po vama cifre mile kao vaši. Treba sa vas zderati sve i oterati vas gole u šume. Da se naučite da drhtite od straha, od radosti, od strašnog gneva, od hladnoće, da se molite vatri. I mi, Mefi - mi hoćemo..."
<BR>&nbsp;&nbsp;&nbsp;&nbsp;&nbsp;"Ne, pričekaj - a 'Mefi'? Šta je to 'Mefi'?"
<BR>&nbsp;&nbsp;&nbsp;&nbsp;&nbsp;"Mefi? to je drevno ime, to je - onaj što je... Sećaš se: tamo, na kamenu - prikazan je mladić... Ili ne: bolje na tvome jeziku, tako ćeš brže razumeti. Dakle: dve su sile u svetu - entropija i energija. Jedna teži ka blaženom miru, ka srećnoj ravnoteži; druga - ka narušavanju ravnoteže, ka mučno-beskonačnom kretanju. Entropiji su se - naši, ili tačnije - vaši preci, hrišćani, klanjali kao Bogu. A mi, antihrišćani, mi..."
<BR>&nbsp;&nbsp;&nbsp;&nbsp;&nbsp;I u tom trenutku - jedva čujno, kao šapat kucanja na vratima - i u sobu je upao onaj spljošteni, sa čelom natučenim na oči, koji mi je više puta donosio ceduljice od Y.
<BR>&nbsp;&nbsp;&nbsp;&nbsp;&nbsp;On nam je pritrčao, zaustavio se, brektao - kao vazdušna pumpa - i nije mogao da izgovori ni jedne jedine reči: mora da je trčao iz sve snage.
<BR>&nbsp;&nbsp;&nbsp;&nbsp;&nbsp;"Ma šta je! Šta se desilo?" Uhvatila ga je za ruku Y.
<BR>&nbsp;&nbsp;&nbsp;&nbsp;&nbsp;"Idu - ovamo..." prošištala je najzad pumpa. "Straža... i sa njom onaj - de, kako beše... onaj grbavko..."
<BR>&nbsp;&nbsp;&nbsp;&nbsp;&nbsp;"S?"
<BR>&nbsp;&nbsp;&nbsp;&nbsp;&nbsp;"Pa da! U susednoj su kući. Sad će biti ovde. Brže, brže!"
<BR>&nbsp;&nbsp;&nbsp;&nbsp;&nbsp;"Koješta! Imamo vremena..." smejala se ona, u očima - iskre, veseli jezičci.
<BR>&nbsp;&nbsp;&nbsp;&nbsp;&nbsp;To je - ili besmislena, nerazumna hrabrost ili je tu bilo još nešto, meni nerazumljivo.
<BR>&nbsp;&nbsp;&nbsp;&nbsp;&nbsp;"Y, preklinjem te Dobrotvorom! Shvati - pa to je..."
<BR>&nbsp;&nbsp;&nbsp;&nbsp;&nbsp;"Preklinjem te Dobrotvorom", oštri trougao - osmeh.
<BR>&nbsp;&nbsp;&nbsp;&nbsp;&nbsp;"Hajde, mene radi... Molim te."
<BR>&nbsp;&nbsp;&nbsp;&nbsp;&nbsp;"Ah, trebalo je s tobom još o jednoj stvari... Dobro, svejedno: sutra..."
<BR>&nbsp;&nbsp;&nbsp;&nbsp;&nbsp;Ona je veselo (da: veselo) klimnula meni glavom, klimnuo je i taj - izvirivši za trenutak ispod svoje čeone strehe. I ja sam - sam.
<BR>&nbsp;&nbsp;&nbsp;&nbsp;&nbsp;Brže - za sto. Otvorio sam svoje beleške, uzeo pepeo - da bi me oni zatekli za ovim poslom u korist Jedinstvene Države. I odjednom - svaka dlačica na glavi je živa, odvojena i pokreće se: "A šta ako uzmu i pročitaju makar jednu stranicu - od ovih, od poslednjih?"
<BR>&nbsp;&nbsp;&nbsp;&nbsp;&nbsp;Sedeo sam za stolom ne mičući se - i video sam kako drhte zidovi, drhti pero u mojoj ruci, njišu se, slivaju slova...
<BR>&nbsp;&nbsp;&nbsp;&nbsp;&nbsp;Sakriti? Ali gde: sve je staklo. Spaliti? Ali iz hodnika i iz susednih soba će videti. A onda ja već ne mogu, nemam snage da uništim ovaj mučni - ali možda meni najdraži - komadić sebe.
<BR>&nbsp;&nbsp;&nbsp;&nbsp;&nbsp;U daljini - u hodniku - već glasovi, koraci. Uspeo sam samo da dohvatim svežanj listova, da ih munem ispod sebe - sad sam prikovan za fotelju koja vibrira svakim atomom, i pod nogama je - paluba, gore i dole...
<BR>&nbsp;&nbsp;&nbsp;&nbsp;&nbsp;Stisnuvši se u klupko, zabivši se pod strehu čela - ja sam, nekako ispod očiju, kradomice video: idu iz sobe u sobu, počevši od desnog kraja hodnika, i sve su bliže. Jedni su sedeli sleđeni kao ja; drugi su im - skakali u susret i širom otvarali vrata - srećni ljudi! Kad bih tako mogao i ja...
<BR>&nbsp;&nbsp;&nbsp;&nbsp;&nbsp;"'Dobrotvor je za čovečanstvo neophodna najsavršenija dezinfekcija, i usled toga u organizmu Jedinstvene Države nikakva peristaltika...'" ja sam drhtećim perom ispisivao ovu savršenu besmislicu i savijao se nad stolom sve niže, a u glavi - suluda kovačnica; i leđima sam čuo - kvrcnula je kvaka na vratima, pirnuo je vetar, fotelja je poda mnom zaigrala...
<BR>&nbsp;&nbsp;&nbsp;&nbsp;&nbsp;Tek tada sam se s teškoćom odvojio od stranice i okrenuo se prema došljacima (kako je teško igrati komediju... oh, ko mi je to danas govorio o komediji?). Napred je bio S - mračno, ćuteći, brzo bušio očima u meni bunare, u mojoj fotelji, u listićima koji su podrhtavali pod mojom rukom. Onda na trenutak - nekakva poznata, svakodnevna lica na pragu, i jedno od njih se izdvojilo - naduvene ružičastomrke škrge...
<BR>&nbsp;&nbsp;&nbsp;&nbsp;&nbsp;Setio sam se svega što je bilo u ovoj sobi pre pola sata, i bilo mi je jasno da će ona sad... Sve moje biće tuklo je i pulsiralo u onom (srećom, neprovidnom) delu tela kojim sam pokrivao rukopis.
<BR>&nbsp;&nbsp;&nbsp;&nbsp;&nbsp;Jy je prišla iza njega, iza S, oprezno ga dotakla za rukav - i tiho rekla:
<BR>&nbsp;&nbsp;&nbsp;&nbsp;&nbsp;"To je D-503, graditelj Integrala. Vi ste sigurno čuli za njega? On je uvek eto tako, za stolom... Uopšte ne štedi sebe!"
<BR>&nbsp;&nbsp;&nbsp;&nbsp;&nbsp;A šta sam ja mislio? Kakva divna, neobična žena.
<BR>&nbsp;&nbsp;&nbsp;&nbsp;&nbsp;S je počeo da klizi prema meni, nagnuo se preko mog ramena - nad sto. Laktom sam zaklonio beleške, ali on strogo viknu:
<BR>&nbsp;&nbsp;&nbsp;&nbsp;&nbsp;"Molim da mi odmah pokažete šta imate to tamo!"
<BR>&nbsp;&nbsp;&nbsp;&nbsp;&nbsp;Goreći od stida, pružio sam mu listić. On je pročitao i vidim kako je iz njegovih očiju iskliznuo smeh, šmugnuo naniže po licu i jedva mašući repom zaseo negde u desnom uglu usta...
<BR>&nbsp;&nbsp;&nbsp;&nbsp;&nbsp;"Malo dvosmisleno, ali ipak... Pa dobro, nastavite, nećemo vam više smetati."
<BR>&nbsp;&nbsp;&nbsp;&nbsp;&nbsp;On je zašljapkao - kao perajima po vodi - prema vratima, i sa svakim njegovim korakom meni su se postepeno vraćale noge, ruke, prsti - duša se ponovo ravnomerno rasporedila po čitavom telu, ja sam disao...
<BR>&nbsp;&nbsp;&nbsp;&nbsp;&nbsp;Na kraju: Jy se zadržala kod mene u sobi, prišla je, nagnula se prema uhu - i šapatom:
<BR>&nbsp;&nbsp;&nbsp;&nbsp;&nbsp;"Vaša je sreća što sam ja..."
<BR>&nbsp;&nbsp;&nbsp;&nbsp;&nbsp;Ne razumem: šta je htela time da kaže?
<BR>&nbsp;&nbsp;&nbsp;&nbsp;&nbsp;Uveče, kasnije, saznao sam: odveli su troje. Uostalom, o tome naglas, kao i o svemu drugom što se dešava, niko ne govori (vaspitni uticaj nevidljivo prisutnih Čuvara u našoj sredini). Razgovori su se vodili uglavnom o brzom padu barometra i o promeni vremena.
</TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
