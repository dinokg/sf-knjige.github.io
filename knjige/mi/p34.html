<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 34.
<P>&nbsp;&nbsp;&nbsp;&nbsp;&nbsp;Oslobođenici. Sunčana noć. Radio-valkira.
<BR>&nbsp;&nbsp;&nbsp;&nbsp;&nbsp;Oh, da sam stvarno razbio sebe i sve druge u paramparčad, da sam se stvarno - zajedno sa njom - obreo negde iza Zida, među zverima što keze žute očnjake, da se stvarno više nikada nisam vratio ovamo. Hiljadu - milion puta bi bilo lakše. A sad - šta? Da odem i udavim ovu... Ali zar bi to nešto pomoglo?
<BR>&nbsp;&nbsp;&nbsp;&nbsp;&nbsp;Ne, ne, ne! Uzmi sebe u ruke, D-503. Nasadi sebe na čvrstu logičku osovinu - makar na kratko, navali se iz sve snage na polugu - i kao drevni rob, okreći žrvnje silogizma - dok ne zapišeš, dok ne osmisliš sve što se desilo...
<BR>&nbsp;&nbsp;&nbsp;&nbsp;&nbsp;Kad sam stupio na Integral - svi su već bili na okupu, svi na mestima, celo je saće gigantske, staklene košnice bilo puno. Kroz staklo paluba - dole majušni-mravlji ljudi - pored telegrafa, dinama, transformatora, visinomera, ventila, kazaljki, motora, pumpi, cevi. U brodskom salonu - nekakvi ljudi nad tablicama i instrumentima - koje je verovatno tu postavio Naučni Biro. A pored njih - Drugi Graditelj sa dvojicom svojih pomoćnika.
<BR>&nbsp;&nbsp;&nbsp;&nbsp;&nbsp;Kod sve trojice su glave kao kod kornjače uvučene u ramena, lica - siva, jesenja, bez zrakova.
<BR>&nbsp;&nbsp;&nbsp;&nbsp;&nbsp;"Šta je?" upitao sam ja.
<BR>&nbsp;&nbsp;&nbsp;&nbsp;&nbsp;"Tako... prilično jezivo..." sivo se, bez zrakova, osmehnuo jedan. "Možda ćemo morati da se spustimo neznano gde. I uopšte - ne zna se..."
<BR>&nbsp;&nbsp;&nbsp;&nbsp;&nbsp;Bilo mi je nepodnošljivo da gledam njih, njih koje ću ja, evo baš ovim rukama, kroz jedan sat zauvek izbaciti iz udobnih cifara Satne Tablice, zauvek otrgnuti od materinske grude Jedinstvene Države. Podsetili su me na tragične likove 'Trojice Oslobođenika' - čiju istoriju kod nas zna svaki učenik. Ta priča govori kako su tri broja, radi eksperimenta, bila na mesec dana oslobođena od rada: radi šta hoćeš, idi kuda hoćeš <EM>To je bilo odavno, još u III veku posle Tablice.</EM>. Nesrećni su se majali pored onih mesta gde su navikli da rade i gladnim očima pogledali unutra; zaustavljali su se na trgovima - i po čitave sate pravili one iste pokrete koji su u određeno vreme dana postali već potreba njihovog organizma: testerisali su i strugali vazduh, nevidljivim čekićima kuckali, lupali nevidljive odlivke. I, najzad, desetog dana nisu više izdržali: uhvativši se za ruke ušli su u vodu i uz zvuke Marša tonuli sve dublje, dok voda nije prekratila njihove muke...
<BR>&nbsp;&nbsp;&nbsp;&nbsp;&nbsp;Ponavljam! Teško mi je bilo da gledam njih, žurio sam se da odem.
<BR>&nbsp;&nbsp;&nbsp;&nbsp;&nbsp;"Samo da proverim u mašinskom", rekao sam, i onda - na put.
<BR>&nbsp;&nbsp;&nbsp;&nbsp;&nbsp;O nečem su me pitali - koju voltažu da uzmemo za početnu eksploziju, koliko je potrebno vodenog balasta za zadnju cisternu. U meni je bio nekakav gramofon: on je odgovarao na sva pitanja brzo i precizno, a ja, ne prestajući, - unutra, mislim o svome.
<BR>&nbsp;&nbsp;&nbsp;&nbsp;&nbsp;I odjednom u uzanom hodničiću - nešto mi je zapelo u to, unutra - i od tog trenutka, u suštini, nešto započe.
<BR>&nbsp;&nbsp;&nbsp;&nbsp;&nbsp;U uzanom hodničiću promicale su sive unife, siva lica, i među njima u jednom trenutku jedno: nisko natučena kosa, oči duboko ispod čela - onaj isti. Razumeo sam: oni su ovde, i ja ne mogu da odem od svega toga nikud, i izbrojani su mi minuti - nekoliko desetina minuta... Najsitnija, molekularna drhtavica po čitavom telu (ona više nije prestajala sve do samog kraja) - kao da je montiran ogroman motor a zgrada moga tela je suviše lagana, i svi zidovi, pregrade, kablovi, nosači, vatra sve drhti...
<BR>&nbsp;&nbsp;&nbsp;&nbsp;&nbsp;Još ne znam da li je ona ovde. Ali sad više nemam vremena - poslali su po mene da što pre budem gore u komandnoj kabini: vreme je za put... Kuda?
<BR>&nbsp;&nbsp;&nbsp;&nbsp;&nbsp;Siva, bez zrakova lica. Zategnute modre tetive dole, na vodi. Teški, čelični slojevi neba. I meni je teško kao gvožđe da podignem ruku, da uzmem slušalicu komandnog telefona.
<BR>&nbsp;&nbsp;&nbsp;&nbsp;&nbsp;"Uvis - 450!"
<BR>&nbsp;&nbsp;&nbsp;&nbsp;&nbsp;Potmula eksplozija - potres - besni belozeleni breg vode u krmi - paluba ispod nogu odlazi - mekana, gumena - i sve je dole, sav život, zauvek... Za trenutak padajući sve dublje u nekakav levak sve se unaokolo stezalo - reljefni modroledeni crtež grada, okrugli mehurići kupola, usamljeni olovni prst akumulatorskog tornja. Onda trenutna vatirana zavesa oblaka - mi kroz nju - i sunce, plavo nebo. Sekunde, minuti, milje - modrina brzo stvrdnjava, puni se tamnilom, kao kaplje hladnog srebrnog znoja pomaljaju se zvezde...
<BR>&nbsp;&nbsp;&nbsp;&nbsp;&nbsp;I evo jeziva, neizdrživo jasna, crna, zvezdana, sunčana noć. Kao da ste iznenada ogluveli; vi još vidite da urlaju cevi, ali samo vidite: cevi su neme, tišina je. Tako je bilo nemo - sunce.
<BR>&nbsp;&nbsp;&nbsp;&nbsp;&nbsp;To je bilo prirodno, to je i trebalo očekivati. Izašli smo iz zemljine atmosfere. Ali kako je sve to nekako brzo, iznenada - svi su se unaokolo preplašili, utišali se. A meni - meni je izgledalo čak lakše pod tim fantastičnim, nemim suncem: kao da sam ja zgrčivši se poslednji put, već prekoračio neizbežni prag - i moje telo je negde tamo, dole, i ja jurim po novom svetu, gde sve i treba da bude drukčije, izokrenuto...
<BR>&nbsp;&nbsp;&nbsp;&nbsp;&nbsp;"Držite ovako" viknuo sam ja u mašinu - ili ne ja, nego onaj isti gramofon u meni - gramafon je mehaničkom, automatskom rukom gurnuo komandnu slušalicu Drugom Graditelju. A ja, sav prekriven najtananijom molekularnom drhtavicom koju jedino ja čujem - trčim dole, da potražim...
<BR>&nbsp;&nbsp;&nbsp;&nbsp;&nbsp;Vrata za brodski salon su ona ista: kroz jedan sat će teško zveknuti, zalupiće se... Pored vrata - nekakav meni nepoznati, niski, sa stotim, hiljaditim licem koje se gubi u gomili, a samo su mu ruke neobično duge, do kolena: kao da su greškom, na brzu ruku uzete od drugog čovečijeg kompleta.
<BR>&nbsp;&nbsp;&nbsp;&nbsp;&nbsp;Dugačka ruka se ispružila, pregradila:
<BR>&nbsp;&nbsp;&nbsp;&nbsp;&nbsp;"Kuda ćete vi?"
<BR>&nbsp;&nbsp;&nbsp;&nbsp;&nbsp;Jasno mi je on ne zna da ja sve znam. Neka: možda tako treba. I ja odozgo, namerno oštro:
<BR>&nbsp;&nbsp;&nbsp;&nbsp;&nbsp;"Ja sam graditelj Integrala. I ja rukovodim eksperimentima. Jeste li razumeli?"
<BR>&nbsp;&nbsp;&nbsp;&nbsp;&nbsp;Ruke nestadoše.
<BR>&nbsp;&nbsp;&nbsp;&nbsp;&nbsp;Brodski salon. Nad instrumentima, nad kartama - glave zaokružene čekinjom - glave žute, ćelave, zrele. Brzo sve u šaku - jednim pogledom - i natrag, hodnikom, niz stepenice, dole, u mašinsko. Tamo je vrelina i tutnjava od cevi ražarenih eksplozija; u očajnoj pijanoj igri od svetlucave ručke, u jedva primetnoj drhtavici koja ne prestaje ni na jedan trenutak - strelice na brojčanicima...
<BR>&nbsp;&nbsp;&nbsp;&nbsp;&nbsp;I, najzad, - pored tahometra - on, nad beležnicom sa nisko naklobučenim čelom...
<BR>&nbsp;&nbsp;&nbsp;&nbsp;&nbsp;"Čujte..." (tutnjava: treba vikati na samo uho).
<BR>&nbsp;&nbsp;&nbsp;&nbsp;&nbsp;"Je li ona ovde? Gde je?"
<BR>&nbsp;&nbsp;&nbsp;&nbsp;&nbsp;U senci - ispod očiju - osmeh:
<BR>&nbsp;&nbsp;&nbsp;&nbsp;&nbsp;"Ona? Tamo je. U radiotelefonskom..."
<BR>&nbsp;&nbsp;&nbsp;&nbsp;&nbsp;I ja - tamo. Tamo ih je troje. Svi su u prijemnim krilatim šlemovima. A ona - kao da je za glavu viša nego obično, krilata iskričava, živahna kao drevne valkire, i kao da su ogromne, modre iskre gore, na vrhu aparata - to je od nje, i od nje je ovde - lagani, opojni miris munje i ozona.
<BR>&nbsp;&nbsp;&nbsp;&nbsp;&nbsp;"Neko... ne, makar i vi..." rekao sam joj, teško dišući (od trčanja). "Treba da prenesem dole, na zemlju, na heling... Hajdemo, izdiktiraću..."
<BR>&nbsp;&nbsp;&nbsp;&nbsp;&nbsp;Pored sobe sa aparatima je kabina mala kao kutijica. Za stolom sam pored nje. Našao sam je, čvrsto sam stisnuo njenu ruku:
<BR>&nbsp;&nbsp;&nbsp;&nbsp;&nbsp;"Dakle? Šta će biti?"
<BR>&nbsp;&nbsp;&nbsp;&nbsp;&nbsp;"Ne znam. Shvataš li kako je to divno: ne znajući - leteti - svejedno kuda... Brzo će 12 - i ne zna se: šta onda? I noć... gde ćemo nas dvoje biti noću? Možda na travi, na suvom lišću..."
<BR>&nbsp;&nbsp;&nbsp;&nbsp;&nbsp;Od nje - modre iskre i miris na munju, i drhtavica u meni - sve češća.
<BR>&nbsp;&nbsp;&nbsp;&nbsp;&nbsp;"Zapišite", kažem ja glasno još teško dišući (od trčanja). - "Vreme 11.30. Brzina: 6800..."
<BR>&nbsp;&nbsp;&nbsp;&nbsp;&nbsp;Ona - ispod krilatog šlema, ne odvajajući oči od hartije, tiho:
<BR>&nbsp;&nbsp;&nbsp;&nbsp;&nbsp;"...Sinoć je došla k meni sa tvojom ceduljicom... Znam - ja sve znam: ćuti. Ali dete je - tvoje? I ja sam je uputila - ona je već tamo, iza zida. Živeće..."
<BR>&nbsp;&nbsp;&nbsp;&nbsp;&nbsp;Ja sam ponovo u komandnoj kabini. Ponovo - bezumna noć, sa crnim zvezdanim nebom i zaslepljujućim suncem; lagano od jedne minute do druge hramlje satna kazaljka na zidu; i sve je, kao u magli, odeveno u najtanju, jedva primetnu (samo meni) drhtavicu.
<BR>&nbsp;&nbsp;&nbsp;&nbsp;&nbsp;Nekako mi se učinilo: bolje je da se sve to ne dogodi ovde, nego negde dole, bliže zemlji.
<BR>&nbsp;&nbsp;&nbsp;&nbsp;&nbsp;"Stop", viknuo sam u mašinu.
<BR>&nbsp;&nbsp;&nbsp;&nbsp;&nbsp;Još uvek napred - po inerciji - ali laganije, laganije. Sad se Integral zakačio za nekakvu dlačicu sekunde, za tren je ostao da visi nepokretan, onda je dlačica pukla - i Integral kao kamen, naniže - sve brže. Tako u ćutanju, minuti, desetine minuta - čuje se puls - kazaljka pred očima je sve bliže ka 12. I jasno mi je: to sam ja - kamen, i ja - zemlja, i ja sam - od nekog bačen kamen - i kamen neminovno mora da padne, da udari o zemlju, da bi se u paramparčad... A šta ako je... - dole je čvrsti, modri dim oblaka... a šta ako je...
<BR>&nbsp;&nbsp;&nbsp;&nbsp;&nbsp;Ali gramafon je u meni - mehanički, precizno, uzeo sam slušalicu, komandovao 'prva brzina' - kamen je prestao da pada. Umorno frkću samo četiri donje izrasline - dve krmne i dve čeone tek toliko da bi paralisale težu Integrala, i Integral je, lako podrhtavajući, čvrsto kao da je ukotvljen - zastao u vazduhu, na nekoliko kilometara od zemlje.
<BR>&nbsp;&nbsp;&nbsp;&nbsp;&nbsp;Svi su istrčali na palubu (sada je zvonce za ručak) i, nagnuvši se preko staklenog grudobrana, užurbano, bez predaha, gutali su nepoznati svet iza zida - tamo, dole. Boje ćilibarske, zelene, modre: jesenja šuma, livade, jezero. Na kraju modrog tanjirića - nekakve žute, koštane razvaline, preti žuti, usahli prst - mora da je kula drevne crkve, koja je čudom ostala u životu.
<BR>&nbsp;&nbsp;&nbsp;&nbsp;&nbsp;"Gledajte! Gledajte! Eno tamo - udesno?"
<BR>&nbsp;&nbsp;&nbsp;&nbsp;&nbsp;Tamo je zelenom pustinjom - kao mrka senka letela nekakva brza mrlja. U mojim rukama je dogled, mehanički sam ga prineo očima: do grudi u travi, sa uskovitlanim repovima, jurila je ergela mrkih konja, a na njihovim leđima - oni, tamnosmeđi, beli, crni...
<BR>&nbsp;&nbsp;&nbsp;&nbsp;&nbsp;Iza mene:
<BR>&nbsp;&nbsp;&nbsp;&nbsp;&nbsp;"Ja vam kažem: - video sam - lice."
<BR>&nbsp;&nbsp;&nbsp;&nbsp;&nbsp;"Idite molim vas! Pričajte vi to nekom drugom!"
<BR>&nbsp;&nbsp;&nbsp;&nbsp;&nbsp;"Evo vam, evo dogled..."
<BR>&nbsp;&nbsp;&nbsp;&nbsp;&nbsp;Međutim, već su nestali. Beskrajna zelena pustinja... I u pustinji - puneći je čitavu, i čitavog mene i sve - prodorni drhtaj zvona: ručak, kroz minut će 12.
<BR>&nbsp;&nbsp;&nbsp;&nbsp;&nbsp;Rasturen na trenutne, nepovezane komadiće - svet. Na stepenicama - nečija zvonka zlatna pločica - i to mi je svejedno: eto sad je krcnula pod mojom petom. Glas: "A ja vam kažem - lice!" Tamni kvadrat: otvorena vrata salona. Stisnuti, beli oštro nasmejani zubi...
<BR>&nbsp;&nbsp;&nbsp;&nbsp;&nbsp;I u tom momentu, kada je beskrajno lagano, ne dišući od jednog otkucaja do drugog, počeo da izbija sat, i prednji redovi se već pokrenuli - kvadrat na vratima je odjednom precrtan dvema poznatim, neprirodno dugačkim rukama:
<BR>&nbsp;&nbsp;&nbsp;&nbsp;&nbsp;"Stojte!"
<BR>&nbsp;&nbsp;&nbsp;&nbsp;&nbsp;U dlan su mi se zarili prsti - to je Y, to je ona pored mene:
<BR>&nbsp;&nbsp;&nbsp;&nbsp;&nbsp;"Ko je to? Ti ga poznaješ?"
<BR>&nbsp;&nbsp;&nbsp;&nbsp;&nbsp;"A zar... a zar to nije..."
<BR>&nbsp;&nbsp;&nbsp;&nbsp;&nbsp;On je - na ramenima. Nad stotinom lica - njegovo stoto, hiljadito i jedino među svim licima:
<BR>&nbsp;&nbsp;&nbsp;&nbsp;&nbsp;"U ime Čuvara... Vama - oni kojima govorim čuju me, svaki me od njih čuje - vama kažem: mi znamo. Mi još ne znamo vaše brojeve - ali mi sve znamo. Integral - neće biti vaš! Proba će biti izvršena do kraja, a vi - vi se sad ne smete pomaći - vi ćete svojim rukama to da uradite. A onda... Uostalom, ja sam završio..."
<BR>&nbsp;&nbsp;&nbsp;&nbsp;&nbsp;Ćutanje. Staklene ploče pod nogama su mekane, kao od vate, i ja imam mekane noge od vate. U isto vreme kod nje - savršeno beo osmeh, besne, modre iskre. Kroz zube - meni na uho:
<BR>&nbsp;&nbsp;&nbsp;&nbsp;&nbsp;"A, to ste vi? Vi ste - znači 'izvršili dužnost'? Pa dobro..."
<BR>&nbsp;&nbsp;&nbsp;&nbsp;&nbsp;Ruka se istrgla iz mojih ruku, valkirski gnevnokrilati šlem - negde je daleko napred. Ja sam sleđeno, ćuteći, kao svi, pošao u brodski salon...
<BR>&nbsp;&nbsp;&nbsp;&nbsp;&nbsp;'Pa nisam to ja - nisam to ja! Pa ja o ovome nisam ni s kim, nisam nikome osim onih belih, nemih stranica...'
<BR>&nbsp;&nbsp;&nbsp;&nbsp;&nbsp;U sebi sam joj - nečujno, očajno, glasno - ovo dovikivao. Ona je sedela preko puta mene - čak me se nijednom nije dotakla očima. Pored nje je nečija zrela, žuta ćela. Ja čujem (to je -Y):
<BR>&nbsp;&nbsp;&nbsp;&nbsp;&nbsp;"'Plemenitost?' Dragi profesore, pa čak prosta filološka analiza te reči - pokazuje da je to predrasuda, zaostatak drevnih, feudalnih epoha... A mi..."
<BR>&nbsp;&nbsp;&nbsp;&nbsp;&nbsp;Osećao sam: bledim - i evo sad će svi to videti... Ali gramofon je u meni vršio 50 utvrđenih pokreta žvakanja za svaki zalogaj, zatvorio sam se u sebe, kao u staru neprovidnu kuću - zatrpao sam vrata kamenjem, zamračio prozore...
<BR>&nbsp;&nbsp;&nbsp;&nbsp;&nbsp;Posle toga - u mojim je rukama komandna slušalica, i let - u ledenoj, poslednjoj tugi - kroz oblake - u ledenu, zvezdanosunčanu noć. Minuti, sati. I, očigledno, u meni čitavo vreme grozničavo, punim gasom - logički motor koga ni sam ne čujem. Zato što je odjednom u nekakvoj tački modrog prostranstva: moj pisaći sto, nad njim - obrazi sa škrgama Jy, zaboravljeni list mojih beležaka. I meni je jasno: niko osim nje - meni je sve jasno...
<BR>&nbsp;&nbsp;&nbsp;&nbsp;&nbsp;Ah, samo da mi je - samo da mi je da se dočepam radija... Krilati šlemovi, miris modrih munja... Sećam se - nešto sam joj glasno govorio, i sećam se - ona je gledajući kroz mene kao da sam od stakla - izdaleka:
<BR>&nbsp;&nbsp;&nbsp;&nbsp;&nbsp;"Zauzeta sam: imam vezu odozdo. Evo njoj izdiktirajte..."
<BR>&nbsp;&nbsp;&nbsp;&nbsp;&nbsp;U majušnom boksu, porazmislivši trenutak, odlučno sam izdiktirao:
<BR>&nbsp;&nbsp;&nbsp;&nbsp;&nbsp;"Vreme - 14.40. Naniže! Zaustavite motore. Kraj je svemu."
<BR>&nbsp;&nbsp;&nbsp;&nbsp;&nbsp;Komandna kabina. Mašinsko srce Integrala je zaustavljeno, mi propadamo, a moje srce - ne stiže da pada, zaostaje, podiže se sve više ka grlu. Oblaci - a onda u daljini zelena mrlja - sve je zelenija, sve je jasnija - kao vihor juri prema nama - sad će kraj...
<BR>&nbsp;&nbsp;&nbsp;&nbsp;&nbsp;Porcelanski belo, izobličeno lice Drugog Graditelja. Verovatno da me je on - udario iz sve snage; ja sam o nešto glavom lupio i već gubeći svest, padajući - kroz maglu čujem:
<BR>&nbsp;&nbsp;&nbsp;&nbsp;&nbsp;"Kormilari - pun gas!"
<BR>&nbsp;&nbsp;&nbsp;&nbsp;&nbsp;Oštar skok uvis... Više se ničega ne sećam.
</TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
