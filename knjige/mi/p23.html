<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 23.
<P>&nbsp;&nbsp;&nbsp;&nbsp;&nbsp;Cveće. Rastvaranje kristala. Ako samo bude.
<BR>&nbsp;&nbsp;&nbsp;&nbsp;&nbsp;Govore da postoji cveće koje se rascvetava samo jednom u sto godina. Zašto da nema i takvog cveća koje cveta jednom u hiljadu - u deset hiljada godina. Možda o tome do danas nismo znali samo zato što nam je baš sad došlo ono jednom-u-hiljadu-godina.
<BR>&nbsp;&nbsp;&nbsp;&nbsp;&nbsp;I sada, blažen i pijan, spuštam se niz stepenište ka dežurnoj i brzo, na moje oči, svuda unaokolo nečujno prskaju hiljadugodišnji pupoljci, i rascvetavaju se fotelje, cipele, zlatne pločice, sijalice, nečije tamne dlakave oči, gravirani stubovi ograde, maramica ispuštena na stepenik, stočić dežurne, nad stočićem - nežno-mrki, pegavi obrazi Jy. Sve je to bilo tako neobično, novo, nežno, ružičasto, vlažno.
<BR>&nbsp;&nbsp;&nbsp;&nbsp;&nbsp;Jy mi uzima ružičasti bon, a nad njenom glavom - kroz staklo zida - naginje se sa nevidljive grančice mesec, plav, mirišljav. Trijumfalno pokazujem prstom i kažem:
<BR>&nbsp;&nbsp;&nbsp;&nbsp;&nbsp;"Mesec - shvatate li?"
<BR>&nbsp;&nbsp;&nbsp;&nbsp;&nbsp;Jy pogleda mene, onda broj bona - i ja vidim onaj njen poznati, očaravajući čedni pokret: popravlja nabore unife između uglova kolena.
<BR>&nbsp;&nbsp;&nbsp;&nbsp;&nbsp;"Vi, dragi, nenormalno, bolesno izgledate - jer su nenormalnost i bolest jedno te isto. Upropašćujete sebe, a vama to niko neće da kaže - niko."
<BR>&nbsp;&nbsp;&nbsp;&nbsp;&nbsp;To 'niko' - naravno, jednako je broju na bonu: Y-330. Draga, predivna Jy! Vi ste, naravno, u pravu: ja sam - nerazuman, ja sam - bolestan, ja imam - dušu, ja sam - mikrob. Ali zar cvetanje - nije bolest? Zar nije bolno kad prska pupoljak? I zar vi ne mislite da je spermatozoid - najstrašniji od svih mikroba?
<BR>&nbsp;&nbsp;&nbsp;&nbsp;&nbsp;Gore sam, u svojoj sobi. U široko rascvetanoj čašici fotelje sedi Y. Ja sam na podu, zagrlio sam joj noge, moja glava je na njenim kolenima, ćutimo. Tišina, puls... i tako: ja sam - kristal, i ja se rastvaram u njoj, u Y. Ja savršeno jasno osećam kako kopne i kopne šlifovane ivice koje me ograničavaju u prostoru - iščezavam, rastvaram se u njenim kolenima, u njoj, postajem sve manji - i istovremeno sve širi, sve veći, sve neobuhvatniji. Zato što ona - nije ona, nego vasiona. I na trenutak smo ja i ova radošću prožeta fotelja pored kreveta - jedno: i starica koja se divno osmehuje pored vrata Drevne Kuće, i divlje, neprohodne šume iza Zelenog Zida, i nekakve srebrne razvaline na crnom koje dremaju kao starica, i negde, neverovatno daleko, vrata koja su se zalupila baš u ovom trenutku - to je sve u meni, zajedno sa mnom, sluša udarce bila i juri kroz blaženi trenutak...
<BR>&nbsp;&nbsp;&nbsp;&nbsp;&nbsp;U besmislenim, zbrkanim nabujalim rečima pokušavam da joj ispričam kako sam ja - kristal, i zato su u meni - vrata, i zato osećam kako je srećna fotelja. Ali ispada takva besmislica da se zaustavljam, prosto me je stid: ja - i odjednom...
<BR>&nbsp;&nbsp;&nbsp;&nbsp;&nbsp;"Draga Y, oprosti mi! Ja savršeno ništa ne razumem: govorim takve gluposti..."
<BR>&nbsp;&nbsp;&nbsp;&nbsp;&nbsp;"Zašto ti misliš da je glupost - nešto loše? Da su ljudsku glupost negovali i vaspitavali vekovima isto onako kao i pamet, možda bi se od nje dobilo nešto izvanredno dragoceno."
<BR>&nbsp;&nbsp;&nbsp;&nbsp;&nbsp;Da... (Izgleda mi da je ona u pravu - kako može ona sada da ne bude u pravu?)
<BR>&nbsp;&nbsp;&nbsp;&nbsp;&nbsp;"I za jednu tvoju glupost - za ono što si ti uradio juče za vreme šetnje - volim te još više - još više."
<BR>&nbsp;&nbsp;&nbsp;&nbsp;&nbsp;"Ali zašto si me mučila, zašto nisi dolazila, zašto si slala svoje bonove, zašto si me primoravala..."
<BR>&nbsp;&nbsp;&nbsp;&nbsp;&nbsp;"A možda mi je bilo potrebno da te isprobam? Možda moram da znam da ćeš uraditi sve što zaželim - da si ti već sasvim moj?"
<BR>&nbsp;&nbsp;&nbsp;&nbsp;&nbsp;"Da, sasvim!"
<BR>&nbsp;&nbsp;&nbsp;&nbsp;&nbsp;Ona je uzela moje lice - čitavog mene - u svoje dlanove, podigla moju glavu:
<BR>&nbsp;&nbsp;&nbsp;&nbsp;&nbsp;"Dobro, a kako vaše 'obaveze svakog poštenog broja'? A?"
<BR>&nbsp;&nbsp;&nbsp;&nbsp;&nbsp;Slatki, oštri, beli zubi; osmeh. Ona je u rascvetanoj čašici fotelje kao pčela: u njoj su žaoka i med.
<BR>&nbsp;&nbsp;&nbsp;&nbsp;&nbsp;Da; obaveze... U mislima prelistavam svoje poslednje beleške: u stvari, nigde nema čak ni pomisli da bi ja, u suštini, morao...
<BR>&nbsp;&nbsp;&nbsp;&nbsp;&nbsp;Ćutim. Oduševljeno se (i, verovatno, glupo) osmehujem, gledam u njene zenice, pretrčavam od jedne do druge, i u svakoj od njih vidim sebe: ja - sićušan, milimetarski - zatočen sam u te sićušne, kao duga tamnice. I onda opet - pčela - usta, slatki bol cvetanja...
<BR>&nbsp;&nbsp;&nbsp;&nbsp;&nbsp;U svakom od nas, brojeva, postoji nekakav nevidljivi metronom koji tiho otkucava, i ne gledajući na sat, s tačnošću do pet minuta mi znamo vreme. Ali sad se metronom u meni zaustavio, ne znam koliko je prošlo vremena, u strahu dohvatim ispod jastuka pločicu sa časovnikom...
<BR>&nbsp;&nbsp;&nbsp;&nbsp;&nbsp;Hvala Dobrotvoru: još dvadeset minuta! Ali minuti su tako smešno kratki, kusi, jure, a meni treba da joj toliko ispričam - sve, o celom sebi: o pismu O, o užasnoj večeri kad je ostala trudna; i zbog nečega o svojim detinjim godinama - o matematičaru Pljapi, o korenu iz -1, i o tome kako sam prvi put bio na praznik Jednoglasnosti i gorko plakao što sam na unifi - na takav dan - imao mastiljavu mrlju.
<BR>&nbsp;&nbsp;&nbsp;&nbsp;&nbsp;Y je podigla glavu, naslonila se na lakat. U uglovima usana - dve duge oštre linije - i tamni ugao podignutih obrva: krst.
<BR>&nbsp;&nbsp;&nbsp;&nbsp;&nbsp;"Možda će tog dana..." zaustavila se, a obrve joj još tamnije. Uzela je moju ruku, čvrsto je stegla. "Reci mi nećeš me zaboraviti, uvek ćeš me se sećati?"
<BR>&nbsp;&nbsp;&nbsp;&nbsp;&nbsp;"Zašto tako? O čemu ti to? Y, draga?"
<BR>&nbsp;&nbsp;&nbsp;&nbsp;&nbsp;Y je ćutala, i njene su oči već - mimo mene, kroz mene, udaljene. Odjednom sam čuo kako vetar udara o staklo ogromnim krilima (razume se - to je bilo čitavo vreme, ali ja sam čuo tek sada), i zbog nečega sam se setio prodornih krikova ptica nad zamagljenim vrhovima Zelenog Zida.
<BR>&nbsp;&nbsp;&nbsp;&nbsp;&nbsp;Y je odmahnula glavom, zbacila sa sebe nešto. Još jednom, na sekundu, dotakla se mene sva - tako aero na sekundu, elastično dodirne zemlju pre ateriranja.
<BR>&nbsp;&nbsp;&nbsp;&nbsp;&nbsp;"Daj moje čarape! Brže!"
<BR>&nbsp;&nbsp;&nbsp;&nbsp;&nbsp;Čarape su bačene na moj sto, na otvorenu (193) stranicu mojih beležaka. U žurbi sam zakačio rukopis, stranice su se rasule i nikako da ih složim po redu, a što je glavno - ako i složim, svejedno - neće biti pravog reda, svejedno - ostaće nekakvi pragovi, jame, iksovi.
<BR>&nbsp;&nbsp;&nbsp;&nbsp;&nbsp;"Ne mogu tako", rekao sam. "Ti si - evo - ovde, pored mene, a ipak kao da si iza drevnog, neprozirnog zida: kroz zidove čujem šumove, glasove - i ne mogu da razaznam reči, ne znam šta je tamo. Ne mogu tako. Kod tebe sve vreme ostaje nešto nedorečeno, nijednom mi nisi rekla gde sam ja onda dospeo u Drevnoj Kući, i kakvi su ono hodnici, i otkud doktor - ili, možda, toga ničeg nije ni bilo?"
<BR>&nbsp;&nbsp;&nbsp;&nbsp;&nbsp;Y je stavila ruke meni na rame, a onda mi lagano, duboko ušla u oči:
<BR>&nbsp;&nbsp;&nbsp;&nbsp;&nbsp;"Hoćeš li sve da saznaš?"
<BR>&nbsp;&nbsp;&nbsp;&nbsp;&nbsp;"Da, hoću. Moram."
<BR>&nbsp;&nbsp;&nbsp;&nbsp;&nbsp;"Nećeš se uplašiti da ideš sa mnom svuda, do kraja - kud god te povedem?"
<BR>&nbsp;&nbsp;&nbsp;&nbsp;&nbsp;"Da, svugde!"
<BR>&nbsp;&nbsp;&nbsp;&nbsp;&nbsp;"Dobro. Obećavam ti: kad se završi praznik, ako samo... Ah, da: a kako vaš Integral - sve zaboravim da pitam - hoće li brzo?"
<BR>&nbsp;&nbsp;&nbsp;&nbsp;&nbsp;"Ne: šta to znači 'ako samo'? Opet? Šta to znači 'ako samo'?"
<BR>&nbsp;&nbsp;&nbsp;&nbsp;&nbsp;Ona (već kod vrata):
<BR>&nbsp;&nbsp;&nbsp;&nbsp;&nbsp;"Sam ćeš videti..."
<BR>&nbsp;&nbsp;&nbsp;&nbsp;&nbsp;Ja sam sam. Sve što je od nje ostalo - to je jedva čujni miris, sličan slatkom, suhom, žutom prahu nekakvog cveća iza Zida. I još: udice - pitanja, koje su tako nepovratno čvrsto zasele u mene - nešto kao one kojima su se drevni, davno zaboravljeni ljudi služili za lovljenje ribe (Praistorijski Muzej).
<BR>&nbsp;&nbsp;&nbsp;&nbsp;&nbsp;...Zašto ona odjednom o Integralu?
</TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
