<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 31.
<P>&nbsp;&nbsp;&nbsp;&nbsp;&nbsp;Velika operacija. Ja sam oprostio sve. Sudar vozova.
<BR>&nbsp;&nbsp;&nbsp;&nbsp;&nbsp;Spaseni smo! U zadnjem trenutku, kada je već izgledalo da se čovek nema za šta uhvatiti, kada je izgledalo da je već sve gotovo...
<BR>&nbsp;&nbsp;&nbsp;&nbsp;&nbsp;Ovako; kao da ste se stepenicama već popeli do strašne Dobrotvorove Mašine, i sa teškim zveketom vas je već pokrio stakleni poklopac, i vi poslednji put u životu - brže - gutate očima modro nebo...
<BR>&nbsp;&nbsp;&nbsp;&nbsp;&nbsp;I odjednom: sve je to - samo 'san'. Sunce je ružičasto i veselo, i zid - takva je radost pomilovati rukom hladni zid - i jastuk - beskrajno se naslađivati udubljenjem od vaše glave na belom jastuku...
<BR>&nbsp;&nbsp;&nbsp;&nbsp;&nbsp;Eto to je otprilike ono što sam preživeo kad sam jutros pročitao Državne Novine. Bio je strašan san, i on se završio. A ja, malodušnik, ja, bezvernik - ja sam već mislio na dobrovoljnu smrt. Stidim se sada da čitam poslednje redove koje sam juče napisao. Ali svejedno: neka, neka oni ostanu kao spomen na ono neverovatno što je moglo biti - i čega više neće biti... da, neće biti!...
<BR>&nbsp;&nbsp;&nbsp;&nbsp;&nbsp;Na prvoj stranici Državnih Novina je sijalo:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Radujte se,
<BR>&nbsp;&nbsp;&nbsp;&nbsp;&nbsp;Jer ste od danas vi - savršeni! Do današnjeg dana su vaša čeda, mehanizmi - bili savršeniji od vas.
<BR>&nbsp;&nbsp;&nbsp;&nbsp;&nbsp;Po čemu?
<BR>&nbsp;&nbsp;&nbsp;&nbsp;&nbsp;Svaka iskra dinamomašine jeste iskra najčistijeg razuma; svako kretanje klipa jeste besprekorni silogizam. Ali zar i u vama nije isto takav nepogrešivi razum?
<BR>&nbsp;&nbsp;&nbsp;&nbsp;&nbsp;Filozofija dizalica, presa i pumpi jeste - dovršena i jasna kao krug šestara. A zar je vaša filozofija manje šestarska?
<BR>&nbsp;&nbsp;&nbsp;&nbsp;&nbsp;Lepota mehanizma jeste u ritmu neumitnom i preciznom, kao klatno. Ali zar i vi - koji ste od detinjstva odgajani po Tejlorovom sistemu - niste postali precizni kao klatno?
<BR>&nbsp;&nbsp;&nbsp;&nbsp;&nbsp;I još nešto:
<BR>&nbsp;&nbsp;&nbsp;&nbsp;&nbsp;Mehanizam nema fantazije.
<BR>&nbsp;&nbsp;&nbsp;&nbsp;&nbsp;Da li ste ikada videli da se za vreme rada na fizionomiji pumpnog cilindra - rasplinjava daleki, besmisleno sanjalački osmeh? Da li ste ikada čuli da se dizalice noću u vreme određeno za odmor, nemirno vrte i uzdišu?
<BR>&nbsp;&nbsp;&nbsp;&nbsp;&nbsp;Ne!
<BR>&nbsp;&nbsp;&nbsp;&nbsp;&nbsp;A kod vas - crvenite! - Čuvari sve češće vide te osmehe i uzdahe. I - krijete oči, istoričari Jedinstvene Države mole da im se uvaže ostavke kako ne bi zapisivali sramne događaje.
<BR>&nbsp;&nbsp;&nbsp;&nbsp;&nbsp;Ali to nije vaša krivica - vi ste bolesni. Ime je ove bolesti:
<BR>&nbsp;&nbsp;&nbsp;&nbsp;&nbsp;Fantazija.
<BR>&nbsp;&nbsp;&nbsp;&nbsp;&nbsp;To je crv koji izgriza crne bore na čelu. To je groznica koja vas tera da trčite sve dalje - makar da to 'dalje' počinje tamo gde se završava sreća. To je poslednja barikada na putu ka sreći.
<BR>&nbsp;&nbsp;&nbsp;&nbsp;&nbsp;I radujte se: ona je već minirana. Put je slobodan. Poslednje otkriće Državne Nauke: centar fantazije jeste - bedni moždani čvor u oblasti Varolijeva mosta. Triput spaliti taj čvor X-zracima - i vi ste izlečeni od fantazije
<BR>&nbsp;&nbsp;&nbsp;&nbsp;&nbsp;Zauvek.
<BR>&nbsp;&nbsp;&nbsp;&nbsp;&nbsp;Vi ste - savršeni, vi ste - ravni mašini, put ka stoprocentnoj sreći je - slobodan. Zato žurite svi - i staro i mlado - žurite da se podvrgnete Velikoj Operaciji. Žurite u slušaonice u kojima se vrši Velika Operacija! Živela Velika Operacija! Živela Jedinstvena Država. Živeo Dobrotvor!
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...Vi - da vi sve to niste čitali u mojim beleškama, sličnim nekakvom drevnom, fantastičnom romanu; da se u vašim rukama, kao u mojim, tresao evo ovaj novinarski list koji još miriše na boju; da ste znali, kao što ja znam, da je to najistinskija realnost, ako ne sadašnja, a ono sutrašnja - zar ne biste i vi osećali isto ovo što i ja? Zar vam se - kao kod mene sada - ne bi vrtelo u glavi? Zar vas ne bi - po leđima i rukama - podilazili ovi jezivi, slatki, ledeni trnci? Zar vam ne bi izgledalo da ste vi - gigant, Atlas - i ako se uspravite da ćete neminovno udariti glavom o staklenu tavanicu?
<BR>&nbsp;&nbsp;&nbsp;&nbsp;&nbsp;Dohvatio sam telefonsku slušalicu:
<BR>&nbsp;&nbsp;&nbsp;&nbsp;&nbsp;"Y-330.. . Da, da: 330", a onda, gušeći se viknuo sam: "Vi ste kod kuće, da? Jeste li čitali - čitate li? Pa to je, pa to je... To je izvanredno!"
<BR>&nbsp;&nbsp;&nbsp;&nbsp;&nbsp;"Da..." dugo, mračno ćutanje. Slušalica je jedva čujno zujala, nešto mislila... "Ja moram obavezno da vas vidim danas. Da, kod mene posle 16. Obavezno."
<BR>&nbsp;&nbsp;&nbsp;&nbsp;&nbsp;Draga! Kako je - kako je mila! 'Obavezno'... Ja sam osećao: osmehujem se - i nikako ne mogu da se zaustavim, i eto tako, poneću na ulicu ovaj osmeh - kao fenjer, visoko iznad glave...
<BR>&nbsp;&nbsp;&nbsp;&nbsp;&nbsp;Tamo, napolju, naleteo je na mene vetar. Vitlao je, zviždao, sekao. Ali ja sam samo još veseliji. Viči, zavijaj - svejedno: sad više nećeš moći da oboriš zidove. I nad glavom se survavaju čelični leteći oblaci - neka: nećete pomračiti sunce - mi smo ga zauvek prikovali lancem za zenit - mi, Isusi Navini.
<BR>&nbsp;&nbsp;&nbsp;&nbsp;&nbsp;Na uglu - gusta gomila Isusa Navina stajala je priljubivši se čelima za staklo zidova. Unutra, na zaslepljujuće belom stolu, već je ležao jedan. Ispod beline su se videli bosi tabani, rastavljeni u obliku žutog ugla, beli lekari - sagli se ka uzglavlju, bela ruka - pružila prema ruci nečim napunjen špric.
<BR>&nbsp;&nbsp;&nbsp;&nbsp;&nbsp;"A vi - zašto ne idete", upitao sam - nikoga, ili, tačnije, sve.
<BR>&nbsp;&nbsp;&nbsp;&nbsp;&nbsp;"A zašto ne vi?" okrenula se prema meni nečija lopta.
<BR>&nbsp;&nbsp;&nbsp;&nbsp;&nbsp;"Ja ću posle. Ja moram još prvo..."
<BR>&nbsp;&nbsp;&nbsp;&nbsp;&nbsp;Malo zbunjen, povukao sam se. Ja sam stvarno prvo morao da vidim nju, Y. Ali zašto 'prvo' - nisam mogao sebi da dam odgovor...
<BR>&nbsp;&nbsp;&nbsp;&nbsp;&nbsp;Heling. Svetlucao je, blistao plavičasto ledeni Integral. U mašinskom odeljenju zujao je dinamo - nežno, ponavljajući nekakvu jednu te istu reč bez kraja - kao da je to moja, meni poznata reč. Sagao sam se, pomilovao dugu, hladnu cev motora. Draga... kako si - kako si, mila. Sutra ćeš ti - oživeti, sutra ćeš - prvi put u životu zadrhtati od vatrenih, plamenih kapljica u tvojoj utrobi...
<BR>&nbsp;&nbsp;&nbsp;&nbsp;&nbsp;Kakvim bih očima ja gledao na to moćno stakleno čudovište da je sve ostalo kao juče? Kad bih znao da ću ga sutra u 12 - da ću ga izdati... da, izdati...
<BR>&nbsp;&nbsp;&nbsp;&nbsp;&nbsp;Oprezno za lakat odstraga. Okrenuo sam se: tanjirasto, pljosnato lice Drugog Graditelja.
<BR>&nbsp;&nbsp;&nbsp;&nbsp;&nbsp;"Vi već znate", rekao je on.
<BR>&nbsp;&nbsp;&nbsp;&nbsp;&nbsp;"Šta? Operacija? Da, zar je moguće? Kako svi, svi - odjednom..."
<BR>&nbsp;&nbsp;&nbsp;&nbsp;&nbsp;"Ma ne, ne to: probni let su odložili za prekosutra. Sve zbog te operacije... Uzalud smo terali svet, mučili se..."
<BR>&nbsp;&nbsp;&nbsp;&nbsp;&nbsp;Sve zbog Operacije... Smešan, ograničen čovek. Ništa ne vidi dalje od svog tanjira. Kad bi on znao da nije Operacije - kako bi on sutra u 12 sedeo pod katancem u staklenom kavezu, batrgao se i besneo.
<BR>&nbsp;&nbsp;&nbsp;&nbsp;&nbsp;Kod mene u sobi u 15.30 časova. Ušao sam - i video Jy. Sedela je za mojim stolom, - koščata, uspravljena, čvrsta - učvrstivši na ruci desni obraz. Mora da je već odavno čekala: jer kad mi je skočila u susret - na njenom obrazu je ostalo pet jamica od prstiju.
<BR>&nbsp;&nbsp;&nbsp;&nbsp;&nbsp;Jedan trenutak je u meni ono isto nesrećno jutro, evo baš ovde, pored stola - ona pored Y, razjarena... Ali samo za trenutak - i odmah je današnje sunce sve izbrisalo. Tako se dešava kad u sunčan dan, ulazeći u sobu, iz rasejanosti okrenete prekidač - sijalica se zapali, ali kao da je i nema - tako je smešna, jadna, nepotrebna...
<BR>&nbsp;&nbsp;&nbsp;&nbsp;&nbsp;Bez predomišljanja pružio sam joj ruku, oprostio sam joj sve - ona je dohvatila moje obe, čvrsto ih, bodljikavo stegla, i uzbuđeno podrhtavajući obrazima koji su visili kao drevni nakit - rekla:
<BR>&nbsp;&nbsp;&nbsp;&nbsp;&nbsp;"Čekala sam... ja sam samo na trenutak... samo sam htela da kažem: kako sam srećna, kako se radujem zbog vas! Shvatite: sutra ili prekosutra - bićete potpuno zdravi, vi ćete se ponovo - roditi..."
<BR>&nbsp;&nbsp;&nbsp;&nbsp;&nbsp;Video sam na stolu listić - poslednje dve stranice jučerašnje moje beleške: kako sam ih sinoć tamo ostavio - tako su i ležale. Da je ona videla šta sam ja tamo pisao... Uostalom, svejedno: sad je to samo istorija, sad je to - do komičnosti daleko, kao kroz okrenuti dogled...
<BR>&nbsp;&nbsp;&nbsp;&nbsp;&nbsp;"Da", rekao sam ja, "evo, molim vas: sad sam išao bulevarom i ispred mene čovek, a od njega - senka na kaldrmi. Razumete li - senka svetli. I meni se čini - eto ja sam ubeđen - sutra uopšte neće biti senki, ni od jednog čoveka, ni od jedne stvari, sunce će biti kroz sve..."
<BR>&nbsp;&nbsp;&nbsp;&nbsp;&nbsp;Ona na to nežno i strogo:
<BR>&nbsp;&nbsp;&nbsp;&nbsp;&nbsp;"Vi ste fantasta! Deci kod mene u školi - ne bih dozvolila da tako govore..."
<BR>&nbsp;&nbsp;&nbsp;&nbsp;&nbsp;I još nešto o deci, i kako ih je ona sve odjednom, u gomili, odvela na Operaciju, i kako su tamo morali da ih vezuju, i o tome da 'voleti - treba nemilosrdno, da, nemilosrdno' i da će se ona, izgleda, odlučiti...
<BR>&nbsp;&nbsp;&nbsp;&nbsp;&nbsp;Popravila je među kolenima sivoplavičastu tkaninu; ćuteći je, brzo - oblepila čitavog mene osmehom i otišla.
<BR>&nbsp;&nbsp;&nbsp;&nbsp;&nbsp;I - na sreću, sunce se danas još nije zaustavilo, sunce je letelo, i evo već je 16, ja lupam na vrata - srce lupa...
<BR>&nbsp;&nbsp;&nbsp;&nbsp;&nbsp;"Uđite!"
<BR>&nbsp;&nbsp;&nbsp;&nbsp;&nbsp;Na pod - pored njene fotelje, obgrlivši njene noge, zabacivši glavu uvis, gledati je u oči - naizmenice, u jedno i u drugo oko - i u svakome videti sebe - u čudesnom ropstvu...
<BR>&nbsp;&nbsp;&nbsp;&nbsp;&nbsp;A tamo, iza zida, bura, tamo su oblaci sve čeličniji: neka! U glavi je tesno, neobuzdane - preko mere - reči, i ja naglas zajedno sa suncem nekuda letim... ne, sad mi već znamo kuda - i iza mene su planete - planete koje bljuju plamen i koje su nastanjene vatrenim cvećem koje peva - i planete neme, modre, gde je razumno kamenje ujedinjeno u organizovana društva - planete koje su dostigle, kao i naša zemlja, vrhove apsolutne, stoprocentne sreće...
<BR>&nbsp;&nbsp;&nbsp;&nbsp;&nbsp;I odjednom - odozgo:
<BR>&nbsp;&nbsp;&nbsp;&nbsp;&nbsp;"A zar ti ne misliš da je vrhunac - baš ovo kamenje ujedinjeno u organizovana društva?"
<BR>&nbsp;&nbsp;&nbsp;&nbsp;&nbsp;I sve je oštriji, sve je tamniji trougao:
<BR>&nbsp;&nbsp;&nbsp;&nbsp;&nbsp;"A sreća... Šta sa njom? Pa želje su mučne, zar ne? I jasno je: sreća je kad nema više nikakvih želja, nema nijedne... Kakva je greška, kakva je apsurdna predrasuda što smo do sada pred srećom - stavljali znak plus; pred apsolutnom srećom je naravno, minus - božanstveni minus."
<BR>&nbsp;&nbsp;&nbsp;&nbsp;&nbsp;Ja sam - sećam se - rasejano promrmljao:
<BR>&nbsp;&nbsp;&nbsp;&nbsp;&nbsp;"Apsolutni minus je 2730..."
<BR>&nbsp;&nbsp;&nbsp;&nbsp;&nbsp;"Minus 273 - baš tako. Malo je hladno, ali zar baš to ne pokazuje da smo mi - na samom vrhu."
<BR>&nbsp;&nbsp;&nbsp;&nbsp;&nbsp;Kao ono onda, odavno - ona je govorila nekako za mene, mnome - razvijala je do kraja moje misli. Ali je u tome bilo nešto tako jezivo - nisam mogao - i sa naporom sam iscedio iz sebe 'ne'.
<BR>&nbsp;&nbsp;&nbsp;&nbsp;&nbsp;"Nemoj", rekao sam ja. "Ti... ti se šališ..." Ona se nasmejala glasno - suviše glasno. Brzo, u trenu, dosmejala se do nekakvog kraja, povukla se...
<BR>&nbsp;&nbsp;&nbsp;&nbsp;&nbsp;Pauza.
<BR>&nbsp;&nbsp;&nbsp;&nbsp;&nbsp;Ustala je. Stavila mi je ruke na ramena. Dugo je, polako gledala. Onda me je privukla sebi - i ničeg više nije bilo: samo njene oštre vrele usne.
<BR>&nbsp;&nbsp;&nbsp;&nbsp;&nbsp;"Zbogom."
<BR>&nbsp;&nbsp;&nbsp;&nbsp;&nbsp;To je izdaleka, odozgo, i do mene nije došlo odmah - možda kroz minut, kroz dva.
<BR>&nbsp;&nbsp;&nbsp;&nbsp;&nbsp;"Kako to 'zbogom'?"
<BR>&nbsp;&nbsp;&nbsp;&nbsp;&nbsp;"Ti si bolestan, ti si zbog mene vršio zločine - zar te to nije mučilo? A sada je Operacija - i ti ćeš se izlečiti od mene. I to je - zbogom."
<BR>&nbsp;&nbsp;&nbsp;&nbsp;&nbsp;"Ne", povikao sam ja.
<BR>&nbsp;&nbsp;&nbsp;&nbsp;&nbsp;Nemilosrdno oštar, crn trougao na belom:
<BR>&nbsp;&nbsp;&nbsp;&nbsp;&nbsp;"Kako? Ne želiš sreću?"
<BR>&nbsp;&nbsp;&nbsp;&nbsp;&nbsp;U glavi mi je nešto jurilo, dva logička voza su se sudarila, naletela jedan na drugi, lomila, pucala...
<BR>&nbsp;&nbsp;&nbsp;&nbsp;&nbsp;"Dakle, šta je, ja čekam - biraj: Operacija i stoprocentna sreća - ili..."
<BR>&nbsp;&nbsp;&nbsp;&nbsp;&nbsp;"Ne mogu bez tebe, ne želim bez tebe", rekao sam ja ili sam samo pomislio - ne znam, tek Y je čula.
<BR>&nbsp;&nbsp;&nbsp;&nbsp;&nbsp;"Da, ja znam", odgovorila mi je. I onda - stalno držeći na mojim ramenima svoje ruke i ne odvajajući svoje oči od mojih:
<BR>&nbsp;&nbsp;&nbsp;&nbsp;&nbsp;"Onda - do sutra. Sutra - u 12: sećaš se?"
<BR>&nbsp;&nbsp;&nbsp;&nbsp;&nbsp;"Ne. Odloženo je za jedan dan... Prekosutra..."
<BR>&nbsp;&nbsp;&nbsp;&nbsp;&nbsp;"Utoliko bolje za nas. U 12 - prekosutra..."
<BR>&nbsp;&nbsp;&nbsp;&nbsp;&nbsp;Išao sam sam - po sumračnoj ulici. Vetar me je okretao, nosio, terao - kao hartijicu; komadići čeličnog neba su leteli, leteli - kroz beskraj mogu leteti još jedno dan-dva... Dodirivale su me unife prolaznika - međutim, ja sam išao - sam. Bilo mi je jasno: svi su spaseni, ali za mene više spasa nema, ja ne želim spas...
</TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
