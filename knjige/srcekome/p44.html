<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VIRDŽINIJA
<P>&nbsp;&nbsp;&nbsp;&nbsp;&nbsp;Darovi ukradeni
<BR>&nbsp;&nbsp;&nbsp;&nbsp;&nbsp;u vremenu skriveni
<BR>&nbsp;&nbsp;&nbsp;&nbsp;&nbsp;Darovi što čekaju
<BR>&nbsp;&nbsp;&nbsp;&nbsp;&nbsp;u stihove sklonjeni
<BR>
<BR>&nbsp;&nbsp;&nbsp;&nbsp;&nbsp;-Ha? Jesi li rekla nešto, Virdžinija?-
<BR>&nbsp;&nbsp;&nbsp;&nbsp;&nbsp;Džefersov glas zapucketao je preko koma dok se usredsređivala na istovremeno prevođenje svoja dva trzava meha preko jedne ledene humke. Bila je to uvek složena vežba, jer velike mašine su imale dovoljno snage da se u potpunosti odlepe od komadima posute površine. Ti modeli za opravku nisu imali ugrađen potisni pogon da ih vrati u slučaju pogrešnog proračuna.
<BR>&nbsp;&nbsp;&nbsp;&nbsp;&nbsp;"Um, ne obraćaj pažnju, Džefe. To se samo Džonfon ponovo izmotava. Čim dovršimo ovaj projekat, ima da mu dobro očistim memoriju."
<BR>&nbsp;&nbsp;&nbsp;&nbsp;&nbsp;-Zvuči kao da je pokupio deo tvoje veštine pisanja. Ukoliko je pisao pesme trideset godina, možda ćeš dobiti nešto konkurencije, dete.-
<BR>&nbsp;&nbsp;&nbsp;&nbsp;&nbsp;Džefers je zvučao kao da se zabavlja, i Virdžinija se nasmeja. Ali u sebi je počela da se brine. Nešto nije bilo u redu s njenom biokompjuterskom dopunom. U nekim veštinama Džonfon je izgledao prefinjenije, sposobnije nego kada je otišla u pregradak, pre više decenija - prirodni rezultat njegovog programiranja za lagano, ravnomerno samopoboljšavanje. Ali u drugim pogledima mašina/program sada se ponašala eratično, nesigurno, spontano je ispuštala te nalete koji su delovali nebitno i nije im se moglo ući u trag.
<BR>&nbsp;&nbsp;&nbsp;&nbsp;&nbsp;Snežna polja prekrivena otpacima protezala su se prema nizu agro-kupola oko ulaza u Tunel 1. Ogromna ogledala visila su sa paukolikih ledenih tornjeva u blizini i usredsređivala udaljenu iskru Sunca, da bi kupole pretvorila u sjajno bleštavilo na pozadini zrnastog leda.
<BR>&nbsp;&nbsp;&nbsp;&nbsp;&nbsp;Pod staklastim kupolama, zelene mase blago su se njihale pod veštačkim lahorima. Nekolicina radnika mlitavo je plutala između biljaka i starala se za životodavnu materiju kolonije. Posle buđenja iz sna u pregratku imala je malo vremena da se obavesti o hidroponičkim postupcima razvijenim metodom pokušaja i grešaka tokom dugih decenija. Ali već je videla da bi procesu koristilo mnogo automatizacije.
<BR>&nbsp;&nbsp;&nbsp;&nbsp;&nbsp;Njeni mehovi stigoše tamo gde ju je čekala Džefersova prilika u svemirskom odelu, stojeći pored oborene kristalne figure. Slomljenih komada staklastog leda bilo je svuda.
<BR>&nbsp;&nbsp;&nbsp;&nbsp;&nbsp;Virdžinija jeknu. "To je strašno! Ko je uništio skulpturu Džima Vidora?"
<BR>&nbsp;&nbsp;&nbsp;&nbsp;&nbsp;Kip je bio posvećen kapetanu Kruzu i snu koji je delilo toliko članova ekspedicije. Prikazivala je figuru u svemirskom odelu, izmoždenu i iznurenu, ali istrajnu, kako pruža iskričave darove ka plavoj lopti kojoj se vraća, Zemlji.
<BR>&nbsp;&nbsp;&nbsp;&nbsp;&nbsp;Virdžinija se sećala koliko je ponosan Džim bio na nju, neposredno pre odlaska u pregradak, pre toliko mnogo vremena. Bila je divno delo, izrađena u šest nijansi leda, ukrašena nascentnim kristalima. Ali sada je izrezbareni svemirac ležao oboren na bok a plava planeta bila je zdrobljena.
<BR>&nbsp;&nbsp;&nbsp;&nbsp;&nbsp;Duboko ispod površine, u njenoj laboratoriji, Virdžinija se zateže na mreži dok je gledala taj vandalizam, očima meha. "Ko...?"
<BR>&nbsp;&nbsp;&nbsp;&nbsp;&nbsp;Džefersov glas bio je napregnut. -Ne znam. Pretpostavljam da su to učinili Sergeovljevi iberi.-
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;Svemirac sleže ramenima. -Kruz je bio ortovac.-
<BR>&nbsp;&nbsp;&nbsp;&nbsp;&nbsp;To se njemu činilo kao dovoljno objašnjenje. Virdžinija oseti kako joj se koža zajapurila; u tom trenutku stidela se što je persel.
<BR>&nbsp;&nbsp;&nbsp;&nbsp;&nbsp;"Da li je Džim ovo video?"
<BR>&nbsp;&nbsp;&nbsp;&nbsp;&nbsp;-Neh. Macudo ga je izvukao 2073, ili tu negde, a Lincovi cijanuti sredili su mu prvu bolest. Ali onda su morali ponovo da ga pošalju u pregradak, otprilike godinu dana kasnije, sa stvarno gadnom infekcijom krvi. Nije mogao da vidi koliko je loše postalo od tada. Džim je bio ortovac. Ali mnogo sam ga voleo.-
<BR>&nbsp;&nbsp;&nbsp;&nbsp;&nbsp;"Aha", reče ona, nemoćna da smisli bilo šta drugo da kaže. Koraknula je svojim mehovima oko razbijenog spomenika da bi se pridružila Džefersu. "Hajde. Da vidimo možemo li da napravimo čudo ili dva."
<BR>&nbsp;&nbsp;&nbsp;&nbsp;&nbsp;-U redu, slatka havajska damo.- Džefers diže ruke i izvuče nekoliko uskih omotnica sa nosača koji je nosio jedan meh. -Ovim putem do groblja slonova.-
<BR>&nbsp;&nbsp;&nbsp;&nbsp;&nbsp;Obišli su kamenito uzvišenje i Virdžinija uzdahnu. Nikakva puka statistika nije mogla da je pripremi za prizor koji joj se ukaza. Mašine, naslagane red za redom, uredno postrojene u nizovima koji su se protezali gotovo do zakrivljenog obzorja, sve smrznute, nepokretne, zabravljene u grču beskorisnosti i neodržavanja.
<BR>&nbsp;&nbsp;&nbsp;&nbsp;&nbsp;"Odakle da počnemo?" upitala je očajno.
<BR>&nbsp;&nbsp;&nbsp;&nbsp;&nbsp;Džefers pljesnu rukama i odiže se s leda nekoliko metara, u nervoznom uzbuđenju.
<BR>&nbsp;&nbsp;&nbsp;&nbsp;&nbsp;-Ko mari! Tri godine buškam po gvožđuriji, petljam po autotvornici, majstorišem prototipske rezervne delove. Al' neprekidno nalećem na programske otkaze, ROM blokove, frke koje naprosto nisam umeo da ukapiram! Osujetilo mi sve što sam pokušao.-
<BR>&nbsp;&nbsp;&nbsp;&nbsp;&nbsp;On slete okrenut njenom mehu.
<BR>&nbsp;&nbsp;&nbsp;&nbsp;&nbsp;-Ali sada, za samo dve nedelje, ti si sredila stvari koje su me držale ukopanog u mestu!-
<BR>&nbsp;&nbsp;&nbsp;&nbsp;&nbsp;Njen meh diže metalnu ruku, tačno oponašajući Virdžinijin pokret dole, u njenoj zamračenoj laboratoriji. "Polako, Džefe. Rekoh da je to tek prva brazda. Ništa ne obećavam..."
<BR>&nbsp;&nbsp;&nbsp;&nbsp;&nbsp;Ali čovek se već odbacio na mlaznicama do vitkog poprav-bota... složene mašine androidnog izgleda, konstruisane za održavanje drugih naprava, ali sada i same smrznute u zaglavljenom grču beskorisnosti.
<BR>&nbsp;&nbsp;&nbsp;&nbsp;&nbsp;-Počnimo s ovim kučencetom. Već sam obavio fizički posao na njemu.-
<BR>&nbsp;&nbsp;&nbsp;&nbsp;&nbsp;Virdžinija je nespokojno posmatrala dok je svemirac prebirao po omotima; odabrao je jedan, rascepio ga i izvadio blistav komad. Otklopio je pristupnu ploču i gurnuo kristal za reprogramiranje u leđa mašine.
<BR>&nbsp;&nbsp;&nbsp;&nbsp;&nbsp;-Ustani!- zapovedi on i napravi korak unazad uz teatralno mahanje rukama.
<BR>&nbsp;&nbsp;&nbsp;&nbsp;&nbsp;Virdžinija zadrža dah. Na trenutak, izgledalo je da će inje koje je prekrivalo krutog meha ostaviti ovog nepokretnim. Jedan njen deo pitao se: Može li kip da oživi?
<BR>&nbsp;&nbsp;&nbsp;&nbsp;&nbsp;Ali onda inje prsnu, odlete u majušnoj, nemoj eksploziji kada amorfni led promeni stanje direktno u gas. Uz zanjihanu preciznost, mašina se razvi. Ispravljajući tanane noge, nalik bogomoljki, ona ustade i okrenu se Džefersu. Dok su joj očne ćelije blistale, ispruži dugu ruku, dovoljno snažnu da prelomi čoveka napola. Šaka sa mnogo prstiju otvori se poput pupoljka koji se rascvetava.
<BR>&nbsp;&nbsp;&nbsp;&nbsp;&nbsp;Džefers položi naramak omotnica u njen sigurni, čvrsti zahvat.
<BR>&nbsp;&nbsp;&nbsp;&nbsp;&nbsp;-Vojske mrtvih dižu se ovog jutra!- On se nasmeja. -Hajde, anđeosko lice. Imaćemo poprilično trudbeničkog rada na vaskrsavanju.-
<BR>&nbsp;&nbsp;&nbsp;&nbsp;&nbsp;Virdžinija je oprostila čoveku marginalno bogohuljenje. Njegovo uzbuđenje bilo je zarazno. Gotovo isto toliko koliko smrtonosne bolesti i nedostatak ljudstva, to postepeno smanjivanje mehovske sile kolonije doprinelo je preovlađujućem raspoloženju beznađa, osećaja da je nemoguće postići išta stvarno.
<BR>&nbsp;&nbsp;&nbsp;&nbsp;&nbsp;Oh, neće to napraviti veliku razliku, šta god da postignemo ovde. Ništa ne može da zameni ljudska bića kojih nema.
<BR>&nbsp;&nbsp;&nbsp;&nbsp;&nbsp;Ali mogli bismo da bar malo olakšamo ovde život.
<BR>&nbsp;&nbsp;&nbsp;&nbsp;&nbsp;Džefers je bio derviš na ledu, žurio je od radilica preko roboida do valdo-mehova. Virdžinija je mislila da više nema iluzija; pa ipak, bila je sve zapanjenija, i puna nade, dok su se kretali po nemim redovima groblja, menjali programske kristale, podmazivali, napajali energijom.
<BR>&nbsp;&nbsp;&nbsp;&nbsp;&nbsp;To posmatrati bilo je pravo uživanje. Već dugo mrtve mašine, smrznute i krute godinama, zadrhtale bi i podigle se. Druge su se kotrljale na točkovima sa hvataljkama, ili lebdele iznad svojih postolja. Kanali podataka škljocali su, pištali, treperili valjano uređenim kompjuterskim kodom.
<BR>&nbsp;&nbsp;&nbsp;&nbsp;&nbsp;Njihovi napori počeše da se uvišestručuju kada su reprogramirani boti za popravke pokrenuli sami za sebe i preuzeli čitave redove onesposobljenih mehova. Ono što je bilo mala nakupina aktivnosti, širilo se na sve strane poput talasa na ribnjaku usred prolećnog topljenja.
<BR>&nbsp;&nbsp;&nbsp;&nbsp;&nbsp;Kako se prašina podizala sa dugo usnulih mašinam, njihove slušalice počeše da prenose izraze zapanjenosti i rastućeg uzbuđenja iz agro-kupola. Gomile počeše da se okupljaju i da pilje u ono što je doskora bilo nema smrznuta armija. Vazdušne komore su se otvarale i prilike u svemirskim odelima rasipale su se po snegu da bi posmatrale mehaničku gomilu koja se vrzmala tamo-amo.
<BR>&nbsp;&nbsp;&nbsp;&nbsp;&nbsp;Džefers glasno uzviknu kada ogromni meh podizač briznu naviše, u mlazu jonizovanog vodonika, da bi ostao da lebdi u blizini; zelena i plava svetla su mu blistala. Senke su se širile pokraj njih dok se ovaj spremao da se usidri pored dugo nekorišćenog skladišnog depoa.
<BR>&nbsp;&nbsp;&nbsp;&nbsp;&nbsp;Monitori kanala slušalica umešaše se da ublaže preopterećenje od radosnih pokliča posmatrača.
<BR>&nbsp;&nbsp;&nbsp;&nbsp;&nbsp;Sve više i više ljudi pojavljivalo se na ledu, u svemirskim odelima nekorišćenim godinama, noseći nekada bele grudne natpise, sada propale od starosti. Neki su odbacivali oprez i skakali uzbuđeno, usled čega bi poleteli, u luku, tokom dugih minuta, dok su se drugi veselo smejali.
<BR>&nbsp;&nbsp;&nbsp;&nbsp;&nbsp;Virdžinija se nasmeja. Halejev severni pol postao je svetkovina - ljudi su naletali na mehove koji su bez žalbi skretali da bi izbegli silovitije sudare. Perseli su pravili piruete s ortovcima. Svemirci su uzbuđeno razgovarali sa lucistima. Neko je pustio muziku preko kanala D i iščašena, izvijena igra teže bliske nuli ispunila je nebo.
<BR>&nbsp;&nbsp;&nbsp;&nbsp;&nbsp;Nije mnogo potrebno... samo malo dobrih vesti.
<BR>&nbsp;&nbsp;&nbsp;&nbsp;&nbsp;Iz jedne agro-kupole virilo je tuce tanušne dece... Neka su bila mlitavih vilica i jedva da su išta videla, ali nekolicina je pljeskala rukama i povlačila obližnje odrasle za rukave, uzbuđeno pokazujući živahnu svetkovinu.
<BR>&nbsp;&nbsp;&nbsp;&nbsp;&nbsp;Jedna prilika pojavi se pored Virdžinijinog meha i pruži se da povuče mašinu za ruku. Virdžinija oseti to na sopstvenom laktu i spusti pogled.
<BR>&nbsp;&nbsp;&nbsp;&nbsp;&nbsp;"Oh. Ćao, Karle!" Osećala se kao devojčica, a bilo je dobro videti ga kako se ponovo smeši pod blistavim vizirom prljavog odela. "Kako si znao koji meh sam ja?"
<BR>&nbsp;&nbsp;&nbsp;&nbsp;&nbsp;-Ozborn Herbertovoj, kanal AF. Kako sam znao, Virdžinija? Bilo je lako. Samo sam gledao kako se koji meh kreće i izabrao onaj čiji su pokreti bili najviše seksi.-
<BR>&nbsp;&nbsp;&nbsp;&nbsp;&nbsp;Ona oseti kako se zarumenela i bilo joj je drago da se ništa od toga nije videlo na površini. "Stvarno si uvek imao talenat za sra..."
<BR>&nbsp;&nbsp;&nbsp;&nbsp;&nbsp;Odjednom Virdžiniju prekide jeziv zvuk. Bilo je to zavijanje alarma za pocepano odelo, od koga se ledila krv; prekidalo je sve kanale, prosecalo se kroz slavlje i zaustavljalo sve razgovore u pola reči.
<BR>&nbsp;&nbsp;&nbsp;&nbsp;&nbsp;"Oh, bože. Gde...?" Ona naglo okrete meha da pogleda. Već se nekoliko najsloženijih modela stuštilo prema posmatračima, privučemo ka jednoj skupini u blizini agro-kupole.
<BR>&nbsp;&nbsp;&nbsp;&nbsp;&nbsp;"Ne mogu da vidim", zausti ona da kaže Karlu. Ali onda je shvatila da već nije tu - odbacio se u oblaku potisnog mlaza prema mestu komešanja.
<BR>&nbsp;&nbsp;&nbsp;&nbsp;&nbsp;Alarm se naglo prekide i spusti na niski, žalostivi zvuk koji je označavao prekid životnih funkcija.
<BR>&nbsp;&nbsp;&nbsp;&nbsp;&nbsp;Neko je poginuo.
<BR>&nbsp;&nbsp;&nbsp;&nbsp;&nbsp;Virdžinija pođe prema gomili, a onda se zaustavi, osećajući se budalasto. Razume se, nije morala da uzme baš tog meha da pobliže pogleda. Uz coktanje jezikom i treptaj subvokalne zapovesti, ona prenese tačku osmatranja na visoku paukoliku radilicu koja je stajala nad skupinom ljudi koji su mrmljali.
<BR>&nbsp;&nbsp;&nbsp;&nbsp;&nbsp;Onda je gledala nadole. Karl i Džefers bili su nagnuti nad prilikom u svemirskom odelu, koja je bila prućena po tlu. Odelo je bilo rasečeno do kosti. Crvena pena još se širila iz razjapljenog otvora poput jezive magle.
<BR>&nbsp;&nbsp;&nbsp;&nbsp;&nbsp;Stigoše Keoki Anuenue i još neki njegovi krupni Havajci. Oni počeše da guraju gomilu nazad, da naređuju nepotrebnim mehovima da se udalje. Iznenada utišana gomila raziđe se, sve praznično raspoloženje oduzeto im je kao da se bučna para pretvorila u kameno tvrdi led.
<BR>&nbsp;&nbsp;&nbsp;&nbsp;&nbsp;"He Kiai", odasla ona tamnoputom Polinežaninu koji je pokušao da odgura osmatračkog meha. Čovek iznenađeno zažmirka. Onda sleže ramenima.
<BR>&nbsp;&nbsp;&nbsp;&nbsp;&nbsp;-Ua make oia, vahine.-
<BR>&nbsp;&nbsp;&nbsp;&nbsp;&nbsp;Virdžiniji nije bilo potrebno da joj se kaže da je prilika na ledu mrtva. Očigledno, bilo je besmisleno čak i razmišljati o stavljanju u pregradak.
<BR>&nbsp;&nbsp;&nbsp;&nbsp;&nbsp;Osta joj se osušiše kada je videla kako vibro-nož tanke oštrice leži odmah pored leša. Ko god da je to učinio - koristeći prednost zbrke i uzbuđenja koje su izazvali ona i Džefers - ostavio je posetnicu pored svog ručnog rada.
<BR>&nbsp;&nbsp;&nbsp;&nbsp;&nbsp;Ona automatski poče da pretražuje kom, u potrazi za kanalom i šifrom koje su koristili Karl i Džefers. Najzad je pronašla pravu kombinaciju.
<BR>&nbsp;&nbsp;&nbsp;&nbsp;&nbsp;-...da pakleno plate za ovo. Kviverijan i Uld-Harad će sigurno od ovoga napraviti veliki problem.-
<BR>&nbsp;&nbsp;&nbsp;&nbsp;&nbsp;-Sranje. Malkolm je možda bio uvlakačko kopile i ortovski šovinista. Ali bar nije bio lucista. Mogao sam da radim s njim. Znaš koga će da optuže za ovo, razume se...-
<BR>&nbsp;&nbsp;&nbsp;&nbsp;&nbsp;Oni okrenuše žrtvu. Lice jadnog Malkolma zurilo je naviše prema njoj, naduveno i očiju iskolačenih od dekompresije.
<BR>&nbsp;&nbsp;&nbsp;&nbsp;&nbsp;Virdžinija se brzo isključi i izvuče iz meha. Otvorila je svoje stvarne oči i zatekla se ponovo u svojoj maloj, bezbednoj oblasti duboko pod ledom. Skinula je neuralni priključak i zaječala kada je ustala, trljajući bolnu oblast na potiljku.
<BR>&nbsp;&nbsp;&nbsp;&nbsp;&nbsp;Oh, da, pomisli ona. Ovo će morati pakleno da se plati.
<BR>&nbsp;&nbsp;&nbsp;&nbsp;&nbsp;Virdžinija ustade i priđe majušnoj, zatvorenoj česmi da nakvasi peškir i obriše lice.
<BR>&nbsp;&nbsp;&nbsp;&nbsp;&nbsp;Koža glave još ju je bolela. Ona odiže kosu i naže se između ogledalnih površina dva holo tanka da bi pogledala oblast kontakta neuralnog priključka. Besni crveni osip sve se više širio, a standardni lekovi ovaj put izgleda nisu pomagali. Saul joj je rekao da misli kako će moći da pronađe novi pristup, ali nije bio u stanju da sakrije od nje bojažljivu nesigurnost.
<BR>&nbsp;&nbsp;&nbsp;&nbsp;&nbsp;Nije bilo potrebno biti genije da bi se videlo da svi umiru.
<BR>&nbsp;&nbsp;&nbsp;&nbsp;&nbsp;Pomislila je na vrtoglavu svetkovinu tamo gore, toliko kratku, toliko brzo razbijenu.
<BR>&nbsp;&nbsp;&nbsp;&nbsp;&nbsp;Bilo je lepo osetiti nadu bar na nekoliko minuta.
<BR>&nbsp;&nbsp;&nbsp;&nbsp;&nbsp;Boje blesnuše nad njom. Ona diže pogled dok su se slova okupljala na glavnom tanku displeja kompjutera. Oh, ne. Bio je to još jedan Džonfonov sablasni, spontani pokušaj pisanja stihova... još jedan znak da se raspad nije ograničio na ljude i pokretne mašine.
<BR>
<BR>&nbsp;&nbsp;&nbsp;&nbsp;&nbsp;Zagubljena među borbama
<BR>&nbsp;&nbsp;&nbsp;&nbsp;&nbsp;gurnuta u tegobne rime
<BR>&nbsp;&nbsp;&nbsp;&nbsp;&nbsp;dobrota još obitava odbačena
<BR>&nbsp;&nbsp;&nbsp;&nbsp;&nbsp;iz zaboravljenog doma.
<BR>
<BR>&nbsp;&nbsp;&nbsp;&nbsp;&nbsp;"Oh, Džonfone", prošapta ona. "Jesi li i ti bolestan?"
<BR>
<BR>&nbsp;&nbsp;&nbsp;&nbsp;&nbsp;Prilike su se kretale u koloni po jedan preko izbrazdanog predela, vezane jedna za drugu konopcima. Koračale su pažljivo, lagano, dok su gurale i povlačile svoje breme preko uzvišica i rubova kratera.
<BR>&nbsp;&nbsp;&nbsp;&nbsp;&nbsp;Bio je to nemi egzodus - obličja u umrljanim, zakrpljenim svemirskim odelima borila su se s masivnim teretima, gotovo bestežinskim, ali nezgodnim zbog inercije - pomagali su jedni drugima u prolasku kroz polja fine crne prašine, oprobavali da izbegnu mesta gde je ova bila debela nekoliko metara. Na drugim mestima morali su da okušaju prolazak preko klizavih ledenih poteza i čak nekoliko opasnih polja eksplozivnog, amorfnog leda.
<BR>&nbsp;&nbsp;&nbsp;&nbsp;&nbsp;Sa Virdžinijine tačke gledišta, s vrha jednog od najviših ekvatorijalnih uzvišenja Haleja, obzorje njihovog majušnog sveta bilo je luk udaljen samo milju, ili otprilike toliko... gotovo dovoljno blizu da se dohvati. Oni ispod nje moraće da pređu samo dvadesetak kilometara između severne baze i pećina na drugom polu komete. Pa ipak, dok je posmatrala seobu lucista, osećala se kao da je svedok nečega biblijskog. Samoproglašene izbeglice pentrale su se, kretale s naporom, okretale da pomognu jedni drugima dok su nosili svoje vlasništvo prema novim domovima koje su im obećale njihove vođe.
<BR>&nbsp;&nbsp;&nbsp;&nbsp;&nbsp;Ponuđeni su im mehovi za pomoć, ali bilo je naširoko poznato da je složene robote prepravio Džefers a reprogramirala Virdžinija... oboje perseli. Sumnjičava priroda lucista nadvladala je pogodnost i zbog toga su odbili sve mašine, osim onih najjednostavnijih.
<BR>&nbsp;&nbsp;&nbsp;&nbsp;&nbsp;Ljudi u svemirskim odelima stajali su na ispustu oko Virdžinijinog novog meha i takođe posmatrali odlazak lucista. Karl i Džefers dodirnuše se šlemovima i progovoriše nasamo, pokazujući prema nizu teturavih prilika. S njene druge strane, Saul je bio naslonjen na bok meha i pevušio je, odsutno, neku pesmicu, tiho i nemelodično.
<BR>&nbsp;&nbsp;&nbsp;&nbsp;&nbsp;Biblijski utisak prizora pojačavala je osoba koja je vodila karavan u koloni po jedan. Tamo, pred svima, koristeći štap dok je stupao dugim laganim koracima, bio je Sulejman Uld-Harad - nekada potpukovnik svemirske službe, sada mistik i duhovni savetnik klanova lucista. Visoki crnac obojio je odelo u duboko, ponoćnoplavo, a grudni natpis bio mu je beo sa jednom jedinom crnom zvezdom.
<BR>&nbsp;&nbsp;&nbsp;&nbsp;&nbsp;Iza, noseći ogromne terete ili vukući džinovske lebdeće saonice, sledila ga je dvadesetina ljudi - od staraca, predugo van pregradaka, do krupnooke dece, tanušne i zapiljene iz unutrašnjosti plastičnih mehurova za preživljavanje.
<BR>&nbsp;&nbsp;&nbsp;&nbsp;&nbsp;-Bar još trideset ortovaca pridružilo im se posle ubistva Malkolma-, promrmlja Karl, možda nesvestan da Virdžinija može da mu razazna reči preko vibracija u ledu. -Nemamo načina da saznamo ko je to zapravo uradio, ali mogu da ti kažem ko je imao koristi.-
<BR>&nbsp;&nbsp;&nbsp;&nbsp;&nbsp;Džefers klimnu.
<BR>&nbsp;&nbsp;&nbsp;&nbsp;&nbsp;-Voleo bih da znam kako je Kviverijan to učinio.-
<BR>&nbsp;&nbsp;&nbsp;&nbsp;&nbsp;Zaćutali su dok se karavan vukao pokraj njih.
<BR>&nbsp;&nbsp;&nbsp;&nbsp;&nbsp;S druge strane, Saul je držao taktilne ploče njenog meha i povremeno ih stiskao. Osećala je to duboko pod zemljom, dok je ležala na mrežnom ležaju.
<BR>&nbsp;&nbsp;&nbsp;&nbsp;&nbsp;Tri prilike u odelima izdvojiše se iz kolone i dolebdeše iznad površine uz padinu do Karla. Ona koja ih je predvodila nosila je zlatnu mrlju Luka Živog Sunca. Žoao Kviverijan progovori na ranije dogovorenom kanalu i šifri.
<BR>&nbsp;&nbsp;&nbsp;&nbsp;&nbsp;-Očekujemo da i dalje imamo pristup biljnim hidro-kupolama i da dobijamo deo snage iz fuzionog reaktora, prema broju žitelja.-
<BR>&nbsp;&nbsp;&nbsp;&nbsp;&nbsp;Karl sleže ramenima. -Ukoliko budete radili na motorima za guranje, kao što ste obećali, nemamo razloga da vam uskraćujemo prava. Samo idite i živite na južnom polu, ukoliko blizina nas ostalih zaista čini da se osećate nečisto.-
<BR>&nbsp;&nbsp;&nbsp;&nbsp;&nbsp;Karl je očigledno više od svega osećao olakšanje što više ne mora da se petlja sa Kviverijanovim fanaticima.
<BR>&nbsp;&nbsp;&nbsp;&nbsp;&nbsp;-Nečisti i opasni-, klimnu Kviverijan kao da je u potpunosti prečuo Karlov sarkazam. -Bićemo u stanju da bolje radimo na lanserima za guranje, budući da oni i onako treba da budu smešteni na južnom polu. Sve što zahtevamo jeste da nam se daju materijal i zalihe i da nas ostave na miru.-
<BR>&nbsp;&nbsp;&nbsp;&nbsp;&nbsp;-Moje osoblje ostaje zaduženo za same lansere- bio je uporan Džefers. Kviverijan samo sleže ramenima.
<BR>&nbsp;&nbsp;&nbsp;&nbsp;&nbsp;-Samo nemojte da nam ulazite u domove.-
<BR>&nbsp;&nbsp;&nbsp;&nbsp;&nbsp;Virdžinija shvati raspoloženje svih učesnika. Nijedan od njih ne misli da je to stvarno bitno, inače bi bilo više galame.
<BR>&nbsp;&nbsp;&nbsp;&nbsp;&nbsp;Džefers sleže ramenima. -Svi smo slobodni da opremimo svoje sopstvene grobnice kako god želimo.- Ostali kao da su se slagali s njegovom turobnom izjavom.
<BR>&nbsp;&nbsp;&nbsp;&nbsp;&nbsp;Izuzev Saula, koji odjednom zakevta od smeha. Svi se okrenuše da ga pogledaju.
<BR>&nbsp;&nbsp;&nbsp;&nbsp;&nbsp;-Izvinite. Ne obraćajte pažnju na mene- reče on i mahnu jednom rukom. Ali svi su mogli da vide, kroz njegov vizir, da se bori da suzbije napad veselja.
<BR>&nbsp;&nbsp;&nbsp;&nbsp;&nbsp;Karl se mrštio sve dok se Saulov izraz nije smirio do običnog kontrolisanog cerenja. Onda se ponovo okrenuo Kviverijanu. -Idite, onda. Pođite na jug u miru.-
<BR>&nbsp;&nbsp;&nbsp;&nbsp;&nbsp;Trijica lucista okrenuše se i odoše. Karl i Džefers, pak, odmarširaše prema obližnjem ulazu u tunel.
<BR>&nbsp;&nbsp;&nbsp;&nbsp;&nbsp;Saul prinese ruku meha viziru oponašajući poljubac. -I ja moram da idem, draga. Ne čekaj me.-
<BR>&nbsp;&nbsp;&nbsp;&nbsp;&nbsp;"Ali, ali... Mislila sam da ćeš sada dole. Mogli bismo da provedemo nešto vremena zajedno. Saule, nema te gotovo čitavu nedelju."
<BR>&nbsp;&nbsp;&nbsp;&nbsp;&nbsp;-Oh, hajde, Virdžinija. Razgovaramo nekoliko puta dnevno.-
<BR>&nbsp;&nbsp;&nbsp;&nbsp;&nbsp;"Preko jednog od mojih mehova!" Robot šutnu tamnu prašinu u blizini svoje noge. "To nije isto!"
<BR>&nbsp;&nbsp;&nbsp;&nbsp;&nbsp;On klimnu, izluđujuće se cereći.
<BR>&nbsp;&nbsp;&nbsp;&nbsp;&nbsp;-Znam. I ti meni nedostaješ. Strašno. Samo...-
<BR>&nbsp;&nbsp;&nbsp;&nbsp;&nbsp;On zavrte glavom.
<BR>&nbsp;&nbsp;&nbsp;&nbsp;&nbsp;-Samo, moram nešto da proverim. Suviše je prokleto bitno da bi čekalo. A još ne mogu da kažem nikome... čak ni tebi... sve dok ne budem sigurno znao da...-
<BR>&nbsp;&nbsp;&nbsp;&nbsp;&nbsp;Glas mu se postepeno utiša dok se povlačio prema vazdušnoj komori. Virdžinija je poznavala pogled na njegovom licu, taj udaljeni, naučni pogled. Već je bio negde drugde.
<BR>&nbsp;&nbsp;&nbsp;&nbsp;&nbsp;"Sve dok ne budeš znao šta?" upitala je. "O čemu je reč, Saule?"
<BR>&nbsp;&nbsp;&nbsp;&nbsp;&nbsp;On sleže ramenima.
<BR>&nbsp;&nbsp;&nbsp;&nbsp;&nbsp;-Sve dok ne budem siguran da li sam poludeo... ili sam...-
<BR>&nbsp;&nbsp;&nbsp;&nbsp;&nbsp;Poslednje reči bile su samo mrmljanje, nešto na nekom od Saulovih stranih jezika.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Ali on joj samo posla poljubac i okrenu se da pohita prema ulazu u tunel.
<BR>&nbsp;&nbsp;&nbsp;&nbsp;&nbsp;Onaj njen deo koji je bio iznad površine, povezan za mašinu od metala i keramike, čekao ga je dok se vrata nisu zatvorila i ostavila je zatočenu u ledenoj noći.
<BR>&nbsp;&nbsp;&nbsp;&nbsp;&nbsp;Duboko pod ledom, ostatak nje nije bio ništa manje u tami.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
