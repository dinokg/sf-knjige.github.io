<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;Karl i Virdžinija kruto su sedeli u susednim mrežnim naslonjačima. G-točak se pokvario pre više godina i mali sporedni efekti stalne niske sile teže pokazivali su se. U sali za odmor nije bilo nikoga, izuzev njih; njen živahni vremenski zid išao je neprimećeno. Snena kamila lagano se klatila vrhom udaljene peščane dine.
<BR>&nbsp;&nbsp;&nbsp;&nbsp;&nbsp;"Ono što pitam je da li misliš da je sačuvao sve klikere u glavi?" upita Karl direktno.
<BR>&nbsp;&nbsp;&nbsp;&nbsp;&nbsp;"Razume se da je Saul savršeno u redu", odgovori ona ozlojeđeno; napetost je bila vidljiva u govoru njenih pokreta.
<BR>&nbsp;&nbsp;&nbsp;&nbsp;&nbsp;Treba da upamtim, ona stvarno voli tog drkadžiju, pomisli Karl. Okej, budi diplomata. "Brinem se za njegovo... zdravlje."
<BR>&nbsp;&nbsp;&nbsp;&nbsp;&nbsp;Virdžinija se nije dala zavaravati. "Hoćeš da kažeš kako misliš da je njegovo otkriće samoobmana."
<BR>&nbsp;&nbsp;&nbsp;&nbsp;&nbsp;"Pa, jeste ekstremno." Karl zabaci ruke u vazduh i zagrme: "Ja, Saul Linc, bogoliki sam besmrtnik. Imun! Nedodirljiv! Kleknite, obični smrtnici!"
<BR>&nbsp;&nbsp;&nbsp;&nbsp;&nbsp;"To nije njegov stav."
<BR>&nbsp;&nbsp;&nbsp;&nbsp;&nbsp;"Pa, recimo da se ponaša kao mirni megaloman."
<BR>&nbsp;&nbsp;&nbsp;&nbsp;&nbsp;"Opisivao je teoriju."
<BR>&nbsp;&nbsp;&nbsp;&nbsp;&nbsp;"Sa sobom kao krunskim dokazom."
<BR>&nbsp;&nbsp;&nbsp;&nbsp;&nbsp;"Pa, da. Ko ovde još ima N-konstelaciju?"
<BR>&nbsp;&nbsp;&nbsp;&nbsp;&nbsp;"Dobro pitanje. Mogla bi da proveriš dnevnik DNK za truplaše."
<BR>&nbsp;&nbsp;&nbsp;&nbsp;&nbsp;Virdžinijine oči skrenuše malčice u stranu, samo na trenutak, ali do sada je naučio da je čita prilično dobro. "Već jesi, je li tako?"
<BR>&nbsp;&nbsp;&nbsp;&nbsp;&nbsp;Klimnula je, preplela prste i zagledala se u njih. "Ima još troje."
<BR>&nbsp;&nbsp;&nbsp;&nbsp;&nbsp;"Dobro. Lak način da mu se proveri teorija, je li tako? Izvadi ih iz pregratka i vidi hoće li da navuku neku klicu."
<BR>&nbsp;&nbsp;&nbsp;&nbsp;&nbsp;"Saul je rekao istu stvar kada sam ga obavestila juče."
<BR>&nbsp;&nbsp;&nbsp;&nbsp;&nbsp;"Hmmmm. Pitam se zbog čega nije pomenuo tu sitnu činjenicu meni."
<BR>&nbsp;&nbsp;&nbsp;&nbsp;&nbsp;"Bio je zauzet. Pretpostavljam da želi da još promisli o stvarima pre... eksperimentisanja."
<BR>&nbsp;&nbsp;&nbsp;&nbsp;&nbsp;"Ili možda - samo možda - želi da učini sve sam. Veliki Saul spasava sve."
<BR>&nbsp;&nbsp;&nbsp;&nbsp;&nbsp;Virdžinija planu. "Nemaš pravo da tako govoriš!"
<BR>&nbsp;&nbsp;&nbsp;&nbsp;&nbsp;On podiže ruke. "Okej, možda je i tako. Recimo da sam ovih godina imao posla sa mnogo iščašenih. Navikao sam da u sve sumnjam."
<BR>&nbsp;&nbsp;&nbsp;&nbsp;&nbsp;Ona se ugrize za usnu. Zadržava bes? Ili zadržava u sebi sumnju da sam možda u pravu?
<BR>&nbsp;&nbsp;&nbsp;&nbsp;&nbsp;"Ukoliko Saulovo unošenje mikroorganizama bude radilo", reče ona odmerenim tonom, "imaćemo mogućnost da se spasemo. Ekspedicija će uspeti. Moraš mu verovati. Ti hoćeš da odobriš njegov probni tretman dobrovoljaca, zar ne?"
<BR>&nbsp;&nbsp;&nbsp;&nbsp;&nbsp;Karl sleže ramenima. "Moja ovlašćenja su ograničena. 'Plemena' obezbeđuju fizički rad. Ja se bavim rutinskom organizacijom i pravim liste održavanja. Nisam kapetan Blaj. Ne vidim kako bih mogao da ga sprečim da regrutuje... dobrovoljce." Zamalo što nije rekao krelce.
<BR>&nbsp;&nbsp;&nbsp;&nbsp;&nbsp;"Dobro. Videćeš, Karle. Ovo nam je nada."
<BR>&nbsp;&nbsp;&nbsp;&nbsp;&nbsp;Nada? Osetio je iskušenje da pomene Virdžiniji sporedno dejstvo Saulove divotne simbioze - njegovu sterilnost. Ali ako joj je Saul već rekao za to, on bi izgledao pokvareno.
<BR>&nbsp;&nbsp;&nbsp;&nbsp;&nbsp;Karl zastade. Nad njenim ramenom, karavan kamila ispucale kože neumorno je gazio preko prostrane peščane pustoši, usmeren prema zelenoj mrlji palmi, na pola puta do obzorja oštre ivice. Na vrhu svake od njih njihali su se trgovci u crvenim odorama i gledali pravo u Karla, s neskrivenom sumnjičavošću. Njihove slike titrale su od topline, od čega se ogromni karavan talasao kao san. Psihološki delotvorno, nema sumnje, ali Karlu je i dalje bilo hladno.
<BR>&nbsp;&nbsp;&nbsp;&nbsp;&nbsp;"Nešto te brine, Virdžinija?"
<BR>&nbsp;&nbsp;&nbsp;&nbsp;&nbsp;"Džonfon je... bolestan."
<BR>&nbsp;&nbsp;&nbsp;&nbsp;&nbsp;"Čuo sam. Da li se u tome - u njemu - nešto pokvarilo?"
<BR>&nbsp;&nbsp;&nbsp;&nbsp;&nbsp;"On je organska matrica, seti se. Saul misli da je dobio neku zarazu Halejevih obličja. Nadam se da je Saul u stanju da nađe lek."
<BR>&nbsp;&nbsp;&nbsp;&nbsp;&nbsp;Ona poče da mu opisuje osnovne crte problema, analogiju između Džonfonove nežive organike naspram običnog mesa i krvi, i to kako je Džonfon u stanju da se 'prehladi' na više nego metaforički način. Karl je slušao i dugo je gledao u oči. I dalje je osećao staru privlačnost, onu laganu toplu čežnju koja bi narasla u njemu čim bi se opustio. Njena zamišljena usta puna iščekivanja, kraljevski izgled njenih visokih jagodica..."
<BR>&nbsp;&nbsp;&nbsp;&nbsp;&nbsp;"Da li je Džonfon besmrtan, isto kao što bi to trebalo da bude Saul?" upita Karl.
<BR>&nbsp;&nbsp;&nbsp;&nbsp;&nbsp;"Saul bi mogao učiniti da bude takav. Ukoliko pronađe lek. Ako je Saul u pravu o sebi..."
<BR>&nbsp;&nbsp;&nbsp;&nbsp;&nbsp;"Ja i dalje mislim da je sve to sanjarija."
<BR>&nbsp;&nbsp;&nbsp;&nbsp;&nbsp;Ona kruto reče: "Moramo smesta testirati ono troje iz pregratka."
<BR>&nbsp;&nbsp;&nbsp;&nbsp;&nbsp;Deluje toliko sigurno. Da li bi Linc mogao biti u pravu?
<BR>&nbsp;&nbsp;&nbsp;&nbsp;&nbsp;Virdžinija je bila previše iskrena da bi dopustila da je ljubav u potpunosti zaslepi. Dala bi neki znak da sumnja u Saula...
<BR>&nbsp;&nbsp;&nbsp;&nbsp;&nbsp;"Okej, pod pretpostavkom pravog čuda, biće nam potrebno da aktiviramo veću oblast farmi. Biće potrebno da izvučemo gotovo sve iz pregradaka. Možda - ko zna? - Saul može da izleči i one sa crnim okvirom."
<BR>&nbsp;&nbsp;&nbsp;&nbsp;&nbsp;"Čak i zapovednika Kruza?"
<BR>&nbsp;&nbsp;&nbsp;&nbsp;&nbsp;Ta misao žestoko pogodi Karla. "Može biti", reče on da prikrije zbunjenost. Oživljavanje viših oficira... više neću biti toliki budža ovde. Ali bilo bi sjajno ponovo raditi sa kapetanom, s nekim ko stvarno zna kako se rade stvari...
<BR>&nbsp;&nbsp;&nbsp;&nbsp;&nbsp;"Biće to đavolska žurba, sad kada do afela ima samo nekoliko godina."
<BR>&nbsp;&nbsp;&nbsp;&nbsp;&nbsp;Virdžinija se ozari. "Možemo to da učinimo. Znam da možemo."
<BR>&nbsp;&nbsp;&nbsp;&nbsp;&nbsp;"Prokleto istinito." I Karl se prisili da se nasmeši s nadom.
<BR>&nbsp;&nbsp;&nbsp;&nbsp;&nbsp;Zbog čega ne biti optimista? Ne može da boli, posle svega što se dogodilo. U najgorem slučaju, Saul Linc se dokazuje kao budala. U najboljem... pa, u najboljem mogli bismo čak da dovršimo lansere guranja, da pokrenemo Haleja, zapravo da nastavimo misiju.
<BR>&nbsp;&nbsp;&nbsp;&nbsp;&nbsp;Ali Karl je znao da čak i čuda imaju nedobrodošle posledice. Šta će nada učiniti sa plemenima?
<BR>&nbsp;&nbsp;&nbsp;&nbsp;&nbsp;Tada će doći do pravih unutrašnjih borbi oko toga gde usmeriti ovu staru ledenu kuglu da padne kroz trideset godina.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
