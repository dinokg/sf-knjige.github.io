<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VIRDŽINIJA
<P>&nbsp;&nbsp;&nbsp;&nbsp;&nbsp;Kakvu razliku su napravile samo tri nedelje!
<BR>&nbsp;&nbsp;&nbsp;&nbsp;&nbsp;Virdžinija se to zapitala dok je klizila-koračala pokraj užurbanih, bučnih radnika. Zar je tek toliko prošlo? Samo dvadeset pet dana otkako su se okupili ostaci prve smene, iznureni i ispijeni, da označe odlazak godine 2061?
<BR>&nbsp;&nbsp;&nbsp;&nbsp;&nbsp;Nije to bila vesela novogodišnja proslava. Čak i sa zidnim holoima podešenim na najveselije letnje prizore, i dalje je delovalo poput zime Ragnaroka. Skupili su se blizu najdaljeg dela mamutske dvorane za odmor Centralnog kompleksa - četiri jadna preživela - i nazdravili pićem iz Karlove pažljivo čuvane zalihe Lejsi Trejsez.
<BR>&nbsp;&nbsp;&nbsp;&nbsp;&nbsp;Boca je brzo otišla. Izgledalo je da nema mnogo svrhe bilo šta čuvati.
<BR>&nbsp;&nbsp;&nbsp;&nbsp;&nbsp;Svi pokušaji razgovora doživeli su neuspeh. Vid-emisije sa Zemlje bilo je previše tužno posmatrati - kratki prizori potrošačkih reklama ili, još gore, neka ogavna melodrama o Skotovoj ekspediciji na Južni pol... Nema sumnje, nečija glupava zamisao o činu u njihovu čast.
<BR>&nbsp;&nbsp;&nbsp;&nbsp;&nbsp;Na njen predlog, Saul i Karl pokušali su da odigraju svoju prvu partiju šaha od smrti kapetana Kruza - ili otkako su Saul i Virdžinija počeli da žive zajedno. Ali nije bilo kao nekad. Dva čoveka jedva da su izmenili koju reč ili pogled, a igra je bila divljačka. Kada je zglavčani komp pozvao Saula da se ponovo postara za otapane spavače, Lani i Virdžinija podelile su pogled olakšanja.
<BR>&nbsp;&nbsp;&nbsp;&nbsp;&nbsp;Nikada neće zaboraviti to turobno veče, sve dok je živa.
<BR>&nbsp;&nbsp;&nbsp;&nbsp;&nbsp;Bilo je to pre manje od mesec dana. A sada... pa, stvari su bile drugačije. Bar na površini, bile su mnogo bolje. Bar su se najzad ponovo čuli glasovi po hladnim hodnicima, a ljudi su pokušavali da pronađu rešenja.
<BR>&nbsp;&nbsp;&nbsp;&nbsp;&nbsp;Virdžinija je takođe postajala sve bolja u kretanju po blagoj gravitaciji Haleja. Brzo je klizila i odbacivala se, hvatala se za pod od fiber-tkanine papučama sa čičak trakom i povlačila se duž zidnih kablova na putu prema Centrali kontrole.
<BR>&nbsp;&nbsp;&nbsp;&nbsp;&nbsp;I dalje je za nju bilo novo iskustvo to što je išla tim putem bez uma zamagljenog nedostatkom odmora, ili tela omlitavelog od iscrpljenosti. Punih sedam sati spavanja bili su grešni luksuz.
<BR>&nbsp;&nbsp;&nbsp;&nbsp;&nbsp;Juče joj se smena poklopila sa Saulovom. Imali su priliku da vode ljubav prvi put u nedelju dana, i spavali su jedno uz drugo, povezani preko njenog elektronskog kućnog duha, dodirivali se u slabom sjaju statusnih svetiljki Džonfona. Saul je morao da ode rano, da bi se pripremio za današnju probu svog novog izuma, ali Virdžinija se probudila osećajući njegovu toplinu i dalje, na mreži pokraj sebe, njegov ustajali, sada poznati miris na njenoj ruci.
<BR>&nbsp;&nbsp;&nbsp;&nbsp;&nbsp;Jednog dana, kada ponovo budem imala nešto slobodnog vremena, moraću da pronađem šta Džonfon čini s našim snovima. Saul i ja postajemo sve bliži, naša podeljena obogaćena čula sve živopisnija. Pitam se - da li je moguće da sam ipak bila u pravu? Da li je moguće oponašati ljudske mentalne procese toliko dobro da se dostigne neka vrsta 'telepatije'?
<BR>&nbsp;&nbsp;&nbsp;&nbsp;&nbsp;Ukoliko je tako, možemo li dati Zemlji bar jedan poklon pre nego što umremo?
<BR>&nbsp;&nbsp;&nbsp;&nbsp;&nbsp;Tog jutra zaustavila se neposredno pre nego što će napustiti svoju odaju; oklevala je pokraj kliznih vrata i okrenula se nazad da uzme pisaljku. Na ekranu podsetnika brzo je napisala... ne pesmu - ne još - već skicu za pesmu.
<BR>
<BR>&nbsp;&nbsp;&nbsp;&nbsp;&nbsp;Hoku velo velo
<BR>&nbsp;&nbsp;&nbsp;&nbsp;&nbsp;Oh, kometo koja ne prašta...
<BR>&nbsp;&nbsp;&nbsp;&nbsp;&nbsp;Ua luhi au,
<BR>&nbsp;&nbsp;&nbsp;&nbsp;&nbsp;Veoma sam umorna...
<BR>
<BR>&nbsp;&nbsp;&nbsp;&nbsp;&nbsp;Mešoviti stih podseti je na nostalgiju za domom. Nedostajao joj je Kevani Langstan, jedini Havajćanin iz prve smene, koji je izgubio ruku u eksploziji na Nivou A, na Božićno veče, i morao je smesta da bude stavljen u pregradak da mu se patrljak ne bi zagadio.
<BR>&nbsp;&nbsp;&nbsp;&nbsp;&nbsp;U novoj smeni nije bilo Havajćana. Nije znala da li zbog toga da žali ili da joj bude drago što su joj zemljaci pošteđeni tih užasnih prilika.
<BR>&nbsp;&nbsp;&nbsp;&nbsp;&nbsp;Kako god bilo, vesti iz ostrvske republike nisu bile dobre. Poslednji put kada je imala prilike da sluša zemaljske emisije, napetost se povećavala. Nacije Luka Živog Sunca optužile su vladu guvernera Ikede zbog 'neekoloških projekata'.
<BR>&nbsp;&nbsp;&nbsp;&nbsp;&nbsp;Još od one večeri, pre više meseci, kada je nakratko delila Saulova sećanja na njegovu izgubljenu domovinu, patila je od dubokog, upornog straha za krhku renesansu sopstvenog naroda.
<BR>
<BR>&nbsp;&nbsp;&nbsp;&nbsp;&nbsp;Haalulu kuu lima
<BR>&nbsp;&nbsp;&nbsp;&nbsp;&nbsp;Ruka mi se trese...
<BR>&nbsp;&nbsp;&nbsp;&nbsp;&nbsp;E avivi... Ka la
<BR>&nbsp;&nbsp;&nbsp;&nbsp;&nbsp;Budi brzo, oh Sunce...
<BR>
<BR>&nbsp;&nbsp;&nbsp;&nbsp;&nbsp;Skica je nestala u Džonfonovom stohastičkom bunaru memorije. Možda će je ponovo pozvati da radi na njoj, ukoliko bude imala vremena, ili ako se seti. U međuvremenu, njeno mašinsko mezimče odjekivaće od njenih premišljanja. Za razliku od krutih procesora na Zemlji - ili nezainteresovanog glavnog kompjutera misije, koga su tehničari počeli da pakuju u sanduke da bi ga prebacili sa Edmunda do Centrale - Džonfon nije prosto skladištio stvari. On... ono... bio je programiran da se s vremena na vreme 'priseća', bez spoljašnjeg podsticaja i nepredvidivo, i da 'smišlja' nove međuveze.
<BR>&nbsp;&nbsp;&nbsp;&nbsp;&nbsp;Ona sama nije imala vremena da se posveti projektu kojim je planirala da ispuni sebi godine. Ali Džonfon će uvek imati makar mali ugao memorije posvećen tome, prikupljaće i organizovati podatke za trenutak kada, najzad, bude mogla ponovo da posveti pažnju pitanju same inteligencije.
<BR>&nbsp;&nbsp;&nbsp;&nbsp;&nbsp;Moram se setiti da ga tu i tamo priupitam šta je naučio.
<BR>&nbsp;&nbsp;&nbsp;&nbsp;&nbsp;I, najzad, evo nas, pomisli ona kada je došla do dvostrukog kapka s plamtećim ćilibarnim svetlom odozgo. Ulaz u središnju kontrolu... glavni štab hordi osvajača sa Zemlje.
<BR>&nbsp;&nbsp;&nbsp;&nbsp;&nbsp;Pre nego što je ušla, morala je da se prepusti još jednom prokletom čišćenju. Krupni meh uzdizao se pored prolaza.
<BR>&nbsp;&nbsp;&nbsp;&nbsp;&nbsp;"Molim vas, okrenite sve površine ultrazvučnom izlaganju", naredi ovaj i prinese ravnu zujavu ploču i vakuumsko crevo.
<BR>&nbsp;&nbsp;&nbsp;&nbsp;&nbsp;Ona uzdahnu i koraknu napred, okrenuvši se pred sklepanom mašinom s dvostrukom cevi. Harmonici visokofrekventnih zvučnih talasa gladili su joj kožu u višestrukim oktavama, sve do dubokog, groktavog režanja od kog su joj zazveketali zubi.
<BR>&nbsp;&nbsp;&nbsp;&nbsp;&nbsp;Znala je sve šifre za prioritetno isključivanje, razume se. Ali bilo je bolje da se podvrgne tim merama, toliko kilavim i beskorisnim koliko su to već morale biti. Neko bi mogao da otkrije ukoliko bi stekla naviku da zaobilazi propise zarad sopstvene udobnosti.
<BR>&nbsp;&nbsp;&nbsp;&nbsp;&nbsp;Slabo golicanje govorilo joj je kako komadići otpadaka spadaju s njene odeće i kože, da bi ih usisao vakuumski priključak. Razume se, to nije bilo u stanju da spreči ljude da ne prenose kometne klice. Saul je rekao da će jedino dugoročno dejstvo tog postupka biti da se uništi sva njihova odeća i na kraju svima upropasti sluh.
<BR>&nbsp;&nbsp;&nbsp;&nbsp;&nbsp;Golicanje se prekide, vakuumsko crevo se isključi. Virdžinija zamisli dašak vazduha, pamučnih vlakana i kožnih ćelija - sve zajedno izdahnuto u svemir, daleko iznad njih, gde su zvezde sjale bez treptanja nad oštrim ledenim predelom.
<BR>&nbsp;&nbsp;&nbsp;&nbsp;&nbsp;"Pripremite zaštitu očiju, molim."
<BR>&nbsp;&nbsp;&nbsp;&nbsp;&nbsp;Ona iskrivi lice i izvuče zaštitne naočari iz pojasa.
<BR>&nbsp;&nbsp;&nbsp;&nbsp;&nbsp;"Ožeži, Makdafe", promrmlja ona i čvrsto zatvori oči kada hodnik kao da se preplavi aktiničnim bleštanjem.
<BR>&nbsp;&nbsp;&nbsp;&nbsp;&nbsp;To je bila potpuna idiotija, znala je ona. UV svetiljke bile su im najbolje oružje protiv Halejevih oblika, ali ostalo ih je samo dvadesetak, a pregorevale su brzinom od jedne ili više dnevno! Već je bilo brojnih slučajeva opekotina i kožnih osipa.
<BR>&nbsp;&nbsp;&nbsp;&nbsp;&nbsp;Neprijatni blesak prekide se, a ona dahnu u olakšanju.
<BR>&nbsp;&nbsp;&nbsp;&nbsp;&nbsp;"Možete proći", izjavi meh.
<BR>&nbsp;&nbsp;&nbsp;&nbsp;&nbsp;"Hvala", odgovori ona sarkastično kada se vrata otvoriše uz blago siktanje i pustiše je u užurbanu aktivnost.
<BR>&nbsp;&nbsp;&nbsp;&nbsp;&nbsp;Glasovi obojeni nemirom... ljudski trupovi nestaju u školjkama s haubama za glasovnu obradu podataka... ruke rade s prekidačima ili mehovskim valdo-komandama. Da, tri nedelje baš mogu da naprave svašta.
<BR>&nbsp;&nbsp;&nbsp;&nbsp;&nbsp;Ali podstruja mračnog straha i dalje je bila s njima. U najmanju ruku, još je i porasla.
<BR>&nbsp;&nbsp;&nbsp;&nbsp;&nbsp;Preko, u najdaljem uglu, nekoliko prilika okupilo se u čučnjevima za nisko G oko holo karte. Virdžinija prepozna dr Ouksovu i njene glavne pomoćnike. Još jedan prokleti strateški sastanak.
<BR>&nbsp;&nbsp;&nbsp;&nbsp;&nbsp;Olakou na alii... Oni su gazde, neka nam je nebo na pomoći.
<BR>&nbsp;&nbsp;&nbsp;&nbsp;&nbsp;Volela bih da Saul nije morao da ide danas dole, do unutrašnjih odaja, da proveri svoju novu mašinu. Već mi nedostaje.
<BR>&nbsp;&nbsp;&nbsp;&nbsp;&nbsp;Virdžinija koraknu iza Valtera Šulca, čoveka koji je sada upravljao komandom mehova 1. Poranila je, ali čoveku je očevidno bilo potrebno olakšanje. Ramena su mu bila pogrbljena pod izolacionom haubom, a ruke su mu belo stiskale valdo-teleoperatorske komande.
<BR>&nbsp;&nbsp;&nbsp;&nbsp;&nbsp;Znala je kroza šta prolazi. Za operatore mehova bilo je gotovo isto toliko gadno kao i za ljude po hodnicima. Razume se, nisu bili u neposrednoj fizičkoj opasnosti, ali sati su bili gori, a snažni mentalni napor je iscrpljivao. Sa displeja je videla da Valter rukuje sasvim sam sa četiri velika 'bota. Bio mu je potreban odmor.
<BR>&nbsp;&nbsp;&nbsp;&nbsp;&nbsp;Ali ne bi bilo dobra ideja povući ga previše naglo. Pre dva dana kucnula je Valtera po ramenu dok je bio povezan. Čovek se strelovito okrenuo prema njoj, raširenih zenica i glatko je opsovao kao 'nametljivu perselovsku kučku'.
<BR>&nbsp;&nbsp;&nbsp;&nbsp;&nbsp;Kasnije se izvinio, ali fraza joj se zadržala u umu.
<BR>&nbsp;&nbsp;&nbsp;&nbsp;&nbsp;Reći ću mu da sam ovde preko otvorene kom-linije. Ali ruka joj zastade uz oklevanje neposredno iznad ploče s mikrofonom. Ispod izolacione haube čula je kako Šulc šmrče. Bilo je teško reći da li se čovek prehladio ili plače.
<BR>&nbsp;&nbsp;&nbsp;&nbsp;&nbsp;Ovih dana u pitanju je moglo biti i jedno i drugo.
<BR>&nbsp;&nbsp;&nbsp;&nbsp;&nbsp;"Virdžinija!" pozva visoki glas iza nje. "Virdžinija. Da li bi došla ovamo, draga?"
<BR>&nbsp;&nbsp;&nbsp;&nbsp;&nbsp;Osim Saula, samo jedna osoba obraćala joj se na takav način. Ona se okrenu i klimnu smeđokosoj, materinskoj ženi koja joj je mahala s druge strane odaje.
<BR>&nbsp;&nbsp;&nbsp;&nbsp;&nbsp;"Da, razume se, dr Ouks." Klizila je/koračala prema velikom holo rezervoaru, gde su trenutni rukovodioci odseka stajali i turobno gledali u veliki displej.
<BR>
<BR>&nbsp;&nbsp;&nbsp;&nbsp;&nbsp;Trenutni šef odeljenja kometnih nauka, Masau Okudo, naglašeno se odmaknu od njenog kraja stola, isto kao i major Lopez, po činu najstariji probuđeni pripadnik vojske. Virdžinija nije obraćala pažnju na taj sitni gest. Bio je to deo opšteg zameranja prema njoj, kao i prema Karlu, Saulu i Lani. Kao da je prva smena na neki način bila kriminalno nesposobna zbog toga što je dozvolila da se sve ono dogodi.
<BR>&nbsp;&nbsp;&nbsp;&nbsp;&nbsp;Uvek je smatrala da su, duboko u sebi, ljudi iracionalna stvorenja - u te se, razume se, ubrajala i ona. Mnogi su se ljutili zbog izbora koji su napravljeni u vezi s tim koga je trebalo izvaditi iz pregratka da postane deo ekipe za prevladavanje krize. "Zašto baš ja?" bio je refren koji je stalno iznova slušala; mrmljali su ga u besu ili glasno kukali kako je jedan probuđeni za drugim bivao povređen u borbi protiv zagađenja po hodnicima, ili kada se razboleo od neke nepoznate klice.
<BR>&nbsp;&nbsp;&nbsp;&nbsp;&nbsp;Karl je morao da donese te teške odluke, pošto je kapetan Kruz umro. Probuđeni su njega optuživali. A nimalo nije pomagalo to što je bio persel.
<BR>&nbsp;&nbsp;&nbsp;&nbsp;&nbsp;Pretpostavljam da jedina stvar koja sprečava da on, Saul i ja budemo potpuno prokaženi jeste činjenica da smo nezamenljivi.
<BR>&nbsp;&nbsp;&nbsp;&nbsp;&nbsp;Bar je Betani Ouks izgleda bila imuna na takva osećanja. Nasmešila se ljubazno, kao uvek kada se rukovala sa Virdžinijom.
<BR>&nbsp;&nbsp;&nbsp;&nbsp;&nbsp;"Hvala ti što si došla ovamo, dušo. Malo smo se sporečkali oko tehničkih stvari i pitala sam se da li bi nam možda ti mogla pomoći stručnim iskustvom koje si zadobila tokom tih strašnih nedelja dok ste se ti i ostali sasvim sami suočavali s vanrednim stanjem."
<BR>&nbsp;&nbsp;&nbsp;&nbsp;&nbsp;Virdžinija klimnu. "Pomoći ću koliko god mogu."
<BR>&nbsp;&nbsp;&nbsp;&nbsp;&nbsp;Dr Ouks nasmeši joj se vlažnim sitnim usnama. Virdžinija nije mogla da ne primeti da joj je lice zajapureno i da nosi šminku koja nekako deluje iskrivljeno.
<BR>&nbsp;&nbsp;&nbsp;&nbsp;&nbsp;Oh, suđaje, vi jeste opake kučke. Morale ste da uzmete kapetana Kruza - našeg Kolumba, našeg Drejka - odmah na samom početku, je li? Napravio je ekspediciju od mešavine izgnanika i neprilagođenih, a sada ga nema. Ova fina žena naprosto nije nikakva zamena.
<BR>&nbsp;&nbsp;&nbsp;&nbsp;&nbsp;Dr Ouks se okrenu Leftiju d'Amariji, rukovodiocu Virdžinijinog sopstvenog odeljenja, kompjuteri i mehanizacija. Lefti je bar uputio Virdžiniji brz osmeh, koji mu je ona zahvalno uzvratila. Avaj, čovek se nesigurno držao za ivicu stola, a čelo mu je bilo orošeno kapljicama znoja.
<BR>&nbsp;&nbsp;&nbsp;&nbsp;&nbsp;"Postoje dva problema oko kojih smo... hteli da se posavetujemo s tobom, Džini. Prvi je vezan s time kako se boriti protiv one stvari po hodnicima."
<BR>&nbsp;&nbsp;&nbsp;&nbsp;&nbsp;Ona raširi ruke. "Dr Macudo i dr Linc proučavali su ljigu. Ja imam manje iskustva s njom nego ijedan preživeli iz prve smene."
<BR>&nbsp;&nbsp;&nbsp;&nbsp;&nbsp;D'Amarija klimnu. "Da, lično. Ali borila si se preko mehova i pomagala Ozbornu i njegovoj posadi. Voleli bismo da čujemo da li ti misliš da je moguće da prepodesimo površinske mehove za rad u tunelima."
<BR>&nbsp;&nbsp;&nbsp;&nbsp;&nbsp;"Pa, već smo neke preradili - uglavnom brodske pomoćne robote."
<BR>&nbsp;&nbsp;&nbsp;&nbsp;&nbsp;"Ne." D'Amarija zavrte glavom. "Mislili smo na one velike. Prave površinske mehove."
<BR>&nbsp;&nbsp;&nbsp;&nbsp;&nbsp;Virdžinija zažmirka. Zar su stvari toliko beznadežne? Površinski mehovi nikada nisu bili predviđeni za rad po tunelima. Pomisao kako se ti behemoti ogromnih udova i paukolike dizalice zabijaju ovamo dole bila je dovoljna da se naježi.
<BR>&nbsp;&nbsp;&nbsp;&nbsp;&nbsp;"Ja... ja... nisam sigurna. Morali bismo da demontiramo deo fabričke opreme..."
<BR>&nbsp;&nbsp;&nbsp;&nbsp;&nbsp;"Nekoliko pripadnika fabričke ekipe već se zagreva", reče joj Lopez. "Džefers, Jeomans i Johanson su već budni."
<BR>&nbsp;&nbsp;&nbsp;&nbsp;&nbsp;Virdžinija klimnu. "Ali čak i s fabrikom u pogonu, biće to haos. Da bismo ugurali dizače ili gurače u okomite tunele, morali bismo da učinimo više nego samo da im uklonimo noge i gusenice. Morala bih da urežem nove naredbe u neizbrisive memorije. S raspoloživom opremom, biće to krpljenje, i nisam sigurna da će se moći vratiti u prvobitno stanje."
<BR>&nbsp;&nbsp;&nbsp;&nbsp;&nbsp;Okudo klimnu. "Dobro je, dobro je. Znači kažete da se to može učiniti."
<BR>&nbsp;&nbsp;&nbsp;&nbsp;&nbsp;Virdžinija zatrepta. "Ali to je šašavo! Nikada nećemo moći da podstavimo lansere za manevar guranja u afelu bez površinske mehanizacije. A bez guranja, Halejeva orbita ne može se promeniti. Nikada nećemo moći da..."
<BR>&nbsp;&nbsp;&nbsp;&nbsp;&nbsp;"Hoćeš da zapušiš ta glupava perselovska usta?" siknu major Lopez hitro, iskeženih zuba. Oči oficira svemirskih trupa kao da su plamtele, a povukao se lagano tek kada je dr Ouks naglašeno pročistila grlo. On baci pogled na trenutnog zapovednika misije, a onda se ponovo okrenu Virdžiniji. "Izvinjavam se. Hoću da kažem, hoćete li da spustite glas? Molim vas?" Sarkazam je bio očigledan.
<BR>&nbsp;&nbsp;&nbsp;&nbsp;&nbsp;Virdžinija nije obraćala pažnju na njega.
<BR>&nbsp;&nbsp;&nbsp;&nbsp;&nbsp;Nikada nećemo moći da se vratimo kući, pomisli ona, dovršavajući očajnu žalbu u sopstvenom umu.
<BR>&nbsp;&nbsp;&nbsp;&nbsp;&nbsp;Dr Ouks se obrati vojnom licu. "Dakle, Fidele. Sigurna sam da gospođica Herbert shvata koliko je od suštinske važnosti biti diskretan u vezi s nekim posledicama naših budućih akcija. Moral je ionako dovoljno rđav."
<BR>&nbsp;&nbsp;&nbsp;&nbsp;&nbsp;"Blago rečeno", promrmlja Okudo. "Čujem da neki članovi posade čak simuliraju bolest i oprobavaju svaki način da preuveličaju simptome, samo da bi se vratili u pregratke."
<BR>&nbsp;&nbsp;&nbsp;&nbsp;&nbsp;Nisam znala. Virdžinija oseti nelagodnost u stomaku.
<BR>&nbsp;&nbsp;&nbsp;&nbsp;&nbsp;Kapetan Kruz bio bi iskreniji prema nama. A niko ne bi ni pomislio da ga izda tako što će pobeći u vreme.
<BR>&nbsp;&nbsp;&nbsp;&nbsp;&nbsp;Betani Ouks je zamišljeno posmatrala holo tank i time pružila Virdžiniji prvu pravu priliku da sama pogleda veliki displej.
<BR>&nbsp;&nbsp;&nbsp;&nbsp;&nbsp;Oblast u koju su prodrli tuneli nije bila ništa veća nego pre mesec dana i još je zauzimala manje od pet procenata zapremine Halejevog jezgra u prepletenoj grupi okupljenoj u okolini severnog pola. Isticalo se nekoliko velikih prostorija, uključujući one tri u koje su bili zakopani pregraci za spavanje. I ovu, Centralu, u skupini odaja na jedva kilometar pravo ispod ukotvljenog Edmunda Haleja.
<BR>&nbsp;&nbsp;&nbsp;&nbsp;&nbsp;Hvala nebesima da je najveći deo hidroponika i dalje na Edmundu, pomisli Virdžinija. Bezbedni pred domorodačkim životnim oblicima koje smo nesvesno probudili ovde dole. Ukoliko ljiga ili klice ikada dospeju u glavne vrtove, verovatno ćemo vrlo brzo poumirati od gladi.
<BR>&nbsp;&nbsp;&nbsp;&nbsp;&nbsp;kako stvari stoje, verovatno ćemo i ovako uskoro biti gladni, ukoliko budemo još dugo morali da držimo ovoliko budnih.
<BR>&nbsp;&nbsp;&nbsp;&nbsp;&nbsp;Gotovo svi prikazani tuneli i ogranci bili su obojeni, pri čemu su boje označavale različite vrste zagađenja. Samo su četiri glavne odaje i dalje blistale antiseptičnom, neosvojenom belinom - uz jedan pristup skladištima na polu. A bila je potrebna svaka UV svetiljka i polovina osamdesetogodišnje zalighe dezinfektanata da bi se očistile samo te oblasti.
<BR>&nbsp;&nbsp;&nbsp;&nbsp;&nbsp;Većina prolaza titrala je nekom nijansom zelene, tamo gde je jedini poznati osvajač bila neka vrsta lišaju sličnog rastinju popularno nazvanom ljiga. Ti prolazi još su zadržavali vazduh i toplotu. Koliko se moglo videti, možda su čak bili savršeno bezbedni. Ili je bar Saul smatrao da jesu. Odlazio je tamo više nego jednom, ne obrazirući se na moguću opasnost, u potrazi za novim uzorcima za proučavanje.
<BR>&nbsp;&nbsp;&nbsp;&nbsp;&nbsp;Možda je to jedna od stvari koje me privlače njemu. Saul nije bio hrabar na onaj blistavi način, već postupci kao da su mu govorili: 'Život iz dana u dan oduvek je proračunati rizik.'
<BR>&nbsp;&nbsp;&nbsp;&nbsp;&nbsp;Možda je njena ljubav bila analitički jednostavna. Jer Saul ju je zaista podsećao na oca. Anson Herbert imao je istu tužnu, blagu mudrost, i pokazao joj je više tihe snage nego drugi ljudi sa svim svojim vatrenim pozama.
<BR>&nbsp;&nbsp;&nbsp;&nbsp;&nbsp;Virdžinija zavrte glavom. Anson je bio mrtav već dve godine, ali gotovo da je mogla da ga čuje; govorio joj je da prekine sa sanjarenjem i da se baci na posao. Bilo je problema koje je trebalo rešiti, i uvek je bilo idiota koji su pokušavali da koriste čekiće za popravku časovnika.
<BR>&nbsp;&nbsp;&nbsp;&nbsp;&nbsp;Lopez je mahao prema tunelima s najgorim zagađenjem, naročito duž cevi kroz koje je tekla toplota iz Centrale. Ljubičasta, žuta i crvena boja prikazivale su mesta gde su izbijali aktivniji Halejevi životni oblici, kidali zaptivke tunela, uništavali vitalne mašine i, povremeno, čak posezali otrovnim zahvatom za Zemljaninom u prolazu.
<BR>&nbsp;&nbsp;&nbsp;&nbsp;&nbsp;"... Veći površinski mehovi moglo bi patrolirati proširenim hodnikom, ovde, strugati i ponovo topiti led u određenim razmacima, zatvarati pukotine i uklanjati zagađene slojeve da bi ih izbacili na površinu..."
<BR>&nbsp;&nbsp;&nbsp;&nbsp;&nbsp;Virdžinija nije mogla da poveruje u ono što čuje. Plan je bio ludački. Bila je to teško izvodljiva zamisao, koja je zaboravljala sedam decenija ispred njih.
<BR>&nbsp;&nbsp;&nbsp;&nbsp;&nbsp;"Još ima i drugih mogućnosti", predloži ona. "Saul razrađuje jedan moguć način..."
<BR>&nbsp;&nbsp;&nbsp;&nbsp;&nbsp;Lopez glasno šmrknu. "Lincov zrak smrti, je li tako?"
<BR>&nbsp;&nbsp;&nbsp;&nbsp;&nbsp;Betani Ouks klimnu ne skrećući pogled s mape. "Možemo se nadati da će neko smisliti nešto novo, razume se. Ali svi konvencionalni prilazi propali su. Jedna stvar je sigurna: ukoliko zagađenje stigne do pregradaka za spavanje, s nama je sasvim gotovo."
<BR>&nbsp;&nbsp;&nbsp;&nbsp;&nbsp;Ona pogleda Virdžiniju. "Zbog toga sam zatražila da nam se ovde pridružiš, ne samo da pomogneš u prepravci površinskih mehova za borbu u dubini. Ti..."
<BR>&nbsp;&nbsp;&nbsp;&nbsp;&nbsp;Starija žena zastade, zažmirka, kao da pokušava da zadrži misli na temi. Virdžinija zaprepašćeno shvati da mora da je pod dejstvom neke vrste leka.
<BR>&nbsp;&nbsp;&nbsp;&nbsp;&nbsp;"... Ti si jedini stručnjak koga imamo u vezi s onom starom temom... veštačkom inteligencijom. Upoznata sam s tradicionalnim dokazima, razume se, da je prava stvar nemoguća. Ali veoma dobra, prilagodljiva simulacija mogla bi biti dovoljna." Ona uzdahnu. "Na kraju krajeva, moramo se hvatati za svaku slamku. Za izum Saula Linca, pa čak i za robote koji su u stanju da delaju sami za sebe.
<BR>&nbsp;&nbsp;&nbsp;&nbsp;&nbsp;Moramo smisliti način da što veći broj mehova učinimo, koliko god je više moguće, samostalnim... i to brzo. Vidiš... gubimo ljude i žene brže nego što ih uzimamo iz pregradaka."
<BR>&nbsp;&nbsp;&nbsp;&nbsp;&nbsp;Virdžinija je piljila. Otkrila je da nije u stanju da izgovori ijednu reč.
<BR>&nbsp;&nbsp;&nbsp;&nbsp;&nbsp;"Ovo je vojna tajna, Herbertova", zareža major Lopez. "Reci bilo kome za to, pa ću da ti sredim tu tvoju perselovsku guzicu."
<BR>&nbsp;&nbsp;&nbsp;&nbsp;&nbsp;Virdžinija samo zavrte glavom i pusti ga da misli na šta god želi.
<BR>
<BR>&nbsp;&nbsp;&nbsp;&nbsp;&nbsp;Nešto kasnije, u centru za osveženje, držala je kruškicu sa slabim čajem i pitala se kako da bar priđe gotovo nemogućem zadatku koji joj je postavljen. Bilo je to ironično. Nikada mi na pamet nije padalo da bi neko mogao da zatraži od mene da radim na mašinskoj inteligenciji.
<BR>&nbsp;&nbsp;&nbsp;&nbsp;&nbsp;Pod takvim okolnostima, to joj je delovalo krajnje pogrešno.
<BR>&nbsp;&nbsp;&nbsp;&nbsp;&nbsp;Upravo tada je čovek koga je najmanje želela da sretne dolebdeo kraj nje uz blago odgurivanje patrljcima nogu.
<BR>&nbsp;&nbsp;&nbsp;&nbsp;&nbsp;"Pa, slatka mašinska gospo." Otis Sergeov se iskezi. "Pretpostavljam da si čula za poslednje zanimljive razvoje događaja, tamo na Zemaljskoj strani? Zar nisi?"
<BR>&nbsp;&nbsp;&nbsp;&nbsp;&nbsp;"Odlazi, Otise", reče ona ravnim glasom. "Trenutno ne želim da čujem nove loše vesti, a naročito ne od tebe. Uostalom, šta uopšte radiš ovde? Ti si hodnička posada."
<BR>&nbsp;&nbsp;&nbsp;&nbsp;&nbsp;Ruski persel sleže ramenima. Kapci su mu još bili malo plavi a obrazi bledi od nedavnog buđenja iz pregratka za spavanje.
<BR>&nbsp;&nbsp;&nbsp;&nbsp;&nbsp;"Samo sam se zaustavio da bacim pogled na putu prema Tunelu 3. Idem da pomognem tvojim ljubavnicima da isprobaju svoju novu mašinu za spasavanje sveta."
<BR>&nbsp;&nbsp;&nbsp;&nbsp;&nbsp;Virdžinija brzo diže pogled. "O čemu to pričaš?"
<BR>&nbsp;&nbsp;&nbsp;&nbsp;&nbsp;"Znaš na koga mislim." On namignu. "Ozborn i Linc."
<BR>&nbsp;&nbsp;&nbsp;&nbsp;&nbsp;Sergeov još pruži malo parče hartije s njenim imenom naškrabanim spolja. Virdžinija ga iščupa vrhovima prstiju i razmota da pročita poruku. Klimnu.
<BR>&nbsp;&nbsp;&nbsp;&nbsp;&nbsp;"Znači pomoći ćeš Karlu i Saulu da isprobaju nove ozračivače. O tome je reč?"
<BR>&nbsp;&nbsp;&nbsp;&nbsp;&nbsp;On klimnu.
<BR>&nbsp;&nbsp;&nbsp;&nbsp;&nbsp;"Dobro, onda. Reci Saulu da ću srediti da mu pošaljem mehove koji su mu potrebni za eksperiment. Negde ću ih izvući."
<BR>&nbsp;&nbsp;&nbsp;&nbsp;&nbsp;Sergeov klimnu. "Ah, načini zaobilaženja zvaničnih kanala. Znao sam da ima uticaja na tajnu gospodaricu svih mašina. Moram naučiti njegove trikove."
<BR>&nbsp;&nbsp;&nbsp;&nbsp;&nbsp;Virdžinija sleže ramenima. Sergeov je imao razlog zbog koga ju je potražio. Sada je samo želela da se ta poseta okonča. "Da li je to sve, Otise?"
<BR>&nbsp;&nbsp;&nbsp;&nbsp;&nbsp;"Samo još jedna stvar. Lična radoznalost. Ipak sam te potcenio, Virdžinija. Možda si ortoljubac, ali si bar odabrala oca - ili ujaka - naše rase da spavaš s njim. I dalje je ortovac, ali to je svako stariji od pedesete, pa ako si tako zvrknuta da više voliš starce, pretpostavljam da bolji izbor nisi imala, eh?"
<BR>&nbsp;&nbsp;&nbsp;&nbsp;&nbsp;Ošinula ga je pogledom. "Ti prljavi mali..."
<BR>&nbsp;&nbsp;&nbsp;&nbsp;&nbsp;"Čekaj dok ja toliko ostarim. Hmmm? Priliku li ću tada imati?"
<BR>&nbsp;&nbsp;&nbsp;&nbsp;&nbsp;Virdžiniji se okretalo u glavi. Čovek je izgovorio toliko stvari koje su je izbezumljivale; svaka je zasluživala da bude zgromljena oštrom logikom. Oh, zbog čega sam toliko opsednuta? Ne traži on raspravu oko semantike, samo želi da ne nervira, to je sve.
<BR>&nbsp;&nbsp;&nbsp;&nbsp;&nbsp;"Jebi se, Otise", reče ona najzad.
<BR>&nbsp;&nbsp;&nbsp;&nbsp;&nbsp;Sergeov zažmirka u trenutnom iznenađenju, onda se nasmeja. Glava mu se zabaci kada je oduševljeno viknuo: "Rečeno dobro! Da smo te samo imali na Zemlji prekjuče! Mogla si to da im kažeš."
<BR>&nbsp;&nbsp;&nbsp;&nbsp;&nbsp;"Kome da kažem?"
<BR>&nbsp;&nbsp;&nbsp;&nbsp;&nbsp;"Kopilanima u Ženevi."
<BR>&nbsp;&nbsp;&nbsp;&nbsp;&nbsp;Virdžinija je oklevala, osetivši naglu hladnoću.
<BR>&nbsp;&nbsp;&nbsp;&nbsp;&nbsp;"Šta se desilo na Zemlji?"
<BR>&nbsp;&nbsp;&nbsp;&nbsp;&nbsp;"Da si imala više vremena za sopstveni rod, do sada bi znala", bockao ju je Sergeov. "Ne možemo da razgovaramo ni sa kime, osim jedni s drugima... sada kada nas ortovci krive zbog bolesti."
<BR>&nbsp;&nbsp;&nbsp;&nbsp;&nbsp;"Oni nas ne..." Virdžinija zatvori oči i reši da mu ne dozvoli da skrene temu. "Reci mi šta se desilo na Zemlji, Otise. Ili ću ti ovog puta stvarno slomiti ruku."
<BR>&nbsp;&nbsp;&nbsp;&nbsp;&nbsp;Ruski svemirac klimnu. Glas mu je odjednom bio prigušen.
<BR>&nbsp;&nbsp;&nbsp;&nbsp;&nbsp;"Došlo je do udara, Virdžinija. Havaji su sada pod Ligom Sunčevog Luka."
<BR>&nbsp;&nbsp;&nbsp;&nbsp;&nbsp;"Šta?" Piljila je. "Ali... Ali to je nemoguće! Kada?"
<BR>&nbsp;&nbsp;&nbsp;&nbsp;&nbsp;"Plaćenici sa Filipina. Guverner Ikeda je mrtav. Uveden je preki sud."
<BR>&nbsp;&nbsp;&nbsp;&nbsp;&nbsp;"Ali trideset drugi amandman... Sjedinjene Države moraju da brane..."
<BR>&nbsp;&nbsp;&nbsp;&nbsp;&nbsp;Sergeov sleže ramenima. "Vrhovni sud Sjedinjenih Država sastao se na vanrednom zasedanju, Virdžinija... i doneo odluku da su Havaji od 2026. polusuvereni... Mislim da je to njihova fraza. Što znači da je lucistička vlada hokej - sve dok plaća savezne poreze na vreme i ne gura nos u spoljne poslove.
<BR>&nbsp;&nbsp;&nbsp;&nbsp;&nbsp;Već su zatvorili perselovsku školu. Ukinuli su institut za istraživanje uzdizanja i onaj veliki projekat za korišćenje energije plime. Još će biti toga, sigurno."
<BR>&nbsp;&nbsp;&nbsp;&nbsp;&nbsp;Sergeov priđe, jedna ruka bila mu je na držaču, disao je napeto. Glas mu je bio hrapav od sarkazma. "Da li vidiš sada? Da li vidiš zbog čega bi nam juče na Zemlji bila korisna tvoja govorljivost? Odluka je doneta sa šest glasova za, tri protiv. Da si ti bila, sigurno bi mogla da ih ubediš. Ili da im bar kažeš jebite se pravo u ta njihova ortovska..."
<BR>&nbsp;&nbsp;&nbsp;&nbsp;&nbsp;Tada se zaustavio, jer se Virdžinija već oteturala u hodnik, pokraj masivnog robota za dekontaminaciju, ne obraćajući pažnju na njegov monotoni zahtev da se podvrgne dejstvu svetlosti i zvuka. Kretala se bez odredišta, zaslepljena naglim suzama; put je određivala čisto na osnovu navike.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
