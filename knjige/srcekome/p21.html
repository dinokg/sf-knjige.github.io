<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VIRDŽINIJA
<P>&nbsp;&nbsp;&nbsp;&nbsp;&nbsp;Prelazila je po redovima koje je juče napisala i pokušala da ih posmatra bez strasti. Ovo joj je bio odmor, a pisanje poezije izgledalo joj je kao bolji način da ga provede, brži mentalni izlaz iz drobećeg, nemilosrdnog rada s mehovima nego što je to srkanje kafe u odaji za odmor. Naročito stoga što tamo verovatno ne bi bilo nikoga drugog; ko god nije radio, sigurno je spavao krajnje iscrpljen.
<BR>&nbsp;&nbsp;&nbsp;&nbsp;&nbsp;Trebalo je da posada najveći deo slobodnog vremena provodi u točku, gde je centrifugalna mogla prevariti prefinjene tokove koji su izbegavali neravnoteže nultog G. Ali više pravog odmora dobijalo se u slabom polju Haleja. Preživeli su pronašli izolovane odeljke bez zelene ljige i na licu mesta hvatali onoliko sna koliko su mogli.
<BR>&nbsp;&nbsp;&nbsp;&nbsp;&nbsp;Borba je sada bila manje panična, ali je i dalje bilo kritično. Uspeli su da spasu od zagađenja pregratke i stanicu za napajanje. Stapanjem leda iza najvećeg broja kritičnih tačaka zatvorili su stvorovima lak put za povratak.
<BR>&nbsp;&nbsp;&nbsp;&nbsp;&nbsp;Trebalo je da se odmara, spava... ali san nije hteo da dođe.
<BR>&nbsp;&nbsp;&nbsp;&nbsp;&nbsp;Do đavola sa spoljašnjošću, sa mračnom stvarnošću. Ona zaroni u svoju poeziju.
<BR>
<BR>&nbsp;&nbsp;&nbsp;&nbsp;&nbsp;Bradavice pupak
<BR>&nbsp;&nbsp;&nbsp;&nbsp;&nbsp;tvoje međunožje
<BR>&nbsp;&nbsp;&nbsp;&nbsp;&nbsp;guranje - sve to stvara lice
<BR>&nbsp;&nbsp;&nbsp;&nbsp;&nbsp;u koje imam poverenja...
<BR>&nbsp;&nbsp;&nbsp;&nbsp;&nbsp;i nastavljam guranje i guranje
<BR>&nbsp;&nbsp;&nbsp;&nbsp;&nbsp;i ponovno guranje.
<BR>&nbsp;&nbsp;&nbsp;&nbsp;&nbsp;Neka ti svu dobrodošlicu
<BR>&nbsp;&nbsp;&nbsp;&nbsp;&nbsp;požele moje bujne butine.
<BR>
<BR>&nbsp;&nbsp;&nbsp;&nbsp;&nbsp;"Hm", razmišljala je za sebe. "Umetnički, nimalo. Terapija, možda."
<BR>&nbsp;&nbsp;&nbsp;&nbsp;&nbsp;SVAKAKO OTKRIVA OPŠTI ZVUK TVOJIH MISLI
<BR>&nbsp;&nbsp;&nbsp;&nbsp;&nbsp;Plavo-zelena slova lebdela su u holo zoni nad njom.
<BR>&nbsp;&nbsp;&nbsp;&nbsp;&nbsp;"Džonfone, ovo je privatno! Trebalo je da se isključim."
<BR>&nbsp;&nbsp;&nbsp;&nbsp;&nbsp;IZVINI. NE ZNAM KAKO TO DA KAŽEM.
<BR>&nbsp;&nbsp;&nbsp;&nbsp;&nbsp;"Zdrav razum trebalo bi da... Tako je, to nije osobina na kojoj sam radila, zar ne?"
<BR>&nbsp;&nbsp;&nbsp;&nbsp;&nbsp;NEKE MOJE SIMULACIJE LIČNOSTI ZNAJU PRAVILA, ALI NE POSEDUJEM OSNOVNO RAZUMEVANJE 'ZDRAVOG RAZUMA'. MOŽDA ON NIJE KORISTAN U SVAKODNEVNOM RADU?
<BR>&nbsp;&nbsp;&nbsp;&nbsp;&nbsp;"Ne, nego naprosto nije bilo vremena da... ma, nema veze."
<BR>&nbsp;&nbsp;&nbsp;&nbsp;&nbsp;SEKSUALNE TEME ZAHTEVAJU ZDRAV RAZUM?
<BR>&nbsp;&nbsp;&nbsp;&nbsp;&nbsp;"Kada imaš posla s ljudskim bićima, da. U stvari, bilo bi bolje da si ćutao. Niko ne misli da mašine treba da imaju bilo kakvo mišljenje u vezi sa seksom."
<BR>&nbsp;&nbsp;&nbsp;&nbsp;&nbsp;POSTOJE PROGRAMI ZA PSIHOANALIZU KOJE BIH MOGAO POZVATI, EKSPERTNI SISTEMI KOJI IMAJU ZNAČAJAN ISTORIJAT DIJAGNOSTICIRANJA...
<BR>&nbsp;&nbsp;&nbsp;&nbsp;&nbsp;"Ne, Džonfone! Samo me pusti da nastavim sa svojom poezijom."
<BR>&nbsp;&nbsp;&nbsp;&nbsp;&nbsp;MOGU LI DA GLEDAM?
<BR>&nbsp;&nbsp;&nbsp;&nbsp;&nbsp;"Teško da te mogu sprečiti da čitaš moje brljotine, je li? Sve se to nalazi u opštim tekstovima."
<BR>&nbsp;&nbsp;&nbsp;&nbsp;&nbsp;MOGU SAKRITI REZULTATE U SOPSTVENOJ MEMORIJI.
<BR>&nbsp;&nbsp;&nbsp;&nbsp;&nbsp;"U stvari, to je dobra ideja. Ne bih htela da neko naleti na ovu datoteku."
<BR>&nbsp;&nbsp;&nbsp;&nbsp;&nbsp;Piljila je u ekran. Džonfonovo mešanje učinilo je da je ponovo postala svesna sebe. Nikada nije bila tako preterano erotski usmerenena u svojim tekstovima i osećala je da je njena strast žestoko privatna stvar, samo za Saula. Na Havajima, muškarci su je smatrali za pomalo stisnutu.
<BR>&nbsp;&nbsp;&nbsp;&nbsp;&nbsp;Znači, uvek si se pomalo stidela zbog toga... Pa šta? Moraš to da prevladaš!
<BR>&nbsp;&nbsp;&nbsp;&nbsp;&nbsp;Namrštila se na pesmu. Vekovima stari običaj diktirao je da se ljubavne pesme pišu mastilom na debelom, bogatom, obojenom papiru... a ne blistavim slovima u otvorenom prostoru. Pa, do đavola s tim. Da vidimo... moje butine u stvari nisu bujne... da li vredi sačuvati taj deo zbog aliteracije... da preskočim to i oprobaću nešto drugo...
<BR>
<BR>&nbsp;&nbsp;&nbsp;&nbsp;&nbsp;Tela rumena i rujna
<BR>&nbsp;&nbsp;&nbsp;&nbsp;&nbsp;u lice ti urezana uzrujanost
<BR>&nbsp;&nbsp;&nbsp;&nbsp;&nbsp;nada mnom - jest! - životodavni
<BR>&nbsp;&nbsp;&nbsp;&nbsp;&nbsp;lud produžen
<BR>&nbsp;&nbsp;&nbsp;&nbsp;&nbsp;udvoje ples starostavni.
<BR>&nbsp;&nbsp;&nbsp;&nbsp;&nbsp;Hitro!
<BR>&nbsp;&nbsp;&nbsp;&nbsp;&nbsp;zaseci mi dojke svojom
<BR>&nbsp;&nbsp;&nbsp;&nbsp;&nbsp;gvozdenom bradom
<BR>&nbsp;&nbsp;&nbsp;&nbsp;&nbsp;istakni što želiš
<BR>&nbsp;&nbsp;&nbsp;&nbsp;&nbsp;čega se nikad nisam plašila
<BR>&nbsp;&nbsp;&nbsp;&nbsp;&nbsp;nazad ću se poviti
<BR>&nbsp;&nbsp;&nbsp;&nbsp;&nbsp;nije sramno
<BR>&nbsp;&nbsp;&nbsp;&nbsp;&nbsp;da ga od tebe primim licem u lice
<BR>&nbsp;&nbsp;&nbsp;&nbsp;&nbsp;slavno znojavo nečisto
<BR>&nbsp;&nbsp;&nbsp;&nbsp;&nbsp;klizavo vlažno turanje
<BR>&nbsp;&nbsp;&nbsp;&nbsp;&nbsp;iz karantina
<BR>&nbsp;&nbsp;&nbsp;&nbsp;&nbsp;ako je moranje.
<BR>&nbsp;&nbsp;&nbsp;&nbsp;&nbsp;I ja sam u trci toj
<BR>&nbsp;&nbsp;&nbsp;&nbsp;&nbsp;valjam se gutam ga
<BR>&nbsp;&nbsp;&nbsp;&nbsp;&nbsp;u prašini silnoj
<BR>&nbsp;&nbsp;&nbsp;&nbsp;&nbsp;klipni motor ljubav u grudvi snega
<BR>&nbsp;&nbsp;&nbsp;&nbsp;&nbsp;oh profesore
<BR>&nbsp;&nbsp;&nbsp;&nbsp;&nbsp;agresore
<BR>&nbsp;&nbsp;&nbsp;&nbsp;&nbsp;Uči me da živim u vreme sadašnje
<BR>&nbsp;&nbsp;&nbsp;&nbsp;&nbsp;bez vremena svršenog
<BR>&nbsp;&nbsp;&nbsp;&nbsp;&nbsp;orbite nisu jedine stvari
<BR>&nbsp;&nbsp;&nbsp;&nbsp;&nbsp;koje se tangencijalno dodiruju
<BR>&nbsp;&nbsp;&nbsp;&nbsp;&nbsp;s odlučnošću silnom.
<BR>&nbsp;&nbsp;&nbsp;&nbsp;&nbsp;Ječim znam da
<BR>&nbsp;&nbsp;&nbsp;&nbsp;&nbsp;on je sa mnom!
<BR>&nbsp;&nbsp;&nbsp;&nbsp;&nbsp;Gruba koža dobrodošla činjenica
<BR>&nbsp;&nbsp;&nbsp;&nbsp;&nbsp;topi se moj led
<BR>&nbsp;&nbsp;&nbsp;&nbsp;&nbsp;svaka živa kapljica
<BR>&nbsp;&nbsp;&nbsp;&nbsp;&nbsp;ne staj napred!
<BR>&nbsp;&nbsp;&nbsp;&nbsp;&nbsp;lepljiva kraljevina vatre i meda
<BR>&nbsp;&nbsp;&nbsp;&nbsp;&nbsp;samelji me nasmej me nađi me ukaljaj me
<BR>
<BR>&nbsp;&nbsp;&nbsp;&nbsp;&nbsp;Zaustavila se, srce joj je tuklo.
<BR>&nbsp;&nbsp;&nbsp;&nbsp;&nbsp;SINTAKTIČKA STRUKTURA...
<BR>&nbsp;&nbsp;&nbsp;&nbsp;&nbsp;"Umukni!"
<BR>&nbsp;&nbsp;&nbsp;&nbsp;&nbsp;Virdžinija se otkopča sa svog ležaja, gurnu mrežni spajač i odbaci se prema vratima.
<BR>&nbsp;&nbsp;&nbsp;&nbsp;&nbsp;ZAPOVEST ZA SNIMANJE?
<BR>&nbsp;&nbsp;&nbsp;&nbsp;&nbsp;"Možeš da ga turiš, što se mene tiče!"
<BR>&nbsp;&nbsp;&nbsp;&nbsp;&nbsp;Hitro se kretala hodnicima, duga klizanja između odbacivanja kao da su večno trajala. Biće joj potrebno samo nekoliko minuta da stigne do Saulove laboratorije - nemoguće kratko, kad uzme u obzir koliko joj se nedostižan činio, koliko joj je nedostajao.
<BR>&nbsp;&nbsp;&nbsp;&nbsp;&nbsp;Upravo pre nego što će skrenuti nadole Tunelom 1, što će je odvesti do njega, naletela je pravo na Karla i Džima Vidora, koji su se spuštali hodnikom s otvorenim šlemovima na glavama. Obojici su odela bila izgrebana i zaprljana hemijskim mrljama. Vidorovo lice bilo je zajapureno, neobrijano, a oči kao da su mu lutale negde daleko. Vukli su telo u pokrovu.
<BR>&nbsp;&nbsp;&nbsp;&nbsp;&nbsp;"Ko..."
<BR>&nbsp;&nbsp;&nbsp;&nbsp;&nbsp;"Kviverijan", reče Karl. "Previše se razboleo. Ne možemo više da čekamo, inače će umreti."
<BR>&nbsp;&nbsp;&nbsp;&nbsp;&nbsp;"Haj ho, haj ho", reče Vidor s bledim humorom, "u pregratke idemo."
<BR>&nbsp;&nbsp;&nbsp;&nbsp;&nbsp;Virdžinija dograbi rukohvat. "Mi... moramo da izvadimo nekog iz pregratka."
<BR>&nbsp;&nbsp;&nbsp;&nbsp;&nbsp;"Tako je", reče Karl zabrinuto. "Imamo šestoro gotovo otopljenih. Hoćeš da odlučiš ko je sledeći?"
<BR>&nbsp;&nbsp;&nbsp;&nbsp;&nbsp;"Ne, ja..." Znala je da bi trebalo da pomogne, ali... "Idem da vidim Saula."
<BR>&nbsp;&nbsp;&nbsp;&nbsp;&nbsp;"I dalje je u izolaciji, osim za slučajeve krajnje potrebe", reče Karl kruto. Prekinuo je svoj ritam odbacivanje-klizanje i zaustavio telo. Vidor je nespretno odgovorio sa svoje strane, delujući umorno.
<BR>&nbsp;&nbsp;&nbsp;&nbsp;&nbsp;"Vi momci ga viđate. Radi pored svih vas!"
<BR>&nbsp;&nbsp;&nbsp;&nbsp;&nbsp;"Jasno, ali mi nismo intimni s njim. I ti i ja znamo šta ćete raditi..."
<BR>&nbsp;&nbsp;&nbsp;&nbsp;&nbsp;"Gledaj svoja prokleta posla, Karle!" Osetila je kako joj se lice zarumenelo.
<BR>&nbsp;&nbsp;&nbsp;&nbsp;&nbsp;Karl se okrenuo, očigledno u pokušaju da zadrži kontrolu. "Maljenkov je rekao da Saul ima da bude u najmanju ruku u polukarantinu..."
<BR>&nbsp;&nbsp;&nbsp;&nbsp;&nbsp;"Ne mislim da to više išta znači, sada kad i Maljenkov umire. Saul nam je sada lekar."
<BR>&nbsp;&nbsp;&nbsp;&nbsp;&nbsp;"Mislim da je rđava ideja rizikovati..."
<BR>&nbsp;&nbsp;&nbsp;&nbsp;&nbsp;"Karle, hoću sama da oprobam sreću."
<BR>&nbsp;&nbsp;&nbsp;&nbsp;&nbsp;"Onda se kloni nas ostalih", reče Vidor ozbiljno. "Linc je okej čova, ali ne puštam ga da mi se previše približava. Ako ga dodirneš, isto važi i za tebe."
<BR>&nbsp;&nbsp;&nbsp;&nbsp;&nbsp;Virdžinija je bila preneražena. Dopadao joj se Vidor, ali čovekovo lice sada je bilo kruta maska, neprijateljska i podozriva. On povuče kabl kojim je teglio komatoznog Kviverijana i ponovo ga pokrenu. Ali njegove uobičajene spretne samouverenosti nestalo je i izgledalo je da ima problema da zadrži sile koje su delovale po jednoj jedinoj osi. Činio se nespretan poput mrmota.
<BR>&nbsp;&nbsp;&nbsp;&nbsp;&nbsp;"Bez brige, hoću", reče Virdžinija gnevno. "Možda ću i sebe da zatvorim u karantin!"
<BR>&nbsp;&nbsp;&nbsp;&nbsp;&nbsp;Ona se odbi i odbrza odatle, ne mareći ni da se obazre. Do đavola, Vidor izgleda gore od Saula. Onda odbaci ozlojeđenost najbolje što je umela.
<BR>&nbsp;&nbsp;&nbsp;&nbsp;&nbsp;Kada je ušla u laboratoriju, Saul je iznenađeno digao pogled. U emajliranom blesku laboratorije njegovo ispijeno sivo lice ozari zadovoljstvo. Znala je da nije pogrešila što je došla. "Stvarno ne bi trebalo da rizikuješ..." rekao je, ne naročito uvereno.
<BR>&nbsp;&nbsp;&nbsp;&nbsp;&nbsp;Bacila se na njega.
<BR>&nbsp;&nbsp;&nbsp;&nbsp;&nbsp;Do đavola s poezijom, pomisli ona. Uzeću pravu stvar.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
