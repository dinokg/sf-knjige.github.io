<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;Trebalo je da to ne bude moguće.
<BR>&nbsp;&nbsp;&nbsp;&nbsp;&nbsp;Saul je piljio u mrlju zelene i smeđe boje u Petrijevoj šolji. Nije bila potrebna laboratorijska oprema da bi znao da gleda u nešto što ne bi trebalo da postoji.
<BR>&nbsp;&nbsp;&nbsp;&nbsp;&nbsp;Stojeći u opuštenom, povijenom položaju za nisko G, svemirac Džim Vidor virio je preko Saulovog ramena. Strogo govoreći, čovek čak nije trebalo da bude tu. Maska za dekontaminaciju preko njegovih usta i nosa bila je ustupak zvaničnom karantinu pod kojim je bio Saul.
<BR>&nbsp;&nbsp;&nbsp;&nbsp;&nbsp;Saul uze svežu maramicu iz sterilizatora i obrisa nos. Posle dva dana, kada je izgledalo da mu telo ne žuri mnogo da se preturi i umre od tog curisa hladnoće, naredba o izolaciji izgubila je deo prvobitne žestine. Za svemirce, bolest je ionako predstavljala apstraktnu pretnju. Za njih su daleko stvarnije bile nevolje sa sluzi koja je ulazila u sve, od ventilacije do mehova, i ugrožavala mašineriju koja ih je sve držala u životu.
<BR>&nbsp;&nbsp;&nbsp;&nbsp;&nbsp;Svejedno, Saul rukom mahnu Vidoru da se povuče - iz istog razloga iz koga je držao Virdžiniju na odstojanju, i pored njenih buntovnih molbi.
<BR>&nbsp;&nbsp;&nbsp;&nbsp;&nbsp;Na kraju krajeva, Nik Maljenkov mogao bi biti u pravu. Sve se moglo dogoditi kada je Halej sposoban da stvori takve stvari kao što je ova u posudi ispred njega.
<BR>&nbsp;&nbsp;&nbsp;&nbsp;&nbsp;"Stvar je rasla u glavnoj sušnici, tamo gore, gde se Tunel 1 ukršta sa Nivoom A, dr Lince. Pokazao sam je dr Maljenkovu kada sam sišao ovamo do kompleksa, ali on je sada neprekidno zauzet u stacionaru, otkako se Peltijeova srušila. Rekao je da ste vi ionako veliki čuvar domaćih vrsta životinja na ovom ledenom bregu, pa sam je doneo vama."
<BR>&nbsp;&nbsp;&nbsp;&nbsp;&nbsp;Nema sumnje da je Nik mislio da ćeš upotrebiti meha kao glasnika, pomisli Saul. Svakih nekoliko sati mehanička naprava kucnula bi mu na vrata, noseći termos sa supom i malu poruku od Virdžinije. Možda su ti paketići bili pravi razlog što ta prokleta klica nije pošla nagore.
<BR>&nbsp;&nbsp;&nbsp;&nbsp;&nbsp;Radeći s rukavicama na rukama u izolacionoj kutiji, upotrebio je sterilizovanu pincetu da iščupa gomilicu crvenih i zelenih niti i da ih nekoliko digne na pločicu mikroskopa. Naprava zazuja dok su sonde klizile napred, na svoje mesto. Ta stvar, koja nije trebalo da postoji, očevidno jeste postojala. I trebalo ju je ispitati.
<BR>&nbsp;&nbsp;&nbsp;&nbsp;&nbsp;Prirodno, Maljenkova nije zanimalo da pogleda išta tako makroskopsko. Kao lekaru smene 1, Niku je glavna briga bila ta čudna i zastrašujuća bolest koja se pojavila niotkuda, ubila im vođu, a sada je još jedna žrtva ležala u stacionaru.
<BR>&nbsp;&nbsp;&nbsp;&nbsp;&nbsp;'Otapanje' Betani Ouks i nekoliko drugih zamena bilo je odloženo zbog otkrića smeđe sluzi u čaurama za zagrevanje, koju je trebalo naporno čistiti rukom. Nastavak vađenja iz pregradaka sada je previše zaposlio ruskog medicinara da bi se ovaj uznemiravao zbog ičega toliko krupnog - i prema tome 'bezopasnog' - kao što su to bile niti koje su izbijale u nekom udaljenom tunelu.
<BR>&nbsp;&nbsp;&nbsp;&nbsp;&nbsp;Saul, prognan u sopstvenu laboratoriju, imao je malo posla, izuzev da analizira uzorke tkiva uzete od jadnog Miguela Kruza i nove pacijentkinje... i da se bori s pitanjima zabrinute zemaljske kontrole. Uglavnom je razradio program inkubacije širokog opsega, od koga nije očekivao rezultate još bar trideset šest sati.
<BR>&nbsp;&nbsp;&nbsp;&nbsp;&nbsp;"Jesu li testovi išta rekli o tome šta j' ubilo kapetana, dok?"
<BR>&nbsp;&nbsp;&nbsp;&nbsp;&nbsp;Saul sleže ramenima. "Otkrio sam tragove infekcije, u redu, kao i strane proteinske činioce, ali ništa određenije od toga." Najzad je shvatio da verovatno nikada neće ući u trag patogenom uzroku, ili uzrocima, bez mnogo više podataka. Bilo mu je potrebno da zna više o samoj osnovi Halejevih životnih oblika.
<BR>&nbsp;&nbsp;&nbsp;&nbsp;&nbsp;Ako Nik neće da ga pusti u blizinu pacijenata, onda mora da traži na drugom mestu! Saul je najviše želeo da sam krene po hodnicima i da pogleda lično... da prikuplja uzorke, uspostavi bazu podataka i otkrije šta mu je ubilo prijatelja. Ali taj prokleti karantin...
<BR>&nbsp;&nbsp;&nbsp;&nbsp;&nbsp;On okrenu glavu i diže maramicu pre nego što će da kine. U ušima mu je zazvonilo, pogled mu je na trenutak kolutao.
<BR>&nbsp;&nbsp;&nbsp;&nbsp;&nbsp;Pa, bar Džim Vidor izgleda nije smatrao da je u velikoj opasnosti zbog toga što je posetio osumnjičenu tifusnu Mariju. Povukao se pred naglom erupcijom, ali čim je Saul povratio prethodni položaj, svemirac ponovo priđe da mu pogleda preko ramena.
<BR>&nbsp;&nbsp;&nbsp;&nbsp;&nbsp;"Imate li pojma šta bi to moglo biti, dr Lince? Ta nova stvar bila je nakupljena oko ulaznih cevi na Nivou B i bojim se da bi mogla da se pretvori u isto onako veliki problem kao ona zelena sluz, ukoliko začepi sušnicu."
<BR>&nbsp;&nbsp;&nbsp;&nbsp;&nbsp;Nik i ja plašimo se sitnih stvari... mikroskopskih životnih oblika koji ubijaju iznutra. Ali svemirci imaju druge brige. Oni se brinu za mašine koje se začepljuju, za ventile koji neće da se otvaraju ili zatvaraju, za vazduh, toplotu i sisajuću blizinu tvrdog vakuuma.
<BR>&nbsp;&nbsp;&nbsp;&nbsp;&nbsp;"Ne znam, Džime. Ali mislim..."
<BR>&nbsp;&nbsp;&nbsp;&nbsp;&nbsp;Ekran se zavrte i majušna nakupina niti poskoči u uveličani vid. Saul pročisti grlo i promrmlja brzi lanac ključnih reči naređenja. Naglo, oštri snop svetlosti zari se i u blistavom naletu plamena pretvori sićušni crvenkasti deo u paru. Sa strane po pokazivačima zatalasaše se podaci o spektru.
<BR>&nbsp;&nbsp;&nbsp;&nbsp;&nbsp;"Jok. Pretpostavljam da to ipak ne može biti mutirani oblik nečega što smo doveli sa sobom. Mora da bude domorodačko." Saul protrlja bradu dok je čitao profile izomera. "Ništa rođeno na majčici Zemlji ne bi koristilo ovakav kompleks šećera." On se pitao postoji li čak i ime za to u hemičarskim arhivama.
<BR>&nbsp;&nbsp;&nbsp;&nbsp;&nbsp;Vidor klimnu, kao da je to sve vreme očekivao. Nevinost se, ponekad, smesta baca na ispravne zaključke kada znanje tera čoveka da im se odupire svim silama.
<BR>&nbsp;&nbsp;&nbsp;&nbsp;&nbsp;I Saul je posumnjao kada je prvi put video materiju. Jer nije podsećala ni na šta zemaljsko što je ikada video. Ali otkrio je da mu je bilo teško da poveruje, sve do sada. Mikroorganizmi su bili jedna stvar, to je mogao razumno da prihvati, naročito pošto je video Džonfonovu predivnu simulaciju o tome kako je mogla nastati kometna evolucija. Primitivni prokariotski mikrobi, da. Ali kako je, u čitavoj Božjoj zbunjujućoj vaseljeni, ovde uopšte uspelo da se razvije nešto tako složeno... toliko slično lišaju, duboko pod površinom primordijalne lopte leda?
<BR>&nbsp;&nbsp;&nbsp;&nbsp;&nbsp;Nikada nisam zaista verovao u priču Karla Ozborna o makroorganizmima tamo po hodnicima, priznao je on sebi. Pretpostavljam da sam je naprosto gurnuo iz uma, omalovažavao ono što je imao da prijavi, šta god to bilo, odgovarao na neprijateljstvo neprijateljstvom. Umesto toga, zamajavao sam se rutinskim stvarima, proučavao mikrobe, nisam obraćao pažnju na dokaze da se ovde dešava nešto daleko krupnije.
<BR>&nbsp;&nbsp;&nbsp;&nbsp;&nbsp;Razume se, ni Karl nije baš sarađivao. Nisu se videli još od onog sudbonosnog jutra kod pregradaka za san. A Karl nikada nije slao uzorke koje je tražio Saul. Zaista mu je neizrecivo drago što je Džim Vidor preuzeo inicijativu.
<BR>&nbsp;&nbsp;&nbsp;&nbsp;&nbsp;"U nedostatku bolje reči, Džime, nazvaću ovu stvar lihenoid... nešto poput zemaljskog lišaja. To znači da je stvorenje nastalo povezivanjem raznorodnih kombinacija nečeg autotrofnog - ili fotosintetičnog - kao što je alga, sa nekim složenim heterotrofnim oblikom kao što je gljiva. Ali priznajem da me je zateklo nespremnog. Ništa ovako složeno ne bi trebalo..."
<BR>&nbsp;&nbsp;&nbsp;&nbsp;&nbsp;"Znate li neki način na koji bismo mogli to da ubijemo?" izlete Vidoru. Oči mu hitro skočiše na ekran, gde su se vlakna polagano kretala pod ogromnim uvećanjem.
<BR>&nbsp;&nbsp;&nbsp;&nbsp;&nbsp;Iznenada Saul shvati.
<BR>&nbsp;&nbsp;&nbsp;&nbsp;&nbsp;Viktor je glasnik. Karl nije mogao dobiti nikakvu korisnu pomoć od Maljenkova. Razume se da nije hteo smesta da dođe i da mi priđe. Ne kada je toliko ljut zbog Virdžinije, kao što već jeste.
<BR>&nbsp;&nbsp;&nbsp;&nbsp;&nbsp;Nalete novi talas vrtoglavice i Saul se uhvati za ivicu stola, boreći se da prikrije simptome.
<BR>&nbsp;&nbsp;&nbsp;&nbsp;&nbsp;Možda je Nikolaj u pravu. Možda ovo nije samo obična klica gripa. Možda sam već bivši. Ukoliko je to tako, zar nije isti slučaj i sa Karlom? Šta imam da ponudim Virdžiniji, izuzev, možda, mogućnosti da se zarazi ukoliko ikada izađem iz karantina?
<BR>&nbsp;&nbsp;&nbsp;&nbsp;&nbsp;Kakvo pravo imam da stanem između Karla i nje ukoliko sam već osuđen?
<BR>&nbsp;&nbsp;&nbsp;&nbsp;&nbsp;Čudno, od zamisli da zapravo možda već umire, Saulovo srce brže zakuca. Verovao je da se lišio svakog straha od smrti tokom poslednjih deset godina. Ali sada mu se od same zamisli ježila koža i sušilo grlo.
<BR>&nbsp;&nbsp;&nbsp;&nbsp;&nbsp;Neverovatno. Da li si ti to učinila za mene, Virdžinija? Da li si mi vratila sposobnost da osećam strah? Strah da te ne izgubim?
<BR>&nbsp;&nbsp;&nbsp;&nbsp;&nbsp;Bilo je to čudo. Saul ponovo postade svestan Džima Vidora, čije oči su žmirkale na njega preko maske, i nasmešio se.
<BR>&nbsp;&nbsp;&nbsp;&nbsp;&nbsp;"Reci Karlu da hoću da se pogodim s njime. On me oslobađa ovog feršluginer zatvora, tako da mogu da izađem i lično vidim šta se dešava. Zauzvrat, učiniću šta mogu da mu sklonim sluz iz cevi. Pa makar jedino bio u stanju da je brišem sunđerom zajedno s vama ostalima."
<BR>&nbsp;&nbsp;&nbsp;&nbsp;&nbsp;Vidor zastade načas, onda klimnu. "Reći ću mu, dr Lince. I Hvala. Mnogo hvala."
<BR>&nbsp;&nbsp;&nbsp;&nbsp;&nbsp;Svemirac se okrete u mestu i zviznu brzu šifru, tako da su vrata bila otvorena do trenutka kada je poleteo prema predvorju. Saul je gledao kako se kapak zatvara. Onda je vratio pogled na prepleteno ptičje gnezdo tuđinskih niti na ekranu.
<BR>&nbsp;&nbsp;&nbsp;&nbsp;&nbsp;Jedan njegov deo pitao se da li je moralno opravdano da traga za načinima na koje će se boriti protiv domorodačkih živih vrsta koje su svemircima zadavale takve muke. Na kraju krajeva, ovde su ljudi sa Zemlje bili osvajači. Stigli su iz dalekog sveta, toliko različitog od ovoga, kao nebesa od pakla. Niko nije pozvao ljude. Naprosto su došli - kao što su to uvek činili.
<BR>&nbsp;&nbsp;&nbsp;&nbsp;&nbsp;Kao što smo se nas dvojica umek mešali, eh, Simone?
<BR>&nbsp;&nbsp;&nbsp;&nbsp;&nbsp;Saul sleže ramenima. Tihi moralistički glas bilo je lako potisnuti, kao i strah od toga da umire. Boriće se i živeće. Zbog toga što je prvi put u čitavoj deceniji imao nešto za šta će se boriti i živeti.
<BR>&nbsp;&nbsp;&nbsp;&nbsp;&nbsp;Tako je, pomisli on ironično. Optuži Virdžiniju, tebi je ionako uvek drugi kriv.
<BR>&nbsp;&nbsp;&nbsp;&nbsp;&nbsp;On zastade da obriše nos, a onda baci maramicu u sterilizator. Ubaci novu hladnu pilulu u usta.
<BR>&nbsp;&nbsp;&nbsp;&nbsp;&nbsp;Mrgodno nasmešen, on se pruži i uključi uvećanje.
<BR>&nbsp;&nbsp;&nbsp;&nbsp;&nbsp;"Okej, daso. Zainteresovao si me. Hoću da saznam sve o tebi. Ako ćemo da se bijemo, hoću da znam šta će tačno da te bocka."
<BR>&nbsp;&nbsp;&nbsp;&nbsp;&nbsp;On pusti na vid-zidu Tokijski gudački kvartet, koji su snimile kamere i mikrofoni na svega nekoliko stopa udaljenosti od slavne kamerne grupe. Svirali su mu Bartoka dok je okretao brojčanike, govorio u rekorder, mrko se smešio i povremeno kijao.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
