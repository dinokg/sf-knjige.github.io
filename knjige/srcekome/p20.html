<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;Saul je umorno žmirkao kroz dvostruku antihistaminsku izmaglicu dok je dovršavao brisanje poslednjih zelenih tragova s ivica filterske jedinice. Spao sa vrhunske nauke na najniže poslove, pomisli on mrzovoljno. Mama je primala tuđ veš na pranje da bi mogla da pošalje sinčića na fakultet - da bi ovo radio?
<BR>&nbsp;&nbsp;&nbsp;&nbsp;&nbsp;Razume se, njegova prava 'mama' nije radila takve stvari. Bila je pukovnik izraelske vojske, heroj oslobođenja Bagdada '09, i verovatno bi se slagala s time da joj sin intelektualac bude prisiljen da s vremena na vreme mora radi s kofom i krpom za brisanje podova.
<BR>&nbsp;&nbsp;&nbsp;&nbsp;&nbsp;Pa ipak, ironična fantazija zabavljala je Saula, pa ju je zbog toga razvijao. On stegnu zube i poče da zabija filter nazad na mesto. Trideset godina obrazovanja i putovanje u svemir od pola milijarde milja - sve to da bi na kraju postao nastojnik. To je potvrđivalo njegovo dugogodišnje mišljenje da zaista postoji takva stvar kao što je napredak.
<BR>&nbsp;&nbsp;&nbsp;&nbsp;&nbsp;Bar ga je trenutna kriza skinula s liste parija. Svaki par ruku bio je neophodan u borbi protiv zagađenja Halejevim oblicima života, i tek su mu retki zamerali zbog povremenog šmrkanja.
<BR>&nbsp;&nbsp;&nbsp;&nbsp;&nbsp;Najzad gotovo.
<BR>&nbsp;&nbsp;&nbsp;&nbsp;&nbsp;Saul ubaci sunđer za brisanje u kofu, hermetički je zatvori i skinu rukavice. On pogleda preko niza pregradaka za spavanje, nalik kovčezima, zamagljenih od unutrašnje hladnoće i kondenzacije; svaki je prikazivao nejasno, hibernisano obličje u unutrašnjosti. Već dva dana bio je tu dole u ledenoj odaji i pokušavao da zadrži zagađenje dalje od pregradaka.
<BR>&nbsp;&nbsp;&nbsp;&nbsp;&nbsp;Iza redova spavača stajao je radni sto posut komadima stakla i elektronike, iščupanim iz pet-šest instrument-tabli. Visoka prilika bila je pognuta nad gomilom.
<BR>&nbsp;&nbsp;&nbsp;&nbsp;&nbsp;"Jesi li dovršio te svetiljke, Žoao?" reče Saul. "Obećao sam da ću ih uskoro odneti Karlu."
<BR>&nbsp;&nbsp;&nbsp;&nbsp;&nbsp;Brazilac mršavog lica zavrte glavom i kivno promrmlja: "Tek sam raspakovao i montirao četiri sijalice otkako si poslednji put pitao, Saule. Daj mi vremena!"
<BR>&nbsp;&nbsp;&nbsp;&nbsp;&nbsp;Kviverijanu se očevidno nije dopadalo što je oteran da radi 'gurav posao' ovde napolju, u pregratku za spavanje 1, gde je bilo hladno i opasno. Saul je bio prisiljen da lično ode do Centrale i iščupa čoveka iz dugog beslovesnog razgovora opterećenog vremenskim kašnjenjem signala sa zemaljskim kolegom planetologom. Do tada, Žoao se ponašao kao da naredba o opštoj mobilizaciji nema nikakve veze s njim.
<BR>&nbsp;&nbsp;&nbsp;&nbsp;&nbsp;Prvi posao bio je da pređu svaki palac odaje sa pregracima za spavanje i da popišu zagađenja. Onda su došli dugi, gadni sati struganja, brisanja, dezinfekcije. Otvori za kruženje vazduha bili su zagađeni trakastim lihenoidima i gotovo su zagušili čitav red pregradaka. Izuzev jednog kratkog perioda sna, njih dvojica radili su to neprekidno gotovo četrdeset sati.
<BR>&nbsp;&nbsp;&nbsp;&nbsp;&nbsp;Hvala milostivom nebu što su Virdžinijini mehovi prijavili samo neke sitne probleme u ostala dva pregratka za spavanje!
<BR>&nbsp;&nbsp;&nbsp;&nbsp;&nbsp;Najzad, kada je izgledalo da je Kviverijan na ivici pobune, Saul ga je poslao da radi na sastavljanju vodoničnih svetiljki, što je bio posao lakši od pogrbljenog ribanja.
<BR>&nbsp;&nbsp;&nbsp;&nbsp;&nbsp;"Ako si u tolikoj prokletoj žurbi", gunđao je Kviverijan, "zašto ne probudiš onog lenjivca tamo preko. Daj mu neki korisniji posao umesto hrkanja i zagrevanja čitave pećine električnim ćebetom!"
<BR>&nbsp;&nbsp;&nbsp;&nbsp;&nbsp;Saul baci pogled na usnulo obličje svemirskog tehničara Garnera koji je ležao na podu od fiber-pokrivke u mračnom uglu. Garner je bio na dužnosti puna četiri dana. Čovek je tek na neki sat sklopio oči, pre nego što će se ponovo vratiti u bitku. U poređenju s njime, Žoaov posao ovde bio je plandovanje.
<BR>&nbsp;&nbsp;&nbsp;&nbsp;&nbsp;"Ostavi ga na miru, Žoao. Uzeću prve četiri svetiljke i probati ih. Ti nastavi da radiš na ostalima."
<BR>&nbsp;&nbsp;&nbsp;&nbsp;&nbsp;On zastade, onda dodade: "Samo, molim te, Žoao, budi oprezan, hoćeš? Pokušaj da ne razbiješ više nijednu sijalicu. Ima dugo da se pešači odavde do najbliže prodavnice."
<BR>&nbsp;&nbsp;&nbsp;&nbsp;&nbsp;Kviverijan sleže ramenima. "Prvo kažeš da žurim, onda da budem pažljiv. Odluči se."
<BR>&nbsp;&nbsp;&nbsp;&nbsp;&nbsp;Saul shvati da će mu čovek pojesti živce ukoliko ostane tu. "Ma, radi najbolje što možeš." On podiže komplet izduženih markernih svetiljki - namenjenih svetlosnoj signalizaciji za upravljanje/određivanje položaja astronautima koji rade na Mesecu ili po asteroidima. Padalo mu je na pamet da bi ove ovde mogle biti korisne na drugi način.
<BR>&nbsp;&nbsp;&nbsp;&nbsp;&nbsp;Videćemo da li išta vrede protiv oblika života koji živi u svemiru.
<BR>&nbsp;&nbsp;&nbsp;&nbsp;&nbsp;On se baci napred nisko klizeći prema početku Tunela 1, ćilibarno obojenom izlazu iz ogromne dvorane koja je sadržavala pregradak za spavanje 1. U tom trenutku mesto je delovalo sablasno zbog zatamnjene svetlosti. Zasvođena udubljenja činila su se još dublja, tajanstvenija, poput pregrada u nekoj drevnoj grobnici. Fiber-tkanina zaoblila je ivice, ali prostrana pećina i dalje je bila nepravilna rupa duboko pod ledom. Čovek nije smeo mnogo da razmišlja o tome koliko tona mu visi nad glavom, na kilometar ili više do površine.
<BR>&nbsp;&nbsp;&nbsp;&nbsp;&nbsp;U središtu poda dvorane, bacajući senke u svetlosti nekoliko aktivnih svetlećih ploča, pramčani kraj tegljača pregradaka Vipla počivao je u središtu pet prolaza sa kontejnerima u obliku kovčega - pojedinačnim počivalištima za više od stotinu ljudi i žena u hibernaciji.
<BR>&nbsp;&nbsp;&nbsp;&nbsp;&nbsp;Ukoliko izgubimo ovu bitku, hoće li iko od ovih ljudi ponovo videti svetlost? Hoće li disati, smejati se i voleti?
<BR>&nbsp;&nbsp;&nbsp;&nbsp;&nbsp;Saul se upita: Da li nešto od našeg očajanja prodire do njih i uznemirava im lagane snove?
<BR>&nbsp;&nbsp;&nbsp;&nbsp;&nbsp;Bilo je mračno kao u grobu. Takođe je postajalo prokleto hladno.
<BR>&nbsp;&nbsp;&nbsp;&nbsp;&nbsp;Svetla su bila zatamnjena da bi se štedela energija. Fuzioni reaktor smanjen je na minimum pre dve nedelje, kada su ohlađeni svi osim četrnaest ljudi, i kada su svi očekivali dugo, tiho, dosadno bdenje. Sada nije bilo dovoljno osoblja da bi se nadgledao reaktor u punom pogonu. Svaki par ruku bio je potreban u prolazima, po pomoćnim hodnicima ili u bolnici.
<BR>&nbsp;&nbsp;&nbsp;&nbsp;&nbsp;Osim toga, svetlo je bilo jedna od stvari koja je privlačila lihenoide i ljubičaste stvorove. To i toplota, vazduh i hrana...
<BR>&nbsp;&nbsp;&nbsp;&nbsp;&nbsp;Pretpostavljam da nije slučajnost što volimo iste stvari. Najveća razlika je u tome što Halejeva obličja iskuse proleće samo nakratko, otprilike svakih sedamdesetak godina, kada talasi toplote pođu u seobu sa površine zagrejane suncem. Stvoreni su da delaju, i to da delaju brzo, da bi iskoristili prednost naglog otopljenja.
<BR>&nbsp;&nbsp;&nbsp;&nbsp;&nbsp;Saula je i dalje zbunjivalo obilje tipova - složenost oblika koji su se hranili zelenim algolikim rastinjem. Kršili su temelje savremene biologije samim postojanjem.
<BR>&nbsp;&nbsp;&nbsp;&nbsp;&nbsp;Ali bio je dovoljno praktičan da posle izvesnog vremena prestane da mrmlja sebi "Nemoguće!" Kasnije će moći da pokuša da nađe odgovor. Trenutno je morao da pronađe načine da ih zaustavi.
<BR>&nbsp;&nbsp;&nbsp;&nbsp;&nbsp;Postajao je bolji u snalaženju po niskom G. Pa ipak se saplitao o sopstvene noge dok je sletao u blizinu otvorenog kapka Tunela J.
<BR>&nbsp;&nbsp;&nbsp;&nbsp;&nbsp;Srećom, do pregratka za snove vodilo je samo nekoliko ulaza. Tunel J bio je kritičan. Tek nekoliko stotina jardi tim putem, jedan nivo iznad njega, Karl Ozborn i njegova premorena posada umorno su strugali zeleni Halejev životni oblik, koji su svemirci počeli da zovu 'ljiga'... u pokušaju da kritični prolaz liše zaliha hrane na kojima su se napasali grozni ljubičasti crvi.
<BR>&nbsp;&nbsp;&nbsp;&nbsp;&nbsp;Do sada, izgledalo je da pozamašne doze određenih antiseptika i veštačkih herbicida obavljaju posao... bar trenutno. Ali ne možemo se večito oslanjati o to.
<BR>&nbsp;&nbsp;&nbsp;&nbsp;&nbsp;Pažljivo je spustio tri svetiljke i namestio četvrtu u položaj odmah iza otvorenog ulaza, gde je počinjao pravi tunel. Morao je da traga za pravim električnim priključkom i najzad ga našao, delom skrivenog ispod tankog sloja paučine raznobojnih niti. Morao je da ih gurne u stranu čizmom pre nego što je mogao da uključi napravu i podesi tajmer.
<BR>&nbsp;&nbsp;&nbsp;&nbsp;&nbsp;"Halo, probam." On kucnu po malom mikrofonu ugrađenom u slušalice koji mu se pružao ispod vunene kape.
<BR>&nbsp;&nbsp;&nbsp;&nbsp;&nbsp;"Linc pravi govornu spojku sa slušalicama svemirca Ozborna, molim povezivanje radi razgovora." Znao je da postoje i ekonomičniji načini da zatraži od glavnog kompjutera da ga poveže s Karlom - viđao je kako svemirci cvrkuću naredbe u manje vremena nego što je bilo potrebno za valjano štucanje - ali zaboravio je pravila protokola. Na ovaj način bilo je bar sigurno da će mašina razumeti.
<BR>&nbsp;&nbsp;&nbsp;&nbsp;&nbsp;Kratki prasak, a onda siktanje nosećeg talasa.
<BR>&nbsp;&nbsp;&nbsp;&nbsp;&nbsp;-Lince, Ozborn. Šta ima, Saule?-
<BR>&nbsp;&nbsp;&nbsp;&nbsp;&nbsp;Odgovor u njegovom levom uvu bio je štedljiv, najblaže rečeno. Ali svemirci su bili takvi. Oštri odgovori nisu obavezno značili još nešto.
<BR>&nbsp;&nbsp;&nbsp;&nbsp;&nbsp;"Karle, Žoao Kviverijan i ja dovršili smo proveru pregratka za spavanje broj 1. Uništili dvadeset tri zagađenja. Ne možemo biti sigurni da nismo prevideli poneko manje, ali izgleda da pregraci više nisu u neposrednoj opasnosti."
<BR>&nbsp;&nbsp;&nbsp;&nbsp;&nbsp;Saul priguši golicavi osećaj nadolaženja kijanja. Brzo je progovorio.
<BR>&nbsp;&nbsp;&nbsp;&nbsp;&nbsp;"Napravio sam sat pauze i otišao do površine da preturam po šatorima s zalihama i da vidim ima li nečega što bismo mogli upotrebiti. Bilo je nekoliko desetina halogenih vodoničnih svetiljki za svemirsku signalizaciju, koje su mi dale ideju. Palo mi je na pamet da bismo mogli da ih postavimo po nekoliko na kritične spojke između hodnika i da pustimo da u pravilnim razmacima podvrgnu čitavu oblast snažnoj ultraljubičastoj kupki. Ko zna? Moglo bi da malo uspori zverke."
<BR>&nbsp;&nbsp;&nbsp;&nbsp;&nbsp;Nastala je stanka pre nego što je Karl ponovo progovorio.
<BR>&nbsp;&nbsp;&nbsp;&nbsp;&nbsp;-Zvuči razumno. Ali nećemo li da oslepimo ili opečemo nekoga.-
<BR>&nbsp;&nbsp;&nbsp;&nbsp;&nbsp;Saul klimnu. "Razmišljao sam o tome. Doneo sam dole zaštitne naočari i mast za opekotine za društvo koje radi po hodnicima. Takođe sam rastavio neupotrebljavanu upravljačku tablu za mehove i povadio nekoliko alarmnih signalizatora kvarova... znaš, oni što prave brrr-ap! brrr-ap!"
<BR>&nbsp;&nbsp;&nbsp;&nbsp;&nbsp;Noseći talas ponovo se odjednom vrati. Zvučalo je poput nakašljavanja, sve dok nije shvatio da se Karl smeje na njegovo oponašanje. Iscerio se.
<BR>&nbsp;&nbsp;&nbsp;&nbsp;&nbsp;"Uglavnom, alarm će se uključiti minut pre nego što se svetiljka upali. I jedno i drugo radiće po pet minuta svakog sata."
<BR>&nbsp;&nbsp;&nbsp;&nbsp;&nbsp;-Dobro je. Gde ćeš ih postaviti?-
<BR>&nbsp;&nbsp;&nbsp;&nbsp;&nbsp;"Po ulazima u svaki pregradak za spavanje, neposredno pored Centralnog kompleksa i duž Tunela 1. Nisam siguran imamo li dovoljno napajanja ili sijalica za više, pa..."
<BR>&nbsp;&nbsp;&nbsp;&nbsp;&nbsp;Karl ga prekinu. -Odlično, Saule. Ali hoću najpre da ih probam na nečem drugom. Poslaću dole Vidora i Justinova da donesu zaštitne naočari i nekoliko lampi.-
<BR>&nbsp;&nbsp;&nbsp;&nbsp;&nbsp;"O čemu je reč?"
<BR>&nbsp;&nbsp;&nbsp;&nbsp;&nbsp;Ponovo je nastala kratka stanka. Onda mu se Karl poveri.
<BR>&nbsp;&nbsp;&nbsp;&nbsp;&nbsp;-Upravo pripremamo napad na ljubičaste koji su okružili električnu centralu. Možda će tvoja zamisao i ovde biti od pomoći.-
<BR>&nbsp;&nbsp;&nbsp;&nbsp;&nbsp;"Uh, baš se nadam da hoće."
<BR>&nbsp;&nbsp;&nbsp;&nbsp;&nbsp;-Aha. Uglavnom, daj Garneru još koji minut, a onda ga probudi. Reci mu da treba da se vrati s Vidorom. Biće nam ovde potrebne sve ruke. Ozborn, prijem.-
<BR>&nbsp;&nbsp;&nbsp;&nbsp;&nbsp;Noseći talas škljocnu i isključi se. Saul je jedan trenutak stajao veoma mirno i vrteo glavom.
<BR>&nbsp;&nbsp;&nbsp;&nbsp;&nbsp;Električna centrala. Nisam imao pojma.
<BR>&nbsp;&nbsp;&nbsp;&nbsp;&nbsp;Nije ni čudo što je Virdžinija tako šturo odgovarala poslednji put kada je pozvao. Osećao se kao bleskasti šiparac i pitao se da li ga još voli, jer mu je samo uputila žurni poljubac i oterala ga s veze.
<BR>&nbsp;&nbsp;&nbsp;&nbsp;&nbsp;Verovatno upravo u ovom trenutku ima pune ruke posla u pripremi mehova za pomoć Karlu. Ukoliko ijedan od desetak cevovoda koji vode u reaktor ili iz njega zapuši organska materija, to bi moglo izazvati automatsko gašenje. A to bi, s svoje strane, moglo značiti kraj za sve njih.
<BR>&nbsp;&nbsp;&nbsp;&nbsp;&nbsp;Treba nakratko da proba svetiljke pre nego što pošalje jedan komplet Karlu. Nema smisla da opterećuje čoveka gomilom beskorisne opreme ukoliko stvari neće uraditi ništa drugo osim što će Halejeva obličja od njih lepo preplanuti. Saul namaknu zaštitne naočari i sagnu se da podesi tajmer.
<BR>&nbsp;&nbsp;&nbsp;&nbsp;&nbsp;Naglo brrr-ap! majušnog alarma natera ga da skoči, iako je bio spreman za to. Onda se začu slabašno pop kada je svetiljka odjednom ispunila ćilibarni tunel oštrom aktiničnom svetlošću. Čak i ispod zaštitnih naočara, Saul je zažmirkao i morao da se okrene u stranu.
<BR>&nbsp;&nbsp;&nbsp;&nbsp;&nbsp;Kada je sledeći put vratio pogled, shvatio je da se dešava nešto neobično. Odjednom je izgledalo kao da su sve površine prekrivene titravom izmaglicom. Sami zidovi kao da su se talasali i gmizali, poput dlačica na leđima gusenice. Najpre je pomislio da je u pitanju optička varka - rezultat neobične boje i sjaja. Onda je shvatio.
<BR>&nbsp;&nbsp;&nbsp;&nbsp;&nbsp;Halejevog života ima svuda! Upio se u fiber-tkaninu i sada beži od svetlosti svetiljke.
<BR>&nbsp;&nbsp;&nbsp;&nbsp;&nbsp;Čupavo titranje vraćalo se u talasima. Saul vide kako se u blizini vazduh ispunjava maglom fine prašine - pobijeni organizmi, pretpostavljao je - koja se odvajala i lebdela slobodno sa zidova, da bi potom, sa glečerskom sporošću, krenula prema podu. Pokušavajući da ne udahne ništa od toga, on mahanjem ubaci deliće u vreću za uzorke i čvrsto zapečati posudu.
<BR>&nbsp;&nbsp;&nbsp;&nbsp;&nbsp;A onda, isto toliko naglo kako je eruptirala u bleštanje, svetiljka se ugasi. Bučni alarm prekide se bez odjeka i iznenada se sve pretvori u polutamu i tišinu. Saul skide zaštitne naočari, žmirkajući, dok je čekao da mu nestanu tačkice.
<BR>&nbsp;&nbsp;&nbsp;&nbsp;&nbsp;Njegov koštafon zapucka i ožive.
<BR>&nbsp;&nbsp;&nbsp;&nbsp;&nbsp;-Lince, Vidor. Video sam ti blesak skroz ovamo dole kod Tunela 3, dok. Da li je bezbedno ući? Karl hoće Garnera i te svetiljke smesta... otprilike za juče.-
<BR>&nbsp;&nbsp;&nbsp;&nbsp;&nbsp;"Uh, aha." On zavrte glavom. "Linc svemircu Vidoru. Imamo svetiljke, zaštitne naočari i svežu kafu za vas, društvo. Uđite, momci."
<BR>&nbsp;&nbsp;&nbsp;&nbsp;&nbsp;On se okrenu i odbaci unazad, prema nepravilnoj zasvođenoj odaji. Kroz mrazom prekrivene strane pregradaka, spavači su i dalje bili siluete. Od svetiljki za oznaku stanja na svakom sanduku središte polumračne dvorane svetlucalo je poput neke fosforescentne božićne jelke, ili džinovske blistave morske zvezde na dnu okeana.
<BR>&nbsp;&nbsp;&nbsp;&nbsp;&nbsp;Devedeset pakovanja koja čekaju da budu otvorena. Jednog dana. Ukoliko uspemo.
<BR>&nbsp;&nbsp;&nbsp;&nbsp;&nbsp;Nekoliko puta odlagano vađenje zamenika iz pregradaka, zbog vanrednog stanja, u bolnici je dovelo stvari do kritične tačke - Nik Maljenkov je sada bio sasvim sam. Jedan medicinski tehničar umro je od ljubičastog ugriza, a Peltijeova, drugi tehničar, juče je podlegla galopirajućoj zarazi. S obzirom na tu brzinu, bilo je pitanje da li će 'otopljena' posada zateći ikog živog da je pozdravi kada se probudi.
<BR>&nbsp;&nbsp;&nbsp;&nbsp;&nbsp;Ne. Uspećemo. Moramo.
<BR>&nbsp;&nbsp;&nbsp;&nbsp;&nbsp;On prođe pored radnog stola kraj koga je Žoao Kviverijan i dalje mrmljao sebi u bradu i sastavljao svetiljke i sijalice puževskom odlučnošću. Kasnije, znao je Saul, moraće sam lično da isproba sve svetiljke.
<BR>&nbsp;&nbsp;&nbsp;&nbsp;&nbsp;On proveri da li je automat za kafu pun, onda navuče svoje svemirsko odelo.
<BR>&nbsp;&nbsp;&nbsp;&nbsp;&nbsp;Biće im potrebna sva pomoć koju mogu da dobiju, makar me Maljenkov i proglasio za invalida. Možda nisam u stanju da se borim toliko dugo i žestoko kao ti mladići, ali čak i sredovečni alter koker poput mene može da drži svetiljku i pritisne bocu sa sprejom u borbi kao što je ova.
<BR>&nbsp;&nbsp;&nbsp;&nbsp;&nbsp;Jedna smešna stvar u vezi s tim. Iako je bio umoran - a u večnoj izmaglici od lekova koji su mu čistili sinuse - na neki način Saul se nikada nije osećao bolje. Njegovo varenje, na primer - više nije bilo slabih grčeva, a zglobovi na kolenima nisu mu više škripali i tresli se dok se kretao.
<BR>&nbsp;&nbsp;&nbsp;&nbsp;&nbsp;Bestežinsko stanje i gubitak kalcijuma, zaključi on... ili je možda naprosto reč o tome da me neko ponovo voli. Nikada, nikada ne potcenjuj moralni faktor.
<BR>&nbsp;&nbsp;&nbsp;&nbsp;&nbsp;Tada se gotovo zaustavio da pozove Virdžiniju. Ali, razume se, imaće priliku da razgovara s njom kada se bude pridružio ostalima kod električne centrale. Ona će biti tamo, bar u obliku zamene, upravljajući možda i desetinom mehova, radeći posao deset ljudi.
<BR>&nbsp;&nbsp;&nbsp;&nbsp;&nbsp;Možda će biti u prilici da namigne prema nekom od njenih video-priključaka i da je natera da se nasmeši.
<BR>&nbsp;&nbsp;&nbsp;&nbsp;&nbsp;Tek što je ušao u svoje odelo - i krenuo ka grudnoj oznaci sa zavojnicom DNK - glasovi pored ulaza obavestiše ga da su svemirci stigli.
<BR>&nbsp;&nbsp;&nbsp;&nbsp;&nbsp;Vidor i Justinov proleteše kroz otvor u skladnom tandemu. Umorni ili ne, ponos im nije dozvoljavao da stignu klizećim koračanjem ili da se vuku duž zidnih kablova. Dvojica ljudi presamitiše se usred vazduha i sleteše u zajedničkom čučnju na ne više od dva metra ispred Saula.
<BR>&nbsp;&nbsp;&nbsp;&nbsp;&nbsp;"Gde je Ted?" upita kratko Džozef Justinov. Bradati Ruso-Kanađanin brzo vide kuda Saul pokazuje i krenu između naslaganih sanduka za pakovanje prema mračnom uglu u kome je električno ćebe svemirca Garnera zračilo loptu topline.
<BR>&nbsp;&nbsp;&nbsp;&nbsp;&nbsp;"Imaš li tu javanku, dok?" upita Vidor Saula, isceren. Mladi Alabamljanin kao da je cvetao u neprilikama poslednje sedmice. Dani borbe po hodnicima izvukli su ga iz depresije zbog toga što je on bio taj koji je našao kapetana Kruza pruženog preko mrežnog ležaja, na samrti.
<BR>&nbsp;&nbsp;&nbsp;&nbsp;&nbsp;"Naravno, Džime." Saul mu pruži kruškicu punu vruće crne kafe i poče da puni termos za Karla i ostale. "Tamo u onoj vreći ima svežih sendviča. Društvo, pomoći ću vam da odvučete svetiljke i zaštitne naočari, pa ću pokazati Karlu kako..."
<BR>&nbsp;&nbsp;&nbsp;&nbsp;&nbsp;Oštri, užasnuti vrisak kao da je zgrušao vazduh.
<BR>&nbsp;&nbsp;&nbsp;&nbsp;&nbsp;Vrela kafa prosu se u mlazu loptica kada se Saul okrenuo. Preko slabo osvetljene odaje svemirac Justinov obrtao se vazduhom i još se dizao prema tavanici, jecajući, dok je mahao nekakvim predmetom nalik batini.
<BR>&nbsp;&nbsp;&nbsp;&nbsp;&nbsp;Neko ili nešto uteralo mu je takav strah da je skočio svom snagom. Šta god to bilo, prestravilo ga je toliko da je gotovo sišao s uma, jer čovek je samo besmisleno mrmljao, zapiljen u stvar koju je držao.
<BR>&nbsp;&nbsp;&nbsp;&nbsp;&nbsp;Dok su Saul i Vidor gledali, Justinov ponovo kriknu i odbaci stvar. Predmet napravi luk po ledenom vazduhu, opisujući blagu krivinu u slabašnoj sili teže Haleja i pogodi sanduk za pakovanje na svega nekoliko metara od radnog stola Žoaoa Kviverijana.
<BR>&nbsp;&nbsp;&nbsp;&nbsp;&nbsp;Brazilski naučnik trže se unazad, napre preneražen a zatim zgrožen, kada je video šta mu je to odskočilo na dohvat ruke. Krhka sijalica zdrobi mu se u prah u levoj ruci.
<BR>&nbsp;&nbsp;&nbsp;&nbsp;&nbsp;Tamo je, kapljući zagasitim žutilom na pod od fiber-tkanine boje nezrelog limuna, ležala raskomadana ljudska ruka. Najgore, jezivi ud kao da se još trzao.
<BR>&nbsp;&nbsp;&nbsp;&nbsp;&nbsp;Stvorovi, shvati Saul uz mučninu, gmizali su iz parčeta mesa i kosti. Ljubičasti stvorovi.
<BR>&nbsp;&nbsp;&nbsp;&nbsp;&nbsp;On dograbi razrogačenog Vidora za okovratnik i gurnu ga prema naslaganoj opremi. "Uzmi naočari i svetiljku!" reče on hitro svemircu. "Ovde su nam oni jedino oružje. Žoao, Priključi produžni kabl u taj utikač! Brzo!"
<BR>&nbsp;&nbsp;&nbsp;&nbsp;&nbsp;Ovog puta Brazilac se nije raspravljao. Vidor se petljao s strunama kojima su svetiljke bile povezane, a Saul štrcnu vrelu kafu na jednog ljubičastog koji se upravo spremao da se sakrije iza pregratka za spavanje. Mlaz promaši stvorenje - ono se povlačilo nazad, na otvoreno.
<BR>&nbsp;&nbsp;&nbsp;&nbsp;&nbsp;"Prokleto bilo, dok!" opsova Vidor. "Treba da te naučim kako se šiša jarac!"
<BR>&nbsp;&nbsp;&nbsp;&nbsp;&nbsp;Saul zausti da odgovori kada baci pogled preko ramena. "Oh, prokletstvo", zaječa on. "Odmah se vraćam."
<BR>&nbsp;&nbsp;&nbsp;&nbsp;&nbsp;"Kud' ćeš?" viknu Vidor.
<BR>&nbsp;&nbsp;&nbsp;&nbsp;&nbsp;Ali do tada kocka je već bila bačena. Saul čučnu i poskoči u otvoreni prostor.
<BR>&nbsp;&nbsp;&nbsp;&nbsp;&nbsp;Vidor je zaista bio stručniji za takvu vrstu stvari. Ali upravo u tom trenutku bio je upetljan u svetiljke i vezove. Saul je video da je Justinov ponovo počeo da pada i shvatio da čovek i dalje jeca i da je nesvestan kuda se zaputio. Čak ni Halejeva teža nije dopuštala objašnjenja ili odugovlačenja.
<BR>&nbsp;&nbsp;&nbsp;&nbsp;&nbsp;Justinovljevo odelo bilo je mnogo složenije od Saulovog. Ali izgledalo je da se uzdrmani svemirac nije pripremao da upotrebi mlaznice ili bilo šta drugo da bi se zaustavio da ne padne na rastrgnute ostatke električnog pokrivača svemirskog tehničara Garnera, koji su se sada komešali od gmizavih ljubičastih obličja.
<BR>&nbsp;&nbsp;&nbsp;&nbsp;&nbsp;Sve se dešavalo usporeno, ili je tako izgledalo Saulu, koji hitro progovori u komunikator.
<BR>&nbsp;&nbsp;&nbsp;&nbsp;&nbsp;"Linc preusmerava vezu Ozbornu i Herbertovoj. S.O.S! Ljubičasti u pregratku za spavanje broj jedan! Garner je mrtav. S.O.S!"
<BR>&nbsp;&nbsp;&nbsp;&nbsp;&nbsp;Dvojica lebdećih ljudi primicali su se jedan drugom, jedan u usponu, drugi u padu, mikroskopski brže sa svakim trenutkom koji je prolazio. Saul se okrenu, posle jednog pogleda nadole, prema onome što je čekalo svemirca u padu. Bilo je to više nego što je stomak bio u stanju da mu podnese.
<BR>&nbsp;&nbsp;&nbsp;&nbsp;&nbsp;Oh, bože moj, molim te dopusti da ovo obavim kako treba.
<BR>&nbsp;&nbsp;&nbsp;&nbsp;&nbsp;Ali, ne. Saul shvati da mu je putanja preniska! Proći će ispod Justinova. Izgledalo je kao da ništa na svetu ne može sprečiti čoveka da ne padne u prostrtu masu nalik pulpi.
<BR>&nbsp;&nbsp;&nbsp;&nbsp;&nbsp;Iznenada, bio je najbliže moguće. "Justinove, probudi se!" dreknu on. "Pruži se ovamo!"
<BR>&nbsp;&nbsp;&nbsp;&nbsp;&nbsp;Možda je čovek razumeo, ili je to možda bio samo grč. Ali noga u čizmi ritnu se unapred i bolno udari Saulovu ispruženu ruku. On zagrabi, radi oslonca, a razmena količine kretanja okrenu ga naglavce. Pećina se obrtala dok se držao dve sekunde, tri, a onda ga odbaci sledeći Justinovljev trzaj.
<BR>&nbsp;&nbsp;&nbsp;&nbsp;&nbsp;Da li je to bilo dovoljno? Jesam li mu skrenuo pravac? Ili sam možda sada ja na putu da se izbliza upoznam sa gomilom ljubičastih?
<BR>&nbsp;&nbsp;&nbsp;&nbsp;&nbsp;Pod poskoči prema njemu. Sve je moglo izgledati kao da se dešava usporeno; ali sleteo je s energijom koja je odgovarala njegovom uzletanju, a uzleteo je žurno. Desno rame oštro mu tresnu i bolno izbi vazduh iz pluća.
<BR>&nbsp;&nbsp;&nbsp;&nbsp;&nbsp;Preturio se na ruke i kolena. Bio mu je potreban trenutak da treptanjem odagna vrtoglavo komešanje, i još jedan da dođe do daha. Onda ugleda Justinova; ovaj je ležao na samo dva metra dalje, ječao i vrteo glavom, očevidno nesvestan sitnih gmizavih stvorova koji su se migoljili prema njegovoj toplini na samo par stopa udaljenosti.
<BR>&nbsp;&nbsp;&nbsp;&nbsp;&nbsp;Saul uvuče vazduh i uloži svu snagu u koprcanje prema čoveku, hitajući da stigne prvi. On posegnu, dograbi pregib Justinovljenovog izol-odela i stade da se bori za oslonac da ga povuče nazad.
<BR>&nbsp;&nbsp;&nbsp;&nbsp;&nbsp;"Ne mrdajte dalje, dr Lince!" To ga je Vidor zvao. "Iza vas ih ima još dva! Mora da je u električnom ćebetu nastao kratak spoj. Oni koji ne jedu Garnera sada se šire preko poda!"
<BR>&nbsp;&nbsp;&nbsp;&nbsp;&nbsp;Saul nikada ništa slično nije osećao prema bilo kom živom biću - čak ni prema fanaticima koji su spalili Tehnion. Ali sada je želeo da pogled stvarno može da ubija. Piljio je u gnusne stvorove koji su mu se primicali sa svih strana, i znao šta je to istinsko gađenje.
<BR>&nbsp;&nbsp;&nbsp;&nbsp;&nbsp;On pridiže drhtavog Justinova u naručje. Šta je s tim čovekom? Mislio sam da su svemirci čvršće građeni.
<BR>&nbsp;&nbsp;&nbsp;&nbsp;&nbsp;Moj bože! Kladim se da ga je ugrizlo!
<BR>&nbsp;&nbsp;&nbsp;&nbsp;&nbsp;Justinov nije bio težak, razume se, ne u Halejevoj sili teže. Ali masa mu je bila gotovo ista kao na Zemlji, a to je činilo nepokretnost i masivnost Ruso-Kanađanina nezgodnim. I dalje ošamućen i dezorijentisan, Saul je znao da nije spreman da skoči odatle sa tim nezgodnim teretom.
<BR>&nbsp;&nbsp;&nbsp;&nbsp;&nbsp;Ali postojala je druga stvar. Baci ili skoči. On se skupi u čučanj.
<BR>&nbsp;&nbsp;&nbsp;&nbsp;&nbsp;"Bacam ti ga! Spremi se!"
<BR>&nbsp;&nbsp;&nbsp;&nbsp;&nbsp;"Ne! Čekaj! Gotovo da imam svetiljku..."
<BR>&nbsp;&nbsp;&nbsp;&nbsp;&nbsp;"Nema vremena!" bio je uporan Saul. On se ispravi i izbaci svom težinom. Bespomoćni čovek izlete mu iz ruku i prelete preko gmizave mase koja je eruptirala kroz pod od fiber-tkanine u potrazi za toplotom.
<BR>&nbsp;&nbsp;&nbsp;&nbsp;&nbsp;Bio je to dobar dobačaj, ali povratna sila odbaci ga u vazduh, unazad. Nakrivio je vrat da pogleda. Očigledno će sleteti između dva sluzava, gladna heterotrofa.
<BR>&nbsp;&nbsp;&nbsp;&nbsp;&nbsp;Neobično, jedan njegov deo bio je manje zabrinut nego radoznao. Bila mu je to prva prilika da pogleda izbliza neko od životnih obličja Haleja a da ovo ne bude već pripremljeno za seciranje. Najbliže njemu je ga pratilo i mahalo čeljustima nalik pulpi, uokvirenim crvenim, sjajnim iglama primordijalnog nikl-gvožđa. Nije bilo lica, samog za sebe. Ali mogao je da oseti pogled stvorenja.
<BR>&nbsp;&nbsp;&nbsp;&nbsp;&nbsp;Verovatno prati u infracrvenom, pomisli on.
<BR>&nbsp;&nbsp;&nbsp;&nbsp;&nbsp;Bila su to zaista neobična stvorenja. Iako možda ne manje čudna od onih crva koji žive u dubokim podmorskim rupama na Zemlji. I oni su obitavali u potpunoj tmini, pod ogromnim hidrostatičkim pritiscima, i hranili se bakterijama koje prerađuju sulfide. Gospode, tvojih ruku delo ne prestaje da me zapanjuje.
<BR>&nbsp;&nbsp;&nbsp;&nbsp;&nbsp;Zapanjujuće, da. I tajanstveno. Ali ružno je ružno, a smrt je smrt.
<BR>&nbsp;&nbsp;&nbsp;&nbsp;&nbsp;Petljao je po opasaču u potrazi za nečim što bi bacio da promeni svoju putanju, ali omče u pojasu bile su prazne. Samo je postigao da počne nespretno da se obrće, i dalje klizeći prema stvorenjima.
<BR>&nbsp;&nbsp;&nbsp;&nbsp;&nbsp;Nema sumnje da je mogao da ih zgnječi rukama koliko god hoće, ali nije imao želje da se petlja s njima ako to ikako može da izbegne, ne pošto su Semjuelson i Konti doživeli takvu agoniju od svojih zatrovanih rana.
<BR>&nbsp;&nbsp;&nbsp;&nbsp;&nbsp;Saul se mačje iskrenu i nekako izbaci noge preda se. Leva čizma zakači mu se, a desna opruži pod nezgodnim uglom da bi to nadoknadila i udari po vijugavom ždrelu oivičenom oštrim parčićima. Dođe do mučnog, ljigavog udara kada je skliznuo i ponovo počeo da se prevrće.
<BR>&nbsp;&nbsp;&nbsp;&nbsp;&nbsp;"Skači, Saule!"
<BR>&nbsp;&nbsp;&nbsp;&nbsp;&nbsp;Bila je to prilika za njega. Ali kada je povio kolena, bol mu prostreli levi članak i ta noga mu popusti. Zanjihao se da izbegne da padne u gomilu crva otvorenih čeljusti i, dok je to činio, spotakao se.
<BR>&nbsp;&nbsp;&nbsp;&nbsp;&nbsp;Privid usporenog kretanja pomogao mu je kada je sleteo na vrhove prstiju i nekako počeo da hoda po tlu na rukama - skakao je s ruke na ruku da bi izbegao prokletinje. Nije bilo drugog načina. Ukoliko se zaustavi da se okrene ili prikupi snagu, dohvatiće ga.
<BR>&nbsp;&nbsp;&nbsp;&nbsp;&nbsp;Najzad se pred njime ukazalo nešto što je ličilo na otvoren prostor, tamo gde bi se mogao saviti i stvarno odbaciti..."
<BR>&nbsp;&nbsp;&nbsp;&nbsp;&nbsp;"Saule!" neko viknu. "Zatvori oči!"
<BR>&nbsp;&nbsp;&nbsp;&nbsp;&nbsp;On začu glasan škripavi zvuk.
<BR>&nbsp;&nbsp;&nbsp;&nbsp;&nbsp;Oh, sjajno! Upravo kada mi je neophodno da vidim kuda idem!
<BR>&nbsp;&nbsp;&nbsp;&nbsp;&nbsp;Oči mu se stisnuše u poslednji čas. Poslednja stvar koju je video bila je prljava člankovita masa ljubičastog tkiva, nalik pulpi, koja se kretala prema njegovoj toploti i okretala prema njemu zaobljeni blesak oštrih, primordijalnih kamenova.
<BR>&nbsp;&nbsp;&nbsp;&nbsp;&nbsp;A onda svet nestade u bleštavilu. Saul kriknu, ruke mu se zgrčiše dok se odbacivao od tla i leteo u pravcu ko zna čega. On pokri oči rukama i sklupča se u loptu, u nadi da će ga svemirsko odelo zaštititi kada sledeći put sleti među proždrljiva stvorenja.
<BR>&nbsp;&nbsp;&nbsp;&nbsp;&nbsp;Škripavi zvuk glasnije zaječa u kontrapunktu kada se prvoj svetiljki pridružila druga, iz novog ugla. Mogao je da oseti bleštanje kao toplotu na svojoj koži. Saul nije mogao da otvori dovoljno oči, čak ni da bi potražio zaštitu od njihovih zraka, projektovanih tako da budu vidljivi kroz hiljade kilometara otvorenog svemira, naspram dijamantski blistavih zvezda.
<BR>&nbsp;&nbsp;&nbsp;&nbsp;&nbsp;On ponovo tresnu o tlo i zakotrlja se, da bi se zaustavio uz nešto tvrdo. Saul se trudio da bude nepokretan, da ne mrda, i zamislio je sebe kao ledenicu.
<BR>&nbsp;&nbsp;&nbsp;&nbsp;&nbsp;-Saule? Ovde Virdžinija. Možeš li biti određeniji? Šta se dešava? Odjednom su mi svi daljinski priključci u pregratku za spavanje 1 otkazali.-
<BR>&nbsp;&nbsp;&nbsp;&nbsp;&nbsp;Umeša se drugi glas. -Lince, Ozborn. Stižemo. Četvorica sa raspršivačima i bacačima. Procena dolaska dve stotine sekundi.-
<BR>&nbsp;&nbsp;&nbsp;&nbsp;&nbsp;Saul shvati da mora biti da nije prošlo više od koji minut otkako je prijavio proboj ljubičastih. Vreme se razvuklo kao durbin. Konjica je stizala, ali hoće li izdržati dovoljno da bi pomoć išta vredela?
<BR>&nbsp;&nbsp;&nbsp;&nbsp;&nbsp;S jedne strane on začu kako svemirac Vidor mrmlja iznenađene psovke, a onda viče u sopstveni mikrofon.
<BR>&nbsp;&nbsp;&nbsp;&nbsp;&nbsp;"Karle, Džim. Jak UV tera ih na povlačenje! Rastaču se kad ne stignu da se sklone sa svetla dovoljno brzo!"
<BR>&nbsp;&nbsp;&nbsp;&nbsp;&nbsp;Saul je ležao sklupčan u loptu, ali dah je dolazio lakše. Kada bi samo...
<BR>&nbsp;&nbsp;&nbsp;&nbsp;&nbsp;Začu se glasno pop, a nivo bolnog bleštanja, koje mu je prodiralo kroz čvrsto zatvorene kapke, odjednom se smanji na pola. Začu se psovanje, onda Vidor ponovo progovori.
<BR>&nbsp;&nbsp;&nbsp;&nbsp;&nbsp;"Jedna sijalica upravo je pregorela, ali mislim da više nije bitno. Svi su ili uginuli ili pobegli. Drž' se, Saule. Doneću ti par zaštitnih naočara."
<BR>&nbsp;&nbsp;&nbsp;&nbsp;&nbsp;Trenutak kasnije Saul oseti ruku na ramenu, a senka zakloni ostatak bleska nalik Sunčevom. Sa zahvalnošću, i dalje zatvorenih očiju, on diže glavu i pomože Vidoru da mu namesti pokrivku preko gornjeg dela lica.
<BR>&nbsp;&nbsp;&nbsp;&nbsp;&nbsp;"Čestitke, Saule. Prokleto valjano oružje."
<BR>&nbsp;&nbsp;&nbsp;&nbsp;&nbsp;On zatrepta kroz suze i plave tačke zasenjenosti i vide da mladi svemirac pruža ruku. Pruži se i prihvati pomoć da se podigne na noge.
<BR>&nbsp;&nbsp;&nbsp;&nbsp;&nbsp;"Uh, hvala." Ali pomisli kako malo sijalica ima na zalihama. Tri su već otišle. Moraćemo da smislimo bolje trikove od ovoga. Kao prvo, ne možemo sve vreme raditi sa zaštitnim naočarima...
<BR>&nbsp;&nbsp;&nbsp;&nbsp;&nbsp;Dva čoveka birala su put, u niskim skokovima, između smežuranih ljubičastih ljuski do rupe progrizene u žutoj prekrivci poda, tamo gde su se ostaci svemirca Garnera skotrljali - zajedno s nesrećno odabranim električnim ćebetom - u uski procep. Bila je to pukotina u zidu pećine na koju niko nije oratio pažnju kada je odaja odabrana i pokrivena.
<BR>&nbsp;&nbsp;&nbsp;&nbsp;&nbsp;"Ipak ne kopaju kroz čvrsti led!" uzdahnu Vidor. "Mislili smo da možda to čine - da mogu da napadnu sa bilo koje strane. Kakvo olakšanje."
<BR>&nbsp;&nbsp;&nbsp;&nbsp;&nbsp;Saul je samo piljio, zgrožen, u haos ljudskih ostataka rasut po okomitoj pukotini u ledu. Mladi Vidor bio je zamešen od čvrstog materijala.
<BR>&nbsp;&nbsp;&nbsp;&nbsp;&nbsp;"Znači, kreću se kroz žile male gustine?"
<BR>&nbsp;&nbsp;&nbsp;&nbsp;&nbsp;Vidor klimnu. "Moraćemo da potražimo druge, i da ih zatvorimo topljenjem. Imam ideju kako to treba da učinimo."
<BR>&nbsp;&nbsp;&nbsp;&nbsp;&nbsp;Virdžinija mi je pokazala fotke nekih njegovih kipova, priseti se Saul. Džim Vidor bio je čarobnjak s ledom. Ako je iko u stanju da smisli kako da se hermetički zatvore odaje, onda je to on.
<BR>&nbsp;&nbsp;&nbsp;&nbsp;&nbsp;S ulaza u Tunel J dopreše glasovi. Svemirac se okrenu. "Bolje će biti da ili odnesem momcima zaštitne naočari, ili da ugasim tu svetiljku."
<BR>&nbsp;&nbsp;&nbsp;&nbsp;&nbsp;Saul ga je sledio. Za jadnog Garnera ionako se ništa nije moglo učiniti. "Ne zaboravi sredstvo protiv opekotina", doviknu on. "Kako stvari stoje, ti i ja imaćemo gadne sunčane opekotine."
<BR>&nbsp;&nbsp;&nbsp;&nbsp;&nbsp;I pored bola u članku i drhtavice od povlačenja adrenalinskog naleta, osećao se dobro. Neki njegov atavistički deo kao da je uživao u tome što je prošao kroz poslednjih nekoliko minuta, i preživeo. Delanje je imalo svojih dobrih strana. Bilo je nekih stvari do kojih se nije moglo doći u laboratoriji.
<BR>&nbsp;&nbsp;&nbsp;&nbsp;&nbsp;Sa zaštitnim naočarima, Žoao Kviverijan je ličio na neko ogromno noćno stvorenje. "Bolje bi bilo da pogledaš Justinova", reče on Saulu. "U prilično je lošem stanju."
<BR>&nbsp;&nbsp;&nbsp;&nbsp;&nbsp;Saul klimnu. "Idem po torbu."
<BR>&nbsp;&nbsp;&nbsp;&nbsp;&nbsp;"Ukoliko u sebi ima iste otrove koji su sredili Kontija..."
<BR>&nbsp;&nbsp;&nbsp;&nbsp;&nbsp;"Postoje nešto što mogu da probam. Ali moram da budem brz. Pomozi mi, Žoao."
<BR>&nbsp;&nbsp;&nbsp;&nbsp;&nbsp;Čak i ako ne mogu da ga spasem, možda ovog puta mogu da usporim hemijsku reakciju dovoljno da stignem da ga smestim u pregradak. Možda ćemo jednog dana imati protivotrov.
<BR>&nbsp;&nbsp;&nbsp;&nbsp;&nbsp;Jedina preostala svetiljka i dalje je gorela, a pratila ju je neprekidna buka alarma.
<BR>&nbsp;&nbsp;&nbsp;&nbsp;&nbsp;Pod njenim bleskom, Saul podiže svoju crnu torbu i ponovo se prihvati, posle toliko godina, lekarske prakse.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
