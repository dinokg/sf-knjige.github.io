<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;April 2062.
<BR>
<BR>&nbsp;&nbsp;&nbsp;&nbsp;&nbsp;Komešave, ustreptale u slanom rastvoru, sićušne zveri bacale su se tamo i amo, lovile, jednako lovile.
<BR>&nbsp;&nbsp;&nbsp;&nbsp;&nbsp;Određene supstance, ukusi, privlačili su ih ekvivalentom slasti. Druge su ih odbijale. Izbor je uvek bio tako jednostavan, logika tropične hemije. Na nivou ćelije nije bilo prefinjenosti, nije bilo budućnosti o kojoj se trebalo brinuti. Nije bilo prošlosti da progoni snove.
<BR>&nbsp;&nbsp;&nbsp;&nbsp;&nbsp;Saul je bio zamišljen dok je posmatrao kako sićušna stvorenja pulsiraju pod fiber-mikroskopom. Bila su poslednji i najmoćniji novorazvijeni rezultat zakuvan tokom poslednja dva meseca posle pobune. Biološke pametne bombe za neželjeni rat protiv Halejeve komete.
<BR>&nbsp;&nbsp;&nbsp;&nbsp;&nbsp;Tolika pravila po kojima je živeo - kodovi lagane opreznosti kada se eksperimentiše sa supstancom života - odgurnuta su u stranu da bi se dospelo ovde. Na neki način je zavideo malim mikrobima. Jer oni će raditi onako kako su programirani, ali on, njihov 'tvorac', ostajao je sa bremenom sumnje i tajanstava.
<BR>&nbsp;&nbsp;&nbsp;&nbsp;&nbsp;Ne. Razume se da se vi ne brinete, malecki. Krivica je stvar timskog rada - crta eukariotskih metazoa - nepregledna zbirka urotničkih ćelija prikupljenih da obrazuju ljude i žene, društva... bogove.
<BR>&nbsp;&nbsp;&nbsp;&nbsp;&nbsp;Pogledajte mene kako se mešam u ono što jedva da razumem, pod sumnjivim izgovorom da svi naši ljudski životi zavise od toga.
<BR>&nbsp;&nbsp;&nbsp;&nbsp;&nbsp;Cijanuti su imali čitavu istoriju iza sebe, poput njega samoga. Njihovi sićušni preci proveli su više od tri milijarde godina evolucije u vodama Zemlje. A onda, pre nekoliko miliona godina, prilagodili su se drugačijoj vrsti života u jednoj drugoj vrsti slane supe - telesnim tečnostima složenih stvorenja s velikim ćelijama s jedrom.
<BR>&nbsp;&nbsp;&nbsp;&nbsp;&nbsp;Koliko hiljada mojih predaka su pobili ne bi li zauzeli tu prvu teritoriju? Koliko je triliona njih zauzvrat pobedio imunološki sistem mojih predaka - dograbio ih antitelima i uništio, ili su ih obujmila i svarila bela zrnca? Koliko je bilo potrebno pre nego što je najzad uspostavljeno primirje... da bi evolucija ostvarila sklopljeni mir, simbiozu?
<BR>&nbsp;&nbsp;&nbsp;&nbsp;&nbsp;Bilo je to pitanje bez odgovora. Ali u nekom trenutku prošlosti neko ljudsko biće i neki predak cijanuta sklopili su slučajnu pogodbu. U zamenu za sitnu funkciju čišćenja u plućnoj šupljini, stvorenjima je obezbeđena sigurnost pred imuno-sistemom tela. Smirili su se u bezopasnom postojanju, u stvari toliko bezopasnom da nisu otkriveni sve do dana na izmaku poslednjeg veka.
<BR>&nbsp;&nbsp;&nbsp;&nbsp;&nbsp;U svojoj mudrosti, umešali smo se u njihovo postojanje i pretvorili ih u 'cijanute'. I, neka mi nebo oprosti, uopšte se ne stidim. Stotinu obrazovanih, posvećenih ljudi i žena provelo je polovinu decenije u menjanju plodova četiri gigagodine evolucije. Uz posebnu dozvolu, koristili smo alatke Simona Persela - i skovali korisnu divotu.
<BR>&nbsp;&nbsp;&nbsp;&nbsp;&nbsp;Ali ovo!
<BR>&nbsp;&nbsp;&nbsp;&nbsp;&nbsp;Stvorenja na ekranu bila su još više izmenjena, dati su im nazupčani novi proteinski omotači, potkraćeni su i uređeni specijalno skovanim molekularnim lancima, analizirali su ih i ponovo analizirali 'enzimi čitači'... izvitoperili su ih pogoni vanrednog stanja koje niko nije očekivao.
<BR>&nbsp;&nbsp;&nbsp;&nbsp;&nbsp;Posao je potrajao samo osam nedelja, posle pobune. I izuzev Virdžinije i njenog biokibernetskog kućnog duha, kao i nekoliko oklevajućih predloga onih hrabrih kolega sa Zemlje, nije imao nikakvu pomoć.
<BR>&nbsp;&nbsp;&nbsp;&nbsp;&nbsp;Po svim zakonima biologije, nije trebalo da uspem. Ne bez istraživačkog tima i hiljada sati pažljivih simulacija. Miliona proba. Brda sreće.
<BR>&nbsp;&nbsp;&nbsp;&nbsp;&nbsp;Znao sam da ne ide tako!
<BR>&nbsp;&nbsp;&nbsp;&nbsp;&nbsp;Čudo da sam uopšte pokušao.
<BR>&nbsp;&nbsp;&nbsp;&nbsp;&nbsp;Saulove oči poskakivale su po podacima koji su klizili po ekranima, i nisu videle ništa sem uspeha. Njihova ravnomernost činila ga je nemirnijim nego ikakva greška. Bili su previše savršeni.
<BR>&nbsp;&nbsp;&nbsp;&nbsp;&nbsp;Uzeo sam i cijanute za obradu i jedinke za upoređenje iz sopstvene krvi. Podaci u tom nizu sežu u prošlost više od pet godina.
<BR>&nbsp;&nbsp;&nbsp;&nbsp;&nbsp;U novom obliku ima elemenata Halejevog života... morao sam da ih uključim.
<BR>&nbsp;&nbsp;&nbsp;&nbsp;&nbsp;Saul zavrte glavom. Nije mogao da vidi kako je to moglo objasniti ovako zgodan uspeh.
<BR>&nbsp;&nbsp;&nbsp;&nbsp;&nbsp;S leve strane, jedna od Džonfonovih sveprisutnih simulacija u boji neprekidno je okretala i okretala složeni nazupčani lanac.
<BR>&nbsp;&nbsp;&nbsp;&nbsp;&nbsp;Složeni šećer, koji mu je bio sastojak, bio je nepoznat u literaturi. Prošle noći, dok je držao Virdžiniju uza se, rekao joj je da je akademija na Zemlji želela da ga nazove po njemu.
<BR>&nbsp;&nbsp;&nbsp;&nbsp;&nbsp;"To je baš počast, je li?" pitala je sanjivo. Kabl koji joj se pružao sa neuralnog priključka izgledao je poput uvojka kose i jedva da je smetao.
<BR>&nbsp;&nbsp;&nbsp;&nbsp;&nbsp;Nasmešio se i pogladio joj sjajne šiške. "Naravno. A i ponovo su me uvrstili u članstvo. Ali da imenuju hemikaliju po meni..."
<BR>&nbsp;&nbsp;&nbsp;&nbsp;&nbsp;"Ne želiš da to učine?" upitala je.
<BR>&nbsp;&nbsp;&nbsp;&nbsp;&nbsp;"Do đavola, ne!" Nasmejao se. "Pomisli na jadnog Tomasa Fruka, s imenom večno vezanim za fruktozu!"
<BR>&nbsp;&nbsp;&nbsp;&nbsp;&nbsp;Bila je previše mlitava i malaksala od vođenja ljubavi da uradi išta više do da se pruži unazad i uštine ga zbog bockanja tom šalom.
<BR>&nbsp;&nbsp;&nbsp;&nbsp;&nbsp;OZBILJNO, TREBALO BI DA PREDLOŽIM IME, subvokalizovao je. Do tada Džonfon im je dovoljno dobro upoznao površinske mreže da je bio u stanju da najvećim delom vremena daje razgovetne reči. Saul oseti kako njeno razumevanje povratno odjekuje, pojačano, na onaj način na koji su joj se seksualna žestina i vrhunac potvrdili u njegovom umu pre izvesnog vremena, poput eksplozija koje pokušavaju da mu odignu površinu lobanje.
<BR>&nbsp;&nbsp;&nbsp;&nbsp;&nbsp;"Hmmmm", promrmljala je. Mogao je da oseti kako je počela da klizi u san.
<BR>&nbsp;&nbsp;&nbsp;&nbsp;&nbsp;...KOMET-OZA... dođe njen predlog.
<BR>&nbsp;&nbsp;&nbsp;&nbsp;&nbsp;Previše ga je zgrozila jeziva igra rečima, tako da mu je tek kasnije palo na pamet da mora da je već spavala kada je to čuo.
<BR>&nbsp;&nbsp;&nbsp;&nbsp;&nbsp;Kakvo god da mu je ime, taj šećerni sastojak bio je ključ... slast koju je upotrebio da iskuje topovske cevi od đumbira.
<BR>&nbsp;&nbsp;&nbsp;&nbsp;&nbsp;Nestali ludak, Ingersol - do tada legenda donjih pećina - dao mu je ideju. Nedugo pošto je opazio kako čovek pase Halejeva životna obličja po spoljašnjim hodnicima, uradio je nešto nepobitno budalasto: okusio je i sam nešto zidnog rastinja.
<BR>&nbsp;&nbsp;&nbsp;&nbsp;&nbsp;Stvar je bila slatka, mirisna, poput limunovih kapi.
<BR>&nbsp;&nbsp;&nbsp;&nbsp;&nbsp;Saul poče da igra po osećaju. Počeo je neke eksperimente. I eto ih, bili su tu, novi cijanuti. I dalje su dobro radili stari posao, ali sada su i proždirali sve sa posebnim šećernim kompleksom... svakog osvajača u odeći na kojoj je pisalo 'Halej'.
<BR>&nbsp;&nbsp;&nbsp;&nbsp;&nbsp;Na ekranu, majušna stvorenja okupljala su se tamo gde su kometni viroidni faktori tekli sa vrha igle. Instrumenti su pokazivali kako zadovoljno gutaju i blaženo se umnožavaju.
<BR>&nbsp;&nbsp;&nbsp;&nbsp;&nbsp;Zaslužili smo i nešto dobrih vesti.
<BR>&nbsp;&nbsp;&nbsp;&nbsp;&nbsp;Oh, Halejevi oblici prilagođavaće se, evoluirati. Nije to bio kraj zauvek. Ali počelo je da izgleda kako bi period akutne panike najzad mogao biti gotov.
<BR>&nbsp;&nbsp;&nbsp;&nbsp;&nbsp;Šta sam propustio? pitao se Saul nespokojno, zbunjeno. Kako je uopšte bilo moguće uraditi tako nešto?
<BR>&nbsp;&nbsp;&nbsp;&nbsp;&nbsp;Oglasi se zvonce. Sve se slagalo. Saul izvadi epruvetu sa potpuno testiranim cijanutima. Od njegove laboratorije trebalo je tek kratko klizati kroz vazduh do bolnice, tamo gde su dva reda ljudi čekala duž naspramnih zidova da ih usluže dvojica med-tehničara na dužnosti.
<BR>&nbsp;&nbsp;&nbsp;&nbsp;&nbsp;Jedan red bio je kraći od drugog, ali Saul nije primećivao da ijedan ortovac prelazi preko da bi stao u perselovski red. Uld-Harad nikako nije smeo da dozvoli da se razvije ovaj sistem segregacije.
<BR>&nbsp;&nbsp;&nbsp;&nbsp;&nbsp;Ljudi nisu stajali bliže jedno drugom nego što su morali. Niko nije bio siguran kako se prenose kometne bolesti. Izbijale su tuče zbog nakašljavanja... ili zbog toga što je jedan čovek upotrebio svemirski šlem drugog bez dozvole.
<BR>&nbsp;&nbsp;&nbsp;&nbsp;&nbsp;A na svaki slučaj bolesti bilo ih je nekoliko koji su simulirali simptome u pokušaju da izbegnu iscrpljujući rad i ubitačne bolesti begom u pregratke.
<BR>&nbsp;&nbsp;&nbsp;&nbsp;&nbsp;Pa, bar su redovi kraći nego što su bili pre neki mesec. Najpre im je bes zbog pobune skrenuo misli na druge teme. A herojski podvig Karla Ozborna potisnuo je ortovsko-perselovske čarke. Svi 'normalci' znali su da duguju život jednom perselu.
<BR>&nbsp;&nbsp;&nbsp;&nbsp;&nbsp;A sada, kada bi samo ovi cijanuti radili onako dobro kako to nagoveštavaju prve probe...
<BR>&nbsp;&nbsp;&nbsp;&nbsp;&nbsp;Vrata u zadnjem delu bolničkog odeljenja otvoriše se i napolje kroči žena koja se nasmeši i mahnu Saulu. Margerita van Zun izgledala je gotovo kao druga žena. Nestale su rane koje su joj razarale kožu pre dva meseca. Nastavila je da obavlja svoje medicinske dužnosti i oslobodila Saula za istraživanja.
<BR>&nbsp;&nbsp;&nbsp;&nbsp;&nbsp;Saulov osmeh nestade kada je video Margeritinog pacijenta - mladu ženu u sivom brodskom odelu - kako se probija pored valonske lekarke i žuri prema izlazu držeći parče tkanine uz jedan obraz. Čak ni okretanjem glave na drugu stranu nije mogla da u potpunosti sakrije titravi ružičasti osip.
<BR>&nbsp;&nbsp;&nbsp;&nbsp;&nbsp;"Lani!" prošapta Saul u neverici.
<BR>&nbsp;&nbsp;&nbsp;&nbsp;&nbsp;Nadao se da bi Margeritina dijagnoza mogla biti pogrešna, ali nije bilo greške u simptomima velikih boginja.
<BR>&nbsp;&nbsp;&nbsp;&nbsp;&nbsp;"Lani?" reče on, ali ona projuri ne dižući pogled. Oni u oba reda povlačili su se dok je prolazila.
<BR>&nbsp;&nbsp;&nbsp;&nbsp;&nbsp;Oh, Lani.
<BR>&nbsp;&nbsp;&nbsp;&nbsp;&nbsp;Bila je to jedna od bolesti koje su se činile nesavladivim, bar do sada, pred svim trikovima koji su stizali iz laboratorije. Čak i uz skorašnji niz neverovatnih srećnih okolnosti.
<BR>&nbsp;&nbsp;&nbsp;&nbsp;&nbsp;Bila je to ironija. Dok su se ostali borili da se vrate u pregratke, Lani je preklinjala da ostane budna. Ali odluka je doneta. Njeno hlađenje već je najavljeno za prekosutra.
<BR>&nbsp;&nbsp;&nbsp;&nbsp;&nbsp;Karl je prema njoj bio prava pacovčina, pomisli Saul. Ako ne bude ovde kada Lani bude išla u pregradak, tresnuću ga u nos.
<BR>&nbsp;&nbsp;&nbsp;&nbsp;&nbsp;"Dr Lince!"
<BR>&nbsp;&nbsp;&nbsp;&nbsp;&nbsp;Keoki Anuenue, medicinski tehničar koji je rukovao kraćim, perselovskim redom, ustade kada je Saul prešao preko čekaonice. Havajac smesta napusti čoveka mutnih očiju čije su uši bile nabijene vatom i koji se svakih nekoliko minuta pljuskao po obrazu kao u zaludnom naporu da prekine zvuk zvona.
<BR>&nbsp;&nbsp;&nbsp;&nbsp;&nbsp;Anuenue je bio izuzetan čak i za Havajca - jedan od retkih ortovaca koji kao da nije obraćao nimalo pažnje ni na bolesti ni na očajanje. Izgledalo je da nikada ne spava. Kad god bi Saul ušao, Keoki je već bio na dužnosti.
<BR>&nbsp;&nbsp;&nbsp;&nbsp;&nbsp;On se široko isceri i mahnu prema ampuli u Saulovoj ruci; glas mu je bio pun iščekivanja dok je pitao: "Da li je to poslednji varijetet cijanuta, dr Lince?"
<BR>&nbsp;&nbsp;&nbsp;&nbsp;&nbsp;Misli da mogu da učinim sve. A i Virdžinija. Saul sleže ramenima. Posle sreće koju sam imao, ko sam ja da se s tim ne slažem? Bila je to sarkastična misao. Znao je da se dešava nešto tajanstveno, i da to ima malo veze s umešnošću.
<BR>&nbsp;&nbsp;&nbsp;&nbsp;&nbsp;On pruži ampulu.
<BR>&nbsp;&nbsp;&nbsp;&nbsp;&nbsp;"Evo ti, Keoki. Nađi dobrovoljce na uobičajeni način. Najpre samo beznadežne slučajeve. Ovo bi trebalo da pomogne protiv žilnih oteklina, sinusa kinusa i crvenog kapavca."
<BR>&nbsp;&nbsp;&nbsp;&nbsp;&nbsp;Anuenue prilježno uze bočicu. On zausti, a onda neko u zidu duž levog zida izgubi kontrolu nad sobom i glasno, naglo kinu.
<BR>&nbsp;&nbsp;&nbsp;&nbsp;&nbsp;Svuda po odaji ljudi optužujuće podigoše poglede. Ovaj put nisam ja, oseti želju Saul da usklikne.
<BR>&nbsp;&nbsp;&nbsp;&nbsp;&nbsp;Kao da je to okidač, još kijanja eruptira s ortovske strane odaje. Redovi se produžiše jer su ljudi povećali razmak između sebe i izgrednika.
<BR>&nbsp;&nbsp;&nbsp;&nbsp;&nbsp;Saul baci pogled na genetski ojačanu grupu. Perseli jedva da su ikada kijali.
<BR>&nbsp;&nbsp;&nbsp;&nbsp;&nbsp;Dobijali su iste bolesti kao i svi ostali. Saul je pokušavao i pokušavao da to objasni kivnim ortovcima. Ukoliko će viroid ili neki drugi kometni mikrob direktno ubiti, onda nije bilo mnogo bitno kojoj grupi pripadate.
<BR>&nbsp;&nbsp;&nbsp;&nbsp;&nbsp;Ali perselovska tela nisu preterano reagovala. Njihovi limfni čvorovi i membrane mogli su da oteknu dok imuno-sistem tela vodi rat protiv osvajača, ali proces je ograničavao sam sebe. Nisu se naduvavali i umirali od sopstvenih previše prilježnih linija odbrane.
<BR>&nbsp;&nbsp;&nbsp;&nbsp;&nbsp;Simone, pomisli on. Bio je to dar na koji si bio najponosniji, iako je i tebe zbunjivao... da svako dete na kome si radio nekako dobija blagoslov istog obogaćenja, na kakvoj god genetskoj bolesti da si počeo da radiš.
<BR>&nbsp;&nbsp;&nbsp;&nbsp;&nbsp;To je sve iznenadilo tamo u Berkliju. Koristili su slojne čitače DNK i molekularnu hirurgiju da bi isekli štetne gene iz sperme i jajnih ćelija parova očajnički željnih dece. Ali malo je njih očekivalo da bebe iz tih mikropopravljenih ćelija izađu toliko obogaćene.
<BR>&nbsp;&nbsp;&nbsp;&nbsp;&nbsp;To je dar koji smo im dali. Dar s užasnom cenom, da ih je učinio drugačijim.
<BR>&nbsp;&nbsp;&nbsp;&nbsp;&nbsp;"Saule!"
<BR>&nbsp;&nbsp;&nbsp;&nbsp;&nbsp;Glas sa druge strane bolničkog odeljenja - on diže pogled i vide kako mu Akio Macudo maše s vrata ureda.
<BR>&nbsp;&nbsp;&nbsp;&nbsp;&nbsp;Saul baci pogled na Keokija Anuenua, koji se isceri. "Samo idi, doktore. Naći ću ja dobrovoljce i obavestiti te pre nego što probe počnu."
<BR>&nbsp;&nbsp;&nbsp;&nbsp;&nbsp;Saul klimnu, skrivajući duboko u sebi užas pred onim što će doći pre ili kasnije. Na kraju će taj bizarni srećni niz da se prekine. Jedan od njegovih skrojenih simbionta ubiće domaćina umesto da ga spase. A onda, koliko god da je bio dobar pre toga, okrenuće se protiv njega. Svi oni.
<BR>&nbsp;&nbsp;&nbsp;&nbsp;&nbsp;Kao što su se okrenuli protiv Simona Persela.
<BR>&nbsp;&nbsp;&nbsp;&nbsp;&nbsp;Kao što je rulja spalila univerzitet na vrhu planine, toliko davno i toliko daleko.
<BR>&nbsp;&nbsp;&nbsp;&nbsp;&nbsp;"Mai kii aku i kauka hupo", reče on Keokiju.
<BR>&nbsp;&nbsp;&nbsp;&nbsp;&nbsp;Ostavi se ti doktora neznalice.
<BR>&nbsp;&nbsp;&nbsp;&nbsp;&nbsp;Krupni Havajac iznenađeno zažmirka, a onda se zavali od smeha. Zvuk je bio toliko bogat, toliko zarazan da se nekoliko onih u redu nasmešilo, a da nisu sasvim znali zbog čega.
<BR>&nbsp;&nbsp;&nbsp;&nbsp;&nbsp;"Dolazim, 'Kio", doviknu on Macudu. "Odmah stižem."
<BR>
<BR>&nbsp;&nbsp;&nbsp;&nbsp;&nbsp;Snegom prekrivene padine planine Asahi bile su isto toliko simetrične kao i zeleni borovi koji su im pokrivali niže bokove. Oblaci, nali na brodove od pirinčane hartije, plutali su pokraj njih u nevidljivom sloju vazduha, ili možda čarolije; brodili su prema zalazećem suncu i tamnoplavom zapadnom moru.
<BR>&nbsp;&nbsp;&nbsp;&nbsp;&nbsp;Saulu je bilo prijatno da posmatra vremenski zid Akija Macuda, možda najfiniji u čitavoj koloniji. Zaista, dok Virdžinija ne završi smenu, za dva sata, ovo je bila otprilike najbolja stvar koju je mogao učiniti sa svojim vremenom.
<BR>&nbsp;&nbsp;&nbsp;&nbsp;&nbsp;Mnogo lepše od rada, pomislio je umorno. Jednom mu um nije bio uskomešan od ideja, novih eksperimenata koje je trebalo oprobati, sledećeg traga koga je trebalo slediti. Sedeo je poput biljke i razmišljao što je manje moguće.
<BR>&nbsp;&nbsp;&nbsp;&nbsp;&nbsp;Nešto što smo mi zapadnjaci naučili od istočnjaka... da se lepota može pronaći u malim stvarima.
<BR>&nbsp;&nbsp;&nbsp;&nbsp;&nbsp;Zemljanosmeđi glineni pribor za čaj donet je čak s obale Unutrašnjeg mora. Njegove grube površine odražavale su neme boje svetlosti kasnog popodneva na način koji se nije mogao opisivati, već mu se samo moglo diviti. Tragovi oblikovanja na šoljici pred Saulom kao da su obrazovani na istom točku na kome se okretalo postanje. Bila je savremenik planeta, Sunca.
<BR>&nbsp;&nbsp;&nbsp;&nbsp;&nbsp;Opčinjen, Saul podiže pogled kada Akio Macudo progovori.
<BR>&nbsp;&nbsp;&nbsp;&nbsp;&nbsp;"Čekanje će vredeti truda, Saule. Budi strpljiv."
<BR>&nbsp;&nbsp;&nbsp;&nbsp;&nbsp;Čekanje? pomisli Saul. Jesam li to radio?
<BR>&nbsp;&nbsp;&nbsp;&nbsp;&nbsp;Odrazi svetlosti u sjajnoj crnoj kosi japanskog lekara blistali su poput lednika planine Asahi dok je poslovao oko čaja i govorio o teškoćama valjanog ključanja vode pri niskoj sili teže, sa slabijom konvekcijom i svime ostalim. Saulu je čovekov glas ličio na šuštanje borova.
<BR>&nbsp;&nbsp;&nbsp;&nbsp;&nbsp;"Sada ću da sipam", obznani Akio i prefinjenim pokretom diže šoljice.
<BR>&nbsp;&nbsp;&nbsp;&nbsp;&nbsp;Saul se nije žurio da se baci na posao. Kada je ceremonija okončana i čaj naliven, govorkali su o nevezanim stvarima - poslednjoj modi matematičke filozofije na Zemlji i neobičnim predlozima marksističkih teologa u Kijevu. Novine su bile pune toga i obojica su se pitali šta li bi o tome mislio Nikolaj Maljenkov.
<BR>&nbsp;&nbsp;&nbsp;&nbsp;&nbsp;Izgledalo je da je Akio sada mnogo zdraviji. Bio je jedan od prvih Saulovih dobrovoljaca za uzimanje jedne rane verzije prekrojenih cijanuta. Mogao je to, ili da ga trajno izgube zbog zaraze koja mu je razarala jetru. Sada je bolesno, žuto bledilo nestalo. Povratio je težinu. Uskoro će čak prestati da koristi mehanički endokrini rebalanser koji ga je držao u životu.
<BR>&nbsp;&nbsp;&nbsp;&nbsp;&nbsp;Saul je bio vrlo zadovoljan što vidi prijatelja ponovo zdravog i živahnog.
<BR>&nbsp;&nbsp;&nbsp;&nbsp;&nbsp;Bio sam u stanju da pomognem Virdžiniji, Margeriti i Akiju. Možda ćemo kasnije moći da učinimo nešto za Lani i Beti Ouks, i još toliko mnogo drugih.
<BR>&nbsp;&nbsp;&nbsp;&nbsp;&nbsp;Sećanje na Miguela Kruza i dalje je rađalo oštar bol. Više od ikoga drugog, njihov zapovednik bio je neophodan. Ali postojale su granice onome što je Saul mogao da očekuje da učini, koliko god imao sreće.
<BR>&nbsp;&nbsp;&nbsp;&nbsp;&nbsp;Akio Macudo spusti šoljicu i pažljivo skide naočari, da ih obriše. "Saule, prijatelju moj, oprosti mi na otvorenosti. Ali mislim da bi možda trebalo da objasnim zbog čega sam zatražio da danas budeš ovde. Mislim da je sada vreme da ti odeš u pregradak."
<BR>&nbsp;&nbsp;&nbsp;&nbsp;&nbsp;Saul spusti šoljicu. Akio podiže ruke.
<BR>&nbsp;&nbsp;&nbsp;&nbsp;&nbsp;"Pre nego što se pobuniš, molim te dozvoli mi da objasnim. Postoji mnogo, mnogo razloga."
<BR>&nbsp;&nbsp;&nbsp;&nbsp;&nbsp;On diže jedan prst. "Trebalo je da prva smena potraje tek nešto malo duže od godinu dana. Godišnjica kolonije je ovog meseca. A ti si bio jedan od retkih civila budnih tokom čitavog puta ovamo, na Edmundu. Gubiš život. To nije pošteno prema tebi, koji ga imaš manje od one omladine napolju."
<BR>&nbsp;&nbsp;&nbsp;&nbsp;&nbsp;Saul frknu. "Šta je ovo, Akio? Možda jesmo prošli najgori deo, ali mora sa ljudstvom još nije prošla. Sa svim ljudima koje smo morali da povučemo, trajno smestimo u pregradak ili čak ostavimo u vakuumu na površini, jasno je da će smene morati da budu duže nego što je planirano. Znaš ti da su takvi razlozi gomila sranja."
<BR>&nbsp;&nbsp;&nbsp;&nbsp;&nbsp;Macudo se lecnu na Saulovu otvorenost.
<BR>&nbsp;&nbsp;&nbsp;&nbsp;&nbsp;"Jessste." Slaganje mu je više zvučalo kao uzdržano siktanje neslaganja. "Možda. Ali moram ti reći da me je Betani Ouks naterala da obećam, pre nego što je i sama otišla u pregradak, da ćeš biti sklonjen ukoliko ti se simptomi pogoršaju."
<BR>&nbsp;&nbsp;&nbsp;&nbsp;&nbsp;"Ali oni nisu ništa gori", progunđa Saul. "To je samo još jedna gadna prehlada. Mislim da je to još zaostatak jednog od tvojih prokletih virusa za izazov. To vidim po načinu na koji me zagolica pre nego što ću da kinem."
<BR>&nbsp;&nbsp;&nbsp;&nbsp;&nbsp;Znao je da nije tako, razume se. Bilo je kometne materije u njemu, od viroida do uspavanih bakteroida. Neke vrste nisu koristile Halejev šećerni kompleks i prema tome, bez sumnje, bile neranjive na njegove nove srebrne metke.
<BR>&nbsp;&nbsp;&nbsp;&nbsp;&nbsp;A ja sam stariji od većine. Može biti da me to čini ranjivijim.
<BR>&nbsp;&nbsp;&nbsp;&nbsp;&nbsp;Na trenutak zamišljena izmaglica pretila je da se vrati. Razgovor ga je podsetio na neobični osećaj koji je imao pre nekoliko dana, dok je ispitivao uzorak sopstvene krvi... osećaj da nešto...
<BR>&nbsp;&nbsp;&nbsp;&nbsp;&nbsp;Zavrteo je glavom. Ne. To je... Tragao je za izrazom na jidišu, i nije uspeo. Govnarija. Dobra stara anglosaksonska govnarija. To je jedina reč za to.
<BR>&nbsp;&nbsp;&nbsp;&nbsp;&nbsp;"Postoji i drugi važan razlog." Macudo procedi i pokri još po šoljicu jakog žutosmeđeg čaja za obojicu. "Zbog pobune, očajnički napor ove godine biće usmeren na to da se sagrade staklene bašte na površini i farme dole u dvorani Tau. Hidroponička postolja sa Edmunda moraju se održati u životu dok se ne uspostave novi pogoni za proizvodnju hrane. Zbog toga se trenutno otapa Evans - on je najbolji ekolog ekspedicije, a Svatuto dolazi iz pregratka kao njegova rezerva."
<BR>&nbsp;&nbsp;&nbsp;&nbsp;&nbsp;Saul je primetio bolno lecanje Macudovog izraza kada je morao da pomene Edmund. Još više je trebalo izbegavati bilo kakvo pominjanje Njuberna. Tokom sveg vremena otkako su buntovnici otišli, Saul nije nijednom čuo da neko izgovara ime izgubljenog tegljača pregradaka, sada očevidno van domašaja i sve udaljenijeg sa svakim novim danom. Bila je to u potpunosti tabu-tema.
<BR>&nbsp;&nbsp;&nbsp;&nbsp;&nbsp;"Da? Onda će biti dobro posavetovati se s Evansom. Postoje neke stvari u vezi s poreklom Halejevih životnih oblika u kojima jedan ekolog može da pomogne. Nisam siguran da i dalje mogu da prihvatam staro objašnjenje."
<BR>&nbsp;&nbsp;&nbsp;&nbsp;&nbsp;Akio pogleda na drugu stranu, prema prizoru Sunčevog zalaska nad Zapadnim morem. Oblaci su postali narandžasti i crni, toliko divni da su zaustavljali dah.
<BR>&nbsp;&nbsp;&nbsp;&nbsp;&nbsp;"Nisi me razumeo, Saule. To znači da ćemo imati više budnih medicinara nego što valja na duge staze, tokom četrdeset smena. Svatuto ima veće kliničko iskustvo nego ti, u svakom slučaju. Ti to znaš, Saule."
<BR>&nbsp;&nbsp;&nbsp;&nbsp;&nbsp;Saul sleže ramenima. "Zbog toga sam otišao u istraživače", reče on i posegnu za maramicom. "Ne mogu... ne mogu da podnesem bolesnike." Odaja se okrenu oko njega. Saul silovito zatrese glavom. Onda se okrenu u stranu i kinu.
<BR>&nbsp;&nbsp;&nbsp;&nbsp;&nbsp;Macudo neprimetno poskoči i najzad se nasmeši. "Niko to ne radi tako dramatično. Stvar je u tom semitskom obilju od nosa, pretpostavljam. Ozbiljno, Saule, to je drugi razlog. Oprosti mi, ali kvariš sve. Ljudi se plaše tvojih bučnih šmrkavih simptoma, iako poštuju tvoj um. Potpukovnik Uld-Harad i ostali misle da bi bilo najbolje za sve kada bi se ti odmorio na izvesno vreme."
<BR>&nbsp;&nbsp;&nbsp;&nbsp;&nbsp;Saul zavrte glavom. "Upravo sam shvatio da ti to zapravo ozbiljno misliš, Akio. Upravo kada mi je posao..." On zastade, nesposoban da nađe reči o tome koliko dobro stvari idu u laboratoriji.
<BR>&nbsp;&nbsp;&nbsp;&nbsp;&nbsp;Onda, tu je bila i Virdžinija. Njena ljubav je nešto najbolje što mi se dogodilo u ovih deset godina.
<BR>&nbsp;&nbsp;&nbsp;&nbsp;&nbsp;Nesigurna, simulirana telepatija, koju su delili preko njene smele nekonvencionalne biokibernetike, bila je uzbudljiva na svoj sopstveni način, kao njegov rad u bioinženjeringu. Oboje su postizali stvari koje će uzdrmati nekoliko različitih disciplina! Ama, samo tokom poslednje nedelje dobio je poruke od onog okoštalog matorog Valina iz Oksforda, pa čak i nedodirljivog, sam-iznad-svega Tanga u Pekingu...
<BR>&nbsp;&nbsp;&nbsp;&nbsp;&nbsp;"Nije ovo ni na koji način namenjeno tome da te odvrati od ostvarenja", reče Macudo brzo, pokušavajući da primiri Saula. "U stvari, postigao si čuda, čuda! Ja smatram da su ti metode uznemirujuće, kao što znaš, ali ne mogu da pobijam uspeh. Ukoliko iko od nas preživi, za to će u velikoj meri morati da zahvali tebi."
<BR>&nbsp;&nbsp;&nbsp;&nbsp;&nbsp;Saul zavrte glavom. "Ima još toga da se radi! Moramo da vidimo da li su procedure..."
<BR>&nbsp;&nbsp;&nbsp;&nbsp;&nbsp;"A ja tvrdim da potcenjuješ sopstveni uspeh!" prosikta visoki Japanac.
<BR>&nbsp;&nbsp;&nbsp;&nbsp;&nbsp;Akio mora da je bio ozbiljno uzbuđen. Bilo je to prvi put otkad ga Saul zna da je ikoga prekinuo. Čovek brzo skrenu pogled. "Izvini, molim te. Ali napravio sam neke simulacije, a Zemaljska kontrola se slaže. Veći Halejevi životni oblici - naročito ljubičasti - mogu se zadržati uz pomoć ultraljubičastog i tvojih novih mikrotalasnih ozračivača. Fungoidi su sada stavljeni pod kontrolu zahvaljujući preciznijim verzijama obe tehnike."
<BR>&nbsp;&nbsp;&nbsp;&nbsp;&nbsp;"A oboljenja?"
<BR>&nbsp;&nbsp;&nbsp;&nbsp;&nbsp;"Oboljenja dramatično opadaju kod gotovo svih koji su primili tvoje nove cijanute. Probe pokazuju da postoji tek mali broj pravih lekova, ali prednost je vraćena na stranu imuno-sistema ljudskog tela."
<BR>&nbsp;&nbsp;&nbsp;&nbsp;&nbsp;"Dakle..."
<BR>&nbsp;&nbsp;&nbsp;&nbsp;&nbsp;"Dakle tvoje tehnike će održati bedem! Ljudi će se razboljevati, istina je. Neki će čak i umirati - ali daleko, daleko sporije."
<BR>&nbsp;&nbsp;&nbsp;&nbsp;&nbsp;Onda Akio učini nešto sasvim retko. On pogleda Saula pravo u oči.
<BR>&nbsp;&nbsp;&nbsp;&nbsp;&nbsp;"Osećam strahopoštovanje pred tvojom moći, Saule Lince", priznao je tiho. "Drugi razlog što moraš u pregradak jeste da naprosto ne možemo dopustiti sebi da te izgubimo. Pred nama su još tri decenije do teškog rada u afelu. Još duži period potom. Biće još kriza. Novi, prilagođeni bakteroidi i viroidi. Molim te da razmišljaš o sebi kao našem tajnom oružju, našoj rezervi protiv svih slučajnosti."
<BR>&nbsp;&nbsp;&nbsp;&nbsp;&nbsp;Oči su mu preklinjale, tražile od Saula da prihvati i da ne zahteva još takve orijentalne neposrednosti kad je sve već odlučeno.
<BR>&nbsp;&nbsp;&nbsp;&nbsp;&nbsp;Nešto skriva, shvati Saul. Politika? Naredbe sa Zemlje?
<BR>&nbsp;&nbsp;&nbsp;&nbsp;&nbsp;Virdžinija mu je skupljala novinske članke tokom gotovo dva meseca od pobune. Bio je previše zaposlen da učini išta više osim da baci pogled na naslove, ali očevidno su neki elementi u medijima pravili zvezde od dva posebna člana Halejeve ekspedicije.
<BR>&nbsp;&nbsp;&nbsp;&nbsp;&nbsp;Karl Ozborn i ja. Mi smo tamo dole najnovije senzacije.
<BR>&nbsp;&nbsp;&nbsp;&nbsp;&nbsp;DOK HALEJ-DEJ I VAJAT PERSEL... U BORBI PROTIV PUZAVIH KLICA I ZARAŽENE POSADE...
<BR>&nbsp;&nbsp;&nbsp;&nbsp;&nbsp;Da li bi moglo biti da sile tamo kod kuće ne mogu dozvoliti da ta popularnost potraje? Da se u naslovima istovremeno nađu i pojačana osoba i nekadašnji saradnik Simona Persela?
<BR>&nbsp;&nbsp;&nbsp;&nbsp;&nbsp;Oh, koja smejurija! Tražio sam neprimećenost i bezbednost u svemiru - i nisam našao nijedno!
<BR>&nbsp;&nbsp;&nbsp;&nbsp;&nbsp;Macudo ponovo skrenu pogled. Saul je tada znao da je stvar odlučena na daleko višem nivou i da neće vredeti da se vajka svom nespokojnom prijatelju.
<BR>&nbsp;&nbsp;&nbsp;&nbsp;&nbsp;Video je simulacije bolje od Macudovih - pripremljene stohastičkom logikom Džonfona na osnovu njegovih sopstvenih modela. Macudo je bio u pravu. Stvari su se zaista poboljšavale... ili će bar ići nizbrdo sporije u predvidljivoj budućnosti. Saul se nadao da će to značiti više vremena da proučava - da zaista proučava - ono što se tu dešavalo.
<BR>&nbsp;&nbsp;&nbsp;&nbsp;&nbsp;Bilo je tu još nečega, ne samo borbe na život i smrt između kolonista i domorodačkih organizama. Mnogo, mnogo više, a on je želeo da otkrije šta je to.
<BR>&nbsp;&nbsp;&nbsp;&nbsp;&nbsp;Ali kako se boriti protiv gradskih odbornika?
<BR>&nbsp;&nbsp;&nbsp;&nbsp;&nbsp;Možda bih mogao da ubedim Virdžiniju da dezertira sa mnom, tamo u tunele. Napasali bismo se zelenom materijom, kao Ingersol. Opljačkali zamrzivače sa životinjama i otopili nekoliko ovaca da ih gajimo. Možda bismo posejali žito dole, na južnom Tunelu 40 i rekli vaseljeni da se goni u pakao.
<BR>&nbsp;&nbsp;&nbsp;&nbsp;&nbsp;Smešna slika natera ga da se nasmeši, makar i protiv volje.
<BR>&nbsp;&nbsp;&nbsp;&nbsp;&nbsp;"Moram dobiti tri meseca." Počeo je neizbežno pogađanje. "Ima eksperimenata koje treba dovršiti, a moram i da upoznam Svatuta sa situacijom. Takođe, Keokiju i Margeriti biće potrebno još vežbe pre nego što im predam laboratoriju."
<BR>&nbsp;&nbsp;&nbsp;&nbsp;&nbsp;Macudo zavrte glavom. "Dve nedelje, to je sve koliko sam voljan da... onoliko koliko mogu da te još rizikujem."
<BR>&nbsp;&nbsp;&nbsp;&nbsp;&nbsp;Saul se nasmeši. "Moraću da napišem uputsvo za buduće smene - o rukovanju cijanutima i korišćenju mikrotalasnim razaračima... Osam nedelja, minimum."
<BR>&nbsp;&nbsp;&nbsp;&nbsp;&nbsp;Posle dugog ćutanja, Macudo uzdahnu u znak saglasnosti. "Plašim se za tebe, Saule. Ali sam i sebičan. Slažem se da će biti dobro da te imamo ovde još toliko."
<BR>&nbsp;&nbsp;&nbsp;&nbsp;&nbsp;Crnokosi imunolog pogleda prema planini Asahi. Sunčev zalazak tonuo je u sve ljubičastiju noć. Teški oblaci titrali su nagoveštajima grmljavine.
<BR>&nbsp;&nbsp;&nbsp;&nbsp;&nbsp;"Ljudska put je slaba", reče Akio Macudo tiho i skinu naočari da ih još jednom obriše. "I samotno je bez prijatelja, tamo gde samo snegovi veju."
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
