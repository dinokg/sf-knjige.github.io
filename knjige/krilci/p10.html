<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;GRAVITACIJA: pojava koja nije dobro razjašnjena, ali to je ono zbog čega se male stvari, kao noumi, drže uz velike, kao što su planete. Ovo se zbog NAUKE događa bez obzira na to da li ti je jasno ili nije. Iz toga proističe da se nauka dešava stalno.
<BR>
<BR>&nbsp;&nbsp;&nbsp;&nbsp;&nbsp;Iz 'Naučne enciklopedije za radoznalog, mladog nouma'. Autor: Angalo De Šeširi
<BR>
<BR>&nbsp;&nbsp;&nbsp;&nbsp;&nbsp;Angalo se osvrte.
<BR>&nbsp;&nbsp;&nbsp;&nbsp;&nbsp;"Gurderu, hajde."
<BR>&nbsp;&nbsp;&nbsp;&nbsp;&nbsp;Gurder se naslonio na busen. Borio se da dođe do daha.
<BR>&nbsp;&nbsp;&nbsp;&nbsp;&nbsp;"Ne vredi", zahripao je. "Šta ti pada na um? Ne možemo se boriti protiv ljudskih bića sami!"
<BR>&nbsp;&nbsp;&nbsp;&nbsp;&nbsp;"Imamo Piona. A ova sekira je prilično dobra."
<BR>&nbsp;&nbsp;&nbsp;&nbsp;&nbsp;"Aaaa, da, to će ih uplašiti. Kamena sekira. Kad bi ti imao dve, ja mislim da bi se ljudi predali odmah."
<BR>&nbsp;&nbsp;&nbsp;&nbsp;&nbsp;Angalo zamahnu njome nekoliko puta napred i nazad. Davala je prijatan osećaj.
<BR>&nbsp;&nbsp;&nbsp;&nbsp;&nbsp;"Mora se pokušati", reče on jednostavno. "Hajdemo, Pione. U šta si se zagledao? U neku gusku?"
<BR>&nbsp;&nbsp;&nbsp;&nbsp;&nbsp;Pion je ukočeno gledao u nebo.
<BR>&nbsp;&nbsp;&nbsp;&nbsp;&nbsp;"Ima tamo gore neka tačka", reče Gurder, čkiljeći.
<BR>&nbsp;&nbsp;&nbsp;&nbsp;&nbsp;"Verovatno ptica", reče Angalo.
<BR>&nbsp;&nbsp;&nbsp;&nbsp;&nbsp;"Ne liči na pticu."
<BR>&nbsp;&nbsp;&nbsp;&nbsp;&nbsp;"Onda je avion."
<BR>&nbsp;&nbsp;&nbsp;&nbsp;&nbsp;"Ne liči na avion."
<BR>&nbsp;&nbsp;&nbsp;&nbsp;&nbsp;Sad su sva trojica zurila gore. Njihova lica, nebu okrenuta, činila su trougao.
<BR>&nbsp;&nbsp;&nbsp;&nbsp;&nbsp;Gore je bila neka crna tačkica.
<BR>&nbsp;&nbsp;&nbsp;&nbsp;&nbsp;"Ne pomišljate, valjda, da je uspeo?" upita Angalo, dvoumeći se.
<BR>&nbsp;&nbsp;&nbsp;&nbsp;&nbsp;Tačka se pretvorila u crni kružić.
<BR>&nbsp;&nbsp;&nbsp;&nbsp;&nbsp;"Ali ne kreće se", reče Gurder.
<BR>&nbsp;&nbsp;&nbsp;&nbsp;&nbsp;"Ili se bar ne kreće u stranu", reče Angalo, govoreći i sad veoma sporo. "Više se, kao, spušta."
<BR>&nbsp;&nbsp;&nbsp;&nbsp;&nbsp;Tamni kružić pretvorio se u tamni krug, sa nekim nagoveštajem dima ili vodene pare na ivicama.
<BR>&nbsp;&nbsp;&nbsp;&nbsp;&nbsp;"Možda su to neke vremenske prilike", reče Angalo. "Znate. Floridijansko ekstra-specijal vreme?"
<BR>&nbsp;&nbsp;&nbsp;&nbsp;&nbsp;"A, da! Jedno jedino zrno grada, je li? To ti je Brod! Dolazi po nas!"
<BR>&nbsp;&nbsp;&nbsp;&nbsp;&nbsp;To gore je bilo, sada, mnogo veće, pa ipak... veoma udaljeno.
<BR>&nbsp;&nbsp;&nbsp;&nbsp;&nbsp;"Ako se spusti po nas, ali samo malo pored nas, neću imati ništa protiv", reče Gurder drhtavo. "Ne bi mi smetalo da malo prošetam do njega."
<BR>&nbsp;&nbsp;&nbsp;&nbsp;&nbsp;"Daaaa", reče Angalo, počinjući da izgleda očajno. "Ne bi se reklo da baš dolazi po nas, nego, pre..."
<BR>&nbsp;&nbsp;&nbsp;&nbsp;&nbsp;"...da pada", reče Gurder.
<BR>&nbsp;&nbsp;&nbsp;&nbsp;&nbsp;On pogleda Angala.
<BR>&nbsp;&nbsp;&nbsp;&nbsp;&nbsp;"Da bežimo?" upita.
<BR>&nbsp;&nbsp;&nbsp;&nbsp;&nbsp;"Svakako vredi pokušati", reče Angalo.
<BR>&nbsp;&nbsp;&nbsp;&nbsp;&nbsp;"Na koju stranu?"
<BR>&nbsp;&nbsp;&nbsp;&nbsp;&nbsp;"Za Pionom, važi? On je počeo da beži još pre nekog vremena."
<BR>
<BR>&nbsp;&nbsp;&nbsp;&nbsp;&nbsp;Masklin bi prvi priznao da se slabo razume u prevozna sredstva, ali ipak je znao da sva vozila imaju nekakvu prednju stranu, koja je napred, i zadnju, koja nije napred. Suština vožnje je u tome da prednji kraj odlazi tamo gde zadnji nije.
<BR>&nbsp;&nbsp;&nbsp;&nbsp;&nbsp;Ovo što je padalo s neba bilo je disk - samo gornja strana spojena sa donjom. Imalo je i ivice uokolo. Nije stvaralo nikakvu buku, ali su ljudi ipak bili, činilo se, beskrajno očarani.
<BR>&nbsp;&nbsp;&nbsp;&nbsp;&nbsp;"To je to?" upita on.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;Onda kao da stvari dospeše u žižu.
<BR>&nbsp;&nbsp;&nbsp;&nbsp;&nbsp;Brod nije bio 'veliki'. Bila mu je potrebna nova reč. Nije se spuštao kroz razređene pramenove oblaka u visinama, nego ih je naprosto razgrtao. Tek što pomisliš da si ocenio njegovu ogromnost, neki drugi oblačići kliznu u stranu i čitava perspektiva se odmakne unazad. Mora postojati posebna reč za nešto toliko veliko.
<BR>&nbsp;&nbsp;&nbsp;&nbsp;&nbsp;"Da li će se srušiti?" šapnu on.
<BR>&nbsp;&nbsp;&nbsp;&nbsp;&nbsp;"Spustiću ga na onu ravnicu gde je žbunje", reče Stvar. "Ne želim da uplašim ljude."
<BR>
<BR>&nbsp;&nbsp;&nbsp;&nbsp;&nbsp;"Beži!"
<BR>&nbsp;&nbsp;&nbsp;&nbsp;&nbsp;"A šta, inače, ovo radim?"
<BR>&nbsp;&nbsp;&nbsp;&nbsp;&nbsp;"Pa, ono je i sad tačno iznad nas!"
<BR>&nbsp;&nbsp;&nbsp;&nbsp;&nbsp;"Bežim! Bežim! Ne mogu brže!"
<BR>&nbsp;&nbsp;&nbsp;&nbsp;&nbsp;Senka pade preko trojice nouma u trku.
<BR>&nbsp;&nbsp;&nbsp;&nbsp;&nbsp;"Toliki put, sve do Floridije, da bi te na kraju zgnječio tvoj sopstveni Brod", ječao je Angalo. "Nikad nisi stvarno verovao, a? E, sad ćeš tvrdo da poveruješ!"
<BR>&nbsp;&nbsp;&nbsp;&nbsp;&nbsp;Senka je postajala dublja. Videli su je kako leti po tlu, ispred njih - siva na rubovima, ali postupno sve crnja, do crnine noći. Njihova sopstvena, privatna noć.
<BR>
<BR>&nbsp;&nbsp;&nbsp;&nbsp;&nbsp;"Naši su još i sad negde tamo", reče Masklin.
<BR>&nbsp;&nbsp;&nbsp;&nbsp;&nbsp;"Ah", reče Stvar. "Zaboravih."
<BR>&nbsp;&nbsp;&nbsp;&nbsp;&nbsp;"Ne smeš takve stvari zaboravljati!"
<BR>&nbsp;&nbsp;&nbsp;&nbsp;&nbsp;"Imao sam mnogo posla u poslednje vreme. Ne mogu ni ja da mislim na sve. Mogu na gotovo sve."
<BR>&nbsp;&nbsp;&nbsp;&nbsp;&nbsp;"Pa, dobro, nemoj nikog da zgnječiš!"
<BR>&nbsp;&nbsp;&nbsp;&nbsp;&nbsp;"Zaustaviću ga pre nego što se spusti. Ne brini."
<BR>&nbsp;&nbsp;&nbsp;&nbsp;&nbsp;Ljudi su pričali svi uglas. Neki su trčali prema Brodu koji se spuštao. Neki su bežali od njega.
<BR>&nbsp;&nbsp;&nbsp;&nbsp;&nbsp;Masklin se odvaži da pogleda lice Unuka Ričarda. Ono je gledalo Brod sa nekim čudnim, zanetim izrazom.
<BR>&nbsp;&nbsp;&nbsp;&nbsp;&nbsp;Masklin je zurio, a velike oči polako su se okrenule u stranu. Okrete se i glava. Unuk Ričard pogleda dole, u nouma na svom ramenu.
<BR>&nbsp;&nbsp;&nbsp;&nbsp;&nbsp;Tako ga je, po drugi put, to ljudsko biće videlo. Ali ovog puta Masklin nije imao kuda da beži.
<BR>&nbsp;&nbsp;&nbsp;&nbsp;&nbsp;Masklin kucnu po poklopcu Stvari.
<BR>&nbsp;&nbsp;&nbsp;&nbsp;&nbsp;"Možeš li da usporiš moj glas?" upita on brzo. Na ljudskom licu se nakupljao izraz zaprepašćenja.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Mislim da samo ponavljaš moje reči, ali usporeno. I pojačano. Da bi ovo... da bi on razumeo?"
<BR>&nbsp;&nbsp;&nbsp;&nbsp;&nbsp;"Želiš da komuniciraš? Sa čovekom?"
<BR>&nbsp;&nbsp;&nbsp;&nbsp;&nbsp;"Da!" Možeš li?"
<BR>&nbsp;&nbsp;&nbsp;&nbsp;&nbsp;"Savetujem da to nikako ne pokušavaš! Moglo bi da bude veoma opasno!"
<BR>&nbsp;&nbsp;&nbsp;&nbsp;&nbsp;Masklin steže pesnice. "U poređenju sa čim, Stvari? Opasno u poređenju sa čim? Koliko opasnije od nekomuniciranja, Stvari? Učini to! Sad, odmah! Vidim da se njegova ruka već pokrenula! Učini to!" On pruži kocku do samog uha Unuka Ričarda.
<BR>&nbsp;&nbsp;&nbsp;&nbsp;&nbsp;Stvar poče govoriti dubokim, sporim tonovima čovečjeg govora.
<BR>&nbsp;&nbsp;&nbsp;&nbsp;&nbsp;Činilo se da to traje dugo.
<BR>&nbsp;&nbsp;&nbsp;&nbsp;&nbsp;Izraz na ljudskom licu se ukoči.
<BR>&nbsp;&nbsp;&nbsp;&nbsp;&nbsp;"Šta si rek'o? Šta si rek'o?" upita Masklin.
<BR>&nbsp;&nbsp;&nbsp;&nbsp;&nbsp;"Kazao sam: ako ti učini išta nažao, eksplodiraću i razneću mu glavu na komade", reče Stvar.
<BR>&nbsp;&nbsp;&nbsp;&nbsp;&nbsp;"Nisi valjda!"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Ti to nazivaš komunikacijom?"
<BR>&nbsp;&nbsp;&nbsp;&nbsp;&nbsp;"I to veoma delotvornom."
<BR>&nbsp;&nbsp;&nbsp;&nbsp;&nbsp;"Ali užasno je kazati nešto tako! Uostalom... nikad mi nisi rekao da imaš sposobnost da eksplodiraš!"
<BR>&nbsp;&nbsp;&nbsp;&nbsp;&nbsp;"Nemam. Ali on to ne zna. On je, ipak, samo ljudsko stvorenje", reče Stvar.
<BR>&nbsp;&nbsp;&nbsp;&nbsp;&nbsp;Brod je usporio pad i doplovio nisko nad ravnicu pokrivenu sitnim žbunjem, tako da se sastavio sa svojom senkom. Kula sa koje je Šatl nedavno lansiran izgledala je sada, pored Broda, kao igla zabodena blizu veoma velikog crnog tanjira.
<BR>&nbsp;&nbsp;&nbsp;&nbsp;&nbsp;"Spustio si ga na zemlju! A rekao si da nećeš!" reče Masklin.
<BR>&nbsp;&nbsp;&nbsp;&nbsp;&nbsp;"Nije na zemlji. Plovi malo iznad zemlje."
<BR>&nbsp;&nbsp;&nbsp;&nbsp;&nbsp;"Meni izgleda kao da leži na tlu!"
<BR>&nbsp;&nbsp;&nbsp;&nbsp;&nbsp;"Plovi malo iznad zemlje", ponovi Stvar strpljivo.
<BR>&nbsp;&nbsp;&nbsp;&nbsp;&nbsp;Unuk Ričard je gledao, niz sopstveni nos, Masklina. Izgledao je zbunjen.
<BR>&nbsp;&nbsp;&nbsp;&nbsp;&nbsp;"Plovi - pomoću čega?" zapita Masklin.
<BR>&nbsp;&nbsp;&nbsp;&nbsp;&nbsp;Stvar mu reče.
<BR>&nbsp;&nbsp;&nbsp;&nbsp;&nbsp;"Anti? Kom Anti? Ko je taj? Neki naš rođak Ante na Brodu?"
<BR>&nbsp;&nbsp;&nbsp;&nbsp;&nbsp;"Ne Ante. Antigravitacija."
<BR>&nbsp;&nbsp;&nbsp;&nbsp;&nbsp;"Ali nema ni plamena, ni dima!"
<BR>&nbsp;&nbsp;&nbsp;&nbsp;&nbsp;"Plamen i dim nisu esencijalni."
<BR>&nbsp;&nbsp;&nbsp;&nbsp;&nbsp;Vozila su vrišteći jurila ka masivu Broda.
<BR>&nbsp;&nbsp;&nbsp;&nbsp;&nbsp;"Hm. Tačno na kojoj visini iznad tla si ga zadržao?" zapita Masklin.
<BR>&nbsp;&nbsp;&nbsp;&nbsp;&nbsp;Činilo se da je deset centimetara adekvatna altituda..."
<BR>
<BR>&nbsp;&nbsp;&nbsp;&nbsp;&nbsp;Angalo je ležao, lica pritisnuta u peskovito tle.
<BR>&nbsp;&nbsp;&nbsp;&nbsp;&nbsp;Zgranut što je još živ. Ili što, ako je mrtav, još može da misli. Možda jeste mrtav, možda je ovo ono gde odeš posle.
<BR>&nbsp;&nbsp;&nbsp;&nbsp;&nbsp;Prilično je ličilo na ono gde je bio pre.
<BR>&nbsp;&nbsp;&nbsp;&nbsp;&nbsp;Dakle, da vidimo. Maločasd je gledao gore, u veliku stvar koja je padala iz neba, pravo njemu na glavu, onda se bacio na tle, očekujući da sledećeg trena postane malena masna mrlja u ooo-GROM-noj rupi.
<BR>&nbsp;&nbsp;&nbsp;&nbsp;&nbsp;Ne, po svemu sudeći nije poginuo. Zapamtio bi tako važan događaj.
<BR>&nbsp;&nbsp;&nbsp;&nbsp;&nbsp;"Gurderu?" pokuša on.
<BR>&nbsp;&nbsp;&nbsp;&nbsp;&nbsp;"Jesi ti?" upita Gurderov glas.
<BR>&nbsp;&nbsp;&nbsp;&nbsp;&nbsp;"Nadam se da jesam. Pione?"
<BR>&nbsp;&nbsp;&nbsp;&nbsp;&nbsp;"Pion!" reče Pion, negde u tami.
<BR>&nbsp;&nbsp;&nbsp;&nbsp;&nbsp;Angalo se pridiže na šake i kolena.
<BR>&nbsp;&nbsp;&nbsp;&nbsp;&nbsp;"Ima li iko predstavu o tome gde smo?" upita on.
<BR>&nbsp;&nbsp;&nbsp;&nbsp;&nbsp;"U Brodu?" predloži Gurder.
<BR>&nbsp;&nbsp;&nbsp;&nbsp;&nbsp;"Ne bih rekao", reče Gurder. "Tu je nekakva zemlja, pa trava i tako to."
<BR>&nbsp;&nbsp;&nbsp;&nbsp;&nbsp;"Pa, onda, gde je taj Brod otišao? I zašto je takva pomrčina?"
<BR>&nbsp;&nbsp;&nbsp;&nbsp;&nbsp;Angalo otrese prašinu sa kaputa. "Nemam pojma. Možda... možda nas je promašio. Možda smo bili onesvešćeni, pa je sada noć?"
<BR>&nbsp;&nbsp;&nbsp;&nbsp;&nbsp;"Vidim malo svetla, u krug, na celom obzorju", reče Gurder. "To nije u redu, a? Noć ne bio trebalo tako da izgleda."
<BR>&nbsp;&nbsp;&nbsp;&nbsp;&nbsp;Angalo poče gledati uokolo. Zaista, u daljini je postojala jedna crta svetlosti. Osim toga, čuo se i neki neobičan zvuk, tako tih da si ga mogao ne primetiti, ali kad ga primetiš, činilo ti se da je njime prožet ceo svet.
<BR>&nbsp;&nbsp;&nbsp;&nbsp;&nbsp;On ustade da bolje pogleda.
<BR>&nbsp;&nbsp;&nbsp;&nbsp;&nbsp;Slabi, tupi udar.
<BR>&nbsp;&nbsp;&nbsp;&nbsp;&nbsp;"Ajoj!"
<BR>&nbsp;&nbsp;&nbsp;&nbsp;&nbsp;Angalo diže ruku da se protrlja po glavi. Dotače metal. Onda čučnu i odvaži se da malo okrene glavu, da bi video u šta je to udario.
<BR>&nbsp;&nbsp;&nbsp;&nbsp;&nbsp;Proveo je izvesno vreme veoma zadubljen u misli.
<BR>&nbsp;&nbsp;&nbsp;&nbsp;&nbsp;Najzad reče: "Gurderu, ovo će ti biti zapanjujuće teško da poveruješ..."
<BR>
<BR>&nbsp;&nbsp;&nbsp;&nbsp;&nbsp;"Ovog puta", reče Masklin Stvari, "imaš da prevedeš egzaktno, jesi li čuo? Bez zastrašivanja!"
<BR>&nbsp;&nbsp;&nbsp;&nbsp;&nbsp;Ljudi su opkolili Brod. Zapravo, to su pokušali, ali za opkoljavanje nečeg tako velikog bilo bi potrebno strašno mnogo ljudi. Zato su ga opkolili samo tu i tamo.
<BR>&nbsp;&nbsp;&nbsp;&nbsp;&nbsp;Stizalo je još kamiona. Neki od njih drečali su sirenama. Unuk Ričard je ostao da stoji sam, nervozno gledajući sopstveno rame.
<BR>&nbsp;&nbsp;&nbsp;&nbsp;&nbsp;"Uostalom, mi njemu nešto i dugujemo", reče Masklin. "Upotrebili smo njegov satelit. Krali smo stvari."
<BR>&nbsp;&nbsp;&nbsp;&nbsp;&nbsp;"Govorio si da hoćeš sve da uradiš samostalno. Bez pomoći ljudi, rekao si."
<BR>&nbsp;&nbsp;&nbsp;&nbsp;&nbsp;"Sad je drugo. Postoji Brod", reče Masklin. "Mi smo ga napravili. Više ne prosimo."
<BR>&nbsp;&nbsp;&nbsp;&nbsp;&nbsp;"Mogu li ukazati na to da ti sediš na njegovom ramenu, a ne on na tvom", reče Stvar.
<BR>&nbsp;&nbsp;&nbsp;&nbsp;&nbsp;"Ostavi sad to", reče Masklin. "Kaži mu - ne, zamoli ga da pođe pešice prema Brodu. Reci 'molim'. I reci da ne želimo da bilo ko nastrada. Pa ni ja", dodade on.
<BR>&nbsp;&nbsp;&nbsp;&nbsp;&nbsp;Odgovor Unuka Ričarda trajao je, činilo se, dugo. Ali on poče hodati ka gomili ljudi pored Broda.
<BR>&nbsp;&nbsp;&nbsp;&nbsp;&nbsp;"Šta je rekao?" upita Masklin, čvrsto se držeći za džemper.
<BR>&nbsp;&nbsp;&nbsp;&nbsp;&nbsp;"Ne mogu da verujem", reče Stvar.
<BR>&nbsp;&nbsp;&nbsp;&nbsp;&nbsp;"Ne veruje mi?"
<BR>&nbsp;&nbsp;&nbsp;&nbsp;&nbsp;"Rekao je: njegov deda je uvek pominjao mali narod, ali on u to nije poverovao nijednog trenutka, dosad. Rekao je: jesi li ti kao oni u staroj Radnji?"
<BR>&nbsp;&nbsp;&nbsp;&nbsp;&nbsp;Masklinova usta padoše u otvoren položaj. Unuk Ričard ga je gledao netremice.
<BR>&nbsp;&nbsp;&nbsp;&nbsp;&nbsp;"Kaži mu - da", graknu Masklin.
<BR>&nbsp;&nbsp;&nbsp;&nbsp;&nbsp;"Vrlo dobro. Ali ne mislim da će to biti dobro."
<BR>&nbsp;&nbsp;&nbsp;&nbsp;&nbsp;Stvar poče da bubnja potmulo. Unuk Ričard se oglasi tutnjavom odgovora.
<BR>&nbsp;&nbsp;&nbsp;&nbsp;&nbsp;"Kaže da je njegov deda pričao šale o malom narodu u Radnji", reče Stvar. "Deda je govorio da mu ti malecki donose sreću."
<BR>&nbsp;&nbsp;&nbsp;&nbsp;&nbsp;Masklin oseti u stomaku ono grozno osećanje koje je značilo da se svet još jednom menja, baš kad je on pomislio da ga shvata.
<BR>&nbsp;&nbsp;&nbsp;&nbsp;&nbsp;"Da li je njegov deda ikad video ijednog nouma?" upita on.
<BR>&nbsp;&nbsp;&nbsp;&nbsp;&nbsp;"Kaže da nije, ali da su deda i dedin brat, kad je Radnja tek osnovana, ostajali do kasno u noć u kancelariji da rade i da su tad čuli izvesne zvuke u zidovima i govorili jedan drugome da je to mali narod nastanjen u njihovoj robnoj kući. Bila im je to nekakva šala. Kaže: kad je bio mali, deda mu je govorio da ta mala stvorenja izlaze noću i zabavljaju se igračkama."
<BR>&nbsp;&nbsp;&nbsp;&nbsp;&nbsp;"Noumi-radnjaši to nikada nisu činili!" reče Masklin.
<BR>&nbsp;&nbsp;&nbsp;&nbsp;&nbsp;"Ja ne tvrdim da su priče bile istinite."
<BR>&nbsp;&nbsp;&nbsp;&nbsp;&nbsp;Brod je sad bio mnogo bliže. Na njemu se nisu primećivala nikakva vrata, niti prozori. Bio je bez crta, kao jaje.
<BR>&nbsp;&nbsp;&nbsp;&nbsp;&nbsp;Masklinov um bio je u previranju. On je oduvek verovao da su ljudi prilično inteligentni. Jer, ipak, postoje noumi, koji su veoma inteligentni. Pacovi su itekako inteligentni. Lisice su takođe inteligentne, do neke mere. Trebalo bi da ima dovoljno inteligencije na svetu, inteligencije koja u talasima pljuska tamo i amo i razliva se - dovoljno da i ljudi dobiju izvesnu količinu. Ali ovo, sad, bilo je više od inteligencije.
<BR>&nbsp;&nbsp;&nbsp;&nbsp;&nbsp;Setio se knjige zvane 'Guli Verina putovanja'. Ona je za noume bila veliko iznenađenje. Nikad nije postojalo ostrvo malog naroda; Masklin je u to bio siguran. Bila je to jedna, jedna, jedna izmišljena stvar. Mnogo je takvih knjiga bilo u Radnji. Stvorile su noumima more problema. Iz nekog razloga, ljudskim bićima bile su potrebne neistine.
<BR>&nbsp;&nbsp;&nbsp;&nbsp;&nbsp;Ljudi nikada nisu zaista verovali da mi postojimo, pomisli on; ali želeli su da veruju da postojimo.
<BR>&nbsp;&nbsp;&nbsp;&nbsp;&nbsp;"Kaži mu", reče on, "kaži mu da moram ući u Brod."
<BR>&nbsp;&nbsp;&nbsp;&nbsp;&nbsp;Unuk Ričard poče da šapuće. Bilo je to kao da slušaš oluju.
<BR>&nbsp;&nbsp;&nbsp;&nbsp;&nbsp;"Kaže da ima suviše ljudi."
<BR>&nbsp;&nbsp;&nbsp;&nbsp;&nbsp;"Zašto su ljudi oko Broda?" upita Masklin začuđeno. "Zašto se ne plaše?"
<BR>&nbsp;&nbsp;&nbsp;&nbsp;&nbsp;Odgovor Unuka Ričarda: nova oluja.
<BR>&nbsp;&nbsp;&nbsp;&nbsp;&nbsp;"Kaže da oni misle da su neka stvorenja sa drugog sveta došla da razgovaraju sa njima."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ne znam", reče Stvar. "Možda ne žele biti sami."
<BR>&nbsp;&nbsp;&nbsp;&nbsp;&nbsp;"Ali unutra nema nikog! To je naš Brod..." poče Masklin.
<BR>&nbsp;&nbsp;&nbsp;&nbsp;&nbsp;Prolomio se oštar pisak. Gomila poče pritiskati ruke na uši.
<BR>&nbsp;&nbsp;&nbsp;&nbsp;&nbsp;Na mračnoj površini Broda pojaviše se svetlosti. Žmirkale su po celom brodskom koritu, stvarajući obrasce koji su jurili na razne strane, vraćali se, nestajali. Zatim, novi 'jauk', kao kad mikrofoni nisu dobro namešteni.
<BR>&nbsp;&nbsp;&nbsp;&nbsp;&nbsp;"Unutra stvarno nema nikog, a?" upita Masklin. "Nije neki noum ostao u hibernaciji, ili tako nešto?"
<BR>&nbsp;&nbsp;&nbsp;&nbsp;&nbsp;Visoko na Brodu otvorila se četvrtasta rupa. Začulo se nešto kao hujanje, a onda zrak crvene svetlosti zablista odatle i zapali žbunje na jednom mestu, nekoliko stotina metara daleko.
<BR>&nbsp;&nbsp;&nbsp;&nbsp;&nbsp;Narod poče da beži.
<BR>&nbsp;&nbsp;&nbsp;&nbsp;&nbsp;Brod se digao nekoliko metara, ljuljajući se opasno. Onda je kliznuo malo u stranu. Zatim jurnuo uvis tako brzo da se jedva mogao pogledom pratiti; pa stao, u trenu, visoko iznad gomile; prevrnuo se. Onda se počeo kotrljati na svojoj ivici.
<BR>&nbsp;&nbsp;&nbsp;&nbsp;&nbsp;Doplovio je nazad i spustio se na zemlju, manje-više. Naime, jednom stranom, dok je druga ostala u vazduhu, oslonjena na ništa.
<BR>&nbsp;&nbsp;&nbsp;&nbsp;&nbsp;Brod progovori, veoma glasno.
<BR>&nbsp;&nbsp;&nbsp;&nbsp;&nbsp;Ljudima je to moralo zvučati kao munjeviti, veoma visoki cvrkut.
<BR>&nbsp;&nbsp;&nbsp;&nbsp;&nbsp;Reči su zapravo glasile: "Pardon! Pardon! Da nije ovo mikrofon, a? Ne uspevam da nađem dugme za otvaranje vrata... aj' da probamo sad ovo..."
<BR>&nbsp;&nbsp;&nbsp;&nbsp;&nbsp;Otvori se još jedna kvardatna rupa. Iz nje se prosu poplava blistave, plave svetlosti.
<BR>&nbsp;&nbsp;&nbsp;&nbsp;&nbsp;Glas opet prasnu preko ravnice.
<BR>&nbsp;&nbsp;&nbsp;&nbsp;&nbsp;"Eto ga!" Onda, izobličeno 'tup-tup' kao kad neko nije siguran da mu mikrofon radi, pa probe radi kucka prstom po njemu. "Maskline, jesi li tamo negde?"
<BR>&nbsp;&nbsp;&nbsp;&nbsp;&nbsp;"To je Angalo!" reče Masklin. "Niko drugi ne vozi tako! Stvari, reci Unuku Ričardu da se ja moram ukrcati u Brod! Molim lepo!"
<BR>&nbsp;&nbsp;&nbsp;&nbsp;&nbsp;Ljudski stvor klimnu glavom.
<BR>&nbsp;&nbsp;&nbsp;&nbsp;&nbsp;Ljudi su se vrzmali oko podnožja Broda. Vrata su bila iznad njihovog dohvata. Unuk Ričard se poče gurati kroz gomilu; na njegovom ramenu, Masklin se krajnje ozbiljno trudio da ne padne.
<BR>&nbsp;&nbsp;&nbsp;&nbsp;&nbsp;Još jedna divovska mikrofonija iz Broda.
<BR>&nbsp;&nbsp;&nbsp;&nbsp;&nbsp;"Tja", prolomi se Angalov divovski pojačan glas, očito upućen nekom drugom. "Nisam siguran za ovaj prekidač, ali moglo bi da bude... Dabome da ću ga pritisnuti, zašto ne bih? Odmah je do ovog za vrata, znači mora biti da je bezbedno. E, vidi, ajde da ti ćutiš..."
<BR>&nbsp;&nbsp;&nbsp;&nbsp;&nbsp;Srebrna rampa se odmota iz brodskih vrata. Činilo se da je dovoljno velika i za čoveka.
<BR>&nbsp;&nbsp;&nbsp;&nbsp;&nbsp;"Je l' vidiš? Je l' vidiš?" reče, likujući, Angalov glas.
<BR>&nbsp;&nbsp;&nbsp;&nbsp;&nbsp;"Stvari, možeš li razgovarati sa Angalom?" upita Masklin. "Da mu kažeš da sam ja ovde i da pokušavam da uđem u Brod?"
<BR>&nbsp;&nbsp;&nbsp;&nbsp;&nbsp;"Ne mogu. Izgleda da on nasumce pritiska dugmad. Treba se nadati da neće pritisnuti pogrešnu."
<BR>&nbsp;&nbsp;&nbsp;&nbsp;&nbsp;"Pa, ja sam mislio da ti možeš govoriti Brodu šta da radi!" reče Masklin.
<BR>&nbsp;&nbsp;&nbsp;&nbsp;&nbsp;Stvar uspe da zazvuči šokirano. "Ne mogu kad je noum u njemu", reče. "Ne mogu mu narediti da ne čini ono što mu neki noum kaže. U tome se sastoji status mašine."
<BR>&nbsp;&nbsp;&nbsp;&nbsp;&nbsp;Unuk Ričard se probijao kroz gomilu ljudi koja je vikala i gurala se. Bio je to težak posao.
<BR>&nbsp;&nbsp;&nbsp;&nbsp;&nbsp;Masklin uzdahnu.
<BR>&nbsp;&nbsp;&nbsp;&nbsp;&nbsp;"Zamoli Unuka Ričarda da me spusti na zemlju", reče on. Onda dodade: "I zahvali mu se. Reci mu... da bi bilo lepo da smo mogli popričati malo više."
<BR>&nbsp;&nbsp;&nbsp;&nbsp;&nbsp;Stvar prevede.
<BR>&nbsp;&nbsp;&nbsp;&nbsp;&nbsp;Unuk Ričard je izgledao iznenađen. Stvar progovori još jednom. On tada posegnu rukom ka Masklinu.
<BR>&nbsp;&nbsp;&nbsp;&nbsp;&nbsp;Da je morao napraviti listu jezivih trenutaka, Masklin bi stavio ovaj na vrh. Imao je on i suočenja sa lisicama, učestvovao je u upravljanju kamionom, leteo je na gusci - ali ništa od toga nije bilo ni upola tako nezgodno kao ovo, kad dozvoliš ljudskom stvoru da te, bukvalno, dodirne. Divovski prsti sa brazdama raspoređenim u obliku vrtloga raširiše se i prođoše sa obe strane njegovog struka. Masklin zaklopi oči.
<BR>&nbsp;&nbsp;&nbsp;&nbsp;&nbsp;Angalov glas, ogromno silovit, reče: "Maskline? Maskline? Ako ti se nešto loše desilo, sad će biti frke."
<BR>&nbsp;&nbsp;&nbsp;&nbsp;&nbsp;Prsti Unuka Ričarda stegoše Masklina, ali samo ovlaš, kao da čovek želi da ponese nešto veoma lomljivo. Masklin oseti lagano spuštanje ka tlu. Otvori oči. Oko njega: šuma ljudskih nogu.
<BR>&nbsp;&nbsp;&nbsp;&nbsp;&nbsp;On diže pogled ka ogromnom licu Unuka Ričarda. Nastojeći da mu glas bude što dublji i sporiji, izgovori jedinu reč koju je noum uputio neposredno ljudskom biću, a ljudsko biće razumelo, u poslednjih pet hiljada godina.
<BR>&nbsp;&nbsp;&nbsp;&nbsp;&nbsp;"Zbogom."
<BR>&nbsp;&nbsp;&nbsp;&nbsp;&nbsp;Onda potrča kroz lavirint nogu.
<BR>&nbsp;&nbsp;&nbsp;&nbsp;&nbsp;Pri dnu rampe stajalo je nekoliko ljudi sa čizmama i pantalonama službenog izgleda. Masklin vrdnu oko njih i pojuri uz nagib.
<BR>&nbsp;&nbsp;&nbsp;&nbsp;&nbsp;Ispred njega je, kroz otvorena hermetička vrata, blistalo plavo svetlo. Trčeći, Masklin ugleda dve tačke kako se pojavljuju na donjem rubu ulaza.
<BR>&nbsp;&nbsp;&nbsp;&nbsp;&nbsp;Rampa je bila dugačka. Masklin nije spavao već satima. Sada je pomislio da je trebalo da spava na onom krevetiću koji su mu ljudi namestili kad su ga proučavali; izgledao je baš udoban.
<BR>&nbsp;&nbsp;&nbsp;&nbsp;&nbsp;Najednom su njegove noge želele samo jedno: da dođu do nečeg bliskog i da legnu.
<BR>&nbsp;&nbsp;&nbsp;&nbsp;&nbsp;Teturajući se, Masklin iziđe na vrh rampe, a tačke postadoše glave Gurdera i Piona. Oni pružiše ruke i uvukoše ga u Brod.
<BR>&nbsp;&nbsp;&nbsp;&nbsp;&nbsp;Masklin se okrete i pogleda dole, ka masi ljudskih lica. Nikada ranije nije gledao ljude sa takve visine.
<BR>&nbsp;&nbsp;&nbsp;&nbsp;&nbsp;Oni ga verovatno nisu ni videli. Čekaju male, zelene ljude, pomisli on.
<BR>&nbsp;&nbsp;&nbsp;&nbsp;&nbsp;"Je l' ti dobro?" upita Gurder tonom hitnosti. "Jesu ti nešto uradili?"
<BR>&nbsp;&nbsp;&nbsp;&nbsp;&nbsp;"Dobro mi je, dobro mi je", progunđa Masklin. "Niko mi nije uradio ništa nažao."
<BR>&nbsp;&nbsp;&nbsp;&nbsp;&nbsp;"Izgledaš strava loše."
<BR>&nbsp;&nbsp;&nbsp;&nbsp;&nbsp;"Trebalo je da razgovaramo sa njima, Gurdere", reče Masklin. "Mi smo njima potrebni."
<BR>&nbsp;&nbsp;&nbsp;&nbsp;&nbsp;"Siguran si da ti nije ništa?" upita Gurder, zureći brižno u njega.
<BR>&nbsp;&nbsp;&nbsp;&nbsp;&nbsp;Masklinu se činilo da mu je glava puna vate. "Pamtiš da si verovao u Arnolda Brosa (osn. 1905)?" uspe on da izusti.
<BR>&nbsp;&nbsp;&nbsp;&nbsp;&nbsp;"Da", reče Gurder.
<BR>&nbsp;&nbsp;&nbsp;&nbsp;&nbsp;Masklin mu uputi ludački, likujući osmeh.
<BR>&nbsp;&nbsp;&nbsp;&nbsp;&nbsp;"E, pa, verovao je i on u tebe! Šta kažeš na to?"
<BR>&nbsp;&nbsp;&nbsp;&nbsp;&nbsp;Onda se Masklin složi u horizontalu, veoma blago.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
