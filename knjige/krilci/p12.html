<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;ŽABE: neki noumi smatraju da je važno znati o njima. One su male i zelene ili žute i imaju četiri noge. Krekeću. Mlade žabe su punoglavci. Prema mom mišljenju, to je sve što ima da se zna o žabama.
<BR>
<BR>&nbsp;&nbsp;&nbsp;&nbsp;&nbsp;Iz 'Naučne enciklopedije za radoznalog, mladog nouma'. Autor: Angalo De Šeširi.
<BR>
<BR>&nbsp;&nbsp;&nbsp;&nbsp;&nbsp;Nađi jednu plavu planetu...
<BR>&nbsp;&nbsp;&nbsp;&nbsp;&nbsp;Zum
<BR>&nbsp;&nbsp;&nbsp;&nbsp;&nbsp;Ovo je planeta. Pokrivena je pretežno vodom, a ipak je zovu 'Zemlja'.
<BR>&nbsp;&nbsp;&nbsp;&nbsp;&nbsp;Nađi jednu državu...
<BR>&nbsp;&nbsp;&nbsp;&nbsp;&nbsp;Zum
<BR>&nbsp;&nbsp;&nbsp;&nbsp;&nbsp;...plavetnilo i zelenilo i smeđilo pod suncem i dugački pramenovi kišnih oblaka razdirani planinama...
<BR>&nbsp;&nbsp;&nbsp;&nbsp;&nbsp;Zum
<BR>&nbsp;&nbsp;&nbsp;&nbsp;&nbsp;...na jednoj planini, zelenoj, na kojoj sve kaplje i curi od vlage, postoji...
<BR>&nbsp;&nbsp;&nbsp;&nbsp;&nbsp;Zum
<BR>&nbsp;&nbsp;&nbsp;&nbsp;&nbsp;...drvo, obraslo mahovinom i pokriveno cvećem, a...
<BR>&nbsp;&nbsp;&nbsp;&nbsp;&nbsp;Zum
<BR>&nbsp;&nbsp;&nbsp;&nbsp;&nbsp;...onda zumiraj na jedan cvet u kome je barica vode. To je epifitna bromelida.
<BR>&nbsp;&nbsp;&nbsp;&nbsp;&nbsp;Ima listove, koji mogu biti i latice. Jedva su zadrhtali kad su tri male, veoma zlatne žabice uspele da se provuku unutra i kad su zapanjeno pogledale svežu, čistu vodu. Evo, dve žabice sada gledaju svoga predvodnika, očekujući da on kaže nešto prikladno za ovaj istorijski trenutak.
<BR>&nbsp;&nbsp;&nbsp;&nbsp;&nbsp;To će glasiti: "Mmipmip."
<BR>&nbsp;&nbsp;&nbsp;&nbsp;&nbsp;Evo, one klize niz laticu, u vodu.
<BR>&nbsp;&nbsp;&nbsp;&nbsp;&nbsp;Iako žabe primećuju razliku između dana i noći, pojam Vremena je za njih malčice maglovit. One znaju da se neke stvari dešavaju posle nekih drugih stvari. Možda se pojedine zaista inteligentne žabe zapitaju šta to onemogućava da se sve dogodi odjednom, ali to je otprilike njihov krajnji domet.
<BR>&nbsp;&nbsp;&nbsp;&nbsp;&nbsp;Dakle, teško je reći, posmatrano sa žablje tačke gledanja, koliko je vremena prošlo do jedne čudne noći koja je počela usred dana...
<BR>&nbsp;&nbsp;&nbsp;&nbsp;&nbsp;Široka, crna senka naišla je iznad vrhova drveća i stala. Posle nekog vremena začuli su se glasovi. Žabe su ih čule, mada nisu znale šta oni znače niti čak šta su. Ali nisu zvučali kao ona vrsta glasova na koju su žabice bile naviknute.
<BR>&nbsp;&nbsp;&nbsp;&nbsp;&nbsp;Čule su ovo: "Koliko tu uopšte ima planina! Koješta! Mislim, čemu toliko planina? Ja bih to nazvao nedelotvornošću. Dovoljno je da postoji samo jedna. Poludeću ako vidim još jednu planinu. Još koliko takvih moramo pretražiti?"
<BR>&nbsp;&nbsp;&nbsp;&nbsp;&nbsp;"Meni se dopadaju."
<BR>&nbsp;&nbsp;&nbsp;&nbsp;&nbsp;"Dopadaju se i meni, Gurderu."
<BR>&nbsp;&nbsp;&nbsp;&nbsp;&nbsp;"Osim toga, nemam poverenja u Angalovu vožnju."
<BR>&nbsp;&nbsp;&nbsp;&nbsp;&nbsp;"Mislim da postaje sve bolji, Gurderu."
<BR>&nbsp;&nbsp;&nbsp;&nbsp;&nbsp;"Dobro, samo se nadam da više nijedan avion neće naići baš ovamo. Eto, samo toliko."
<BR>&nbsp;&nbsp;&nbsp;&nbsp;&nbsp;Gurder i Masklin su se njihali u gruboj košari sklepanoj od komadića žice i lima. Visila je iz jednog četvrtastog otvora na donjoj strani Broda.
<BR>&nbsp;&nbsp;&nbsp;&nbsp;&nbsp;U Brodu je bilo još nekoliko ogromnih dvorana koje nisu ni počeli da istražuju. Neobične mašine bile su posvuda. Stvar je rekla da je Brod nekada bio korišćen za geografska istraživanja.
<BR>&nbsp;&nbsp;&nbsp;&nbsp;&nbsp;Masklin nije imao puno poverenje ni u šta od svega toga. Verovatno su postojale mašine koje bi mogle lako spuštati i dizati korpu, ali on je više voleo da obmota žicu oko jednog stuba u Brodu i, uz pomoć Piona unutra, da spušta i diže korpu čistim noumskim naporom.
<BR>&nbsp;&nbsp;&nbsp;&nbsp;&nbsp;Korpa blago bupnu na granu jednog drveta.
<BR>&nbsp;&nbsp;&nbsp;&nbsp;&nbsp;Nevolje su pravili ljudi koji nikako da ih ostave na miru. Čim noumi pronađu neku planinu koja izgleda kao prava stvar, odasvud počnu da se roje avioni i helikopteri, kao insekti oko orla. To je ometalo pažnju.
<BR>&nbsp;&nbsp;&nbsp;&nbsp;&nbsp;Masklin pogleda duž grane. Gurder je dobro rekao. Ovo će morati da bude poslednja planina.
<BR>&nbsp;&nbsp;&nbsp;&nbsp;&nbsp;Ali cvetovi ovde postoje, svakako.
<BR>&nbsp;&nbsp;&nbsp;&nbsp;&nbsp;On pođe četvoronoške po grani, do najbližeg. Cvet je bio triput viši od Masklina. On nađe nogostup i uspentra se.
<BR>&nbsp;&nbsp;&nbsp;&nbsp;&nbsp;Jezerce vode unutra. I šest žutih očiju koje pilje gore, ka njemu.
<BR>&nbsp;&nbsp;&nbsp;&nbsp;&nbsp;Masklin im uzvrati jednakim zurenjem.
<BR>&nbsp;&nbsp;&nbsp;&nbsp;&nbsp;Dakle, ipak je ono bila istina...
<BR>&nbsp;&nbsp;&nbsp;&nbsp;&nbsp;On se zapita, postoji li išta što bi trebalo sad da kaže žabicama i da li bi one išta, išta, mogle razumeti.
<BR>&nbsp;&nbsp;&nbsp;&nbsp;&nbsp;Grana je bila veoma dugačka i veoma debela. Ali Brod je raspolagao obiljem alata i drugih stvari. Moguće je pustiti nekoliko kablova do grane, vezati, pa izvući čekrcima kad bude odsečena. Potrajaće, ali nije bitno. Grana je važna.
<BR>&nbsp;&nbsp;&nbsp;&nbsp;&nbsp;Stvar je rekla da postoje načini da se biljke gaje pod svetiljkama koje su iste boje kao sunce, u loncima punim jedne vrste slabe supe koja pomaže biljkama da rastu. Trebalo bi da bude sasvim lako održati ovu granu u životu. Najlakša stvar... na svetu.
<BR>&nbsp;&nbsp;&nbsp;&nbsp;&nbsp;Ako oni sve obave pažljivo i blago, žabe neće ni znati da se nešto desilo.
<BR>
<BR>&nbsp;&nbsp;&nbsp;&nbsp;&nbsp;Da je svet kada za kupanje, let Broda po njemu bio bi kao sapun koji se omakne sad tamo, sad onamo, ali nikad nije onde gde ga iko očekuje. Mesto gde je Brod do maločas bio uvek si mogao prepoznati po aeroplanima koji počinju naglo da se razilaze.
<BR>&nbsp;&nbsp;&nbsp;&nbsp;&nbsp;Možda je Brod bio kao kuglica na ruletu koja skakuće i traži onaj pravi broj...
<BR>&nbsp;&nbsp;&nbsp;&nbsp;&nbsp;Možda je naprosto lutao.
<BR>
<BR>&nbsp;&nbsp;&nbsp;&nbsp;&nbsp;Tragali su cele te noći. Ako je to bila noć. Ovo nije bilo lako znati. Stvar je pokušala da objasni da Brod ide brže od Sunca, iako Sunce zapravo stoji mirno na svom mestu. Neki delovi sveta imaju dan dok neki drugi imaju noć. Primer, rekao je Gurder, slabe organizacije.
<BR>&nbsp;&nbsp;&nbsp;&nbsp;&nbsp;"U Radnji je bio mrak uvek kad je trebalo da bude mrak", reče on. "Bez obzira na to što je to bilo samo jedno mesto koje su napravili ljudi." Tad su prvi put čuli da Gurder priznaje da su Radnju izgradili ljudi.
<BR>&nbsp;&nbsp;&nbsp;&nbsp;&nbsp;Nijedno mesto dole nisu prepoznali.
<BR>&nbsp;&nbsp;&nbsp;&nbsp;&nbsp;Masklin se počeška po donjoj vilici.
<BR>&nbsp;&nbsp;&nbsp;&nbsp;&nbsp;"Radnja je bila na jednom mestu zvanom Blekberi, što znači i Kupina, vrsta voća", reče on. "Eto, toliko znam. Prema tome, Kamenolom nije mogao biti mnogo udaljen."
<BR>&nbsp;&nbsp;&nbsp;&nbsp;&nbsp;Angalo razdražljivo mahnu rukom ka ekranima.
<BR>&nbsp;&nbsp;&nbsp;&nbsp;&nbsp;"Da, ali ovo dole ne liči na mapu", reče on. "Nema ispisanih naziva mesta! Svašta! Pa kako može iko znati gde je ijedno?"
<BR>&nbsp;&nbsp;&nbsp;&nbsp;&nbsp;"Dobro, dobro", reče Masklin. "Ali ti nemoj opet pokušavati da letiš tako nisko da bi čitao putokaze. Kad god to uradiš, ljudi izlete na ulice, a na radiju nastane opšta vika."
<BR>&nbsp;&nbsp;&nbsp;&nbsp;&nbsp;"Tačno", reče Stvar. "Ljudi su skloni da se uzbude kad vide da zvezdani brod od deset miliona tona pokušava da proleti kroz njihovu ulicu."
<BR>&nbsp;&nbsp;&nbsp;&nbsp;&nbsp;"Prošli put sam bio veoma pažljiv", reče Angalo stameno. "Čak sam stao kad se na semaforu pokazalo crveno. Ne vidim zašto je nastala onolika graja. I onoliki sudari kamiona i automobila... Pa, posle neka neko kaže da sam ja loš vozač."
<BR>&nbsp;&nbsp;&nbsp;&nbsp;&nbsp;Gurder se okrete Pionu, koji je brzo učio njihov jezik. Noumi-guskari imali su nadarenost za to. Odavno su navikli na susrete sa noumima koji govore raznim drugim jezicima.
<BR>&nbsp;&nbsp;&nbsp;&nbsp;&nbsp;"Vaše guske nikad se nisu gubile", reče on. "Kako su to uspevale?"
<BR>&nbsp;&nbsp;&nbsp;&nbsp;&nbsp;"Prosto nisu gubile", reče Pion. "Uvek znale gde."
<BR>&nbsp;&nbsp;&nbsp;&nbsp;&nbsp;"Biva to, kod životinja", reče Masklin. "Imaju nagone. To je kao da znaš stvari, iako ne znaš da ih znaš."
<BR>&nbsp;&nbsp;&nbsp;&nbsp;&nbsp;"Zašto Stvar ne zna?" upita Gurder. "Ako je našla Floridiju, onda jedno značajno mesto, kao što je Blekberi, ne bi smelo biti nikakav problem."
<BR>&nbsp;&nbsp;&nbsp;&nbsp;&nbsp;"Ne uspevam da uhvatim nijednu radio-poruku o Blekberiju. O Floridiji ih ima u izobilju", reče Stvar.
<BR>&nbsp;&nbsp;&nbsp;&nbsp;&nbsp;"Dobro, onda sleti bilo gde", reče Gurder. Angalo pritisnu dva dugmeta.
<BR>&nbsp;&nbsp;&nbsp;&nbsp;&nbsp;"Pa, sad je ispod nas samo more", reče on. "I - šta je ono?"
<BR>&nbsp;&nbsp;&nbsp;&nbsp;&nbsp;Ispod Broda, veoma daleko, nešto sitno i belo odmicalo je preko oblaka.
<BR>&nbsp;&nbsp;&nbsp;&nbsp;&nbsp;"Može guska", reče Pion.
<BR>&nbsp;&nbsp;&nbsp;&nbsp;&nbsp;"Ne... bih... rekao", reče Angalo pažljivo. On okrenu jedan prekidač u vidu 'jabuke'. "Al' ga učim, a?" upita.
<BR>&nbsp;&nbsp;&nbsp;&nbsp;&nbsp;Slika na ekranu je zatreperila, a onda se uveličala.
<BR>&nbsp;&nbsp;&nbsp;&nbsp;&nbsp;Bela strelica koja klizi preko neba.
<BR>&nbsp;&nbsp;&nbsp;&nbsp;&nbsp;"Je li to Konkord?" upita Gurder.
<BR>&nbsp;&nbsp;&nbsp;&nbsp;&nbsp;"Jeste", reče Angalo.
<BR>&nbsp;&nbsp;&nbsp;&nbsp;&nbsp;"Nešto je spor?"
<BR>&nbsp;&nbsp;&nbsp;&nbsp;&nbsp;"Samo u poređenju sa nama", reče Angalo.
<BR>&nbsp;&nbsp;&nbsp;&nbsp;&nbsp;"Za njim", reče Masklin.
<BR>&nbsp;&nbsp;&nbsp;&nbsp;&nbsp;"Ne znamo kuda ide", reče Angalo razumnim tonom.
<BR>&nbsp;&nbsp;&nbsp;&nbsp;&nbsp;"Ja znam", reče Masklin. "Pogledao si kroz prozor kad smo bili u Konkordu. Išli smo prema Suncu."
<BR>&nbsp;&nbsp;&nbsp;&nbsp;&nbsp;"Da. Zalazilo je", reče Angalo. "I?"
<BR>&nbsp;&nbsp;&nbsp;&nbsp;&nbsp;"Sad je jutro. On opet ide prema Suncu", pokaza Masklin.
<BR>&nbsp;&nbsp;&nbsp;&nbsp;&nbsp;"Pa šta?"
<BR>&nbsp;&nbsp;&nbsp;&nbsp;&nbsp;"To znači da se vraća kući."
<BR>&nbsp;&nbsp;&nbsp;&nbsp;&nbsp;Angalo je grickao usnu dok je razmrsivao ovo.
<BR>&nbsp;&nbsp;&nbsp;&nbsp;&nbsp;"Ne vidim zašto Sunce mora da izlazi i zalazi na različitim mestima", reče Gurder, koji je odbijao čak i da pokuša da shvati najosnovniju astronomiju.
<BR>&nbsp;&nbsp;&nbsp;&nbsp;&nbsp;"Ide kući", reče Angalo, ne obraćajući pažnju na Gurdera. "Tako je. Vidim. Znači idemo s njim, a?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Angalo pogladi kontrolne uređaje Broda.
<BR>&nbsp;&nbsp;&nbsp;&nbsp;&nbsp;"E, fi-no", reče. "Polazak. Mislim da će vozačima Konkorda verovatno prijati da imaju društvo ovde gore."
<BR>
<BR>&nbsp;&nbsp;&nbsp;&nbsp;&nbsp;Brod polete naporedo sa avionom, na jednakoj visini.
<BR>&nbsp;&nbsp;&nbsp;&nbsp;&nbsp;"Mnogo nešto vrda", reče Angalo. "I, gle, ubrzava."
<BR>&nbsp;&nbsp;&nbsp;&nbsp;&nbsp;"Mislim da su se možda zabrinuli zbog Broda", reče Masklin.
<BR>&nbsp;&nbsp;&nbsp;&nbsp;&nbsp;"Ne vidim zašto", reče Angalo. "Uopšte ne vidim razloga. Mi ne radimo ništa, samo ih pratimo."
<BR>&nbsp;&nbsp;&nbsp;&nbsp;&nbsp;"Kad bismo bar imali normalne prozore", reče Gurder sa žaljenjem. "Pa da im mahnemo."
<BR>&nbsp;&nbsp;&nbsp;&nbsp;&nbsp;"Jesu li ljudi ikad ranije videli ovakav Brod?" upita Angalo Stvar.
<BR>&nbsp;&nbsp;&nbsp;&nbsp;&nbsp;"Nisu. Ali su izmišljali priče o Brodovima koji stižu sa drugih svetova."
<BR>&nbsp;&nbsp;&nbsp;&nbsp;&nbsp;"Da, to liči na njih", reče Masklin, napola samome sebi. "To je tačno ono čemu su oni skloni."
<BR>&nbsp;&nbsp;&nbsp;&nbsp;&nbsp;"Ponekad ljudi pričaju da će Brodovi doneti prijateljski nastrojene narode..."
<BR>&nbsp;&nbsp;&nbsp;&nbsp;&nbsp;"To smo mi", reče Angalo.
<BR>&nbsp;&nbsp;&nbsp;&nbsp;&nbsp;"...a ponekad da će biti puni čudovišta koja vitlaju talasastim pipcima i grizu ogromnim zubima."
<BR>&nbsp;&nbsp;&nbsp;&nbsp;&nbsp;Noumi se pogledaše.
<BR>&nbsp;&nbsp;&nbsp;&nbsp;&nbsp;Gurder baci brižan pogled preko ramena. Onda se svi zagledaše niz hodnike koji su se zrakasto širili iz kontrolne dvorane.
<BR>&nbsp;&nbsp;&nbsp;&nbsp;&nbsp;"Nešto nalik na aligatore?" upita Masklin.
<BR>&nbsp;&nbsp;&nbsp;&nbsp;&nbsp;"Još gore."
<BR>&nbsp;&nbsp;&nbsp;&nbsp;&nbsp;"Theh", reče Gurder, "pregledali smo sve prostorije, zar ne?"
<BR>&nbsp;&nbsp;&nbsp;&nbsp;&nbsp;"To ljudi izmišljaju, Gurdere. Nije to stvarno", odvrati Masklin.
<BR>&nbsp;&nbsp;&nbsp;&nbsp;&nbsp;"Ko bi poželeo da izmišlja nešto takvo?"
<BR>&nbsp;&nbsp;&nbsp;&nbsp;&nbsp;"Pa, ljudi", reče Masklin.
<BR>&nbsp;&nbsp;&nbsp;&nbsp;&nbsp;"Ha-ha", reče Angalo, nonšalantno se vrteći levo, pa desno sa celom foteljom, da bi samo malčice pogledao ne šunja li se nešto sa pipcima i zubima, s neke strane, ka njemu. "Ne vidim zašto."
<BR>&nbsp;&nbsp;&nbsp;&nbsp;&nbsp;"Ja mislim da vidim. Prilično sam razmišljao o ljudima."
<BR>&nbsp;&nbsp;&nbsp;&nbsp;&nbsp;"Zar ne može Stvar poslati poruku vozačima Konkorda?" upita Gurder. "Nešto ovako: 'Nema brige, mi nemamo ni pipke ni zube. To vam jemčimo.' A?"
<BR>&nbsp;&nbsp;&nbsp;&nbsp;&nbsp;"Verovatno nam ne bi poverovali", reče Angalo. "Kad bih ja bio sav od zuba i pipaka dugačkih do tamo, poslao bih upravo takvu poruku. Lukavstvo."
<BR>&nbsp;&nbsp;&nbsp;&nbsp;&nbsp;Konkord je vrištao po vrhu neba, obarajući transatlantski rekord. Brod je ležerno plovucao iza njega.
<BR>&nbsp;&nbsp;&nbsp;&nbsp;&nbsp;"Zaključak je moj", reče Angalo gledajući dole, "da ljudi imaju taman dovoljno inteligencije da budu ludi."
<BR>&nbsp;&nbsp;&nbsp;&nbsp;&nbsp;"A ja zaključujem", reče Masklin, "da možda imaju taman dovoljno inteligencije da osete usamljenost."
<BR>
<BR>&nbsp;&nbsp;&nbsp;&nbsp;&nbsp;Avion dotače pistu, uz ciku guma. Vatrogasni kamioni pojuriše odasvud ka njemu, iz svih delova aerodroma. Za njima, druga vozila.
<BR>&nbsp;&nbsp;&nbsp;&nbsp;&nbsp;Veliki crni Brod ih prelete, poče zaokretati i naginjati se na nebu kao frizbi, pa uspori.
<BR>&nbsp;&nbsp;&nbsp;&nbsp;&nbsp;"Eno su rezervoari!" reče Gurder. "Tačno ispod nas! Eno je pruga! I Kamenolom, vidi! Još je tamo!"
<BR>&nbsp;&nbsp;&nbsp;&nbsp;&nbsp;"Jasno da je još tamo, idiote", progunđa Angalo, usmeravajući Brod ka brdima, koja su bila prošarana belim mrljama snega koji se topio.
<BR>&nbsp;&nbsp;&nbsp;&nbsp;&nbsp;"Jednim delom je tu", reče Masklin.
<BR>&nbsp;&nbsp;&nbsp;&nbsp;&nbsp;Pokrov crnog dima visio je nad Kamenolomom. Približavajući se, videše da je to od zapaljenog kamiona. Oko njega je bilo nekoliko drugih kamiona, a bilo je i ljudi koji počeše da beže kad videše senku Broda.
<BR>&nbsp;&nbsp;&nbsp;&nbsp;&nbsp;"Usamljenost, a?" zareža Angalo. "Ako su povredili i jednog jedinog nouma, zažaliće što su ikada rođeni!"
<BR>&nbsp;&nbsp;&nbsp;&nbsp;&nbsp;"Ako su povredili i jednog jedinog nouma, zažalića oni što sam se ja rodio", reče Masklin. "Ali ne verujem da dole ima ikog. Ne bi naši ostali tu posle dolaska ljudi. Uostalom, ko je zapalio kamion?"
<BR>&nbsp;&nbsp;&nbsp;&nbsp;&nbsp;"Jiii-ha!" reče Angalo, izmahujući pesnicom po vazduhu.
<BR>&nbsp;&nbsp;&nbsp;&nbsp;&nbsp;Masklin je osmatrao predele ispod njih. Nekako nije mogao zamisliti da noumi kao Grima i Dorkas sede u rupama i čekaju da ljudski narod preuzme vlast u njihovom Kamenolomu. Kamioni se ne pale sami. A i dve-tri zgrade su se nekako skljokale. Ljudi to ne bi uradili; valjda ne bi?
<BR>&nbsp;&nbsp;&nbsp;&nbsp;&nbsp;On se zagleda u njive pored Kamenoloma. Kapija razvaljena; dva duboka traga veoma razmaknutih točkova, kroz blato i bljuzgavi sneg.
<BR>&nbsp;&nbsp;&nbsp;&nbsp;&nbsp;"Mislim da su otišli drugim kamionom", reče on.
<BR>&nbsp;&nbsp;&nbsp;&nbsp;&nbsp;"Šta, 'ji-ha', šta ti je to?" upita Gurder, kasneći malo za razgovorom.
<BR>&nbsp;&nbsp;&nbsp;&nbsp;&nbsp;"Preko njiva?" upita Angalo. "Zaglavio bi se, zar ne?"
<BR>&nbsp;&nbsp;&nbsp;&nbsp;&nbsp;Masklin odmahnu glavom. Možda i noum može imati nagon. "Pođi za onim tragom", reče on žurno. "I požuri!"
<BR>&nbsp;&nbsp;&nbsp;&nbsp;&nbsp;"Da žurim? Da žurim? Znaš li ti koliko je teško naterati ovu stvar da leti polako?" Angalo ćušnu jednu polugu, samo malo. Brod odskoči nad brdo, napinjući se da zbaci uvredljivo obuzdavanje.
<BR>&nbsp;&nbsp;&nbsp;&nbsp;&nbsp;Vrhovi nekoliko brda bili su međusobno bliski i spojeni; činili su svojevrsnu visoravan sa koje se otvarao vidik prema aerodromu. Pokazala se njiva u kojoj su nekad bili krompiri. Zatim, gustiš u kome su lovili, pa šuma u kojoj su ubili onu lisicu zato što je jela noume.
<BR>&nbsp;&nbsp;&nbsp;&nbsp;&nbsp;I, gle... nešto malo i žuto, zakotrljano preko njiva.
<BR>&nbsp;&nbsp;&nbsp;&nbsp;&nbsp;Angalo ispruži vrat.
<BR>&nbsp;&nbsp;&nbsp;&nbsp;&nbsp;"Izgleda kao neka mašina", priznade on. Tražio je pojedine poluge samo prstima, netremice gledajući u ekran. "Ali nenormalna."
<BR>&nbsp;&nbsp;&nbsp;&nbsp;&nbsp;Još neke stvari kretale su se po drumovima dole. Imale su sevajuća svetla na sebi.
<BR>&nbsp;&nbsp;&nbsp;&nbsp;&nbsp;"Oni automobili jure ono, zar ti se ne čini?" upita Angalo.
<BR>&nbsp;&nbsp;&nbsp;&nbsp;&nbsp;"Možda žele da razgovaraju o paljenju kamiona", reče Masklin. "Možeš li ti pre njih da stigneš to?"
<BR>&nbsp;&nbsp;&nbsp;&nbsp;&nbsp;Angalovi očni kapci su se suzili. "Čuj, mislim da mogu da stignem do toga pre njih čak i ako prvo odletim do Floridije i nazad." On nađe drugu polugu i pomače je malo.
<BR>&nbsp;&nbsp;&nbsp;&nbsp;&nbsp;Samo treptaj predela i taj kamion je već bio tačno pred njima.
<BR>&nbsp;&nbsp;&nbsp;&nbsp;&nbsp;"Vidiš?" upita on.
<BR>&nbsp;&nbsp;&nbsp;&nbsp;&nbsp;"Još bliže", reče Masklin.
<BR>&nbsp;&nbsp;&nbsp;&nbsp;&nbsp;Angalo pritisnu jedno dugme. "Pazi, ekran može da ti pokaže i prizore koji su tačno ispod..." poče on.
<BR>&nbsp;&nbsp;&nbsp;&nbsp;&nbsp;"Eno su noumi!" reče Gurder.
<BR>&nbsp;&nbsp;&nbsp;&nbsp;&nbsp;"A oni automobili beže!" povika Angalo iz sveg glasa. "Tako je! Bežite! Inače, dolaze i zubi i pipci!"
<BR>&nbsp;&nbsp;&nbsp;&nbsp;&nbsp;"Samo da i noumi ne pomisle da je to", reče Gurder. "Maskline, misliš li..."
<BR>&nbsp;&nbsp;&nbsp;&nbsp;&nbsp;Masklin, još jednom, nije bio tu.
<BR>
<BR>&nbsp;&nbsp;&nbsp;&nbsp;&nbsp;Trebalo je ranije da mislim na ovo, razmišljao je.
<BR>&nbsp;&nbsp;&nbsp;&nbsp;&nbsp;Taj komad grane bio je trideset puta duži nego noum. Čuvali su ga pod svetlima i grana je rasla, činilo se, sasvim srećno, sa presečenim krajem zamočenim u lonac naročite biljne vode. Videlo se da su nekadašnji noumi-brodaši gajili mnogo biljaka na taj način.
<BR>&nbsp;&nbsp;&nbsp;&nbsp;&nbsp;Pion mu pomože u dovlačenju lonca do donjih vrata. Žabe su gledale Masklina zainteresovano.
<BR>&nbsp;&nbsp;&nbsp;&nbsp;&nbsp;Kad su namestili granu najbolje što su mogli, Masklin otvori vrata. To nisu bila ona koja klize ustranu. Drevni noumi su ih koristili kao lift, ali bez ikakvih kablova - sama vrata su, odvojena od Broda, klizila gore i dole, držana nekom tajanstvenom silom, možda Antinom gravitacijom ili nečim sličnim.
<BR>&nbsp;&nbsp;&nbsp;&nbsp;&nbsp;Sad su kliznula u dubinu. Masklin pogleda dole i vide da žuti kamion usporava i zaustavlja se. Onda se Masklin uspravi i primeti da ga Pion gleda zbunjeno.
<BR>&nbsp;&nbsp;&nbsp;&nbsp;&nbsp;"Cvet poruka?" upita mladić.
<BR>&nbsp;&nbsp;&nbsp;&nbsp;&nbsp;"Da. Jedne vrste."
<BR>&nbsp;&nbsp;&nbsp;&nbsp;&nbsp;"Nema reči?"
<BR>&nbsp;&nbsp;&nbsp;&nbsp;&nbsp;"Nema", reče Masklin.
<BR>&nbsp;&nbsp;&nbsp;&nbsp;&nbsp;"Zašto nema?"
<BR>&nbsp;&nbsp;&nbsp;&nbsp;&nbsp;Masklin slegnu ramenima.
<BR>&nbsp;&nbsp;&nbsp;&nbsp;&nbsp;"Ne znam kako da ih kažem."
<BR>
<BR>&nbsp;&nbsp;&nbsp;&nbsp;&nbsp;Kraj je tu negde, blizu...
<BR>&nbsp;&nbsp;&nbsp;&nbsp;&nbsp;Ali ne bi trebalo da bude baš ovde.
<BR>
<BR>&nbsp;&nbsp;&nbsp;&nbsp;&nbsp;Noumi su se razmileli po čitavom Brodu. Da se i našlo neko čudovište sa pipcima i zubima, bilo bi pobeđeno brojnošću i snagom noumstva.
<BR>&nbsp;&nbsp;&nbsp;&nbsp;&nbsp;Mladi noumi ispunili su kontrolnu dvoranu, gde su vredno pokušavali da pritiskaju dugmad. Dorkas i njegovi studenti inženjerstva zavukli su se nekud, u potrazi za brodskim motorima. Duž sivih hodnika odjekivali su glasovi i smeh.
<BR>&nbsp;&nbsp;&nbsp;&nbsp;&nbsp;Masklin i Grima sedeli su sami, zagledani u žabice u njihovom cvetu.
<BR>&nbsp;&nbsp;&nbsp;&nbsp;&nbsp;"Morao sam se uveriti da li je istina", reče Masklin.
<BR>&nbsp;&nbsp;&nbsp;&nbsp;&nbsp;"Najdivnija stvar na svetu", reče Grima.
<BR>&nbsp;&nbsp;&nbsp;&nbsp;&nbsp;"Nije. Ja mislim da na svetu verovatno ima mnogo divnijih stvari", reče Masklin. "Ali prilično je lepo, ipak."
<BR>&nbsp;&nbsp;&nbsp;&nbsp;&nbsp;Grima mu je ispričala šta se sve događalo u Kamenolomu - kakva je bitka sa ljudima bila, kako su ukrali Džekuba-zemljogurača i pobegli. Oči su joj sijale dok je pričala o borbama protiv ljudi. Masklin ju je gledao usta otvorenih od divljenja. Bila je blatnjava i pocepana, kosa kao da joj je bila češljana živicom, ali je Grima ipak pucketala takvom unutrašnjom snagom da samo što nisu iskre izletale iz nje. Dobro je što smo stigli na vreme, pomisli on. Ljudi bi trebalo da mi budu zahvalni.
<BR>&nbsp;&nbsp;&nbsp;&nbsp;&nbsp;"Šta ćemo sad?" upita ona.
<BR>&nbsp;&nbsp;&nbsp;&nbsp;&nbsp;"Ne znam", reče Masklin. "Stvar tvrdi da tamo, daleko, postoje svetovi na kojima su noumi. Mislim, samo noumi. A mogli bismo naći jedan svet samo za nas."
<BR>&nbsp;&nbsp;&nbsp;&nbsp;&nbsp;"Znaš", reče Grima, "mislim da bi noumi-radnjaši bili srećniji ako bi jednostavno ostali u Brodu. Zato oni njega toliko vole. Ovde im je kao u Radnji. Sve ono Izvan je izvan."
<BR>&nbsp;&nbsp;&nbsp;&nbsp;&nbsp;"Onda bi trebalo da se postaram da pamte kako postoji nešto Izvan. To je, kao, moje zaposlenje, valjda", reče Masklin. "A kad ih ipak iskrcamo negde, želim da se vratim. Ovim Brodom."
<BR>&nbsp;&nbsp;&nbsp;&nbsp;&nbsp;"Zašto? Šta će ovde biti?" upita Grima.
<BR>&nbsp;&nbsp;&nbsp;&nbsp;&nbsp;"Biće ljudi", reče Masklin. "Trebalo bi razgovarati s njima."
<BR>&nbsp;&nbsp;&nbsp;&nbsp;&nbsp;"Ha!"
<BR>&nbsp;&nbsp;&nbsp;&nbsp;&nbsp;"Oni zaista žele da veruju u... hoću reći, oni provode sve svoje vreme izmišljajući priče o nepostojećim stvarima. Misle da su sami na svetu. Mi nikada nismo ni pomišljali tako nešto. Oduvek smo znali da postoje ljudi. Ljudi su strašno usamljeni, ali toga nisu svesni." On mahnu rukom neodređeno. "Naprosto, mislim da se možemo lepo slagati s njima", dovrši on.
<BR>&nbsp;&nbsp;&nbsp;&nbsp;&nbsp;"Oni bi nas pretvorili u patuljke!"
<BR>&nbsp;&nbsp;&nbsp;&nbsp;&nbsp;"Ne ako se vratimo Brodom. Ako postoji išta što je čak i ljudima jasno, to je okolnost da ovaj brod uopšte nije patuljast."
<BR>&nbsp;&nbsp;&nbsp;&nbsp;&nbsp;Grima posegnu i dohvati ga za šaku.
<BR>&nbsp;&nbsp;&nbsp;&nbsp;&nbsp;"Dobro... ako je to ono što zaista želiš da radiš."
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Vratiću se i ja, s tobom."
<BR>&nbsp;&nbsp;&nbsp;&nbsp;&nbsp;Iza njih se začulo nešto. Gurder. Iguman je nosio neku vreću, okačenu oko vrata. Imao je onaj odlučni, iscrpljeni izgled nekoga ko je rešio da istera ono što je naumio, po svaku cenu.
<BR>&nbsp;&nbsp;&nbsp;&nbsp;&nbsp;"Hm. Dođoh ja da se oprostimo", reče.
<BR>&nbsp;&nbsp;&nbsp;&nbsp;&nbsp;"Kako to misliš?" upita Masklin.
<BR>&nbsp;&nbsp;&nbsp;&nbsp;&nbsp;"Čuo sam te. Rekao si da ćeš se vratiti, Brodom?"
<BR>&nbsp;&nbsp;&nbsp;&nbsp;&nbsp;"Hoću, ali..."
<BR>&nbsp;&nbsp;&nbsp;&nbsp;&nbsp;"Molim te, ne raspravljaj se." Gurder se osvrte. "Razmišljao sam o ovome od trenutka kad smo uzeli Brod. Zaista postoje drugi noumi, tamo negde. Neko treba da im javi da će se Brod vratiti. Ne možemo ih povesti sada, ali trebalo bi da neko nađe sve druge noume na svetu i da im pravu istinu zbori. Trebalo bi da to budem ja, zar ne? Moram biti od neke koristi."
<BR>&nbsp;&nbsp;&nbsp;&nbsp;&nbsp;"Sam-samcit?" upita Masklin.
<BR>&nbsp;&nbsp;&nbsp;&nbsp;&nbsp;Gurder poče preturati po vreći. "Ne, poneo sam i Stvar", reče on, vadeći crnu kocku.
<BR>&nbsp;&nbsp;&nbsp;&nbsp;&nbsp;"E..." poče Masklin.
<BR>&nbsp;&nbsp;&nbsp;&nbsp;&nbsp;"Ne brini", reče Stvar. "Prekopirao sam sebe u brodske kompjutere. Ja mogu biti i tamo i ovde u isto vreme."
<BR>&nbsp;&nbsp;&nbsp;&nbsp;&nbsp;"To je nešto što ja zaista želim da radim", reče Gurder bespomoćno.
<BR>&nbsp;&nbsp;&nbsp;&nbsp;&nbsp;Masklin razmotri mogućnost da se upusti u raspravu, a onda pomisli: zašto i čemu? Gurder će tako biti, po svoj prilici, srećniji. Istina je, sumnje nema, da Brod pripada svim noumima. Prema tome, Gurder je u pravu. Možda neko treba da pronalazi sve ostale, gde god ih po svetu ima, i da im govori istinu o noumstvu. Ne mogu se setiti ikog ko bi za taj posao bio bolje pripremljen nego Gurder. Ovo je veliki svet. Potreban je neko ko je spreman da zaista veruje.
<BR>&nbsp;&nbsp;&nbsp;&nbsp;&nbsp;"Želiš li da iko pođe s tobom?" upita on.
<BR>&nbsp;&nbsp;&nbsp;&nbsp;&nbsp;"Ne. Možda ću naći noume koji će biti voljni da mi pomognu." On se nagnu bliže. "Istinu da kažem", reče, "to jedva čekam."
<BR>&nbsp;&nbsp;&nbsp;&nbsp;&nbsp;"Hm. Da. Ali sveta ima mnogo, znaš", reče Masklin.
<BR>&nbsp;&nbsp;&nbsp;&nbsp;&nbsp;"Uzeo sam to u obzir. Razgovarao sam sa Pionom."
<BR>&nbsp;&nbsp;&nbsp;&nbsp;&nbsp;"Jesi? Pa... ako si siguran..."
<BR>&nbsp;&nbsp;&nbsp;&nbsp;&nbsp;"Jesam. Sigurniji nego što sam ikad u išta bio", reče Gurder. "A ja sam u životu bio poprilično siguran u mnoge stvari, kao što znaš."
<BR>&nbsp;&nbsp;&nbsp;&nbsp;&nbsp;"Onda bi trebalo da nađemo neko zgodno mesto da te spustimo."
<BR>&nbsp;&nbsp;&nbsp;&nbsp;&nbsp;"Tako je", reče Gurder. A onda pokuša da izgleda hrabar. "Neko mesto gde ima mnogo gusaka", reče.
<BR>
<BR>&nbsp;&nbsp;&nbsp;&nbsp;&nbsp;U smiraj dana ostavili su Gurdera pokraj nekog jezera. Rastanak je trajao kratko. Ljudi su stekli običaj da hrle ka svakom mestu gde bi se brod zadržao duže od nekoliko minuta.
<BR>&nbsp;&nbsp;&nbsp;&nbsp;&nbsp;Masklin ga je poslednji put video kao sitnu priliku koja stoji na obali i maše. Onda je postojalo samo jezero, koje se začas pretvorilo u zelenu tačku na predelu koji se i sam brzo smanjivao. Oko njih se odmotavao čitav jedan svet, sa jednim nevidljivim noumom u sredini.
<BR>&nbsp;&nbsp;&nbsp;&nbsp;&nbsp;Onda ni jezera višenije bilo.
<BR>&nbsp;&nbsp;&nbsp;&nbsp;&nbsp;Kontrolna dvorana bila je puna nouma koji su gledali kako se predeli ispod Broda odmotavaju u širinu, zbog njegovog uzletanja.
<BR>&nbsp;&nbsp;&nbsp;&nbsp;&nbsp;U to je zurila i Grima.
<BR>&nbsp;&nbsp;&nbsp;&nbsp;&nbsp;"Pojma nisam imala da ovo ovako izgleda", reče ona. "Ima ga toliko mnogo!"
<BR>&nbsp;&nbsp;&nbsp;&nbsp;&nbsp;"Prilično je veliko", reče Masklin.
<BR>&nbsp;&nbsp;&nbsp;&nbsp;&nbsp;"Noum bi pomislio da je jedan svet dovoljan za sve nas", reče Grima.
<BR>&nbsp;&nbsp;&nbsp;&nbsp;&nbsp;"Pa, ne znam", reče Masklin. "Možda ni za koga nije dovoljan samo jedan svet. Angalo, na koju ćemo stranu?"
<BR>&nbsp;&nbsp;&nbsp;&nbsp;&nbsp;Angalo protrlja ruke i povuče sve poluge redom do kraja, ka sebi.
<BR>&nbsp;&nbsp;&nbsp;&nbsp;&nbsp;"Ići ćemo gore", reče on zadovoljno, "sve do mesta gde više neće postojati 'dole'."
<BR>&nbsp;&nbsp;&nbsp;&nbsp;&nbsp;Brod se izvi u visine, ka zvezdama. Svet se ispod njega prestao širiti, zato što je došao do sopstvenih ivica; začas je postao crni disk ocrtan naspram Sunca.
<BR>&nbsp;&nbsp;&nbsp;&nbsp;&nbsp;Noumi i žabice gledali su dole, ka njemu.
<BR>&nbsp;&nbsp;&nbsp;&nbsp;&nbsp;A Sunce ga je obuhvatilo i sve njegove rubove obasulo svetlošću, tako da je prosipao zrake pravo u mrak i izgledao baš kao cvet.
</P></TD></TR></TABLE>
</CENTER>
</BODY>
</HTML>
