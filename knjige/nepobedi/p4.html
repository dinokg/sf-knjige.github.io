<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. PRVI
<P>&nbsp;&nbsp;&nbsp;&nbsp;&nbsp;Sklisko, tinjajuće crnilo okružavalo ga je sa svih strana. Gušio se. Očajničkim pokretima trudio se da strgne sa sebe neku vrstu nematerijalnih omotača, koji su ga obavijali, tonući sve dublje, s krikom koji mu beše zastao u nabreklom grlu uzalud je tražio oružje, bio je go, poslednji put je napregnuo sve snage da krikne. Zaglušujući zvuk trže ga iz sna. Rohan skoči s ležaja polupriseban, znajući samo to da ga okružava mrak u kome neprestano zvoni alarmni signal. To više nije bio košmar. Upalio je svetlost, navukao kombinezon i otrčao do lifta. Oko njega su se na svim spratovima gurali ljudi. Čuo se otegnut zvuk signala, crveni natpisi u z b u n a goreli su na zidovima. Utrčao je u komandnu kabinu. Obučen kao po danu, astrogator je stajao pred glavnim ekranom.
<BR>&nbsp;&nbsp;&nbsp;&nbsp;&nbsp;"Već sam opozvao uzbunu", reče mirno. "To je samo kiša, Rohane, ali pogledajte. Vrlo lep prizor."
<BR>&nbsp;&nbsp;&nbsp;&nbsp;&nbsp;Odista, ekran koji je pokazivao gornji deo noćnoga neba goreo je od bezbrojnih iskara pražnjenja. Kišne kapi, padajući s visine, padale su na nevidljivu zavesu polja sila, koje je zaklanjala 'Nepobedivog' poput ogromnog luka i, pretvarajući se u tren oka u mikroskopske vatrene eksplozije, obasjavale su ceo vidik treperavom svetlošću, sličnom stotinak puta pojačanoj polarnoj svetlosti.
<BR>&nbsp;&nbsp;&nbsp;&nbsp;&nbsp;"Trebalo bi bolje programirati automate..." reče Rohan slabim glasom, već sasvim budan. Izgubio je volju za spavanjem. "Moraću da kažem Terneru da ne uključuje anihilaciju. Inače će nas šačica peska koju vetar nanese dizati iz sna usred noći..."
<BR>&nbsp;&nbsp;&nbsp;&nbsp;&nbsp;"Recimo da je ovo bila probna uzbuna. Neka vrsta manevra", odgovori astrogator, koji je izgleda bio u neočekivano dobrom raspoloženju. "Sada je četiri. Možete se vratiti u svoju kabinu, Rohane."
<BR>&nbsp;&nbsp;&nbsp;&nbsp;&nbsp;"Pravo da vam kažem, nemam volje. A jeste li vi?..."
<BR>&nbsp;&nbsp;&nbsp;&nbsp;&nbsp;"Spavao sam. Meni je dovoljno četiri časa. Nakon šesnaest godina praznine ritam sna i bdenja nema u čoveku ničeg više zajedničkog sa starim zemaljskim navikama. Razmišljao sam, Rohane, o maksimalnom obezbeđenju istraživačkih ekipa. Neće biti jednostavno - vući svuda energobote i razvijati zavese sila. Šta vi mislite?"
<BR>&nbsp;&nbsp;&nbsp;&nbsp;&nbsp;"Mogli bi ljudima da se daju individualni emitori. Ali to takođe neće rešiti sve. Čovek u mehuru sila ne može ničeg da se dotakne... znate kako to izgleda. A ako se previše suzi zračenje energetskog mehura, može čak i sam čovek da se oprlji. Video sam takve slučajeve."
<BR>&nbsp;&nbsp;&nbsp;&nbsp;&nbsp;"Mislio sam čak i o tome da nikog ne puštam na kopno i da sve radimo pomoću robota, teledirigovanim sistemom", priznade astrogator. "Ali to je dobro za nekoliko časova, za dan recimo, a meni se čini da ćemo ovde ostati duže..."
<BR>&nbsp;&nbsp;&nbsp;&nbsp;&nbsp;"Pa šta nameravate da učinite?"
<BR>&nbsp;&nbsp;&nbsp;&nbsp;&nbsp;"Svaka grupa će imati polaznu bazu zaštićenu poljem sila, ali pojedini istraživači će morati da dobiju izvesnu slobodu kretanja. Inače ćemo se tako dobro obezbediti protiv nesrećnih slučajeva, da ništa nećemo postići. Neophodan je uslov da svaki čovek koji radi van zaštitnog polja ima iza sebe zaštićenog čoveka koji pazi na njegove pokrete. Ne gubiti se ispred očiju - to je prvi princip na Regis III."
<BR>&nbsp;&nbsp;&nbsp;&nbsp;&nbsp;"Gde ste mene rasporedili?"
<BR>&nbsp;&nbsp;&nbsp;&nbsp;&nbsp;"Hteli biste da radite na 'Kondoru'? Vidim da ne biste hteli. Dobro. Ostaje grad ili pustinja. Možete da birate."
<BR>&nbsp;&nbsp;&nbsp;&nbsp;&nbsp;"Biram grad, gospodine astrogatore. Stalno mi se čini da je tamo skrivena tajna..."
<BR>&nbsp;&nbsp;&nbsp;&nbsp;&nbsp;"Može biti. Onda sutra, u stvari danas, jer već sviće, uzimate svoju jučerašnju ekipu. Dodaću vam još dva arktana. Vredelo bi takođe da uzmete nešto ručnih lasera, jer mi se sve čini da 'ono' dejstvuje s nevelike udaljenosti..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Kad bih i sam znao. Aha. I kuhinju uzmite, tako da budete potpuno nezavisni od nas i u slučaju potrebe da možete da radite bez stalne materijalne zavisnosti od broda..."
<BR>
<BR>&nbsp;&nbsp;&nbsp;&nbsp;&nbsp;Crveno sunce, koje gotovo nije grejalo, prevalilo se preko nebosklona. Senke grotesknih građevina izdužavale su se i spajale. Pokretne dine između metalnih piramida vetar je stalno prebacivao na druga mesta. Rohan je sedeo na teškom transporteru i kroz dogled posmatrao Graleva i Čena, koji su se van dometa polja sila motali u podnožju crnkastog 'pčelinjeg sata'. Pojas na kojem je visio ručni svetlosni bacač sekao mu je vrat. Odmakao ga je unatrag koliko se dalo, ne ispuštajući iz vida dvojicu ljudi pred sobom. Plazmatična lampa za lemljenje u Čenovim rukama svetlela je kao sitan, ali zaslepljujuće jak brilijant. Iznutra iz kola do Rohana stiže ritmično ponavljani pozivni signal, ali on ni za trenutak ne okrenu glavu. Čuo je kako šofer odgovara bazi.
<BR>&nbsp;&nbsp;&nbsp;&nbsp;&nbsp;"Gospodine navigatore! Naređenje od komandanta! Moramo odmah natrag!" viknu uzbudeno Jarg, pomolivši glavu kroz otvor kabine.
<BR>&nbsp;&nbsp;&nbsp;&nbsp;&nbsp;"Natrag? Zašto?"
<BR>&nbsp;&nbsp;&nbsp;&nbsp;&nbsp;"Ne znam. Ponavljaju signal za neodložno vraćanje i četiri puta EV."
<BR>&nbsp;&nbsp;&nbsp;&nbsp;&nbsp;"EV?! Oh, kako su mi kosti utrnule! To znači da moramo da požurimo. Daj mi ovamo mikrofon i izvuci flerove."
<BR>&nbsp;&nbsp;&nbsp;&nbsp;&nbsp;Nakon deset minuta svi ljudi koji su radili napolju, van zaštitnog polja, bili su u kolima. Rohan je poveo svoju neveliku kolonu maksimalnom brzinom koju je dopuštao brežuljkast teren. Blank, koji je sada pored njega bio na dužnosti veziste, naglo mu pruži slušalice. Rohan siđe unutra, u metalni smeštaj, koji je mirisao na zagrejanu plastiku i u vazdušnoj struji koja je dolazila iz ventilatora i mrsila mu kosu, slušao je izmenu signala između Galagerove grupe, koja je radila u pustinji, i 'Nepobedivog'. Kao da se spremala oluja. Već od ranog jutra barometri su pokazivali nizak pritisak, ali tek sada su se iza linije horizonta pojavili oblaci olovne boje. Nebo je iznad njih bilo čisto. Nisu se mogli požaliti na nedostatak atmosferskih smetnji - u slušalicama je pucketalo tako da su vezu održavali samo Morzeovim znacima. Rohan je hvatao grupe ugovorenih signala. Uključio se u ovo osluškivanje previše kasno, te nije mogao da razabere o čemu je reč. Shvatio je samo da se Galagerova grupa takođe vraća u bazu najvećom brzinom, a na brodu je proglašeno pripravno stanje i pozvani su na svoja mesta svi lekari.
<BR>&nbsp;&nbsp;&nbsp;&nbsp;&nbsp;"Lekari u pripravnom stanju", reče Balminu i Gralevu koji su ga gledali sa iščekivanjem. "Neka nesreća. Ali sigurno ništa veliko. Možda je došlo do odronjavanja, moglo je nekog da zatrpa..."
<BR>&nbsp;&nbsp;&nbsp;&nbsp;&nbsp;Govorio je tako pošto se znalo da su Galagerovi ljudi imali zadatak da pristupe geološkim iskopavanjima na mestu koje je odabrano prilikom prethodnog izviđanja. Doduše, on sam nije verovao da se dogodio samo običan nesrećan slučaj na poslu. Od baze ih je delilo jedva šest kilometara, ali prethodna grupa je očevidno povučena mnogo ranije, jer su, u trenutku kada su ugledali tamnu, uspravnu konturu 'Nepobedivog', prelazili preko sasvim svežih tragova gusenica, a pri ovakvom vetru tragovi nisu ostajali vidljivi ni pola časa.
<BR>&nbsp;&nbsp;&nbsp;&nbsp;&nbsp;Približili su se granci unutrašnjeg polja i počeli da šalju signale da im se otvori prolaz. Čudnovato dugo su morali da čekaju, dok im najzad ne odgovoriše na poziv. Najzad se zapališe ugovorena plava svetla, i oni se uvezoše u prostor unutrašnjeg perimetra. Tu je već bila grupa s 'Kondora'. Znači, to su nju propustili pre Rohanove grupe, a ne Galagerove geologe. Guseničari su stajali jedni pored svoznice, drugi su stajali na prilaznom putu i ometali vožnju drugima, vladao je nered. Ijudi su trčali, upadajući do kolena u pesak, automati su sijali upaljenim svetiljkama.
<BR>&nbsp;&nbsp;&nbsp;&nbsp;&nbsp;Već se spuštao mrak. Za trenutak Rohan nije mogao da se snađe u tom haosu. Odjednom na visini planu stub zaslepljujuće beline. Veliki reflektor učinio je raketu nalik na morski svetionik. Daleko u pustinji Rohan opazi svetla kolone, koja su išla čas naviše, čas naniže, kao da se odista približavala kakva pomorska eskadra. Ponovo blesnuše svetla otvorenog polja sila. Mašine još nisu stale, a Galagerovi ljudi su već skakali iz njih u pesak, od svoznice je stizao na točkovima drugi reflektor, kroz špalir mašina zbijenih i odgurnutih na jednu i drugu stranu išla je grupa ljudi, okružavajući nosila na kojima je neko ležao.
<BR>&nbsp;&nbsp;&nbsp;&nbsp;&nbsp;Rohan odgurnu ljude koji su stajali pred njim i zapanji se. U prvi mah je bio pomislio da se doista dogodio nesrećan slučaj, ali čovek na nosilima je imao vezane ruke i noge.
<BR>&nbsp;&nbsp;&nbsp;&nbsp;&nbsp;Trzajući se celim telom da su prosto škripali konopci kojima je bio vezan, ispuštao je kroz široko otvorena usta skičeći, užasan glas. Grupa je već prošla, idući za kolotečinama reflektora koji ju je predvodio, a do Rohana, koji je stajao u mraku, još je dopiralo to neljudsko skičanje, različito od svega što je ikad čuo. Bela svetlosna mrlja s ljudskim figurama koje su se kretale u njoj smanjila se, dižući se uz svoznicu, i nestala u široko razjapljenom ulazu tovarnog otvora. Rohan poče da raspituje šta se desilo, ali oko njega su bili samo ljudi iz 'Kondorove' ekipe koji nisu znali ništa, kao ni on.
<BR>&nbsp;&nbsp;&nbsp;&nbsp;&nbsp;Prođe prilično vremena dok se nije dovoljno sabrao i zaveo kakav-takav red. Zaustavljeni niz mašina, krenuo je grmeći motorima, nad liftom se zapališe svetla, grupa ljudi oko lifta se osetno smanji, i Rohan se pope gore kao jedan od poslednjih, s teško natovarenim arktanima, čija mu je mirnoća sada izgledala kao naročito perfidna podrugljivost. U raketi se čulo otegnuto zvonjenje informatora i unutrašnjih telefona, na zidovima su još bila upaljena slova - alarmni poziv lekarima da se jave na posao, ali i ta se slova ubrzo ugasiše i gužva poče donekle da se smanjuje. Deo posade spuštao se dole u trpezariju, čuo se razgovor u hodniku, koji je odzvanjao od ljudskih koraka, jedan zakasneli arktan je stupao, teškim koracima, u pravcu odeljenja za robote, najzad se svi raziđoše, a Rohan je ostao, kao obezvlađen, kao da je izgubio nadu da će ikad shvatiti ovo što se dogodilo, kao da je već bio ubeđen da nikakvog objašnjenja ne može da bude niti će ga biti.
<BR>&nbsp;&nbsp;&nbsp;&nbsp;&nbsp;"Rohane!"
<BR>&nbsp;&nbsp;&nbsp;&nbsp;&nbsp;Pred njim je stajao Garb. Taj uzvik ga otrezni. Strese se.
<BR>&nbsp;&nbsp;&nbsp;&nbsp;&nbsp;"To ste vi?... Doktore... videli ste? Ko je to bio?"
<BR>&nbsp;&nbsp;&nbsp;&nbsp;&nbsp;"Kertelen."
<BR>&nbsp;&nbsp;&nbsp;&nbsp;&nbsp;"Šta?! Nemoguće..."
<BR>&nbsp;&nbsp;&nbsp;&nbsp;&nbsp;"Video sam ga gotovo do samog kraja..."
<BR>&nbsp;&nbsp;&nbsp;&nbsp;&nbsp;"Do kakvog kraja?"
<BR>&nbsp;&nbsp;&nbsp;&nbsp;&nbsp;"Bio sam s njim", reče Garb, neprirodno mirnim glasom. Rohan zapazi u njegovim naočarima svetlucanje sijalica iz hodnika.
<BR>&nbsp;&nbsp;&nbsp;&nbsp;&nbsp;"Grupa za istraživanje pustinje..." promuca.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I šta mu se desilo?"
<BR>&nbsp;&nbsp;&nbsp;&nbsp;&nbsp;"Galager je to mesto označio na osnovu seizmičkih sondiranja... zapali smo u lavirint malih, krivudavih hodnika", govorio je polako Garb, kao da nije ni govorio Rahanu, nego kao da je i sam nastojao da se tačno priseti kako su tekli događaji. "Tamo stoje meke omanje stene organskog porekla, pokrivene vodom, puno pećina, špilja, morali smo guseničare da ostavimo gore... Išli smo držeći se jedan uz drugog, bilo nas je jedanaest. Ferometri su pokazivali prisustvo veće količine železa; tražili smo ga. Kertelen je mislio da mora da su negde sakrivene nekakve mašine..."
<BR>&nbsp;&nbsp;&nbsp;&nbsp;&nbsp;"Da, meni je takođe govorio nešto o tome... i onda?"
<BR>&nbsp;&nbsp;&nbsp;&nbsp;&nbsp;"U jednoj od pećina, sasvim plitko, ispod mulja - tamo postoje čak i stalaktiti i stalagmiti - našao je neku vrstu automata."
<BR>&nbsp;&nbsp;&nbsp;&nbsp;&nbsp;"Odista?"
<BR>&nbsp;&nbsp;&nbsp;&nbsp;&nbsp;"Ne, nije ono što vi mislite. Potpuna trulež, izjedena čak ne ni rđom, to je neka smeša koja ne rđa, nego korodirana, poluizgorela, prosto ostaci."
<BR>&nbsp;&nbsp;&nbsp;&nbsp;&nbsp;"Ali možda drugi..."
<BR>&nbsp;&nbsp;&nbsp;&nbsp;&nbsp;"Ali taj automat je star najmanje trista hiljada godina..."
<BR>&nbsp;&nbsp;&nbsp;&nbsp;&nbsp;"Otkud možete da znate?"
<BR>&nbsp;&nbsp;&nbsp;&nbsp;&nbsp;"Zato što se na površini taložio krečnjak, postepeno, kako se isparavala voda koja je kapala sa stalaktita na svodu. Galager je lično vršio procenjivačka merenja, prema tempu isparavanja, stvaranja taloga i njegove debljine. Trista hiljada godina je najskromniji proračun... Uostalom, taj automat u stvari liči, znate li na šta? Na one ruševine!"
<BR>&nbsp;&nbsp;&nbsp;&nbsp;&nbsp;"Znači, to nije nikakav automat..."
<BR>&nbsp;&nbsp;&nbsp;&nbsp;&nbsp;"Ne, mora da se kretao, ali ne na dve noge. I ne kao rak. Uostalom, nismo imali vremena da ispitamo, jer odmah zatim..."
<BR>&nbsp;&nbsp;&nbsp;&nbsp;&nbsp;"Šta se desilo?"
<BR>&nbsp;&nbsp;&nbsp;&nbsp;&nbsp;"Svaki čas sam prebrojavao ljude. Bio sam zaštićen, i morao sam da pazim na njih, razumete... ali svi su bili s navučenim maskama, znate kako to izgleda, svi su nalik jedan na drugog, a kombinezoni takođe nisu bili u boji, jer su bili uprljani glinom. U jedan mah nestade mi jedan čovek. Pozvah sve i počesmo da tražimo. Kertelen se mnogo radovao zbog tog svog pronalaska i buškao je dalje... Mislio sam da se prosto udubio u neki od krakova klisure... Tamo ima mnogo uličica, ali sve su kratke, plitke, savršeno osvetljene... Odjednom on iziđe pred nas iza zavijutka, i već u takvom stanju. Nigren je bio s nama, mislio je da je to toplotni udar..."
<BR>&nbsp;&nbsp;&nbsp;&nbsp;&nbsp;"I šta je, u stvari, s njim?"
<BR>&nbsp;&nbsp;&nbsp;&nbsp;&nbsp;"Izgubio je svest. Iako, u stvari, nije. Može da hoda, da se kreće, jedino što s njim ne može da se uspostavi kontakt. Sem toga izgubio je sposobnost govora. Čuli ste njegov glas?"
<BR>&nbsp;&nbsp;&nbsp;&nbsp;&nbsp;"Čuo sam."
<BR>&nbsp;&nbsp;&nbsp;&nbsp;&nbsp;"Sad kao da se malo umorio. Ranije je bilo još gore. Nije prepoznavao nikoga od nas. U prvi mah to je bilo najgore. Kertelene, gde si, povikao sam, a on prolazi pored mene, kao da je ogluveo, prođe između nas, ali takvim korakom, na takav način da svima trnci prođoše kroz kožu. Potpuno drugi čovek. Ne reaguje na pozive, te moradosmo da jurimo za njim. Šta se tamo događalo! Rečju, morali smo ga vezati, inače ga ne bismo doveli natrag."
<BR>&nbsp;&nbsp;&nbsp;&nbsp;&nbsp;"Šta kažu lekari?"
<BR>&nbsp;&nbsp;&nbsp;&nbsp;&nbsp;"Kao obično, govore latinski, ali sem toga ne znaju ništa. Nigren i Saks su kod komandanta, možeš tamo da raspitaš..."
<BR>&nbsp;&nbsp;&nbsp;&nbsp;&nbsp;Garb ode teškim korakom, držeći glavu malo nakrivljenu, na svoj način. Rohan uđe u lift i poveze se gore, u komandnu kabinu. Bila je prazna, ali u prolazu pored kartografske kabine začu kroz odškrinuta vrata Saksov glas. Uđe unutra.
<BR>&nbsp;&nbsp;&nbsp;&nbsp;&nbsp;"Kao da je potpuno izgubio pamćenje. Tako to izgleda", govorio je neurofiziolog. Stajao je leđima okrenut Rohanu, gledajući rendgenski snimak koji je držao u rukama. Za stolom je sedeo, nad otvorenom brodskom knjigom, astrogator, s rukom dignutom i oslonjenom na regale, nabijene svitcima sa zvezdanim mapama. Ćutke je slušao Saksa, koji je polako vraćao snimak u koverat.
<BR>&nbsp;&nbsp;&nbsp;&nbsp;&nbsp;"Amnezija. Ali izuzetna. Izgubio je ne samo pamćenje o tome ko je, nego i govor, i sposobnost pisanja, čitanja; u stvari, to čak i nije amnezija, nego potpun raspad, uništenje ličnosti. Nije od nje ostalo ništa, sem najprimitivnijih refleksa. Može da hoda i da jede, ali samo ako mu se jelo stavlja u usta. Hvata, ali..."
<BR>&nbsp;&nbsp;&nbsp;&nbsp;&nbsp;"Čuje i vidi?"
<BR>&nbsp;&nbsp;&nbsp;&nbsp;&nbsp;"Da. Sigurno. Ali ne razume ono što vidi. Ne razlikuje ljude od predmeta."
<BR>&nbsp;&nbsp;&nbsp;&nbsp;&nbsp;"Refleksi?"
<BR>&nbsp;&nbsp;&nbsp;&nbsp;&nbsp;"Normalni. To je stvar centralna."
<BR>&nbsp;&nbsp;&nbsp;&nbsp;&nbsp;"Centralna?"
<BR>&nbsp;&nbsp;&nbsp;&nbsp;&nbsp;"Da. Pitanje mozga. Kao da je odjednom nastupilo potpuno brisanje svih tragova pamćenja."
<BR>&nbsp;&nbsp;&nbsp;&nbsp;&nbsp;"Znači, onaj čovek s 'Kondora'..."
<BR>&nbsp;&nbsp;&nbsp;&nbsp;&nbsp;"Da. Sada sam ubeđen u to. Bilo je isto što i ovo."
<BR>&nbsp;&nbsp;&nbsp;&nbsp;&nbsp;"Video sam jednom tako nešto..." sasvim tiho, gotovo šapatom reče astrogator. Gledao je Rohana, ali nije obraćao na njega pažnju. "To je bilo u prostoru..."
<BR>&nbsp;&nbsp;&nbsp;&nbsp;&nbsp;"Ah, znam! I kako mi nije pre palo na pamet!" uzbuđeno ga prekide neurofiziolog. "Amnezija nakon magnetnog udara, je li tako?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Nikad nisam video takav slučaj. Poznat mi je samo iz teorije. To se desilo odavno, kada se velikom brzinom prolazilo kraj jaka magnetna polja?"
<BR>&nbsp;&nbsp;&nbsp;&nbsp;&nbsp;"Da. To znači - u posebnim uslovima. Nije toliko važna sama jačina polja, koliko njegov gradijent i naglost promene koja nastupa. Ako u prostranstvu postoje veliki gradijenti, a dešavaju se skokovito - satovi ih otkrivaju na razdaljini. Ranije ih nije bilo..."
<BR>&nbsp;&nbsp;&nbsp;&nbsp;&nbsp;"Istina..." ponavljao je lekar. "Istina... Amerhaten je pravio takve oglede na majmunima i mačkama. Izlagao ih je delovanju ogromnih magnetnih polja, i gubili su pamćenje..."
<BR>&nbsp;&nbsp;&nbsp;&nbsp;&nbsp;"Da, a to ima nečeg zajedničkog s električnim šokovima u mozgu..."
<BR>&nbsp;&nbsp;&nbsp;&nbsp;&nbsp;"Ali u ovom slučaju", glasno je razmišljao Saks, "sem Garbovog izveštaja imamo i izjave svih njegovih ljudi. Snažno magnetno polje... pa to bi morale da budu valjda stotine i hiljade gausa?"
<BR>&nbsp;&nbsp;&nbsp;&nbsp;&nbsp;"Stotine i hiljade nisu dovoljne. Moraju da budu milioni", suho reče astragator. Tek sada se njegov pogled zaustavi na Rohanu.
<BR>&nbsp;&nbsp;&nbsp;&nbsp;&nbsp;"Uđite i zatvorite vrata."
<BR>&nbsp;&nbsp;&nbsp;&nbsp;&nbsp;"Milioni?! A zar aparati na brodu ne bi otkrili takvo polje?"
<BR>&nbsp;&nbsp;&nbsp;&nbsp;&nbsp;"Utoliko, ukoliko", odgovori Horpah. "Kada bi bilo koncentrisano na veoma malom prostoru - kada bi imalo, recimo, radijus kao ovaj globus - i kada bi bilo spolja ekranizovano?..."
<BR>&nbsp;&nbsp;&nbsp;&nbsp;&nbsp;"Jednom rečju, kada bi Kertelen stavio glavu između polova gigantskog elektromagneta...?"
<BR>&nbsp;&nbsp;&nbsp;&nbsp;&nbsp;"I to je malo. Polje mora da osciluje određenom učestalošću."
<BR>&nbsp;&nbsp;&nbsp;&nbsp;&nbsp;"Ali tamo nije postojao nikakav magnet, niti ikakva mašina, sem onih zarđalih ostataka - ništa, samo uvale koje je izlokala voda, šljunak i pesak..."
<BR>&nbsp;&nbsp;&nbsp;&nbsp;&nbsp;"I pećine", dobaci neko, kao uzgred, "Horpah."
<BR>&nbsp;&nbsp;&nbsp;&nbsp;&nbsp;"I pećine... a mislite da ga je neko uvukao u takvu pećinu u kojoj postoji magnet - ne, pa to je..."
<BR>&nbsp;&nbsp;&nbsp;&nbsp;&nbsp;"A kako vi to objašnjavate?" upita komandant, kao obezvoljen i umoran od tog razgovora. Lekar je ćutao.
<BR>&nbsp;&nbsp;&nbsp;&nbsp;&nbsp;U tri i četrdeset noću sve palube 'Nepobedivog' ispuni otegnut zvuk alarmnih signala. Ljudi su skakali s ležajeva psujući sve živo i oblačeći se u trku jurili svako na svoj položaj. Rohan se našao u komandnoj kabini pet minuta posle prvog udara zvona. Astrogator još ne beše stigao. Priskočio je ekranu. Crnu noć razjasnili su rojevi belih bleštaja. Izgledalo je kao da roj meteora, koji izlaze iz jednoga radijanta, napada raketu. Rohan pogleda na kontrolne satove polja. Automate je programirao sam, i prema tome nisu mogli reagovati na kišu ili peščanu oluju. Iz pustinje utonule u mrak doletalo je nešto i rasprskavalo se u vatrenim brojanicama, pražnjenje je nastupalo na površini polja i zagonetni hici, odskačući već u plamenu, padali su u paraboličnim linijama, koje su polako gubile svetlosnu jačinu ili su se slivale duž obline energetske zavese. Vrhovi peščanih dina na mahove su se pojavljivali obasjani i ponovo nestajali, satovi su lenjo podrhtavali - efektivna snaga, koju je skup Dirakovih bacača upotrebljavao da bi uništio zagonetno bombardovanje, bila je relativno nevelika. Začuvši iza sebe komandantove korake, Rohan, pogleda na skupinu spektroskopskih aparata.
<BR>&nbsp;&nbsp;&nbsp;&nbsp;&nbsp;"Nikal, železo, mangan, beril, titan", pročita na jasno osvetljenoj ploči astrogator, stojeći pored njega. "Mnogo bih dao kada bih mogao da vidim šta je to u stvari."
<BR>&nbsp;&nbsp;&nbsp;&nbsp;&nbsp;"Kiša metalnih čestica", reče polako Rohan. "Sudeći po pražnjenjima, njihove dimenzije mora da su male..."
<BR>&nbsp;&nbsp;&nbsp;&nbsp;&nbsp;"Rado bih da ih vidim izbliza..." promrmlja komandant. "Šta mislite, da rizikujemo?"
<BR>&nbsp;&nbsp;&nbsp;&nbsp;&nbsp;"Da isključimo polje?"
<BR>&nbsp;&nbsp;&nbsp;&nbsp;&nbsp;"Da. Za delić sekunda. Mali deo pao bi u dubinu perimetra, a ostalo bismo odbili, uključivši ponovo energetsko polje..."
<BR>&nbsp;&nbsp;&nbsp;&nbsp;&nbsp;Rohan ne odgovori odmah.
<BR>&nbsp;&nbsp;&nbsp;&nbsp;&nbsp;"Pa šta, moglo bi", reče najzad kolebljivo. Ali pre nego što komandant priđe komandnom pultu, svetleći mravinjak se ugasi isto onako naglo kao što se pojavio - i zavlada mrak kakav poznaju samo one planete koje nemaju svoga meseca, planete koje kruže daleko od centralnih sazvežda Galaksije.
<BR>&nbsp;&nbsp;&nbsp;&nbsp;&nbsp;"Nije nam uspeo lov", promrmlja Horpah. S rukom na glavnom isključivaču stajao je dosta dugo, dok najzad ne klimnu lako glavom Rohanu, izlazeći. Otegnut zvuk signala koji su opozivali uzbunu ispunjavao je sve spratove. Rohan uzdahnu, još jednom pogleda na ekrane pune mraka i pođe na spavanje.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
