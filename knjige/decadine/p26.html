<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Vaseljena je upravo tamo; to je jedini način na koji Fedajkin može da je posmatra i da ostane godpodar svojih čula. Vaseljena niti preti niti obećava. Ona sadrži stvari koje su izvan naše vlasti: pad meteora, erupciju začinskog mehura, starenje i umiranje. To su stvarnosti ove vaseljene koje se moraju sagledati bez obzira na to šta vi osećali prema njima. Takve stvarnosti ne možete izbeći rečima. One će vas se dokopati na svoj nem način i tada, tada ćete razumeti šta se misli pod 'život i smrt'. Razumevši ovo bićete ispunjeni radošću.
<BR>
<BR>&nbsp;&nbsp;&nbsp;&nbsp;&nbsp;Muad'Dib svojim Fedajkinima
<BR>
<BR>&nbsp;&nbsp;&nbsp;&nbsp;&nbsp;"I to su stvari koje smo pokrenuli", reče Vensicija. "Te stvari su urađene za tvoje dobro."
<BR>&nbsp;&nbsp;&nbsp;&nbsp;&nbsp;Farad'n je ostao nepokretan, sedeći preko puta svoje majke u njenoj jutarnjoj sobi. Sunčeva zlatasta svetlost dopirala mu je iza leđa bacajući njegovu senku na pod prekriven belim tepihom. Svetlost koja se odbijala od zida iza njegove majke ocrtavala je sjajan krug oko njene kose. Nosila je uobičajenu belu odeždu opervaženu zlatom - spomen na kraljevske dane. Njeno srcasto lice izgledalo je staloženo, ali je on znao da ona motri svaki njegov pokret. Osetio je prazninu u stomaku iako je upravo došao sa doručka.
<BR>&nbsp;&nbsp;&nbsp;&nbsp;&nbsp;"Ne odobravaš?" upita Vensicia.
<BR>&nbsp;&nbsp;&nbsp;&nbsp;&nbsp;"Šta ima tu da se odobri?" upita on.
<BR>&nbsp;&nbsp;&nbsp;&nbsp;&nbsp;"Pa... što smo sve do sada krili to od tebe?"
<BR>&nbsp;&nbsp;&nbsp;&nbsp;&nbsp;"Ah, to." Proučavao je majku, pokušavajući da razmišlja o složenosti svog položaja u ovom slučaju. No njegova misao se vrzmala samo oko onoga što je nedavno opazio, da je Tiekanik više ne zove 'Moja Princeza'. Kako ju je onda zvao? Kraljica majka?
<BR>&nbsp;&nbsp;&nbsp;&nbsp;&nbsp;Otkud mi ovo osećanje gubitka? pitao se u čuđenju. Šta to gubim? Odgovor je bio očigledan: gubio je svoje bezbrižne dane, vreme za ona umna traganja koja su ga toliko privlačila. Ako zavera koju mu je majka izložila omane, ta zadovoljstva će biti zauvek izgubljena. Nove odgovornosti bi zaposele njegovu pažnju. Otkrio je da ga ovo duboko vređa. Kako su se usudili da tako slobodno raspolažu njegovim vremenom? A nisu čak ni zatražili njegovo mišljenje!
<BR>&nbsp;&nbsp;&nbsp;&nbsp;&nbsp;"Na videlo s tim", reče njegova majka. "Nešto nije u redu."
<BR>&nbsp;&nbsp;&nbsp;&nbsp;&nbsp;"Šta ako ovaj plan propadne?" upitao je, izrekavši prvu stvar koja mu je pala na pamet.
<BR>&nbsp;&nbsp;&nbsp;&nbsp;&nbsp;"Kako može da propadne?"
<BR>&nbsp;&nbsp;&nbsp;&nbsp;&nbsp;"Ne znam... Svaki plan može da propadne. Kakva je uloga Ajdaha u svemu ovom?"
<BR>&nbsp;&nbsp;&nbsp;&nbsp;&nbsp;"Ajdaho? Zašto te zanima... Oh, da - onaj mistični druškan koga je Tiek doveo ovamo ne posavetovavši se sa mnom. To mu je bila greška. Taj mističar je govorio o Ajdahu, zar ne?"
<BR>&nbsp;&nbsp;&nbsp;&nbsp;&nbsp;Bila je to nezgrapna laž sa njene strane i Farad'n uhvati sebe kako začuđeno zuri u svoju majku. Znala je za Propovednika od početka!
<BR>&nbsp;&nbsp;&nbsp;&nbsp;&nbsp;"To je stoga što nikada nisam video nijednog golu", reče on.
<BR>&nbsp;&nbsp;&nbsp;&nbsp;&nbsp;Prihvatila je ovo i rekla: "Čuvamo Ajdaha za nešto važno."
<BR>&nbsp;&nbsp;&nbsp;&nbsp;&nbsp;Farad'n se ćutke ujeo za gornju usnu.
<BR>&nbsp;&nbsp;&nbsp;&nbsp;&nbsp;Vensicija zateče sebe kako misli na njegovog pokojnog oca. Dalak je umeo da bude ovakav s vremena na vreme, veoma povučen u sebe i zamršen, teško čitljiv. Dalak je, setila se, bio u srodstvu sa Grofom Hazimirom Fenringom a i u jednom i u drugom postojalo je nešto od dendija i fanatika u isto vreme. Da li će i Farad'n slediti istu stazu? Počinjala je da se kaje što je naterala Tieka da mladića uvede u arakensku religiju. Ko je znao na šta je to moglo da iziđe?
<BR>&nbsp;&nbsp;&nbsp;&nbsp;&nbsp;"Kako te Tiek sada zove?" upita Farad'n.
<BR>&nbsp;&nbsp;&nbsp;&nbsp;&nbsp;"U čemu je stvar?" Bila je zapanjena ovim obrtom.
<BR>&nbsp;&nbsp;&nbsp;&nbsp;&nbsp;"Primetio sam da te više ne zove 'Moja Princeza'."
<BR>&nbsp;&nbsp;&nbsp;&nbsp;&nbsp;Kako je samo pomnjiv, pomisli ona, čudeći se što ju je ovo ispunilo nemirom. Da li pomišlja da sam uzela Tieka za ljubavnika? Besmislica, to ni u kom slučaju ne bi imalo značaja. Otkud onda ovo pitanje?
<BR>&nbsp;&nbsp;&nbsp;&nbsp;&nbsp;"Zove me 'Moja Gospa'", reče ona.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što je takav običaj u svim Velikim Kućama."
<BR>&nbsp;&nbsp;&nbsp;&nbsp;&nbsp;Uključujući tu i Atreide, pade mu na pamet.
<BR>&nbsp;&nbsp;&nbsp;&nbsp;&nbsp;"Manje nagoveštavaj u slučaju da neko prisluškuje", objasnila je. "Moglo bi da se pomisli da smo odustali od naših zakonitih težnji."
<BR>&nbsp;&nbsp;&nbsp;&nbsp;&nbsp;"Ko bi bio toliko glup?" upitao je.
<BR>&nbsp;&nbsp;&nbsp;&nbsp;&nbsp;Napućila je usne i rešila da se ne kači oko ovoga. U pitanju je bila malenkost, ali velike borbe bile su sazdane od mnoštva malenkosti.
<BR>&nbsp;&nbsp;&nbsp;&nbsp;&nbsp;"Gospa Džesika nije trebalo da napušta Kaladan", reče on.
<BR>&nbsp;&nbsp;&nbsp;&nbsp;&nbsp;Naglo je trgla glavu. Šta je sad ovo? Njegov um je leteo tamo-amo kao pomahnitao! Ona reče: "Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Nije trebalo da se vraća na Arakis", reče on. "To je pogrešna strategija. Da se čovek začudi. Bilo bi mnogo bolje da je udesila da je njeni unuci posete na Kaladanu."
<BR>&nbsp;&nbsp;&nbsp;&nbsp;&nbsp;U pravu je, pomislila je poražena činjenicom da joj to nikada nije palo na pamet. Tiek bi odmah morao to da ispita. Ponovo je zavrtela glavom. Ne! Šta je to Farad'n pričao? Morao je znati da Sveštenstvo nikada ne bi izložilo oboje blizanaca opasnosti putovanja svemirom.
<BR>&nbsp;&nbsp;&nbsp;&nbsp;&nbsp;Rekla mu je to.
<BR>&nbsp;&nbsp;&nbsp;&nbsp;&nbsp;"Je li u pitanju Sveštenstvo ili Gospa Alija?" zapitao je zapažajući da su se njene misli stekle tamo gde je on želeo. Otkrio je da ga uveseljava ovo novo pridavanje značaja njegovoj ličnosti, ove igre uma upotrebljive u političkom spletkarenju. Prošlo je mnogo vremena otkada ga je um njegove majke poslednji put zainteresovao. Bilo je isuviše lako izići s njom na kraj.
<BR>&nbsp;&nbsp;&nbsp;&nbsp;&nbsp;"Misliš li da Alija želi svu vlast za sebe?" upitala je Vensicija.
<BR>&nbsp;&nbsp;&nbsp;&nbsp;&nbsp;Odvratio je pogled sa nje. Naravno da je Alija želela vlast za sebe! Svi izveštaji sa te uklete planete govorili su tome u prilog. Njegove misli skrenuše drugim tokom.
<BR>&nbsp;&nbsp;&nbsp;&nbsp;&nbsp;"Čitao sam o njihovom Planetologu", reče on. "Mora da i ovde negde postoji ključ za peščane crve i haploide, samo kada..."
<BR>&nbsp;&nbsp;&nbsp;&nbsp;&nbsp;"Ostavi to sada drugima!" reče ona, počinjući da gubi strpljenje. "Je li ovo sve što imaš da kažeš o stvarima koje smo učinili za tebe?"
<BR>&nbsp;&nbsp;&nbsp;&nbsp;&nbsp;Kao da su njene reči navalile breme na njega, on oseti težinu svih onih nada i snova koji su pratili Kuću Korino.
<BR>&nbsp;&nbsp;&nbsp;&nbsp;&nbsp;"Da", reče on, "razumem ih, ali nalazim da su neke stvari koje su urađene u moje ime ogavne."
<BR>&nbsp;&nbsp;&nbsp;&nbsp;&nbsp;"Oga... Kako možeš da kažeš tako nešto? Radimo ono što bi bilo koja Velika Kuća uradila za unapređenje svoje sreće!"
<BR>&nbsp;&nbsp;&nbsp;&nbsp;&nbsp;"Zaista? Mislim da ste bili malko grubi! Ne! Ne prekidaj me! Ako ja treba da budem Car, onda bi vam bolje bilo da naučite kako da me slušate. Misliš li da ne umem da čitam između redova? Na koji način su oni tigrovi bili uvežbani?"
<BR>&nbsp;&nbsp;&nbsp;&nbsp;&nbsp;Ostala je bez reči posle ove uvredljive demonstracije njegovih opažajućih sposobnosti.
<BR>&nbsp;&nbsp;&nbsp;&nbsp;&nbsp;"Jasno mi je", reče on. "Pa, zadržaću Tieka pošto znam da si ga ti navela na ovo. On je dobar oficir u većini okolnosti, ali će se za svoje principe boriti samo u blagonaklonoj areni."
<BR>&nbsp;&nbsp;&nbsp;&nbsp;&nbsp;"Njegove... principe?"
<BR>&nbsp;&nbsp;&nbsp;&nbsp;&nbsp;"Razlika između dobrog i lošeg oficira jeste u snazi karaktera i otprilike pet otkucaja srca", reče on. "On mora da ostane veran svojim principima ma gde oni bili izazvani."
<BR>&nbsp;&nbsp;&nbsp;&nbsp;&nbsp;"Tigrovi su bili neophodni", reče ona.
<BR>&nbsp;&nbsp;&nbsp;&nbsp;&nbsp;"Poverovaću u to ukoliko ispune zadatak", reče on. "Ali neću oprostiti ono što je moralo da se uradi u sklopu njihove obuke. Ne protivi se. To je očigledno. Oni su bili uslovljeni. Sama si to rekla."
<BR>&nbsp;&nbsp;&nbsp;&nbsp;&nbsp;"Šta ćeš da učiniš?" upitala je.
<BR>&nbsp;&nbsp;&nbsp;&nbsp;&nbsp;"Čekaću i videću", reče on. "Možda ću da postanem Car."
<BR>&nbsp;&nbsp;&nbsp;&nbsp;&nbsp;Položila je ruku na grudi i uzdahnula. Za nekoliko trenutakla bila je užasnuta njegovim držanjem. Umalo je poverovala da bi mogao da je prijavi. Principi! No, sada se prepustio; mogla je to da vidi.
<BR>&nbsp;&nbsp;&nbsp;&nbsp;&nbsp;Farad'n je ustao, otišao do vrata i pozvonio majčinim služiteljima. Pogledao je preko ramena: "Završili smo, zar ne?"
<BR>&nbsp;&nbsp;&nbsp;&nbsp;&nbsp;"Da." Podigla je ruku kada je krenuo. "Kuda ćeš?"
<BR>&nbsp;&nbsp;&nbsp;&nbsp;&nbsp;"U biblioteku. U poslednje vreme sam opčinjen istorijom Korina." Potom ju je napustio, osećajući kako sa sobom nosi svoju novu obavezu.
<BR>&nbsp;&nbsp;&nbsp;&nbsp;&nbsp;Prokleta bila!
<BR>&nbsp;&nbsp;&nbsp;&nbsp;&nbsp;No, on je bio svestan da se prepustio. Bilo mu je jasno da postoji duboka emocionalna razlika između istorije zabeležene na siga žici i čitane u trenucima dokolice i istorije koja se proživljava. Ova nova živa istorija koju je osećao kako se zbira oko njega donosila je osećanje uranjanja u neponištivu budućnost. Farad'n se sada osećao nošen željama svih onih čije su se sudbine kretale u korak s njim. Nalazio je da je čudno što nije u stanju da i vlastite želje udene u ovo.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
