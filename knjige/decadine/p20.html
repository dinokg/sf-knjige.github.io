<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Voleo si Kaladan
<BR>&nbsp;&nbsp;&nbsp;&nbsp;&nbsp;I oplakao njegovu nestalu domaćicu -
<BR>&nbsp;&nbsp;&nbsp;&nbsp;&nbsp;Ali patnja otkriva
<BR>&nbsp;&nbsp;&nbsp;&nbsp;&nbsp;Da nove ljubavnice ne mogu da izbrišu
<BR>&nbsp;&nbsp;&nbsp;&nbsp;&nbsp;Te večite uspomene.
<BR>
<BR>&nbsp;&nbsp;&nbsp;&nbsp;&nbsp;Refren iz habanijske tužbalice
<BR>
<BR>&nbsp;&nbsp;&nbsp;&nbsp;&nbsp;Stilgar je učetvorostručio siečku stražu oko blizanaca, ali je znao da je to uzalud. Momak je bio nalik svom atreidskom imenjaku, dedi Letu. Svako ko je poznavao osobenjaka Vojvodu, opažao je to. Leto je, istina, prema okolini imao odmeravajući stav i obazrivost, ali se tome morala odrediti vrednost tek u odnosu na prikrivenu plahovitost i podložnost donošenju opasnih odluka.
<BR>&nbsp;&nbsp;&nbsp;&nbsp;&nbsp;Ganima je više ličila na majku. Imala je Čaninu riđu kosu, Čanine oči i lukavost kojom je obezbeđivala sebe kada je trebalo prilagoditi se teškoćama. Često je govorila da ona čini ono što mora da čini, ali je bilo jasno da bi sledila Leta, ma u kom pravcu da je povede.
<BR>&nbsp;&nbsp;&nbsp;&nbsp;&nbsp;A Leto se spremao da ih povede u opasnost.
<BR>&nbsp;&nbsp;&nbsp;&nbsp;&nbsp;Stilgar je, ne jednom, pomislio da poveri svoj problem Aliji. Tu mogućnost je isključila Irulan koja je u svemu i svačemu povlađivala Aliji. Donoseći odluku, Stilgar je shvatio da je prihvatio mogućnost da je Leto ispravno procenio Aliju.
<BR>&nbsp;&nbsp;&nbsp;&nbsp;&nbsp;Ona koristi ljude na nehatan i bezdušan način, pomislio je. Čak i Dankana koristi na taj način. Ne bi bilo čudo da se okrene protiv mene i ubije me. Već me je odbacila.
<BR>&nbsp;&nbsp;&nbsp;&nbsp;&nbsp;U međuvremenu straža je bila pojačana i Stilgar se, poput zaodenute utvare, šunjao svojim siečom, svuda zavirujući. Sve vreme u njegovoj svesti su se komešale sumnje koje mu je Leto usadio. Ako se moglo bez tradicije, gde je onda bila ona stena na koju je njegov život mogao čvrsto da se osloni?
<BR>&nbsp;&nbsp;&nbsp;&nbsp;&nbsp;Popodneva na dan Saziva za Dobrodošlicu Gospi Džesiki, Stilgar je spazio Ganimu gde u društvu svoje bake stoji na ulazu u veliku skupštinsku salu sieča. Bilo je rano i Alija još nije stigla, ali su ljudi već počeli da se skupljaju u sali, pa su prolazili bacajući praznoverne poglede na ovo dete i ovu odraslu osobu.
<BR>&nbsp;&nbsp;&nbsp;&nbsp;&nbsp;Stilgar se sklonio u senovito udubljenje po strani od matice ljudi i stao da posmatra dotični par, nesposoban da razazna njihove reči u mrmljajućem žamoru iskupljajućeg mnoštva. Ljudi iz mnogih plemena doći će ovde da pozdrave povratak njihove nekadašnje Časne Majke. No, on je zurio u Ganimu. Njene oči, način na koji su poigravale dok je govorila! Ova kretnja ga je očarala. Te duboko plave, staložene, tragajuće, odmeravajuće oči. I onaj način na koji je zabacivala svoju crvenozlatastu kosu sa ramena izvijanjem glave: bila je to Čani. Bilo je to avetinjsko vaskrsenje, neprirodna sličnost.
<BR>&nbsp;&nbsp;&nbsp;&nbsp;&nbsp;Stilgar se polako privukao bliže i zauzeo busiju u sledećem udubljenju.
<BR>&nbsp;&nbsp;&nbsp;&nbsp;&nbsp;Nije mogao da dovede u vezu Ganimino posmatračko držanje sa bilo kojim detetom iz svog iskustva - osim sa njenim bratom. Gde se nalazio Leto? Stilgar je upravio pogled prema zakrčenom hodniku. Njegovi stražari bi podigli uzbunu ako bi se bilo šta naopako dogodilo. Zavrteo je glavom. Ovi blizanci su ugrožavali njegovo duševno zdravlje. Neprekidno su nagrizali njegov duševni mir. Gotovo da je mogao da ih mrzi. Srodnici nisu bili oslobođeni uzajamne mržnje, ali krv (i njegova dragocena voda) nosila je sobom zahteve za pružanje potpore koji su prevazilazili većinu drugih stvari. Ovi blizanci postojali su kao njegova najveća odgovornost.
<BR>&nbsp;&nbsp;&nbsp;&nbsp;&nbsp;Kroz prašinu proceđena smeđa svetlost doprla je iz pećinske sale skupštine. Dotakla je devojčicino rame i novo belo odelo koje je imala na sebi, stvarajući oreol oko njene kose baš kada se okrenula i osmotrila hodnik kroz koji su ljudi u gunguli prolazili.
<BR>&nbsp;&nbsp;&nbsp;&nbsp;&nbsp;Zašto li me je Leto kinjio onim sumnjama? pitao se. Nije bilo sumnje da je on to smišljeno učinio. Možda je Leto želeo da mi podari mali deo svog mentalnog iskustva. Stilgar je znao da su blizanci različiti, ali je uvek nanovo otkrivao da je njihovo rasuđivanje nesposobno da prihvati ono što je znao. Nikada nije doživeo matericu kao tamnicu jedne probuđene svesti - svesti koja je živela od drugog meseca trudnoće, kako se govorilo.
<BR>&nbsp;&nbsp;&nbsp;&nbsp;&nbsp;Leto je jednom rekao da je njegovo pamćenje kao 'unutrašnji svojeručan rukopis, koji se proširuje u podrobnostima i razmeri u odnosu na onu prvobitnu zapanjujuću probuđenost, ali nikada ne menja oblik i nacrt'.
<BR>&nbsp;&nbsp;&nbsp;&nbsp;&nbsp;Po prvi put, u ovom trenutku, dok je posmatrao Ganimu i Gospu Džesiku, Stilgar je počeo da shvata kako bi morao da izgleda život u takvoj grabljivoj mreži pamćenja, u nemogućnosti da se povuče ili pronađe zapečaćeni kutak svesti. Suočen sa ovakvom okolnošću taj bi morao da vodi računa o ludilu, da odabira i odbacuje između mnoštva ponuda u jednom sistemu u kome su se odgovori smenjivali istom brzinom kao i pitanja.
<BR>&nbsp;&nbsp;&nbsp;&nbsp;&nbsp;Nije moglo da se uspostavi utvrđeno tradicionalno verovanje. Nisu postojali neuslovljeni odgovori na dvolična pitanja. Šta uspeva? Ono što ne uspeva. Šta ne uspeva? Ono što uspeva. Prepoznao je taj obrazac. Bila je to stara slobodnjačka igra zagonetki. Pitanje: 'Donosi i život i smrt.' Odgovor: 'Koriolski vetar.'
<BR>&nbsp;&nbsp;&nbsp;&nbsp;&nbsp;Zašto je Leto želeo da ja ovo razumem? pitao se Stilgar. Iz svog smotrenog proveravanja, Stilgar je znao da blizanci imaju zajednički pogled na svoju različitost: oni su je smatrali nesrećom. Za jednu takvu osobu, kanal rođenja je obična odvodna cev, pomislio je. Neznanje smanjuje šok koji neka iskustva donose, no kod njih, u vezi sa rođenjem, nije moglo biti reči o neznanju. Kako bi izgledalo živeti život, a poznavati sve stvari koje bi mogle da skrenu sa pravog puta? To bi značilo vođenje neprekidnog rata sa sumnjama. Čovek bi svakako mrzeo što se razlikuje od ostalih ljudi. Bilo bi mu prijatno da drugima priušti makar ukus tih različitosti. "Zašto ja?" bilo bi prvo pitanje bez odgovora.
<BR>&nbsp;&nbsp;&nbsp;&nbsp;&nbsp;A šta sam ono ja sebe zapitao? pomisli Stilgar. Gorak osmeh pređe mu preko usana. Zašto ja?
<BR>&nbsp;&nbsp;&nbsp;&nbsp;&nbsp;Gledajući blizance u ovom novom svetlu, razumeo je svu opasnost udesa koji su primili zajedno sa svojim nedozrelim telima. Ganima mu je, jednom, pošto ju je izgrdio zbog toga što se uspentrala do vrha okomite zapadne strane iznad Sieč Tabra, to jezgrovito stavila do znanja.
<BR>&nbsp;&nbsp;&nbsp;&nbsp;&nbsp;"Zašto bi trebalo da se bojim smrti? Bila sam tamo ranije - mnogo puta."
<BR>&nbsp;&nbsp;&nbsp;&nbsp;&nbsp;Kako mogu i da se usudim da podučavam ovakvu decu? čudio se Stilgar. Kako može bilo ko da se usudi?
<BR>&nbsp;&nbsp;&nbsp;&nbsp;&nbsp;Čudnovato, ali Džesikine misli su se kretale sličnim tokom dok je razgovarala sa svojom unukom. Razmišljala je, kako teško mora da je nositi zrele umove i nedozrelim telima. Telo je imalo da nauči ono što je um već znao da bi telo moglo da uradi - izjednačavanje impulsa i refleksa. Stari benegeseritski prana-bindu postupak mogao bi se upotrebiti u njihovom slučaju, ali čak i tada um bi stremio tamo gde telo ne bi moglo da ga prati. Gurni je imao krajnje težak zadatak da ispuni njena naređenja.
<BR>&nbsp;&nbsp;&nbsp;&nbsp;&nbsp;"Stilgar nas posmatra iz udubljenja tamo pozadi", reče Ganima.
<BR>&nbsp;&nbsp;&nbsp;&nbsp;&nbsp;Džesika se nije okrenula. Nju je, međutim, zbunilo ono što je nazrela u Ganiminom glasu. Ganima je volela starog Slobodnjaka, kao što se voli roditelj. Čak i kada je govorila o njemu sa omalovažavanjem ili ga zadirkivala, ona ga je volela. Ovo saznanje je primoralo Džesiku da starog Naiba vidi u novoj svetlosti, što joj je pomoglo da kroz geštalt otkrovenje shvati ono što je blizancima i Stilgaru bilo zajedničko. Ovaj novi Arakais nikako nije odgovarao Stilgaru, uvidela je Džesika. Ništa više no što je ova nova vaseljena odgovarala njenim unucima.
<BR>&nbsp;&nbsp;&nbsp;&nbsp;&nbsp;Neželjena i neprizvana, jedna benegeseritska izreka prostrujala je Džesikinim umom: 'Sumnjati u vlastitu smrtnost, značilo je upoznati početak straha; nepobitno saznati da si smrtan značilo je upoznati kraj straha.'
<BR>&nbsp;&nbsp;&nbsp;&nbsp;&nbsp;Da, smrt nije bila težak jaram za nošenje, ali je život za Stilgara i blizance, predstavljao laganu vatru. Svaki je otkrio da mu ovaj svet slabo odgovara i čeznuo za drugim putevima života gde su se odstupanja mogla bez opasnosti priznati. Oni su bili Abrahamova deca, sposobna da nauče više od jastreba koji krstari nad pustinjom, nego iz bilo koje napisane knjige.
<BR>&nbsp;&nbsp;&nbsp;&nbsp;&nbsp;Leto je zaprepastio Džesiku još onoga jutra kada su stajali pored kanata koji je tekao odmah ispod sieča. Tada je rekao: "Voda nas drži u klopci, bako. Bilo bi bolje da živimo kao prašina, jer bi nas, tada, vetar mogao poneti u visine više od najviših stena Zaštitnog Zida."
<BR>&nbsp;&nbsp;&nbsp;&nbsp;&nbsp;Iako joj je ovakva neotvorena zrelost misli iz usta ove dece, postala dobro poznata, Džesika je bila veoma pogođena njegovom izjavom, tako da je jedva uspela da prozbori: "Tvoj otac je mogao to da kaže."
<BR>&nbsp;&nbsp;&nbsp;&nbsp;&nbsp;A Leto je, bacajući šaku peska u vazduh da bi posmatrao kako pada, odgovorio: "Da, mogao je. Ali moj otac tada nije shvatao kolikom brzinom voda primorava da padne na zemlju sve što se sa te zemlje uzdiglo."
<BR>&nbsp;&nbsp;&nbsp;&nbsp;&nbsp;Sada, stojeći pored Ganime u sieču, Džesika je osetila da su je te reči ponovo potresle. Okrenula se, osvrnula se na još pristižuću svetinu i dopustila da joj pogled proluta po Stilgarovoj osenčenoj silueti u udubljenju. Stilgar nije bio pripitomljeni Slobodnjak, vaspitan da jedino donosi grančice do gnezda. Još je bio jastreb. Kada mu je u svest izlazila crvena boja, nije pomišljao na cveće, već na krv.
<BR>&nbsp;&nbsp;&nbsp;&nbsp;&nbsp;"Odjedanput si postala tako ćutljiva", reče Ganima. "Je li nešto nije u redu?"
<BR>&nbsp;&nbsp;&nbsp;&nbsp;&nbsp;Džesika je zatresla glavom. "Setila sam se nečega što je Leto jutros rekao, i to je sve."
<BR>&nbsp;&nbsp;&nbsp;&nbsp;&nbsp;"Kada ste otišli do sadova? Šta je rekao?"
<BR>&nbsp;&nbsp;&nbsp;&nbsp;&nbsp;Džesika je pomislila na neobičan izraz mudrosti odrasle osobe koji je prešao preko Letovog lica tog jutra. Bio je to isti ovaj izraz koji je upravo sada počivao na Ganiminom licu. "Podsetio se onog vremena kada se Gurni vratio od krijumčara i stao pod zastavu Atreida", reče Džesika.
<BR>&nbsp;&nbsp;&nbsp;&nbsp;&nbsp;"Dakle, razgovarali ste o Stilgaru", reče Ganima.
<BR>&nbsp;&nbsp;&nbsp;&nbsp;&nbsp;Džesika nije pokušala da istraži kako je došlo do ovog uviđanja. Izgledalo je da su blizanci sposobni da, po volji, ponovo prikažu misaoni tok onog drugog.
<BR>&nbsp;&nbsp;&nbsp;&nbsp;&nbsp;"Da, jesmo", reče Džesika. "Stilgaru se nije sviđalo što Gurni naziva Pola svojim Vojvodom, međutim, Gurnijevo prisustvo je to nametnulo svim Slobodnjacima. Gurni je neprekidno govorio 'Moj Vojvoda'."
<BR>&nbsp;&nbsp;&nbsp;&nbsp;&nbsp;"Shvatam", reče Ganima. "I, naravno, Leto je primetio da on još nije postao Stilgarov Vojvoda."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ti, naravno, znaš šta ti je činio", reče Ganima.
<BR>&nbsp;&nbsp;&nbsp;&nbsp;&nbsp;"Nisam sigurna da znam", priznala je Džesika, nalazeći da je ovo priznavanje posebno uznemiravajuće, jer joj ni na kraj pameti nije bilo da joj je Leto bilo šta činio.
<BR>&nbsp;&nbsp;&nbsp;&nbsp;&nbsp;"Pokušavao je da podstakne tvoja sećanja na našeg oca", reče Ganima. "Leto uvek želi da upozna našeg oca sa tački gledanja ostalih ljudi koji su ga poznavali."
<BR>&nbsp;&nbsp;&nbsp;&nbsp;&nbsp;"Ali... zar Leto nema..."
<BR>&nbsp;&nbsp;&nbsp;&nbsp;&nbsp;"Oh, on može da oslušne unutrašnji život. Svakako. Ali to nije isto. Ti si, naravno, govorila o njemu. O našem ocu, hoću da kažem. Govorila si o njemu kao o svom sinu."
<BR>&nbsp;&nbsp;&nbsp;&nbsp;&nbsp;"Da!" odrezala je Džesika. Nije joj se dopadalo osećanje da su ovi blizanci mogli, po želji, da je uključe i isključe, izvlače na površinu njena sećanja radi posmatranja, dotiču se bilo koje emocije koja je privlačila njihovo interesovanje. Ganima je, možda, upravo sada to činila!
<BR>&nbsp;&nbsp;&nbsp;&nbsp;&nbsp;"Leto je rekao nešto što te je uznemirilo", reče Ganima.
<BR>&nbsp;&nbsp;&nbsp;&nbsp;&nbsp;Džesika je otkrila da je uzrujana zbog neophodnosti da suspregne srdžbu. "Da... rekao je."
<BR>&nbsp;&nbsp;&nbsp;&nbsp;&nbsp;"Ne sviđa ti se činjenica što on poznaje našeg oca kakvog ga je naša majka poznavala i što poznaje našu majku kakvom ju je naš otac poznavao", reče Ganima. "Ne sviđa ti se ono što ovo prvo podrazumeva - ono što mi možemo da saznamo o tebi."
<BR>&nbsp;&nbsp;&nbsp;&nbsp;&nbsp;"Do sada, zaista, nikada nisam razmišljala o tome na ovakav način", reče Džesika, stegnutim glasom.
<BR>&nbsp;&nbsp;&nbsp;&nbsp;&nbsp;"Znanje čulnih stvari je ono što obično smeta", reče Ganima. "U pitanju je tvoja uslovljenost. Za tebe je krajnje teško da nas smatraš za ma šta drugo do za decu. No ne postoji ništa što su naši roditelji, javno ili tajno, uradili, a da mi to ne možemo da saznamo."
<BR>&nbsp;&nbsp;&nbsp;&nbsp;&nbsp;U jednom kratkom trenu, Džesika je osetila da se približava onoj sustalosti koja ju je obuzela tamo pored kanata, s tim što je ona sada bila u vezi sa Ganimom.
<BR>&nbsp;&nbsp;&nbsp;&nbsp;&nbsp;"Verovatno je govorio o uspaljenoj čulnosti tvog Vojvode", reče Ganima. "Letu je, ponekad, potrebno zauzdati usta!"
<BR>&nbsp;&nbsp;&nbsp;&nbsp;&nbsp;Postoji li išta što ovi blizanci nisu mogli da oskrnave? pitala se Džesika, krećući se od uzrujanosti, preko ljutnje do odvratnosti. Kako su se usuđivali da govore o čulnosti njenog Leta? Naravno da će muškarac i žena koji se vole, uživati u zadovoljstvima svojih tela! Bila je to privatna i divna stvar, i nije je trebalo razmetljivo pokazivati u slučajnom razgovoru između jednog deteta i jedne odrasle osobe.
<BR>&nbsp;&nbsp;&nbsp;&nbsp;&nbsp;Dete i odrasla osoba!
<BR>&nbsp;&nbsp;&nbsp;&nbsp;&nbsp;Džesika je iznenada shvatila da ni Leto ni Ganima nisu to slučajno učinili.
<BR>&nbsp;&nbsp;&nbsp;&nbsp;&nbsp;Pošto je Džesika utonula u ćutanje, Ganima reče: "Uvredili smo te. Izvinjavam ti se u ime nas oboje. Koliko poznajem Leta, on izvinjavanje ne uzima u obzir. Ponekad, dok sledi određeni trag, zaboravlja koliko smo različiti... od tebe, na primer."
<BR>&nbsp;&nbsp;&nbsp;&nbsp;&nbsp;Džesika pomisli: I stoga ste to, naravno, oboje učinili. Učite me pameti! Upitala se začuđeno: Koga još tako učite? Stilgara? Dankana?
<BR>&nbsp;&nbsp;&nbsp;&nbsp;&nbsp;"Leto pokušava da vidi stvari onako kako ih ti vidiš", reče Ganima. "Pamćenja nisu dovoljna. Baš onda kada najsilnije pokušavaš, najčešće ne uspevaš."
<BR>&nbsp;&nbsp;&nbsp;&nbsp;&nbsp;Džesika je uzdahnula.
<BR>&nbsp;&nbsp;&nbsp;&nbsp;&nbsp;Ganima je dotakla bakinu ruku. "Tvoj sin je mnoge stvari, koje se, čak i tebi, moraju izreći, ostavio nedorečenim. Oprosti nam, ali on te je voleo. Zar to nisi znala?"
<BR>&nbsp;&nbsp;&nbsp;&nbsp;&nbsp;Džesika se okrenula da bi sakrila suze koje su joj zablistale u očima.
<BR>&nbsp;&nbsp;&nbsp;&nbsp;&nbsp;"Znao je za tvoje strahove", reče Ganima. "Baš kao što je znao i za Stilgarove. Dragi Stil. Naš otac je bio njegov 'Doktor Zveri', a Stil nije bio više od zelenog puža skrivenog u svoju kućicu." Počela je da pevuši melodiju pesme iz koje je uzela ove reči. Muzika je, neodoljivo, zasula Džesikinu svest stihovima.
<BR>
<BR>&nbsp;&nbsp;&nbsp;&nbsp;&nbsp;'O Doktore Zveri
<BR>&nbsp;&nbsp;&nbsp;&nbsp;&nbsp;Kućici zelenog puža
<BR>&nbsp;&nbsp;&nbsp;&nbsp;&nbsp;Što skriva strašljivo
<BR>&nbsp;&nbsp;&nbsp;&nbsp;&nbsp;Čudo, koje iščekuje smrt,
<BR>&nbsp;&nbsp;&nbsp;&nbsp;&nbsp;To dođe kao božanstvo!
<BR>&nbsp;&nbsp;&nbsp;&nbsp;&nbsp;Čak i puževi znaju
<BR>&nbsp;&nbsp;&nbsp;&nbsp;&nbsp;Da bogovi utiru trag,
<BR>&nbsp;&nbsp;&nbsp;&nbsp;&nbsp;A dušebrižja donose patnju,
<BR>&nbsp;&nbsp;&nbsp;&nbsp;&nbsp;Da su nebesa vidljiva
<BR>&nbsp;&nbsp;&nbsp;&nbsp;&nbsp;Samo kroz kapiju plamena.
<BR>&nbsp;&nbsp;&nbsp;&nbsp;&nbsp;O Doktore Zveri,
<BR>&nbsp;&nbsp;&nbsp;&nbsp;&nbsp;Ja sam čovek-puž
<BR>&nbsp;&nbsp;&nbsp;&nbsp;&nbsp;Koji vidi tvoje jedno oko
<BR>&nbsp;&nbsp;&nbsp;&nbsp;&nbsp;Kako viri u moju kućicu!
<BR>&nbsp;&nbsp;&nbsp;&nbsp;&nbsp;Zašto, Muad'Dibe? Zašto?'
<BR>
<BR>&nbsp;&nbsp;&nbsp;&nbsp;&nbsp;Ganima reče: "Na žalost, naš otac je ostavio mnogo ljudi-puževa u našoj vaseljeni."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
