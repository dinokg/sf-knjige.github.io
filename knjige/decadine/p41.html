<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41.
<P>&nbsp;&nbsp;&nbsp;&nbsp;&nbsp;Mnoge snage pokušale su da uspostave moć nad atreidskim blizancima i kada je Letova smrt bila objavljena, ova aktivnost zavera i protivzavera se pojačavala. Navedimo te saodnosne pobude: Sestrinstvo se plašilo Alije, odraslog Izroda, ali je i dalje želelo one genetske odlike koje su Atreidi nosili. Crkvena hijerarhija Aukafa i Hadža bila je zainteresovana jedino za vlast koja se sadržavala u nadzoru Muad'Dibove naslednice. CHOAM je tražio pristup bogatstvima Dine. Farad'n i njegovi Sardaukari težili su povratku slave Kući Korino. Svemirski Esnaf bojao se jednačine Arakis jednako melanž; bez začina oni nisu bili u stanju da upravljaju brodovima. Džesika je želela da izgladi ono što je njena neposlušnost prema Bene Geseritu učinila. Mali broj je pomišljao da zapita blizance kakve bi njihove namere mogle da budu, sve dok nije postalo prekasno.
<BR>
<BR>&nbsp;&nbsp;&nbsp;&nbsp;&nbsp;Kreosova knjiga
<BR>
<BR>&nbsp;&nbsp;&nbsp;&nbsp;&nbsp;Ubrzo posle večernjeg obroka, Leto je spazio jednog čoveka koji je prolazio pored zasvođenog ulaza u njegovu sobu i njegov um krenu sa tim čovekom. Hodnik je bio ostavljen otvoren i Leto je mogao da vidi znake određene aktivnosti tamo napolju - korpe sa začinima provozile su se pored ulaza, tri žene u neobičnoj odeći, očito ne sa ove planete, koja ih je obeležavala kao krijumčare. Onaj čovek koji je poveo Letov um u šetnju možda se i nije razlikovao od njih, osim što se kretao kao Stilgar, mnogo mlađi Stilgar.
<BR>&nbsp;&nbsp;&nbsp;&nbsp;&nbsp;Šetnja u koju je njegova svest krenula bila je neobična. Vreme je ispunilo Letovu svesnost kao zvezdanu loptu. Mogao je da vidi beskonačne vremenske prostore, ali je morao da se utisne u sopstvenu budućnost pre no što će da sazna u kom trenutku se njegovo telo nalazilo. Njegovi mnogopljoštičasti životi-pamćenja nadolazili su i uzmicali, ali su sada bili sasvim njegovi. Bili su kao talasi na žalu, i ako bi narasli previsoko, mogao je da im zapovedi i oni bi se povukli, ostavljajući kraljevskog Haruma u pozadini.
<BR>&nbsp;&nbsp;&nbsp;&nbsp;&nbsp;Katkad bi osluhnuo ove živote-pamćenja. Jedan bi se ukazao kao sufler, isturajući glavu iz bine i došaptavajući uputstva kako da se ponaša. Njegov otac se pomoli za vreme šetnje uma i reče: "Ti si dete koje teži da bude čovek. Kada budeš čovek uzalud ćeš tragati za detetom koje si bio."
<BR>&nbsp;&nbsp;&nbsp;&nbsp;&nbsp;Sve to vreme osećao je da mu telo kinje buve i vaši jednog starog, slabo održavanog sieča. Izgledalo je da nijedan od poslužitelja koji su mu donosili tešku, začinom nadevenu hranu, nije mario za ova stvorenja. Da li su ovi ljudi bili otporni na ovakve stvari, ili je to bilo samo zbog toga što su živeli sa njima toliko dugo pa su mogli da se ne obaziru na neugodnosti?
<BR>&nbsp;&nbsp;&nbsp;&nbsp;&nbsp;Ko su bili ovi ljudi okupljeni oko Gurnija? Kako su došli na ovo mesto? Je li ovo bio Jakarutu? Njegova multi-pamćenja davala su odgovore koji mu se nisu sviđali. Ovi ljudi bili su ružni, a Gurni je bio najružniji. Uprkos tome, savršenstvo je ovde lebdelo u vazduhu, spavajući i čekajući ispod ružne površine.
<BR>&nbsp;&nbsp;&nbsp;&nbsp;&nbsp;Delićem svesti znao je da je vezan za začin, držan u ropstvu velikim dozama melanža u svakom obroku. Njegovo dečje telo želelo je da se pobuni, dok je njegova ličnost besnela u neposrednom prisustvu pamćenja prenesenih hiljadama eona.
<BR>&nbsp;&nbsp;&nbsp;&nbsp;&nbsp;Njegova svest se vratila iz šetnje, i on se pitao da li je njegovo telo zaista ostalo pozadi. Začin je zbunjivao čula. Osećao je pristisak samoograničenja koja su se taložila uz njega kao što dugačke barašanske dine bleda lagano grade navozište prema nekoj pustinjskoj steni. Jednog dana nekoliko kapljica peska će zasuti vrh te stene, a potom sve više, više i više... i jedino će pesak ostati izložen nebu.
<BR>&nbsp;&nbsp;&nbsp;&nbsp;&nbsp;Ali stena će i dalje biti ispod toga.
<BR>&nbsp;&nbsp;&nbsp;&nbsp;&nbsp;Još sam u transu, pade mu na um.
<BR>&nbsp;&nbsp;&nbsp;&nbsp;&nbsp;Znao je da će uskoro doći na mesto račvanja života i smrti. Njegovi tamničari su ga uvek nanovo slali u ropstvo začinu, nezadovoljni njegovim odgovorima po svakom povratku. I vazda ga je ovde iščekivao podmukli Namri sa svojim nožem. Leto je poznavao bezbrojne prošlosti i budućnosti, ali je tek morao da dozna ono što bi zadovoljilo Namrija... ili Gurni Haleka. Oni su želeli nešto izvan ovih vizija. Račvanje života i smrti mamilo je Leta. Njegov život, znao je, morao bi svakako da poseduje neko unutrašnje značenje koje ga je stavljalo iznad stanja vizije. Razmišljajući o ovom zahtevu, osetio je da je njegova unutrašnja svest bila njegovo istinsko bitisanje, a njegovo spoljašnje postojanje trans. Ovo ga je užasnulo. Nije želeo da se vraća u sieč sa njegovim buvama, Namrijem i Gurni Halekom.
<BR>&nbsp;&nbsp;&nbsp;&nbsp;&nbsp;Ja sam kukavica, pomislio je.
<BR>&nbsp;&nbsp;&nbsp;&nbsp;&nbsp;Ali kukavica, čak i kukavica, mogao je hrabro da umre i to samo kroz podvig. Gde je bio taj podvig koji je od njega još jednom mogao da načini celinu? Kako je on mogao da se probudi iz transa i vizije u vaseljeni koju je zahtevao Gurni? Bez tog preokreta, bez tog buđenja iz besciljnih vizija, znao je da mu se moglo desiti da umre u zatvoru koji je sam izabrao. U ovom je naposletku došao do toga da sarađuje sa svojim tamničarima. Negde je morao da pronađe mudrost, unutrašnju ravnotežu koja bi se odrazila u vaseljeni i vratila mu se kao predstava mirne snage. Tek tada je mogao da potraži svoju Zlatnu Stazu i sačuva kožu koja nije bila njegova vlastita.
<BR>&nbsp;&nbsp;&nbsp;&nbsp;&nbsp;Neko je svirao baliset tamo napolju u sieču. Leto je naslućivao da njegovo telo verovatno čuje muziku u sadašnjem vremenu. Osećao je krevet ispod leđa. Mogao je da čuje muziku. Za balisetom je bio Gurni. Nijedni drugi prsti nisu mogli da se mere sa njegovim majstorstvom na tom veoma složenom instrumentu. Izvodio je jednu staru slobodnjačku pesmu koja se zvala hadit zbog svog unutrašnjeg pripovedanja i glasa koji je prizivao one obrasce neophodne za opstanak na Arakisu. Pesma je kazivala priču o zanimanjima ljudi u sieču.
<BR>&nbsp;&nbsp;&nbsp;&nbsp;&nbsp;Leto je osetio kako ga muzika provodi kroz čudesnu drevnu pećinu. Video je žene koje su skupljale ostatke začina za gorivo, kiselile začin pripremajući ga za vrenje, izrađivale začinske tkanine. Melanž je bio svuda prisutan u sieču.
<BR>&nbsp;&nbsp;&nbsp;&nbsp;&nbsp;Ti trenuci su naišli kada Leto nije bio u stanju da pravi razliku između muzike i ljudi u pećini. Cviljenje i treskanje moćnog razboja bilo je cviljenje i treskanje baliseta. Ali njegove unutrašnje oči posmatrale su vlasi ljudske kose, dugu dlaku mutantnih pacova, vlakna pustinjskog pamuka, kaiševe zguljene sa kože ptica. Eko-jezik Dine bučao je kroz njegov um na svojim krilima od muzike. Video je kuhinju koja je radila na sunčevu energiju, dugačku prostoriju u kojoj su izrađivana i održavana pustinjska odela. Video je prognozere vremena kako tumače štapove izvučene iz peska.
<BR>&nbsp;&nbsp;&nbsp;&nbsp;&nbsp;U jednom trenutku ovog putovanja, neko mu je doneo hranu i kašikom mu je sipao u usta, držeći mu glavu, uspravno čvrstom rukom. Prepoznao je ovo kao iskustvo stvarnog vremena, ali čudesna igra pokreta nastavila je da se odvija unutar njega.
<BR>&nbsp;&nbsp;&nbsp;&nbsp;&nbsp;Kao da je došlo u sledećem trenutku posle uzimanja začinom zasićene hrane, video je kovitlanje peščane oluje. Pokretne slike u peščanoj magli postajale su zlatasti odblesci leptiričinih očiju, a njegov vlastiti život sveo se na lepljiv rep puzećeg insekta.
<BR>&nbsp;&nbsp;&nbsp;&nbsp;&nbsp;Reči iz Panoplije Profetike besnele su njegovom svešću: 'Rečeno je da ne postoji ništa čvrsto, ništa uravnoteženo, ništa trajno u celoj vaseljeni - da ništa ne ostaje u svom stanju, da svaki dan, ponekad svaki sat, donosi promenu.'
<BR>&nbsp;&nbsp;&nbsp;&nbsp;&nbsp;Stara Miaionarija Protektiva znala je šta čini, pomislio je. Znale su za Strašne Svrhe. Znale su kako se vešto postupa sa ljudima i religijama. Čak im ni moj otac nije izmakao, bar ne na kraju.
<BR>&nbsp;&nbsp;&nbsp;&nbsp;&nbsp;Tu je ležao ključ za kojim je on tragao. Leto je razmišljao o tome. Osetio je kako snaga struji natrag u njegovo telo. Njegovo celokupno mnogopljoštičasto biće preobratilo se i zagledalo u vaseljenu. Pridigao se i otkrio da se nalazi sam u mračnoj ćeliji u koju je dopirala svetlost jedino iz spoljašnjeg hodnika kuda je onaj čovek ranije promakao i poveo njegov um jedan eon u prošlost.
<BR>&nbsp;&nbsp;&nbsp;&nbsp;&nbsp;"Dobra sreća za sve nas!" nazvao je po tradicionalnom slobodnjačkom običaju.
<BR>&nbsp;&nbsp;&nbsp;&nbsp;&nbsp;Gurni Halek se pojavio u zasvođenom ulazu; njegova glava bila je crna silueta naspram svetlosti iz spoljašnjeg hodnika.
<BR>&nbsp;&nbsp;&nbsp;&nbsp;&nbsp;"Upali svetlost", reče Leto.
<BR>&nbsp;&nbsp;&nbsp;&nbsp;&nbsp;"Želiš da budeš još iskušan?"
<BR>&nbsp;&nbsp;&nbsp;&nbsp;&nbsp;Leto se nasmejao. "Ne. Sada je na meni red da vGs iskušam."
<BR>&nbsp;&nbsp;&nbsp;&nbsp;&nbsp;"Videćemo." Halek se okrenuo i u sledećem trenutku se vratio sa svetlom, plavom sjajnom kuglom u pregibu levog lakta. Stavio ju je u pogon u ćeliji, puštajući je da zrači iznad njihovih glava.
<BR>&nbsp;&nbsp;&nbsp;&nbsp;&nbsp;"Gde je Namri?" upita Leto.
<BR>&nbsp;&nbsp;&nbsp;&nbsp;&nbsp;"Odmah tu napolju gde mogu da ga dozovem."
<BR>&nbsp;&nbsp;&nbsp;&nbsp;&nbsp;"Ah, stari Otac Večnost uvek strpljivo čeka", reče Leto. Osećao se čudnovato opušten, odmeren na rubu otkrića.
<BR>&nbsp;&nbsp;&nbsp;&nbsp;&nbsp;"Zoveš Namrija imenom namenjenim Šai-Huludu?" upitao je Halek.
<BR>&nbsp;&nbsp;&nbsp;&nbsp;&nbsp;"Njegov nož je crvov zub", reče Leto. "Prema tome, on je stari Otac Večnost."
<BR>&nbsp;&nbsp;&nbsp;&nbsp;&nbsp;Halek se namrgođeno osmehnuo, ali nije ništa rekao.
<BR>&nbsp;&nbsp;&nbsp;&nbsp;&nbsp;"Još čekate da donesete zaključak o meni", reče Leto. "Priznajem da nema načina za razmenu saznanja bez pravljenja zaključaka. S druge strane, ne možete da tražite od vaseljene da bude tačna."
<BR>&nbsp;&nbsp;&nbsp;&nbsp;&nbsp;Šuštav zvuk iza Haleka upozorio je Leta da se Namri približava. Zaustavio se na pola koraka sa Halekove leve strane.
<BR>&nbsp;&nbsp;&nbsp;&nbsp;&nbsp;"Ahh, leva ruka prokletog", reče Leto
<BR>&nbsp;&nbsp;&nbsp;&nbsp;&nbsp;"Nije mudro zbijati šale s beskonačnim i apsolutnim", promrmljao je Namri. Bacio je pogled sa strane na Haleka.
<BR>&nbsp;&nbsp;&nbsp;&nbsp;&nbsp;"Jesi li ti Bog, Namri, pa da se pozivaš na apsolute?" upitao je Leto. Ali njegova pažnja bila je prikovana za Haleka. Presuda je trebalo da dođe odatle.
<BR>&nbsp;&nbsp;&nbsp;&nbsp;&nbsp;Oba čoveka su samo zurila u njega ne dajući odgovor.
<BR>&nbsp;&nbsp;&nbsp;&nbsp;&nbsp;"Svaki zaključak se koleba na ivici pogreške", objasnio je Leto. "Polagati pravo na apsolutno znanje znači postati čudovišan. Znanje je beskrajna pustolovina na rubu neizvesnosti."
<BR>&nbsp;&nbsp;&nbsp;&nbsp;&nbsp;"U kakvu si se to igru reči upustio?" oštro je upitao Halek.
<BR>&nbsp;&nbsp;&nbsp;&nbsp;&nbsp;"Pusti ga da govori", reče Namri.
<BR>&nbsp;&nbsp;&nbsp;&nbsp;&nbsp;"To je igra koju je Namri u meni pokrenuo", reče Leto i spazi staro slobodnjačko klimanje glavom u znak saglasnosti. On je jamačno prepoznao igru zagonetki. "Naša čula uvek poseduju barem dve ravni", reče Leto.
<BR>&nbsp;&nbsp;&nbsp;&nbsp;&nbsp;"Običnost i poruku", reče Namri.
<BR>&nbsp;&nbsp;&nbsp;&nbsp;&nbsp;"Odlično!" reče Leto. "Vi ste meni pružili običnost; ja vama dajem poruku. Ja vidim, čujem, otkrivam mirise, dotičem; osećam promene u temperaturi, ukusu. Osećam proticanje vremena. Mogu da uzmem uzorke osećanja. Ahhhh! Ja sam srećan. Shvatate, Gurni? Namri? Ne postoji nikakva tajna u pogledu čovekovog života. To nije problem koji bi trebalo rešiti, već stvarnost koju treba doživeti."
<BR>&nbsp;&nbsp;&nbsp;&nbsp;&nbsp;"Igraš se našim strpljenjem, momče", reče Namri. "Je li ovo mesto na kome želiš da umreš?"
<BR>&nbsp;&nbsp;&nbsp;&nbsp;&nbsp;Ali Halek je isturio ruku obuzdavajući Namrija.
<BR>&nbsp;&nbsp;&nbsp;&nbsp;&nbsp;"Pre svega ja nisam momče", reče Leto. Načinio je znak broja jedan na svom desnom uhu. "Nećeš me ubiti; stavio sam breme vode na tebe."
<BR>&nbsp;&nbsp;&nbsp;&nbsp;&nbsp;Namri isuka svoj kris-nož do pola iz korica. "Ja tebi ništa ne dugujem!"
<BR>&nbsp;&nbsp;&nbsp;&nbsp;&nbsp;"Ali Bog je stvorio Arakis da podiže vernike", reče Leto. "Ne samo da sam vam pokazao svoju veru, već sam vas učinio svesnim vlastitog postojanja. Život zahteva raspravu. Vi ste sazdani da znate - mojim posredstvom! - da se vaša stvarnost razlikuje od svih ostalih; prema tome, vi znate da ste živi."
<BR>&nbsp;&nbsp;&nbsp;&nbsp;&nbsp;"Nepoštovanje je opasna igra kada sam ja u pitanju", reče Namri. I dalje je držao svoj kris-nož do pola izvučen.
<BR>&nbsp;&nbsp;&nbsp;&nbsp;&nbsp;"Nepoštovanje je najneophodniji sastavni deo religije", reče Leto. "Da ne govorimo o njegovom značaju u filozofiji. Nepoštovanje je jedini način koji nam je ostavljen za ispitivanje naše vaseljene."
<BR>&nbsp;&nbsp;&nbsp;&nbsp;&nbsp;"Dakle, ti misliš da razumeš vaseljenu?" upita Halek i pri tom se okrete prema Namriju.
<BR>&nbsp;&nbsp;&nbsp;&nbsp;&nbsp;"Da...", reče Namri. U njegovom glasu obitavala je smrt.
<BR>&nbsp;&nbsp;&nbsp;&nbsp;&nbsp;"Vaseljena se može razumeti jedino uz pomoć vetra", reče Leto. "Ne postoji nikakvo moćno sedište razuma koji se nahodi u mozgu. Stvaranje je otkrivanje. Bog nas je otkrio u Praznini jer smo se kretali naspram pozadine koju je On već poznavao. Zid je bio beo. Zatim se zbio pokret."
<BR>&nbsp;&nbsp;&nbsp;&nbsp;&nbsp;"Igraš se žmurke sa smrću", opomenuo ga je Namri.
<BR>&nbsp;&nbsp;&nbsp;&nbsp;&nbsp;"Ali vas dvojica ste moji prijatelji", reče Leto. Okrenuo se prema Namriju. "Kad nudiš kandidata za Prijatelja tvog Sieča, zar ne ubijaš jastreba i orla kao žrtvu? I zar ovo nije odziv: 'Bog šalje svakom čoveku na njegovom završetku takve jastrebove, takve orlove i takve prijatelje'?"
<BR>&nbsp;&nbsp;&nbsp;&nbsp;&nbsp;Namrijeva ruka skliznu sa noža. Sečivo utonu u korice. Razrogačeno je zurio u Leta. Svaki sieč je čuvao svoju tajnu rituala uspostavljanja prijateljstva, a evo ovo je bio odabran deo iz tog obreda.
<BR>&nbsp;&nbsp;&nbsp;&nbsp;&nbsp;Halek je, međutim, upitao: "Je li ovo mesto tvoj kraj?"
<BR>&nbsp;&nbsp;&nbsp;&nbsp;&nbsp;"Znam šta ti je potrebno da čuješ od mene, Gurni", reče Leto, posmatrajući igru nade i sumnje na tom ružnom licu. Leto je položio ruku na prsa. "Ovo dete nikad nije bilo dete. Moj otac živi unutar mene, ali on nije ja. Ti si ga voleo i on je zbilja bio otmen čovek čija su dela zapljusnula visoke obale. Njegova namera bila je da završi krug ratova, ali je računao bez pokretanja beskonačnosti onako kako je izražena životom. To je Rađa! Namri zna. Svaki smrtnik može da vidi to pokretanje. Čuvaj se staza koje sužavaju buduće mogućnosti. Takve staze odvraćaju te od beskonačnosti i navode te u klopke smrtnosti."
<BR>&nbsp;&nbsp;&nbsp;&nbsp;&nbsp;"Šta je to što je meni potrebno da čujem od tebe?" upita Halek.
<BR>&nbsp;&nbsp;&nbsp;&nbsp;&nbsp;"On se samo igra rečima", reče Namri, ali je njegov glas sadržavao duboke nedoumice, sumnje.
<BR>&nbsp;&nbsp;&nbsp;&nbsp;&nbsp;"Sklopio sam savez sa Namrijem protiv mog oca", reče Leto. "A moj otac unutar mene sklopio je savez sa nama protiv onog što je napravljeno od njega."
<BR>&nbsp;&nbsp;&nbsp;&nbsp;&nbsp;"Zašto?" upita Halek.
<BR>&nbsp;&nbsp;&nbsp;&nbsp;&nbsp;"Zato što je to amor fati koji ja donosim čovečanstvu, akt krajnjeg samoispitivanja. U ovoj vaseljeni, odlučujem da se udružim protiv bilo koje sile koja donosi poniženje čovečanstvu. Gurni! Gurni! Ti nisi rođen i odrastao u pustinji. Tvoje telo ne poznaje istinu o kojoj govorim. Ali Namri zna. Na otvorenoj zemlji jedan pravac je jednako dobar kao i drugi."
<BR>&nbsp;&nbsp;&nbsp;&nbsp;&nbsp;"Još nisam čuo ono što moram da čujem", progunđao je Halek.
<BR>&nbsp;&nbsp;&nbsp;&nbsp;&nbsp;"On zagovara rat, a protiv mira", reče Namri.
<BR>&nbsp;&nbsp;&nbsp;&nbsp;&nbsp;"Ne", reče Leto. "Ni moj otac nije govorio protiv rata. Ali pogledajte šta je napravljeno od njega. Mir ima samo jedno značenje u ovom carstvu. Ono se sastoji u održavanju jednog jedinog načina života. Zapoveda vam se da budete zadovoljni. Život mora da bude jednoobrazan na svim planetama po uzoru na život u vladi carevine. Glavni predmet svešteničkog proučavanja je da pronađu ispravne oblike ljudskog ponašanja. Radi toga oni se pozivaju na Muad'Dibove reči! Reci mi, Namri, jesi li ti zadovoljan?"
<BR>&nbsp;&nbsp;&nbsp;&nbsp;&nbsp;"Ne." Reči su izletele kao tupo, spontano odbijanje.
<BR>&nbsp;&nbsp;&nbsp;&nbsp;&nbsp;"Da li, onda, huliš na boga?"
<BR>&nbsp;&nbsp;&nbsp;&nbsp;&nbsp;"Naravno da ne!"
<BR>&nbsp;&nbsp;&nbsp;&nbsp;&nbsp;"Ali ti nisi zadovoljan. Shvataš, Gurni? Namri nam to potvrđuje. Svako pitanje, svaki problem nema samo jedan ispravan odgovor. Različitost se mora dopustiti. Jednoličnost je nepouzdana. Zašto onda tražite od mene jedno ispravno tvrđenje? Da li to treba da bude merilo za vašu čudovišnu presudu?"
<BR>&nbsp;&nbsp;&nbsp;&nbsp;&nbsp;"Hoćeš li da me nateraš da naredim tvoje pogubljenje?" upitao je Halek glasom u kome se osećala borba.
<BR>&nbsp;&nbsp;&nbsp;&nbsp;&nbsp;"Ne, sažaliću se na vas", reče Leto. "Javite mojoj baki da hoću da sarađujem. Sestrinstvo će možda doći u situaciju da zažali zbog moje saradnje, ali jedan Atreid daje svoju reč."
<BR>&nbsp;&nbsp;&nbsp;&nbsp;&nbsp;"Istinozborac bi trebalo ovo da proveri", reče Namri. "Ovi Atreidi..."
<BR>&nbsp;&nbsp;&nbsp;&nbsp;&nbsp;"Imaće priliku da izgovori pred svojom bakom ono što mora da bude rečeno", reče Halek. Dao je mig glavom prema hodniku.
<BR>&nbsp;&nbsp;&nbsp;&nbsp;&nbsp;Namri je zastao pre no što će otići i bacio pogled na Leta. "Nadam se da smo dobro učinili što smo ga ostavili u životu."
<BR>&nbsp;&nbsp;&nbsp;&nbsp;&nbsp;"Idite, prijatelji", reče Leto. "Idite i razmišljajte."
<BR>&nbsp;&nbsp;&nbsp;&nbsp;&nbsp;Kada su ova dvojica otišla, Leto se bacio na leđa, osećajući hladan krevet naspram kičmenog stuba. Ova kretnja odaslala je njegovu glavu u vrćenje po rubu začinom opterećene svesnosti. U tom trenutku video je celu planetu - svako selo, svaki grad, svaku varoš, pustinjske predele i zasađene predele. Sva ova obličja koja su se razbijala o njegovu viziju sadržavala su bliske veze sa mešavinom elemenata unutar i izvan njega. Video je strukture društva carstva odražene u fizičkim strukturama njegovih planeta i njihovih država. Kao neko džinovsko odvijanje unutar njega, on je ovo otkrovenje video onakvo kakvo je ono moralo da bude: prozor u nevidljive delove društva. Videći ovo, Leto je shvatio da svaki sistem ima svoj prozor. Čak i sistem njegovog bića i njegove vaseljene. Stao je da zuri kroz prozore kao neki kosmički voajer.
<BR>&nbsp;&nbsp;&nbsp;&nbsp;&nbsp;Ovo je bilo ono što su njegova baka i Sestrinstvo tražile. Znao je to. Njegova svest je tekla novom, višom ravni. Osećao je prošlost koju je nosio u svojim ćelijama, u svojim pamćenjima, u arhetipovima koji su često pohađali njegove pretpostavke, u mitovima koji su ga opkoljavali, u njegovim jezicima i njihovim preistorijskim krševima. Sva je bila sazdana od obličja iz njegove ljudske i neljudske prošlosti, sva od života kojima je sada on zapovedao, konačno ujedinjenim u njemu. I on spoznade sebe kao stvar uhvaćenu u mrežu i struju nukleotida. Prema pozadini beskonačnosti on je bio praživotinjski stvor u kome su rođenje i smrt bili bitno istovremeni, ali on je bio i beskonačan i praživotinjski, biće sa molekularnim pamćenjima.
<BR>&nbsp;&nbsp;&nbsp;&nbsp;&nbsp;Mi, ljudska bića, smo oblik kolonijskog organizma! pomislio je.
<BR>&nbsp;&nbsp;&nbsp;&nbsp;&nbsp;Oni su želeli njegovu saradnju: obećavanje saradnje donelo mu je još jednu poštedu od Namrijevog noža za neko vreme. Pozivajući na saradnju oni su težili da u njemu prepoznaju iscelitelja.
<BR>&nbsp;&nbsp;&nbsp;&nbsp;&nbsp;Palo mu je na um: ali ja im neću doneti društveno uređenje na način koji oni to očekuju!
<BR>&nbsp;&nbsp;&nbsp;&nbsp;&nbsp;Grimasa je iskrivila Letova usta. Znao je da ne bi mogao da bude tako nesvesno neprijatan kakav je bio njegov otac - despotizam na jednom kraju, a ropstvo na drugom - ova vaseljena je možda preklinjala za onim 'starim dobrim danima'.
<BR>&nbsp;&nbsp;&nbsp;&nbsp;&nbsp;Njegov otac ga je tada iznutra oslovio, obazrivo pokušavajući, nesposoban da zahteva pažnju, već moleći da ga sasluša.
<BR>&nbsp;&nbsp;&nbsp;&nbsp;&nbsp;A Leto je odgovorio: "Ne. Pružićemo im zamršenost koja će im zaposesti umove. Postoji mnogo načina bekstva od opasnosti. Kako će znati da sam opasan, osim ako me ne dožive hiljadama godina? Da, oče-unutar-mene, zadaćemo im znak pitanja."
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
