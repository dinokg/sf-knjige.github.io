<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42.
<P>&nbsp;&nbsp;&nbsp;&nbsp;&nbsp;Nema ni krivice ni nevinosti u vama. Sve u vezi sa tim je prošlost. Krivica mlati mrtve, a ja nisam Gvozdeni Malj. Vi mnoštvo mrtvih ste samo ljudi koji su uradili određene stvari i sećanja na te stvari osvetljavaju moju stazu.
<BR>
<BR>&nbsp;&nbsp;&nbsp;&nbsp;&nbsp;Leto II svojim životima-pamćenjima
<BR>&nbsp;&nbsp;&nbsp;&nbsp;&nbsp;Prema Hark al-Adu
<BR>
<BR>&nbsp;&nbsp;&nbsp;&nbsp;&nbsp;"Samo od sebe se kreće!" reče Farad'n glasom koji je jedva bio šapat.
<BR>&nbsp;&nbsp;&nbsp;&nbsp;&nbsp;Stajao je iznad kreveta gospe Džesike sa dva stražara tik iza njega. Gospa Džesika se pridiže u krevetu. Na sebi je imala parasvileni ogrtač svetlucavobele boje sa odgovarajućom trakom oko kose boje bakra. Farad'n je burno banuo u njenu sobu nekoliko trenutaka ranije. Nosio je sivi leotard i bio sav u znoju od uzbuđenja i naporne jurnjave hodnicima palate.
<BR>&nbsp;&nbsp;&nbsp;&nbsp;&nbsp;"Koliko je sati?" upitala je Džesika.
<BR>&nbsp;&nbsp;&nbsp;&nbsp;&nbsp;"Sati?" Farad'n je ozgledao zbunjen.
<BR>&nbsp;&nbsp;&nbsp;&nbsp;&nbsp;Jedan od stražara prozbori: "Tri sata je posle ponoći, moja gospo." Stražar je bojažljivo okrznuo pogledom Farad'na. Mladi princ naišao je jureći kroz noćnim žišcima osvetljene hodnike, skupljajući usput zaprepašćene stražare.
<BR>&nbsp;&nbsp;&nbsp;&nbsp;&nbsp;"Ali kreće se", reče Farad'n. Isturio je svoju levu ruku, a zatim desnu. "Video sam kako se moje vlastite ruke smanjuju u debeljušne pesnice i setio sam se. To su bile moje ruke kad sam bio dete. Ja se i inače sećam vremena kad sam bio dete, ali ovo je bilo... jasnije pamćenje. Ponovo sam ustrojio svoja stara pamćenja!"
<BR>&nbsp;&nbsp;&nbsp;&nbsp;&nbsp;"Vrlo dobro", reče Džesika. Njegovo uzbuđenje bilo je zarazno. "A šta se dogodilo kad su ti ruke postale stare?"
<BR>&nbsp;&nbsp;&nbsp;&nbsp;&nbsp;"Moj... um je bio... trom", reče on. "Osetio sam bol u leđima. Evo, baš ovde." Dotakao je mesto iznad levog bubrega.
<BR>&nbsp;&nbsp;&nbsp;&nbsp;&nbsp;"Naučio si najvažniju lekciju", reče Džesika. "Znaš li koje je njeno značenje?"
<BR>&nbsp;&nbsp;&nbsp;&nbsp;&nbsp;Spustio je ruke niz bokove i stao da zuri u nju. Zatim reče: "Moj um gospodari mojom stvarnošću." Oči su mu blistale i on ponovi, ovog puta glasnije: "Moj um gospodari mojom stvarnošću!"
<BR>&nbsp;&nbsp;&nbsp;&nbsp;&nbsp;"To je početak prana-bindu ravnoteže", reče Džesika. "Doduše, samo početak."
<BR>&nbsp;&nbsp;&nbsp;&nbsp;&nbsp;"Šta je sledeće što treba da radim?" upitao je.
<BR>&nbsp;&nbsp;&nbsp;&nbsp;&nbsp;"Moja gospo", stražar koji je malopre odgovorio na njeno pitanje sada se usudio da upadne u razgovor. "Dockan je", reče on.
<BR>&nbsp;&nbsp;&nbsp;&nbsp;&nbsp;Zar se u ovom satu ne odvija smena straže na njihovim špijunskim mestima? pitala se Džesika. Rekla je: "Odlazite. Mi moramo da radimo."
<BR>&nbsp;&nbsp;&nbsp;&nbsp;&nbsp;"Ali, moja gospo", reče stražar i bojažljivo pređe pogledom od Farad'na na gospu Džesiku i natrag.
<BR>&nbsp;&nbsp;&nbsp;&nbsp;&nbsp;"Misliš da ću da ga zavedem?" upita Džesika.
<BR>&nbsp;&nbsp;&nbsp;&nbsp;&nbsp;Čovek se ukruti.
<BR>&nbsp;&nbsp;&nbsp;&nbsp;&nbsp;Farad'n se nasmeja u izlivu radosti. Mahnuo je rukom u znak otpuštanja. "Čuli ste je. Odlazite."
<BR>&nbsp;&nbsp;&nbsp;&nbsp;&nbsp;Stražari se pogledaše, ali poslušaše.
<BR>&nbsp;&nbsp;&nbsp;&nbsp;&nbsp;Farad'n sede na ivicu njenog kreveta. "Želeo sam da vam verujem, pa ipak vam nisam verovao. A onda... bilo je kao da mi se um topi. Bio sam umoran. Moj um je prestao da se bori protiv vas. Dogodilo se. Tek tako!" Pucnuo je prstima.
<BR>&nbsp;&nbsp;&nbsp;&nbsp;&nbsp;"Tvoj um se nije borio protiv mene", reče Džesika.
<BR>&nbsp;&nbsp;&nbsp;&nbsp;&nbsp;"Naravno da nije", priznao je. "Ja sam se borio protiv samog sebe, protiv svih onih besmislica koje sam naučio. Šta sad sledi?"
<BR>&nbsp;&nbsp;&nbsp;&nbsp;&nbsp;Džesika se nasmejala. "Priznajem da nisam očekivala da ćeš ovako brzo uspeti. Prošlo je otada svega osam dana i..."
<BR>&nbsp;&nbsp;&nbsp;&nbsp;&nbsp;"Bio sam strpljiv", reče on cereći se.
<BR>&nbsp;&nbsp;&nbsp;&nbsp;&nbsp;"Počeo si da se učiš strpljenju, takođe", reče ona. "Sada si odista dete. Ranije... bio si samo mogućnost, čak nisi bio ni rođen."
<BR>&nbsp;&nbsp;&nbsp;&nbsp;&nbsp;Uglovi njegovih usana se opustiše.
<BR>&nbsp;&nbsp;&nbsp;&nbsp;&nbsp;"Ne budi toliko utučen", reče ona. "Uspelo ti je. To je važno. Koliko njih može da kaže da su se ponovo rodili?"
<BR>&nbsp;&nbsp;&nbsp;&nbsp;&nbsp;"Šta sledi?" nastojao je on da sazna.
<BR>&nbsp;&nbsp;&nbsp;&nbsp;&nbsp;"Vežbaćeš ovo što si naučio", reče ona. "Želim da se osposobiš da to radiš po volji, lako. Kasnije ćeš popuniti nov prostor u svojoj svesti koju je ovo otvorilo. On će biti ispunjen sposobnošću da proveriš bilo koju stvarnost u suprotnosti sa tvojim vlastitim zahtevima."
<BR>&nbsp;&nbsp;&nbsp;&nbsp;&nbsp;"Je li to sve što sada treba da radim... vežbam..."
<BR>&nbsp;&nbsp;&nbsp;&nbsp;&nbsp;"Ne. Sada možeš da počneš sa uvežbavanjem mišića. Reci mi, možeš li da pomeriš mali prst na levoj nozi bez micanja i jednog drugog mišića tvog tela?"
<BR>&nbsp;&nbsp;&nbsp;&nbsp;&nbsp;"Moj ..." Spazila je kako mu se na lice navlači nekakav dalek izraz dok je pokušavao da pomeri prst. Potom je spustio oči prema svom stopalu i stao da zuri u njega. Znoj mu je probio čelo. Oteo mu se dubok uzdisaj. "Ne mogu to da učinim."
<BR>&nbsp;&nbsp;&nbsp;&nbsp;&nbsp;"I te kako možeš", reče ona. "Naučićeš to da uradiš. Naučićeš svaki mišić svog tela. Poznavaćeš te mišiće na način na koji poznaješ svoje ruke."
<BR>&nbsp;&nbsp;&nbsp;&nbsp;&nbsp;Žustro je progutao pljuvačku pod utiskom veličine ove perspektive. A onda reče: "Šta mi to činite? Kakav plan imate sa mnom?"
<BR>&nbsp;&nbsp;&nbsp;&nbsp;&nbsp;"Nameravam da te oslobodim u odnosu na vaseljenu", reče ona. "Postaćeš ono što najdublje želiš, pa ma šta to bilo."
<BR>&nbsp;&nbsp;&nbsp;&nbsp;&nbsp;Za trenutak je mozgao o ovome. "Ma šta da želim?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To je nemoguće!"
<BR>&nbsp;&nbsp;&nbsp;&nbsp;&nbsp;"Osim ako ne naučiš da gospodariš svojim željama na način na koji gospodariš svojom stvarnošću", reče ona. Istovremeno je pomislila: Dobro! Neka njegovi analitičari istraže ovo. Oni će savetovati smotrenu ocenu, ali će Farad'n napraviti korak bliže ostvarenju onog što sam zbilja naumila.
<BR>&nbsp;&nbsp;&nbsp;&nbsp;&nbsp;Dokazao je svoj dar naslućivanja, rekavši: "Jedna je stvar reći nekoj osobi da će da ostvari želju svog srca. Druga je stvar doista ponuditi to ostvarenje."
<BR>&nbsp;&nbsp;&nbsp;&nbsp;&nbsp;"Stigao si dalje no što sam mislila", reče Džesika. "Vrlo dobro. Obećavam ti: ako dovršiš ovaj program učenja, bićeš svoj čovek. Što god da činiš, biće zbog toga što je to ono što ti želiš da činiš."
<BR>&nbsp;&nbsp;&nbsp;&nbsp;&nbsp;I neka Istinozborac pokuša da to ispita, pomislila je.
<BR>&nbsp;&nbsp;&nbsp;&nbsp;&nbsp;Ustao je, ali je izraz lica sa kojim se nadvio nad nju bio topao, sa osećanjem drugarstva u sebi. "Znate, verujem vam. Proklet bio ako znam zbog čega, ali je tako. I neću reći nijednu reč o ostalim stvarima o kojima razmišljam."
<BR>&nbsp;&nbsp;&nbsp;&nbsp;&nbsp;Džesika je promatrala njegova leđa koja su se udaljavala pošto ga je poslala iz svoje spavaće sobe. Ugasila je sjajne kugle i ponovo legla. Ovaj Farad'n je bio nedokučiv. On joj je takoreći saopštio da počinje da prozire njen naum, ali da se pridružuje njenoj zaveri po sopstvenom htenju.
<BR>&nbsp;&nbsp;&nbsp;&nbsp;&nbsp;Čekaj samo dok počne da uči svoja osećanja, pomislila je. S ovom mišlju, pripremila je sebe za povratak u san. Jutro će biti okuženo 'slučajnim' susretima sa osobljem palate koje će postavljati naoko bezazlena pitanja.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
