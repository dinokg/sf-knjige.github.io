<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>53.
<P>&nbsp;&nbsp;&nbsp;&nbsp;&nbsp;Granice opstanka određene su klimom, tim dugim nanošenjima promene koju jedno pokoljenje može da propusti da primeti. A krajnosti klime su ono što postavlja obrazac. Usamljena, ograničena ljudska bića mogu da zapaze klimatske oblasti, kolebanje godišnjih vremenskih prilika i, ponekad, mogu da zapaze takve stvari kao na primer 'Ovo je najhladnija godina koju znam'. Takve stvari su osetne. Ali ljudska bića su retko svesna normalnog menjanja tokom dugog vremenskog perioda. A upravo kroz tu svesnost ljudska bića uče kako da opstanu na bilo kojoj planeti. Ona moraju da upoznaju klimu.
<BR>
<BR>&nbsp;&nbsp;&nbsp;&nbsp;&nbsp;Arakis, Preobražaj prema Hark al-Adu
<BR>
<BR>&nbsp;&nbsp;&nbsp;&nbsp;&nbsp;Alija je sedela skrštenih nogu na krevetu, pokušavajući da se pribere, recitujući Molepstvije Protiv Straha, ali je cerekavo ruganje odjekivalo njenom lobanjom ometajući svaki pokušaj. Mogla je da čuje onaj glas; kontrolisao je njene uši, njenu svest.
<BR>&nbsp;&nbsp;&nbsp;&nbsp;&nbsp;"Kakva je to besmislica? Čega imaš da se bojiš?"
<BR>&nbsp;&nbsp;&nbsp;&nbsp;&nbsp;Mišići njenih listova su se zgrčili kada su njena stopala načinila kretnju kao da će da pobegnu. Nije se imalo gde pobeći.
<BR>&nbsp;&nbsp;&nbsp;&nbsp;&nbsp;Nosila je samo zlatnu odoru od najčistije palianske svile i ona je otkrivala punoću koja je počela da obrazuje ispupčenja na njenom telu. Čas Ubica tek što je prošao; zora je bila blizu. Izveštaji koji su se odnosili na poslednja tri meseca ležali su ispred nje na crvenom krevetskom pokrivaču. Mogla je da čuje zujanje erkondišna, a blagi povetarac pomicao je natpise na kalemovima siga žice.
<BR>&nbsp;&nbsp;&nbsp;&nbsp;&nbsp;Sluge su je bojažljivo probudile dva časa ranije, donevši joj novosti o poslednjem zločinu i Alija je poslala po kalemove sa izveštajima, u težnji da pronađe shvatljivo objašnjenje.
<BR>&nbsp;&nbsp;&nbsp;&nbsp;&nbsp;Odustala je od Molepstvija.
<BR>&nbsp;&nbsp;&nbsp;&nbsp;&nbsp;Ovi napadi morali su da budu delo pobunjenika. Očigledno. Sve više njih okretalo se protiv Muad'Dibove religije.
<BR>&nbsp;&nbsp;&nbsp;&nbsp;&nbsp;"A šta ima loše u tome?" upitao je podrugljiv glas u njoj.
<BR>&nbsp;&nbsp;&nbsp;&nbsp;&nbsp;Alija je besno zatresla glavom. Namri ju je izneverio. Bila je budala kad je mogla da ukaže poverenje tako opasnom dvostrukom oruđu. Njeni podanici su joj došapnuli da treba okriviti Stilgara, da je on potajni buntovnik. I šta se dogodilo sa Halekom. Otišao u jazbinu među svoje prijatelje krijumčare? Moguće.
<BR>&nbsp;&nbsp;&nbsp;&nbsp;&nbsp;Uzela je jedan od kalemova sa izveštajima. A Muric! Taj čovek je bio histeričan. To je jedino moguće objašnjenje. Inače bi morala da poveruje u čuda. Nijedno ljudsko biće, a kamoli dete (pa čak i takvo dete kao što je Leto) nije moglo da skoči sa brda u Šulohu i ostane živo, a potom još pobegne preko pustinje u skokovima koji su ga nosili sa vrha na vrh dine.
<BR>&nbsp;&nbsp;&nbsp;&nbsp;&nbsp;Alija je osetila hladnoću siga žice pod rukom.
<BR>&nbsp;&nbsp;&nbsp;&nbsp;&nbsp;Gde je onda bio Leto? Ganima nije prihvatala da veruje u bilo šta drugo osim da je mrtav. Istinozborac je potvrdio njenu priču: Leta je ubio Laza tigar. Ko je onda bilo to dete o kome su je izvestili Namri i Muric?
<BR>&nbsp;&nbsp;&nbsp;&nbsp;&nbsp;Stresla se.
<BR>&nbsp;&nbsp;&nbsp;&nbsp;&nbsp;Četrdeset kanata je bilo razoreno, a njihova voda prosuta u pesak. Napadnuti su odani Slobodnjaci pa čak i pobunjenici, sujeverni klipani, svi od reda! Njeni izveštaji bili su preplavljeni pričama o misterioznim događajima. Peščane pastrmke skakale su u kanate i rasturale se da bi postale vojske malih kopija. Crvi su se hotimično utapali. Krv je kapala sa Drugog Meseca i padala na Arakis, gde je izazivala velike oluje. A učestalost ovih oluja bila je u porastu!
<BR>&nbsp;&nbsp;&nbsp;&nbsp;&nbsp;Pomislila je na Dankana koji je tavorio u Tabru, jedući se zbog pritvora u kome se nalazio, zahvaljujući odluci koju je ona iznudila od Stilgara. On i Irulan su o malo čemu drugom razgovarali osim o stvarnom značenju ovih predskazanja. Budale! Čak su i njeni špijuni odavali uticaj koji su na njih činile ove gnusobne priče!
<BR>&nbsp;&nbsp;&nbsp;&nbsp;&nbsp;Zašto je Ganima uporno ostajala pri svojoj priči o Laza trigru?
<BR>&nbsp;&nbsp;&nbsp;&nbsp;&nbsp;Alija uzdahnu. Samo jedan među izveštajima na kalemovima od siga žice ju je umirio. Farad'n je poslao deo svoje dvorske straže 'da pomognu u nevoljama i obave pripreme za zvaničan obred Zaručenja'. Alija se nasmejala u sebi pridruživši se cerekanju koje je rogoborilo u njenoj lobanji. Barem je taj plan ostajao netaknut. Trebalo je pronaći logična objašnjenja da se odagnaju sve ove praznoverne besmislice.
<BR>&nbsp;&nbsp;&nbsp;&nbsp;&nbsp;U međuvremenu je nameravala da upotrebi Farad'nove ljude kao pomoć u zatiranju Šuloha i hapšenju znanih otpadnika, pogotovu među Naibima. Premišljala je da li da udari i na Stilgara, ali ju je unutrašnji glas upozorio da to ne čini.
<BR>&nbsp;&nbsp;&nbsp;&nbsp;&nbsp;"Ne još."
<BR>&nbsp;&nbsp;&nbsp;&nbsp;&nbsp;"Moja majka i Sestrinstvo još imaju neke planove na svoju ruku", prošaputala je Alija. "Zašto obučava Farad'na?"
<BR>&nbsp;&nbsp;&nbsp;&nbsp;&nbsp;"Možda je uzbuđuje", reče stari Baron.
<BR>&nbsp;&nbsp;&nbsp;&nbsp;&nbsp;"Ne taj neosetljivac."
<BR>&nbsp;&nbsp;&nbsp;&nbsp;&nbsp;"Ne razmišljaš o tome da tražiš od Farad'na da je vrati?"
<BR>&nbsp;&nbsp;&nbsp;&nbsp;&nbsp;"Poznate su mi opasnosti toga."
<BR>&nbsp;&nbsp;&nbsp;&nbsp;&nbsp;"Dobro! U međuvremenu, onaj mladi pomoćnik, Zia, ga je nedavno dovela, mislim da je njegovo ime Agar-ves-Buer Agarves. Ako bi ga pozvala ovde noćas..."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Alija..."
<BR>&nbsp;&nbsp;&nbsp;&nbsp;&nbsp;"Skoro će zora, ti nezasita stara ludo! Ujutro je sastanak Vojnog Saveta i sveštenici će..."
<BR>&nbsp;&nbsp;&nbsp;&nbsp;&nbsp;"Ne veruj im, draga Alija."
<BR>&nbsp;&nbsp;&nbsp;&nbsp;&nbsp;"Naravno da ne."
<BR>&nbsp;&nbsp;&nbsp;&nbsp;&nbsp;Stari Baron je utihnuo, ali je ona počela da oseća glavobolju. Mukli bol mileo je naviše od levog obraza u lobanju. Jednom ju je ovakvom smicalicom nagnao da kao pomamna juri hodnicima. Sada je čvrsto rešila da mu se odupre.
<BR>&nbsp;&nbsp;&nbsp;&nbsp;&nbsp;"Ako produžiš, uzeću sredstvo za umirenje", rekla je.
<BR>&nbsp;&nbsp;&nbsp;&nbsp;&nbsp;Shvatio je da je mislila ozbiljno. Glavobolja je počela da se povlači.
<BR>&nbsp;&nbsp;&nbsp;&nbsp;&nbsp;"Vrlo dobro", reče mrzovoljno. "Onda, nekom drugom prilikom."
<BR>&nbsp;&nbsp;&nbsp;&nbsp;&nbsp;"Nekom drugom prilikom", složila se.
</P></TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
