<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Ovo je zabluda o moći: ona, najposle, postiže nameru jedino u apsolutnom, ograničenom svetu. Ali osnovna poruka koju nam daje naš relativistički svet jeste da se stvari menjaju. Bilo kakva moć mora kad-tad da susretne veću moć. Pol Muad'Dib je ovoj pouci naučio Sardaukare na Ravnicama Arakena. Njegovi potomci će tek morati sami da nauče ovu lekciju.
<BR>
<BR>&nbsp;&nbsp;&nbsp;&nbsp;&nbsp;Propovednik u Arakenu
<BR>
<BR>&nbsp;&nbsp;&nbsp;&nbsp;&nbsp;Prvi molilac na jutarnjem primanju bio je jedan kadešijanski trubadur, hodočasnik koga su opljačkali arakenski najamnički vojnici. Stajao je na kamenom podu prostorije vodenozelene boje u stavu u kome nije bilo ni najmanje preklinjanja.
<BR>&nbsp;&nbsp;&nbsp;&nbsp;&nbsp;Džesika se, sedeći do Alije na vrhu platforme od sedam stepenika, divila njegovoj smelosti. Dva istovetna prestola bila su postavljena za majku i kćer i Džesika je obratila posebnu pažnju na činjenicu da je Alija sedela na desnoj, muškoj strani.
<BR>&nbsp;&nbsp;&nbsp;&nbsp;&nbsp;Što se tiče kadešijanskog trubadura, bilo je očigledno da su ga Javidovi ljudi propustili baš zbog osobine koju je sada ispoljavao, njegove smelosti. Od trubadura se očekivalo da pribavi malo zabave dvorjanima u Velikoj Dvorani; to mu je bila plata umesto novca koji više nije posedovao.
<BR>&nbsp;&nbsp;&nbsp;&nbsp;&nbsp;Prema izveštaju Sveštenika-Advokata koji je upravo iznosio trubadurov slučaj, ispalo je da je Kadešijanac sačuvao samo odeću i baliset koji mu je prebačen preko ramena visio na kožnom kaišu.
<BR>&nbsp;&nbsp;&nbsp;&nbsp;&nbsp;"Kaže da su ga napojili nekim tamnim pićem", reče Advokat, jedva se suzdržavajući da ne prsne u smeh, od čega su mu se usne grčile. "Ako vaša Svetost dozvoli, to piće ga je učinilo bespomoćnim, ali bio je pri svesti u trenutku kada mu je kesa odsečena."
<BR>&nbsp;&nbsp;&nbsp;&nbsp;&nbsp;I dok je Advokat drobio i drobio u maniru lažne poniznosti, glasom iz koga su izbijali gnusni etički principi, Džesika je proučavala trubadura. Kadešijanac je bio visok barem dva metra. Oči koje su mu lutale unaokolo zračile su intiligentnom obazrivošću i humorom. Njegova zlatasta kosa dosezala je do ramena u skladu sa običajem na njegovoj planeti, i postojao je nagoveštaj muževne snage u tim širokim prsima i krasno izvajanom telu koje siva hodočasnička odeća nije mogla da sakrije. Rečeno je da se zove Tagir Mohandis i bio je potomak inženjera trgovine, ponosan na svoje poreklo i sebe samoga.
<BR>&nbsp;&nbsp;&nbsp;&nbsp;&nbsp;Alija je, napokon, odmahnuvši rukom presekla Advokatovo istupanje i, ne osvrnuvši se, prozborila: "Gospa Džesika će doneti prvu presudu u čast njenog povratka u našu sredinu."
<BR>&nbsp;&nbsp;&nbsp;&nbsp;&nbsp;"Hvala ti, kćeri", reče Džesika, utvrdjujući poredak nadmoćnosti u svesti svih onih koji su je čuli. Kćeri! Znači, ovaj Tagir Mohandis je bio deo njihovog plana. Ili je možda bio obična nevina budala? Ova presuda bila je zamišljena kao otpočinjanje napada na samu sebe, shvatila je Džesika. Alijino držanje je to očito pokazivalo.
<BR>&nbsp;&nbsp;&nbsp;&nbsp;&nbsp;"Sviraš li dobro taj instrument?" upitala je Džesika, pokazujući na baliset sa devet žica na trubadurovom ramenu.
<BR>&nbsp;&nbsp;&nbsp;&nbsp;&nbsp;"Isto kao Veliki Gurni Halek lično!" Tagir Mohandis je rekao veoma glasno kako bi ga svi u dvorani čuli, i njegove reči izazvaše znatiželjno komešanje među dvorjanima.
<BR>&nbsp;&nbsp;&nbsp;&nbsp;&nbsp;"Tražiš da ti se podari novac za prevoz", reče Džesika. "Gde bi želeo da te taj novac odvede?"
<BR>&nbsp;&nbsp;&nbsp;&nbsp;&nbsp;"Na Salusu Sekundus i Farad'nov dvor", reče Mohandis. "Čuo sam da okuplja trubadure i minstrele, da pomaže umetnosti i ostvaruje preporod prosvećenog života u svojoj okolini."
<BR>&nbsp;&nbsp;&nbsp;&nbsp;&nbsp;Džesika se uzdržala da ne pogleda u Aliju. Oni su, naravno, unapred znali šta će Mohandis da traži. Otkrila je da uživa u ovoj nemoj ulozi sporednih lica na pozornici. Zar su je smatrali nesposobnom da se suprotstavi ovom prepadu?
<BR>&nbsp;&nbsp;&nbsp;&nbsp;&nbsp;"Hoćeš li da sviranjem ovde zaradiš za put?" upitala je Džesika. "Moji uslovi su slobodnjački uslovi. Ako mi se dopadne tvoja muzika, možda ću te zadržati kod sebe da mi blažiš tugu; ako me tvoja muzika naljuti, možda ću te poslati na prinudni rad u pustinju da tako zaradiš novac za svoje putovanje. Ako budem smatrala da tvoje sviranje upravo odgovara Farad'nu, za koga kažu da je neprijatelj Atreida, onda ću te poslati k njemu sa svojim blagoslovom. Hoćeš li da sviraš pod ovim uslovima, Tagir Mohandiše?"
<BR>&nbsp;&nbsp;&nbsp;&nbsp;&nbsp;Zabacio je glavu uz moćan grohotni smeh. Njegova plava kosa je poigravala dok je skidao baliset sa ramena i spremno ga štimovao, što je značilo prihvatanje njenog izazova.
<BR>&nbsp;&nbsp;&nbsp;&nbsp;&nbsp;Gomila u prostoriji pokušala je da se primakne bliže, ali su je stražari i dvorjani zadržali.
<BR>&nbsp;&nbsp;&nbsp;&nbsp;&nbsp;Mohandis je tada izvukao iz instrumenta jedan ton, održavajući brujanje basa pokrajnih žica sa prefinjenom pažnjom za njihove neodoljive vibracije. Zatim je, izdigavši glas do blagog tenora, zapevao, očito improvizujući, ali sa tako umešnom dirljivošću da je Džesika bila očarana i pre no što je uspela da se usredsredi na stihove:
<BR>
<BR>&nbsp;&nbsp;&nbsp;&nbsp;&nbsp;'Kažete da žudite za morima Kaladana,
<BR>&nbsp;&nbsp;&nbsp;&nbsp;&nbsp;Gde nekada vladaste, Atreidi,
<BR>&nbsp;&nbsp;&nbsp;&nbsp;&nbsp;Bez prestanka -
<BR>&nbsp;&nbsp;&nbsp;&nbsp;&nbsp;Ali izgnanici borave u zemljama tuđinskim!
<BR>
<BR>&nbsp;&nbsp;&nbsp;&nbsp;&nbsp;Kažete da je to bilo gorko, ljudi tako surovi,
<BR>&nbsp;&nbsp;&nbsp;&nbsp;&nbsp;Kad prodaše vaše snove o Šai Huludu,
<BR>&nbsp;&nbsp;&nbsp;&nbsp;&nbsp;Zbog bljutave hrane -
<BR>&nbsp;&nbsp;&nbsp;&nbsp;&nbsp;A izgnanici borave u zemljama tuđinskim.
<BR>
<BR>&nbsp;&nbsp;&nbsp;&nbsp;&nbsp;Učiniste da Arakis oslabi,
<BR>&nbsp;&nbsp;&nbsp;&nbsp;&nbsp;Ućutkaste prolaženje crva
<BR>&nbsp;&nbsp;&nbsp;&nbsp;&nbsp;I okončaste svoj rok -
<BR>&nbsp;&nbsp;&nbsp;&nbsp;&nbsp;Kao izgnanici u zemljama tuđinskim.
<BR>
<BR>&nbsp;&nbsp;&nbsp;&nbsp;&nbsp;Alija! Nadenuše ti ime Koan-Tina,
<BR>&nbsp;&nbsp;&nbsp;&nbsp;&nbsp;Tog duha koji se nikad ne vidi
<BR>&nbsp;&nbsp;&nbsp;&nbsp;&nbsp;Sve dok...'
<BR>
<BR>&nbsp;&nbsp;&nbsp;&nbsp;&nbsp;"Dosta!" povika Alija. Bila se dopola pridigla sa prestola. "Ja ću te..."
<BR>&nbsp;&nbsp;&nbsp;&nbsp;&nbsp;"Alija!" Džesika je ovo izgovorila taman toliko glasno koliko je to bilo potrebno, podesivši visinu glasa baš tako da izbegne suprotstavljanje, a istovremeno zadobije svu pažnju. Bila je to zapovednička upotreba Glasa i svi koji su ga čuli prepoznali su, u ovom uzviku, uvežbane moći. Alija se zavalila natrag u svoje sedište i Džesika opazi da nije pokazala ni najblaži znak poraženosti.
<BR>&nbsp;&nbsp;&nbsp;&nbsp;&nbsp;Ovo je, takođe, bilo predviđeno, pomisli Džesika. Zaista veoma zanimljivo.
<BR>&nbsp;&nbsp;&nbsp;&nbsp;&nbsp;"O ovom prvom, ja donosim presudu", podsetila ju je Džesika.
<BR>&nbsp;&nbsp;&nbsp;&nbsp;&nbsp;"Vrlo dobro." Alijine reči bile su jedva čujne.
<BR>&nbsp;&nbsp;&nbsp;&nbsp;&nbsp;"Smatram da je on prikladan dar za Farad'na", reče Džesika. "Ima jezik koji seče poput kris-noža. Takvo puštanje krvi koje on može da izvrši bilo bi zdravo i za naš vlastiti dvor, ali sam pre za to da opslužuje Kuću Korino."
<BR>&nbsp;&nbsp;&nbsp;&nbsp;&nbsp;Blago talasanje smeha raširilo se dvoranom.
<BR>&nbsp;&nbsp;&nbsp;&nbsp;&nbsp;Alija je frktavo izdahnula vazduh. "Znaš li kako me je nazvao?"
<BR>&nbsp;&nbsp;&nbsp;&nbsp;&nbsp;"Nikako te nije nazvao, kćeri. Samo je saopštio ono što je on ili ma ko drugi mogao da čuje na ulici. Tamo te zovu Koan-Tin..."
<BR>&nbsp;&nbsp;&nbsp;&nbsp;&nbsp;"Ženski duh smrti koji hoda bez nogu", zarežala je Alija.
<BR>&nbsp;&nbsp;&nbsp;&nbsp;&nbsp;"Ako ukloniš one koji te tačno izveštavaju, preostaće ti samo oni koji znaju šta želiš da čuješ", reče Džesika, ljubaznim glasom. "Ne mogu da smislim ništa otrovnije od uranjanja u smrad vlastitih odblesaka."
<BR>&nbsp;&nbsp;&nbsp;&nbsp;&nbsp;Razgovetni uzdasi doprli su od onih koji su se nalazili neposredno ispod prestola.
<BR>&nbsp;&nbsp;&nbsp;&nbsp;&nbsp;Džesika je upravila pažnju na Mohandisa, koji je ćutke stajao bez i najmanjeg znaka zastrašenosti. Očekivao je da mu se donese bilo kakva presuda kao da nije mario za nju. Mohandis je bio upravo vrsta čoveka kakvog bi njen Vojvoda poželeo da ima uz sebe u nemirnim vremenima: onaj koji dela sa pouzdanjem u vlastito rasuđivanje, ali koji prihvata ma šta ga zadesi, pa čak i smrt, ne proklinjući svoju sudbu. Zašto je, onda, izabrao ovaj put?
<BR>&nbsp;&nbsp;&nbsp;&nbsp;&nbsp;"Zašto si otpevao baš ove reči?" upitala ga je Džesika.
<BR>&nbsp;&nbsp;&nbsp;&nbsp;&nbsp;Uspravio je glavu i rekao jasnim glasom: "Slušao sam da su Atreidi časni i širokogrudi. Došao sam na pomisao da to proverim i možda stupim u vašu službu, kako bih dobio vreme da pronađem one koji su me opljačkali i razračunam se s njima na svoj način."
<BR>&nbsp;&nbsp;&nbsp;&nbsp;&nbsp;"On se usuđuje da nas proverava!" promrmljala je Alija.
<BR>&nbsp;&nbsp;&nbsp;&nbsp;&nbsp;"Zašto da ne?" upitala je Džesika.
<BR>&nbsp;&nbsp;&nbsp;&nbsp;&nbsp;Uputila je trubaduru osmeh u znak blagonaklonosti. Došao je u ovu dvoranu samo zato što mu je to pružilo priliku za još jednu pustolovinu, još jedno prolaženje kroz njegovu vaseljenu. Džesika se našla u iskušenju da ga pripoji svojoj pratnji, ali je Alijino ponašanje predskazivalo zlo hrabrom Mohandisu. Postojala su, takođe, ona znamenja koja su govorila da je reč o postupku koji se očekivao od Gospe Džesike - uzimanje hrabrog i lepog trubadura u svoju službu, kao što je nekada uzela hrabrog Gurnija Haleka. Najbolje će biti da Mohandis ode svojim putem, iako je teško bilo pomiriti se sa činjenicom da će jedan ovako plemenit primerak otići na noge Farad'nu.
<BR>&nbsp;&nbsp;&nbsp;&nbsp;&nbsp;"Otići će Farad'nu", reče Džesika. "Uredite da dobije novac za put. Neka njegov jezik prolije krv Kuće Korino i da vidimo kako će to da preživi."
<BR>&nbsp;&nbsp;&nbsp;&nbsp;&nbsp;Alija je smrknuto buljila u pod da bi napokon smogla jedan odocneli osmeh. "Mudrost Gospe Džesike preovlađuje", reče ona, otpustivši Mohandisa pokretom ruke.
<BR>&nbsp;&nbsp;&nbsp;&nbsp;&nbsp;Ovo se nije odigralo onako kako je želela, pomislila je Džesika, ali su u Alijinom držanju postojali pokazatelji da ozbiljnija iskušenja tek predstoje.
<BR>&nbsp;&nbsp;&nbsp;&nbsp;&nbsp;Priveli su sledećeg molioca.
<BR>&nbsp;&nbsp;&nbsp;&nbsp;&nbsp;Džesika je, zapažajući kćerkine reakcije, osetila kako je nagrizaju sumnje. Valjalo je, ovde, prisetiti se pouke stečene iskustvom sa blizancima. Na stranu to što je Alija bila Izrod, ona je i dalje bila jedna od onih koji su rođeni kao formirane ličnosti. Mogla je da poznaje svoju majku baš kao i sebe samu. Nije išlo u glavu da bi Alija mogla da se prevari u proceni postupaka svoje majke u slučaju trubadura. Zbog čega je Alija udesila ovo suočavanje? Da mi odvuče pažnju?
<BR>&nbsp;&nbsp;&nbsp;&nbsp;&nbsp;Nije bilo više vremena za premišljanje. Drugi molilac je zauzeo svoje mesto ispod dvaju prestola. Njegov advokat je stajao pokraj njega.
<BR>&nbsp;&nbsp;&nbsp;&nbsp;&nbsp;Ovog puta molilac je bio jedan Slobodnjak, stariji čovek sa peščanim belegama na licu, koje su govorile da je rođen u pustinji. Nije bio visok, ali je imao žilavo telo, a dugačka dišdaša koja se obično nosila preko pustinjskih odela davala mu je otmenu pojavu. Ova odeća bila je u skladu sa njegovim uzanim licem, kukastim nosem, i blistavim plavim očima. Na sebi nije imao pustinjsko odelo i činilo se da se oseća nelagodno bez njega. Džinovski prostor Dvorane za Primanje mora da mu je izgledao kao opasan otvoren vazduh koji je njegovo telo lišavao dragocene vlage. Ispod kapuljače koja je bila delimično zabačena unazad, imao je naibovsku upletenu kefija kosu.
<BR>&nbsp;&nbsp;&nbsp;&nbsp;&nbsp;"Ja sam Gaedan al-Fali", reče on, stupivši jednim stopalom na stepenište koje je vodilo do prestola kako bi dao na znanje da je njegov društveni položaj iznad rulje. "Bio sam jedan od Muad'Dibovih komandosa smrti, a došao sam ovde zbog jedne stvari od značaja za pustinju."
<BR>&nbsp;&nbsp;&nbsp;&nbsp;&nbsp;Alija se blago ukrutila, pomalo se odajući. Al-Falijevo ime nalazilo se u onom zahtevu da se Džesika postavi u Savet.
<BR>&nbsp;&nbsp;&nbsp;&nbsp;&nbsp;Stvar od značaja za pustinju! pomislila je Džesika.
<BR>&nbsp;&nbsp;&nbsp;&nbsp;&nbsp;Gaedan al-Fali je progovorio pre no što je njegov Advokat uspeo da otvori raspravu. Onom zvaničnom slobodnjačkom frazom obznanio im je da je doneo nešto što se tiče svih njih na Dini - i da govori sa autoritetom Fedajkina koji je jednom, zajedno sa Polom Muad'Dibom, bio spreman da žrtvuje svoj život. Džesika je sumnjala da je Gadean al-Fali ovo spomenuo Javidu ili Glavnom Advokatu kada je tražio da bude primljen. Njeno nagađanje se potvrdilo kada je jedan službenik iz redova Sveštenstva stao da se probija iz pozadine prostorije, mašući crnom tkaninom posrednika.
<BR>&nbsp;&nbsp;&nbsp;&nbsp;&nbsp;"Moje Gospe!" povika službenik. "Ne slušajte ovog čoveka. On dolazi pod lažnim..."
<BR>&nbsp;&nbsp;&nbsp;&nbsp;&nbsp;Džesika je, posmatrajući Sveštenika koji je jurio prema njima, uglovima očiju uhvatila jedan pokret, Alijin znak rukom na starom atreidskom rečniku: "Sada!" Džesika nije mogla da odredi pravac u kom je znak bio upućen, ali je instiktivno reagovala trgnuvši se u stranu, povlačeći i presto za sobom. Padajući, otkotrljala se iz oburvavajućeg prestola i dočekala se na noge baš u trenutku kada je začula oštar pucanj maula pištolja... zatim još jedan. Sa prvim pucnjem ona je odskočila, ali je osetila kako je nešto cimnulo desni rukav. Smesta se zagnjurila u gomilu molilaca i dvorjana okupljenih ispred podijuma. Opazila je da se Alija nije ni pomakla.
<BR>&nbsp;&nbsp;&nbsp;&nbsp;&nbsp;Okružena ljudima, Džesika se zaustavi.
<BR>&nbsp;&nbsp;&nbsp;&nbsp;&nbsp;Videla je da se Gadean al-Fali bio bacio prema drugoj strani podijuma, međutim Advokat je ostao u svom prvobitnom položaju.
<BR>&nbsp;&nbsp;&nbsp;&nbsp;&nbsp;Sve ovo se odigralo brzinom prepada iz zasede, ali je svako u Dvorani znao gde bi izvežbani refleksi morali da sklone bilo kog, iznenađenog razvojem događaja. Alija i Advokat su ostali sleđeni u svom stavu.
<BR>&nbsp;&nbsp;&nbsp;&nbsp;&nbsp;Komešanje u središnjem delu prostorije privuklo je Džesikinu pažnju i ona stade da krči sebi put kroz gomilu prema Svešteniku-službeniku koga su držala četiri molioca. Crna tkanina posrednika ležala mu je pored stopala, a iz njenih prevoja izvirivao je maula pištolj.
<BR>&nbsp;&nbsp;&nbsp;&nbsp;&nbsp;Al-Fali se progurao pored Džesike i pogledom prešao od pištolja do Sveštenika. Slobodnjak je ispustio jedan jarosan krik i zadao ukrućenim prstima leve ruke jedan ašag udarac iz visine pojasa. Oni pogodiše Sveštenika u vrat i ovaj klonu, gušeći se. I ne pogledavši čoveka koga je usmrtio stari Naib okrete svoje ljutito lice prema podijumu.
<BR>&nbsp;&nbsp;&nbsp;&nbsp;&nbsp;"Dalal-il an-nubuwwa!" povika al-Fali, priljubivši dlanove uz čelo, a zatim ih spustivši. "Kadis as-Salaf me neće sprečiti da ćutim! Ako sGm ne pogubim one koji su umešani u ovo, drugi će to učiniti."
<BR>&nbsp;&nbsp;&nbsp;&nbsp;&nbsp;Misli da je on bio meta, sinu Džesiki. Spustila je pogled na svoj rukav i stavila prst u rupu koju je napravila kuglica maula pištolja. Otrovna, bez sumlje.
<BR>&nbsp;&nbsp;&nbsp;&nbsp;&nbsp;Molioci ispustiše Sveštenika. Ležao je na podu smrskanog grkljana uvijajući se, i izdišući. Džesika dade znak rukom dvojici zapanjenih dvorjana koji su stajali sa njene leve strane. Rekla im je: "Hoću da mi ovog čoveka sačuvate živog radi saslušanja. Ako umre, ni vama nema života!" Kako su oklevali, pogledajući prema podijumu, bila je prinuđena da opet primeni Glas: "Pokret!"
<BR>&nbsp;&nbsp;&nbsp;&nbsp;&nbsp;Oni krenuše.
<BR>&nbsp;&nbsp;&nbsp;&nbsp;&nbsp;Džesika se pribi uz al-Falija i gurnu ga laktom: "Ti si budala, Naibe. Mene su ciljali, a ne tebe."
<BR>&nbsp;&nbsp;&nbsp;&nbsp;&nbsp;Nekoliko ljudi unaokolo čulo je ove reči. U iznenadnom muku zaprepašćenja, al-Fali upravi pogled prema podijumu gde je jedan presto ležao preturen, dok je na drugom i dalje sedela Alija. Izraz razumevanja koji je prešao preko njegovog lica i početnik je mogao da pročita.
<BR>&nbsp;&nbsp;&nbsp;&nbsp;&nbsp;"Fedajkine", reče Džesika, podsećajući ga na nekadašnju odanost njenoj porodici, "mi koji smo se pekli na mnogim vatrama znamo kako se stoji leđa o leđa."
<BR>&nbsp;&nbsp;&nbsp;&nbsp;&nbsp;"Oslobite se na mene, Moja Gospo", reče on u tren oka shvativši smisao njenih reči.
<BR>&nbsp;&nbsp;&nbsp;&nbsp;&nbsp;Jedan izdisaj je naterao Džesiku da se brzo okrene i ona oseti kako se al-Fali pomerio i naslonio svoja leđa na njena. Jedna žena u nakinđurenoj odeći slobodnjačke građanke ležala je opružena pored sveštenika na podu. Od ona dva dvorjanina nije bilo ni traga. Žena i ne pogleda Džesiku, već izvi glas u prastaro naricanje svog naroda - poziv onima koji su opsluživali kazane smrti, poziv da dođu i prikupe vodu jednog tela u plemensku cisternu. Ova vika nikako nije bila u saglasnosti sa ovako odevenom ženom. Džesika je osetila da stari običaji istrajavaju, iako je shvatila da je ova građanka licemer. Stvorenje u nakinđurenoj odeći očigledno je ubilo Sveštenika da bi ga zasigurno ućutkalo.
<BR>&nbsp;&nbsp;&nbsp;&nbsp;&nbsp;Što joj je to trebalo? čudila se Džesika. Mogla je jednostavno da sačeka da čovek umre od gušenja. U pitanju je bio očajnički čin, znak dubokog straha.
<BR>&nbsp;&nbsp;&nbsp;&nbsp;&nbsp;Alija je sedela, povijena napred, na ivici prestola, dok su joj oči svetlucale od budnosti. Jedna vižljasta žena koja je nosila upletenu kosu, obeležje Alijine lične straže, protrča pored Džesike, naže se nad Sveštenikom, uspravi se i pogleda prema podijumu. "Mrtav je."
<BR>&nbsp;&nbsp;&nbsp;&nbsp;&nbsp;"Uklonite ga!" naredi Alija. Dala je znak rukom stražarima koji su stajali ispod podijuma. "Podignite stolicu Gospe Džesike."
<BR>&nbsp;&nbsp;&nbsp;&nbsp;&nbsp;Dakle, pokušaćeš da opravdaš ovo na drzak način! reče u sebi Džesika. Zar je Alija mislila da može da obmane bilo koga? Al-Fali je prozborio o Kadisu as-Saladu, pozivajući se na svete oce iz slobodnjačke mitologije kao na svoje zaštitnike. Ali nikakva natprirodna sila nije donela maula pištolj u ovu prostoriju u kojoj nošenje oružja nije bilo dozvoljeno.
<BR>&nbsp;&nbsp;&nbsp;&nbsp;&nbsp;Zavera u koju su bili umešani Javidovi ljudi nametala se kao jedini odgovor, a Alijina nezabrinutost za vlastitu kožu svakome je govorila da je i ona deo te zavere.
<BR>&nbsp;&nbsp;&nbsp;&nbsp;&nbsp;Stari Naib reče Džesiki preko ramena: "Primite moje izvinjenje, Moja Gospo. Mi iz pustinje dolazimo k vama kao našoj poslednjoj očajničkoj nadi, a sada vidimo da smo i mi vama još potrebni."
<BR>&nbsp;&nbsp;&nbsp;&nbsp;&nbsp;"Materoubistvo ne priliči, bog zna kako, mojoj kćeri", reče Džesika.
<BR>&nbsp;&nbsp;&nbsp;&nbsp;&nbsp;"Plemena će čuti o ovome", obećao je al-Fali.
<BR>&nbsp;&nbsp;&nbsp;&nbsp;&nbsp;"Ako sam vam tako očajnički potrebna", upita Džesika, "zašto mi niste prišli za vreme Saziva u Sieč Tabru?"
<BR>&nbsp;&nbsp;&nbsp;&nbsp;&nbsp;"Stilgar nam to ne bi dozvolio."
<BR>&nbsp;&nbsp;&nbsp;&nbsp;&nbsp;Ahhh, pomisli Džesika, Naibsko pravilo! U Tabru je Stilgarova reč zakon.
<BR>&nbsp;&nbsp;&nbsp;&nbsp;&nbsp;Prevrnuti presto bio je uspravljen. Alija mahnu rukom majci da se vrati i reče: "Neka smrt ovog Sveštenika-izdajnika bude primer za sve vas. Oni koji me ugrožavaju, ginu." Spustila je pogled na al-Falija. "Dugujem ti zahvalnost, Naibe."
<BR>&nbsp;&nbsp;&nbsp;&nbsp;&nbsp;"Zahvalnost zbog greške", promrmlja al-Fali. Pogledao je Džesiku. "Bili ste u pravu. Moj bes je uklonio onoga koga je trebalo podvrći saslušavanju."
<BR>&nbsp;&nbsp;&nbsp;&nbsp;&nbsp;Džesika prošaputa: "Obrati pažnju na onu dvojicu dvorjana i na ženu u raznobojnoj odeći, Fedajkine. Želim da se privedu i saslušaju."
<BR>&nbsp;&nbsp;&nbsp;&nbsp;&nbsp;"Biće učinjeno", reče on.
<BR>&nbsp;&nbsp;&nbsp;&nbsp;&nbsp;"Ukoliko se živi izvučemo odavde", reče Džesika. "Hajde, vratimo se i doigrajmo svoje uloge."
<BR>&nbsp;&nbsp;&nbsp;&nbsp;&nbsp;"Kako vi kažete, moja Gospo."
<BR>&nbsp;&nbsp;&nbsp;&nbsp;&nbsp;Zajedno su otišli do podijuma, odakle se Džesika popela uz stepenice i zauzela pređašnji položaj pored Alije, a al-Fali je ostao na mestu ispod podijuma koje je bilo predviđeno za molioce.
<BR>&nbsp;&nbsp;&nbsp;&nbsp;&nbsp;"Da čujemo", reče Alija.
<BR>&nbsp;&nbsp;&nbsp;&nbsp;&nbsp;"Samo trenutak, kćeri", reče Džesika. Uzdigla je rukav i proturila prst kroz rupu. "Napad je bio uperen na mene. Malo je falilo da me kuglica zakači, iako sam vrdala. Svi ste svedoci da maula pištolj nije više ovde." Pokazala je na mesto sa koga je pištolj netragom nestao. "Kod koga je?"
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;"Možda bismo mogli da mu uđemo u trag", reče Džesika.
<BR>&nbsp;&nbsp;&nbsp;&nbsp;&nbsp;"Kakva besmislica!" reče Alija. "Ja sam bila..."
<BR>&nbsp;&nbsp;&nbsp;&nbsp;&nbsp;Džesika se dopola okrenula svojoj kćeri i napravila pokret levom rukom. "Tamo dole neko drži taj pištolj. Ne bojiš li se da..."
<BR>&nbsp;&nbsp;&nbsp;&nbsp;&nbsp;"Jedan od mojih stražara ga ima u posedu!" reče Alija.
<BR>&nbsp;&nbsp;&nbsp;&nbsp;&nbsp;"Onda će mi taj stražar predati oružje", reče Džesika.
<BR>&nbsp;&nbsp;&nbsp;&nbsp;&nbsp;"Ona ga je već odnela."
<BR>&nbsp;&nbsp;&nbsp;&nbsp;&nbsp;"Baš zgodno", reče Džesika.
<BR>&nbsp;&nbsp;&nbsp;&nbsp;&nbsp;"Šta kažeš?" upita Alija.
<BR>&nbsp;&nbsp;&nbsp;&nbsp;&nbsp;Džesika se ljutito osmehnu. "Kažem da je dvojici tvojih ljudi bilo zapoveđeno da pričuvaju izdajnika-Sveštenika. Upozorila sam ih da će umreti ako on umre. Oni će umreti."
<BR>&nbsp;&nbsp;&nbsp;&nbsp;&nbsp;"Zabranjujem to!"
<BR>&nbsp;&nbsp;&nbsp;&nbsp;&nbsp;Džesika samo sleže ramenima.
<BR>&nbsp;&nbsp;&nbsp;&nbsp;&nbsp;"Pred nama je jedan hrabri Fedajkin", reče Alija, pokazujući na al-Falija. "Ova naša rasprava može da sačeka."
<BR>&nbsp;&nbsp;&nbsp;&nbsp;&nbsp;"To može da potraje doveka", reče Džesika čakobsa jezikom, koji je njenim rečima davao dvostruku oštrinu, dajući Aliji na znanje da nikakva rasprava neće sprečiti smrtnu presudu.
<BR>&nbsp;&nbsp;&nbsp;&nbsp;&nbsp;"Videćemo!" reče Alija. Okrenula se prema al-Faliju. "Kojim dobrom si ovde, Gadeane al-Fali?"
<BR>&nbsp;&nbsp;&nbsp;&nbsp;&nbsp;"Došao sam da vidim Muad'Dibovu majku", reče Naib. "Ono što je preostalo od Fejdakina, one bratske družine koja je služila njenog sina, zajednički je uložilo svoja bedna sredstva ne bih li se domogao ovog mesta, potkupljujući gramzive stražare koji zaklanjaju Atreide od stvarnosti Arakisa."
<BR>&nbsp;&nbsp;&nbsp;&nbsp;&nbsp;Alija reče: "Sve što Fedajkini zahtevaju, treba samo da..."
<BR>&nbsp;&nbsp;&nbsp;&nbsp;&nbsp;"Došao je da vidi mene", upade Džesika. "Kakva te nevolja pritiska, Fedajkine?"
<BR>&nbsp;&nbsp;&nbsp;&nbsp;&nbsp;Alija reče: "Ja ovde govorim u ime Atreida! Šta je..."
<BR>&nbsp;&nbsp;&nbsp;&nbsp;&nbsp;"Umukni, ti krvoločni Izrode!" obrecnu se Džesika. "Pokušala si da me ubiješ, kćeri! Neka je to na znanje svima prisutnima. Ne možeš da pobiješ sve redom u ovoj dvorani da bi ih ućutkala - kao što si ućutkala onog Sveštenika. Da, Naibov udarac bi usmrtio tog čoveka, ali on je mogao da bude privremeno spasen. Mogao je da bude saslušan! Nimalo te nije briga što je ućutkan. Diži svoj glas koliko hoćeš protiv nas, tvoja krivica je ispisana u tvojim delima!"
<BR>&nbsp;&nbsp;&nbsp;&nbsp;&nbsp;Alija je sedela, ubledela lica, u smrznutoj tišini. A Džesika je, motreći poigravanje osećanja na licu svoje kćeri, ugledala zastrašujuće prisni pokret Alijinih ruku, jedan nesvestan odziv koji se nekada poistovećivao sa smrtnim neprijateljima Atreida. Alijini prsti su se kretali u ritmu dobovanja - mali prst dva puta, domali prst dva puta... i natrag, dobujući, istim redom.
<BR>&nbsp;&nbsp;&nbsp;&nbsp;&nbsp;Stari Baron!
<BR>&nbsp;&nbsp;&nbsp;&nbsp;&nbsp;Usresređenje Džesikinih očiju privuklo je Alijinu pažnju i ona obori pogled na svoju ruku, zatim je umiri i ponovo pogleda majku susrevši se sa užasnim prepoznavanjem. Zluradi osmeh je uokvirio Alijine usne.
<BR>&nbsp;&nbsp;&nbsp;&nbsp;&nbsp;"Znači, svetiš nam se", prošapta Džesika.
<BR>&nbsp;&nbsp;&nbsp;&nbsp;&nbsp;"Jesi li poludela, majko?" upita Alija.
<BR>&nbsp;&nbsp;&nbsp;&nbsp;&nbsp;"Kamo te lepe sreće", reče Džesika. Prođe joj kroz svest: Ona zna da ću ovo preneti Sestrinstvu. Zna. Možda čak pomišlja da ću saopštiti Slobodnjacima i primorati je na ispit Posednutosti. Ona ne može da me pusti živu odavde.
<BR>&nbsp;&nbsp;&nbsp;&nbsp;&nbsp;"Naš hrabri Fedajkin čeka dok se nas dve gložimo", reče Alija.
<BR>&nbsp;&nbsp;&nbsp;&nbsp;&nbsp;Džesika je nagnala sebe da se koncentriše na starog Naiba. Povrativši kontrolu nad osećanjima, reče: "Došao si da me vidiš, Gadeane."
<BR>&nbsp;&nbsp;&nbsp;&nbsp;&nbsp;"Da, Moja Gospo. Mi iz pustinje gledamo kako se događaju jezive stvari. Mali Tvorci izlaze iz peska kao što je predskazano u najstarijim proročanstvima. Šai-Hulud se više nigde ne može naći osim u dubinama Prazne Četvrti. Ostavili smo na cedilu našeg prijatelja, pustinju!"
<BR>&nbsp;&nbsp;&nbsp;&nbsp;&nbsp;Džesika pređe pogledom preko Alije koja joj jednostavno rukom dade znak da nastavi. Zaokružila je pogledom svetinu u Sali, opažajući zaprepašćenu budnost na svakom licu. Posledice bitke između majke i kćeri nisu iščilele iz raspoloženja ove gomile, te mora da su se čudili što se primanje nastavljalo. Ponovo je upravila pažnju na al-Falija.
<BR>&nbsp;&nbsp;&nbsp;&nbsp;&nbsp;"Gadeane, šta znači ova priča o Malim Tvorcima i oskudici peščanih crva?"
<BR>&nbsp;&nbsp;&nbsp;&nbsp;&nbsp;"Majko Vlage", reče on, oslovljavajući je starim slobodnjačim imenon, "bili smo upozoreni na ovo u Kitab al-Ibaru. Preklinjemo te. Neka se ne zaboravi da se, onoga dana, kada je Muad'Dib umro, Arakis sam od sebe okrenuo! Mi ne možemo da se odreknemo pustinje."
<BR>&nbsp;&nbsp;&nbsp;&nbsp;&nbsp;"Hah!" podrugnu se Alija. "Praznoverni ološ iz Unutrašnje Pustinje strahuje od ekološkog preobražaja. Oni..."
<BR>&nbsp;&nbsp;&nbsp;&nbsp;&nbsp;"Razumela sam te, Gadeane", reče Džesika. "Ako nestane crva, nestaće i začina. Ako nestane začina, kojim ćemo novcem plaćati našu slobodu?"
<BR>&nbsp;&nbsp;&nbsp;&nbsp;&nbsp;Zvuci iznenađenja: moglo se čuti kako se uzdasi i šapati šire Velikom Dvoranom. Prostorija je odjekivala.
<BR>&nbsp;&nbsp;&nbsp;&nbsp;&nbsp;Alija trže ramenima. "Praznoverne gluposti!"
<BR>&nbsp;&nbsp;&nbsp;&nbsp;&nbsp;Al-Fali podiže desnu ruku i uperi je prema Aliji: "Obraćam se Majci Vlagi, a ne Koan-Tinu!"
<BR>&nbsp;&nbsp;&nbsp;&nbsp;&nbsp;Alijine šake stisnuše naslone prestola, ali ona ostade u sedećem položaju.
<BR>&nbsp;&nbsp;&nbsp;&nbsp;&nbsp;Al-Fali pogleda Džesiku. "Nekada to beše zemlja na kojoj ništa nije raslo. Sada su tamo biljke. One se šire poput vaški na rani. Oblaci i kiše zabeleženi su uzduž Dininog polutara! Kiša, Moja Gospo! Oh, plemenita majko Muad'Diba, kao što je san brat smrti, tako je to kiša na Dininom polutaru. To je smrt za sve nas."
<BR>&nbsp;&nbsp;&nbsp;&nbsp;&nbsp;"Činimo ono što su nam Lijet-Kines i Muad'Dib lično odredili da činimo", pobunila se Alija. "Čemu sve ovo praznoverno blebetanje? Mi duboko poštujemo Liet-Kinesove reči, koji nam je poručio: 'Želim da vidim celu planetu uhvaćenu u mrežu zelenog rastinja.' Tako će i biti."
<BR>&nbsp;&nbsp;&nbsp;&nbsp;&nbsp;"A šta ćemo sa crvima i začinom?" upita Džesika.
<BR>&nbsp;&nbsp;&nbsp;&nbsp;&nbsp;"Uvek će biti nešto pustinje", reče Alija. "Crv će preživeti."
<BR>&nbsp;&nbsp;&nbsp;&nbsp;&nbsp;Ona laže, pomisli Džesika. Zašto laže?
<BR>&nbsp;&nbsp;&nbsp;&nbsp;&nbsp;"Pomozi nam, Majko Vlage", zavapio je al-Fali.
<BR>&nbsp;&nbsp;&nbsp;&nbsp;&nbsp;Uz iznenadni doživljaj dvostruke vizije, Džesika je osetila kako joj je svest naglo skrenula, pokrenuta rečima starog Naiba. Očevidno, bio je to adab, zahtevajuće pamćenje koje se u čoveku samo od sebe javljalo. Došlo je bez ograničenja i držalo sva njena čula u nepokretnosti, dok se nauk prošlosti utiskivao u svest. Bila je potpuno uhvaćena u to, kao riba u mrežu. Pa ipak, osećala je zahtev tog pamćenja kao čovekov vrhunski trenutak, svaki majušni delić kao mig stvaranja. Svaki element ove poučne memorije bio je stvaran, ali i nebitan u svojoj stalnoj promeni i znala je da nikada nije bila bliža doživljaju one predviđajuće moći koja je bila dosuđena njenom sinu.
<BR>&nbsp;&nbsp;&nbsp;&nbsp;&nbsp;Alija je lagala zato što je posednuta onim koji želi da uništi Atreide. Ona je, u sebi samoj, bila pravo uništenje. Dakle, Al-Fali je govorio istinu: peščani crvi su bili osuđeni na propast, sem ako se tok ekološkog preobražaja ne preinači.
<BR>&nbsp;&nbsp;&nbsp;&nbsp;&nbsp;U navali otkrovenja, Džesika je videla da su pokreti ljudi iz publike postali usporeni. Takođe je utvrdila i njihove uloge. Mogla je da izdvoji one kojima je bilo stavljeno u zadatak da se pobrinu da ona odavde ne iziđe živa! A prolaz između njih nalazio se u njenoj svesti kao da je bio ocrtan blistavom svetlošću - pometnja među njima, jedan od njih je klonuo i sapleo se o drugoga, a cela grupa se poremetila. Shvatila je, takođe, da je mogla da se izbavi iz ove Velike Dvorane, ali samo da bi pala u ruke drugih. Alija nije marila da li će da stvori jednog velikog mučenika. Ne - ono što ju je posednulo nije marilo.
<BR>&nbsp;&nbsp;&nbsp;&nbsp;&nbsp;Sada, u ovom zamrznutom času, Džesika je pronašla način kako da spase starog Naiba i pošalje ga kao glasnika. Prolaz kroz publiku ostajao je neizbrisivo čist. Kako je to bilo jednostavno? Oni su bili pajaci sa zabarikadiranim očima, a ramena su držali u položaju nepokretne odbrane. Svaki od tih stubova na ogromnom podu mogao se videti kao telo napdnuto atrofijom sa kojeg je mrtvo meso moglo da spadne i otkrije kostur. Njiohova tela, njihova odeća i njihova lica dočaravala su pojedinačne paklove - usahle grudi skrivenih užasa; blistava kuka od dragulja postojala je zamena oklopa; usta su bila rasuđivanja puna zaplašenih apsoluta, a prizmične katedrale obrva pokazivale su uzvišena i religiozna osećanja koja su njihove slabine odricale.
<BR>&nbsp;&nbsp;&nbsp;&nbsp;&nbsp;Džesika je osetila raskidanje uobličavajućih sila koje su se odvajale od Arakisa. Al-Falijev glas prostrelio je njenu dušu, budeći zver iz njenih najdubljih slojeva.
<BR>&nbsp;&nbsp;&nbsp;&nbsp;&nbsp;Kroz jedan treptaj oka Džesika je prešla iz adaba u svet pokreta, ali ovaj svet je bio drugačiji od onog koji je gospodario njenom pažnjom samo sekund ranije.
<BR>&nbsp;&nbsp;&nbsp;&nbsp;&nbsp;Alija se taman spremala da progovori kad Džesika reče: "Tišina!" Zatim nastavi: "Ima onih koji misle da sam se potpuno vratila Sestrinstvu. Ali od onog dana kada su Slobodnjaci meni i mom sinu poklonili život, ja sam Slobodnjak!" I ona posegnu za starim jezikom koji su razumeli samo oni u ovoj prostoriji koji su od njega mogli da imaju koristi: "Onsar akhaka zeliman aw maslumen." Pomogni svom bratu kada je u nevolji, bio on pravedan ili ne!
<BR>&nbsp;&nbsp;&nbsp;&nbsp;&nbsp;Njene reči su imale željeno dejstvo, jedva primetnu promenu rasporeda ljudi u prostoriji.
<BR>&nbsp;&nbsp;&nbsp;&nbsp;&nbsp;Ali Džesika je besno nastavila: "Ovaj Gadean al-Fali, pošten Slobodnjak, došao je ovamo da mi kaže ono što je trebalo drugi da mi otkriju. Neka niko ovo ne porekne! Ekološki preobražaj postao je stihija izvan naše kontrole!"
<BR>&nbsp;&nbsp;&nbsp;&nbsp;&nbsp;Nemušto odobravanje moglo se uočiti svuda u prostoriji.
<BR>&nbsp;&nbsp;&nbsp;&nbsp;&nbsp;"A moja kćer uživa u ovome!" reče Džesika. "Mektub almellah! Urezao si rane u moje meso i tamo zapisao solju! Zašto su Atreidi ovde zasnovali svoj dom? Zato što je Mohalata nama u prirodi. Za Atreide, vladavina je oduvek bila zaštitničko ortaštvo: Mohalata, kakvu su Slobodnjaci oduvek znali. A sada pogledajte nju!" Džesika je pokazala na Aliju. "Ona se usamljena cereka u noći, sanjareći o vlastitom zlu! Proizvodnja začina svešće se na nulu, ili, u najboljem slučaju, na mrvicu u odnosu na prethodni nivo! A kada glas o tome krene napolje..."
<BR>&nbsp;&nbsp;&nbsp;&nbsp;&nbsp;"Imaćemo u posedu najdragoceniji proizvod u vaseljeni!" povikala je Alija.
<BR>&nbsp;&nbsp;&nbsp;&nbsp;&nbsp;"Imaćemo u posedu pakao!" viknu Džesika pomamno.
<BR>&nbsp;&nbsp;&nbsp;&nbsp;&nbsp;I Alija prozbori najstarijim čakobsom, privatnim jezikom Atreida sa njegovim teškim glasovnim prekidima i coktanjem: "Sada, čuj ti mene, majko! Zar si mislila da unuka Barona Harkonena neće biti u stanju da pravilno oceni sve one živote koje si nabila u moju svest pre nego što sam bila i rođena? Kada sam se žestila zbog onoga što si mi učinila, trebalo je samo da se zapitam šta bi Baron uradio. I on mi je odgovorio! Shvati me, ti atreidska kučko! Odgovorio mi je!"
<BR>&nbsp;&nbsp;&nbsp;&nbsp;&nbsp;Džesika je čula ovu zlobu i potvrdu svojih slutnji. Izrod! Alija je bila sasvim obuzeta, posednuta tim cahueit zla, Baronom Vladimirom Harkonenom. U ovom trenutku, iz njenih usta govorio je Baron lično, ne hajući za ono što se otkrivalo. Želeo je da ona vidi njegovu osvetu, želeo je da joj dG do znanja da ga nije moguće izbaciti.
<BR>&nbsp;&nbsp;&nbsp;&nbsp;&nbsp;Od mene se očekivalo da ostanem ovde bespomoćna u svom saznanju, pomisli Džesika. Sa tom mišlju, ona se ustremi putanjom koja joj se ukazala u adabu, povikavši: "Fedajkine, sledi me!"
<BR>&nbsp;&nbsp;&nbsp;&nbsp;&nbsp;Ispostavilo se da se u prostoriji nalazilo šest Fedajkina, od kojih se petorica probiše za njom.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
