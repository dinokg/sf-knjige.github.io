<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Jednooko viđenje naše vaseljene govori nam da ne moramo predaleko tražiti probleme. Takvi problemi se možda nikada neće pojaviti. Umesto toga, pozabavimo se vukom u sopstvenom toru. Čopori koji napolju tumaraju možda čak ni ne postoje.
<BR>
<BR>&nbsp;&nbsp;&nbsp;&nbsp;&nbsp;Azar Knjiga; Šamra I:4
<BR>
<BR>&nbsp;&nbsp;&nbsp;&nbsp;&nbsp;Džesika je čekala Ajdaha pokraj prozora u svojoj dnevnoj sobi. Bila je to udobna prostorija sa mekanim divanima i starinskim stolicama. Vešalica se nije mogla naći ni u jednoj od njenih soba, a sjajne kugle od kristala poticale su iz jednog drugog doba. Prozor je sa prvog sprata gledao na dvorišni vrt.
<BR>&nbsp;&nbsp;&nbsp;&nbsp;&nbsp;Čula je kako je sluga otvorio vrata, zatim zvuk Ajdahovih koraka na drvenom podu, a potom i na tepihu. Slušala je ne okrećući se, pogleda prikovanog na senkama prošaranu svetlost zelenog travnjaka u vrtu. Nemi, strašan rat njenih osećanja morao je da se u ovom času suzbije. Nekoliko puta je duboko uzela vazduh po pravilima prana-bindu obuke i osetila priliv nametnute mirnoće.
<BR>&nbsp;&nbsp;&nbsp;&nbsp;&nbsp;Visoko uzdignuto sunce bacalo je svoju reflektorsku svetlost niz zrake prašine u dvorište, ističući srebrnaste krugove paukove mreže razapete u granama lipe koje su dosezale gotovo do njenog prozora. U njenim odajama bilo je sveže, ali iza ovog zaptivenog prozora vazduh je treperio u okamenjenoj vrelini. Zamak Korina je počivao u ustajalom stanju koje nije bilo u skladu sa zelenilom njenog vrta.
<BR>&nbsp;&nbsp;&nbsp;&nbsp;&nbsp;Čula je kako se Ajdaho zaustavio tik iza nje.
<BR>&nbsp;&nbsp;&nbsp;&nbsp;&nbsp;Ne okrećući se, ona reče: "Darivanje reči je darivanje prevare i obmane, Dankane. Zašto želiš da razmeniš reči sa mnom?"
<BR>&nbsp;&nbsp;&nbsp;&nbsp;&nbsp;"Moguće je da će samo jedno od nas uspeti da preživi", reče on.
<BR>&nbsp;&nbsp;&nbsp;&nbsp;&nbsp;"A ti želiš da sačinim povoljan izveštaj o tvojim pregnućima?" Okrenula se i ugledala ga kako spokojno stoji, posmatrajući je onim sivim metalnim očima koje nisu bile usredsređene u žižu. Kako su samo u ovom trenutku prazne bile!
<BR>&nbsp;&nbsp;&nbsp;&nbsp;&nbsp;"Dankane, je li moguće da si zabrinut za svoje mesto u istoriji?"
<BR>&nbsp;&nbsp;&nbsp;&nbsp;&nbsp;Govorila je optužujući ga i setila se kako je govorila onda kada je prvi put srela ovog čoveka. Tada je bio pijan i imao je zadatak da je uhodi. Bio je rastrzan između protivrečnih obaveza. Ali, to je bio Dankan pre no što je postao gola. Ovaj ovde uopšte nije bio isti čovek. Ovaj nije bio u nedoumici u pogledu svojih akcija, nije bio rastrzan.
<BR>&nbsp;&nbsp;&nbsp;&nbsp;&nbsp;Podneo je njenu procenu sa osmehom. "Istorija poseduje vlastiti sud i donosi vlastite presude", reče on. "Sumnjam da će se tražiti moje mišljenje kada se bude donosio sud o meni."
<BR>&nbsp;&nbsp;&nbsp;&nbsp;&nbsp;"Zašto si ovde?" upitala je.
<BR>&nbsp;&nbsp;&nbsp;&nbsp;&nbsp;"Iz istog razloga zbog koga ste vi ovde, moja gospo."
<BR>&nbsp;&nbsp;&nbsp;&nbsp;&nbsp;Nijedan spoljašnji znak nije odavao potresnu moć ovih jednostavnih reči, ali njene misli krenuše besomučnom brzinom: Zna li on stvarno zašto sam ja ovde? Kako bi mogao? Jedino je Ganima znala. A onda, da li je imao dovoljno podataka za mentatski proračun? To je bilo moguće. A šta ako je izrekla nešto što je moglo da je oda? Morao je znati da Farad'n i njegovi ljudi prate svaki njihov pokret, svaku reč.
<BR>&nbsp;&nbsp;&nbsp;&nbsp;&nbsp;"Kuća Atreida je stigla do gorke raskrsnice", reče ona. "Porodica se okrenula protiv same sebe. Ti si spadao među Vojvodine najodanije ljude, Dankane. Kada je Baron Harkonen..."
<BR>&nbsp;&nbsp;&nbsp;&nbsp;&nbsp;"Bolje da ne govorimo o Harkonenima", reče on. "To je bilo drugo vreme i vaš Vojvoda je mrtav." Upitao se sa čuđenjem: Zar nije u stanju da nasluti da mu je Pol obelodanio prisustvo harkonenske krvi u venama Atreida? Time se Pol izložio velikoj opasnosti, ali je još čvršće vezao Dankana za sebe. Posvećenje u ovo otkriće bio je toliko veliki ulog da se to jedva dalo zamisliti. Pol je znao šta su Baronovi ljudi učinili Ajdahu.
<BR>&nbsp;&nbsp;&nbsp;&nbsp;&nbsp;"Kuća Atreida nije mrtva", reče Džesika.
<BR>&nbsp;&nbsp;&nbsp;&nbsp;&nbsp;"Šta je Kuća Atreida?" upitao je on. "Jeste li vi Kuća Atreida? Je li to Alija? Ganima? Jesu li to ljudi koji služe toj Kući? Gledam te ljude i vidim da nose žig stradanja koje se ne dG izraziti rečima! Kako oni mogu da budu Atreidi? Vaš sin je ispravno rekao: 'Stradanje i proganjanje su sudbina svih koji me slede.' Želim da se otrgnem od toga, moja gospo."
<BR>&nbsp;&nbsp;&nbsp;&nbsp;&nbsp;"Jesi li zaista prešao k Farad'nu?"
<BR>&nbsp;&nbsp;&nbsp;&nbsp;&nbsp;"Zar to nije ono što ste vi uradili, moja gospo? Zar niste došli ovamo da ubedite Farad'na kako bi njegov brak sa Ganimom rešio sve naše probleme?"
<BR>&nbsp;&nbsp;&nbsp;&nbsp;&nbsp;Da li zbilja tako misli? pitala se u nedoumici. Ili je ova priča namenjana ušima budnih špijuna?
<BR>&nbsp;&nbsp;&nbsp;&nbsp;&nbsp;"Kuća Atreida je uvek suštinski bila ovaploćenje jedne ideje", reče ona. "Znaš li to, Dankane? Kupovali smo odanost odanošću."
<BR>&nbsp;&nbsp;&nbsp;&nbsp;&nbsp;"Služenje narodu", podrugljivo se nasmejao Ajdaho. "Ah, mnogo puta sam čuo vašeg Vojvodu da to kaže. Mora da se prevrće u grobu, moja gospo."
<BR>&nbsp;&nbsp;&nbsp;&nbsp;&nbsp;"Zar stvarno misliš da smo tako nisko pali?"
<BR>&nbsp;&nbsp;&nbsp;&nbsp;&nbsp;"Moja gospo, zar niste znali da postoje pobunjeni Slobodnjaci - sebe zovu 'Markizi Unutrašnje Pustinje' - koji proklinju Kuću Atreida, pa čak i Muad'Diba."
<BR>&nbsp;&nbsp;&nbsp;&nbsp;&nbsp;"Čula sam Farad'nov izveštaj", reče ona, pitajući se kuda je vodio ovaj razgovor i sa kakvom svrhom.
<BR>&nbsp;&nbsp;&nbsp;&nbsp;&nbsp;"Više od toga, moja gospo. Više od onoga što stoji u Farad'novom izveštaju. Lično sam čuo njihovu kletvu. Evo kako izgleda: 'U večnom ognju se pržili, vi Atreidi! Ne imali ni duša, ni duhova, ni tela, ni senki, ni čarolija, ni kostiju, ni kose, ni govora, ni reči. Ne imali ni groba, ni doma, ni rake ni groba. Ne imali ni vrta, ni drveta, ni žbuna. Ne imali ni vode, ni hleba, ni svetlosti, ni vatre. Ne imali ni poroda, ni porodice, ni naslednika, ni plemena. Ne imali ni glave, ni ruku, ni nogu, ni hoda ni semena. Ne imali mesta ni na jednoj planeti. Neka vašim dušama ne bude dozvoljeno da se ispnu iz dubina, i neka nikad ne budu među onima kojima je dozvoljeno da žive na zemlji. Ni na jedan dan ne ugledali Šai-Huluda, ali bili vezani i okovani u najniže Izrodstvo, i vaše duše nikada ne ušle u veličanstvenu svetlost za vek vekova.' Tako izgleda kletva, moja gospo. Možete li da zamislite takvu mržnju Slobodnjaka? Oni su predali sve Atreide levoj ruci prokletih, Ženi-Suncu koja je puna ognja."
<BR>&nbsp;&nbsp;&nbsp;&nbsp;&nbsp;Džesiki se oteo jedan drhtaj. Ajdaho je nesumnjivo izgovorio ove reči istim glasom kojim je izrečena prava kletva. Zašto je ovo izneo pred Kuću Korino? Mogla je da zamisli žestokog Slobodnjaka, užasnog u svom besu, kako stojeći ispred svog plemena kazuje ovu prastaru kletvu. Zašto je Ajdaho želeo da Farad'n to čuje?
<BR>&nbsp;&nbsp;&nbsp;&nbsp;&nbsp;"Izložio si jak razlog u prilog venčanja Ganime i Farad'na", reče ona.
<BR>&nbsp;&nbsp;&nbsp;&nbsp;&nbsp;"Uvek ste imali prostodušan pristup problemima", reče on. "Ganima je Slobodnjak. Ona se može udati jedino za onog koji ne plaća Fai, porez na zaštitu. Kuća Korino je predala svu svoju CHOAM-sku imovinu vašem sinu i njegovim naslednicima. Farad'n postoji uz dopuštenje Atreida. A setite se kada je vaš Vojvoda pobo zastavu jastreba na Arakis, setite se šta je rekao: 'Ovde sam; ovde ostajem!' Njegove kosti su još tamo. A Farad'n bi morao da živi na Arakisu zajedno sa svojim Sardaukarima."
<BR>&nbsp;&nbsp;&nbsp;&nbsp;&nbsp;Ajdaho je zavrteo glavom već na samu pomisao o takvom savezu.
<BR>&nbsp;&nbsp;&nbsp;&nbsp;&nbsp;"Ima jedna stara izreka koja veli da se problem ljušti kao luk", rekla je ona, hladnim glasom. Kako se usuđuje da se ponaša pokroviteljski prema meni? Osim ako ne izvodi sve ovo za Farad'nove budne oči...
<BR>&nbsp;&nbsp;&nbsp;&nbsp;&nbsp;"Nekako ne mogu da zamislim da Slobodnjaci i Sardaukari dele planetu", reče Ajdaho. "To je ljuska koja se ne skida sa luka."
<BR>&nbsp;&nbsp;&nbsp;&nbsp;&nbsp;Nisu joj se sviđale pomisli koje su Ajdahove reči mogle izazvati kod Farad'na i njegovih savetnika te reče oštro: "Kuća Atreida je još zakon u Carstvu!" Pri tom je pomislila: Da li Ajdaho želi da Farad'n poveruje da može da povrati presto bez Atreida?
<BR>&nbsp;&nbsp;&nbsp;&nbsp;&nbsp;"Oh, da", reče Ajdaho. "Gotovo sam zaboravio. Atreidski zakon! Tumačen kao takav, naravno, od strane Sveštenika Zlatnog Eliksira. Dovoljno je da zatvorim oči i začujem Vojvodu kako mi govori da se pravi imetak uvek stiče i održava nasiljem ili pretnjom nasilja. Sreća pripada svakom, kao što je Gurni imao običaj da pevuši. Cilj opravdava sredstvo? Ili sam, možda, izmešao poslovice? No, nije važno da li gvozdenom pesnicom otvoreno vitlaju slobodnjačke legije ili Sardaukari, ili da li je ona skrivena u Atreidskom zakonu - ta pesnica je ipak tamo. A ona ljuska luka neće se skinuti, moja gospo. Znate, pitam se koju će pesnicu Farad'n potražiti?"
<BR>&nbsp;&nbsp;&nbsp;&nbsp;&nbsp;Šta on to čini? čudila se Džesika. Kuća Korino će primiti k znanju ove podatke i naslađivati se njima!
<BR>&nbsp;&nbsp;&nbsp;&nbsp;&nbsp;"Ti, dakle, smatraš da Sveštenici neće dozvoliti da se Ganima uda za Farad'na?" drznula se Džesika, pokušavajući da ispita kuda su smerale Ajdahove reči.
<BR>&nbsp;&nbsp;&nbsp;&nbsp;&nbsp;"Dozvoliti joj! Blagi bože! Sveštenici će dozvoliti Aliji da uradi šta god ona odluči. Moglo bi se dogoditi da se i sama uda za Farad'na!"
<BR>&nbsp;&nbsp;&nbsp;&nbsp;&nbsp;U tome li želi da ulovi nešto? pitala se Džesika.
<BR>&nbsp;&nbsp;&nbsp;&nbsp;&nbsp;"Ne, moja gospo", reče Ajdaho. "To nije izlaz. Narod ovog carstva nije u stanju da vidi razliku između vladavine Atreida i vladavine Zveri Rabana. Ljudi svakog dana umiru u tamnicama Arakisa. Otišao sam jer nisam mogao da svoju mačevalačku ruku ni časa više ostavim u službi Atreida! Zar ne razumete šta govorim, zašto sam došao ovde k vama kao najbližem predstavniku Atreida? Atreidsko carstvo je izdalo vašeg Vojvodu i vašeg sina. Voleo sam vašu kćer, ali je ona krenula jednim, a ja drugim putem. Ako baš dođe do toga, savetovaću Farad'na da prihvati Ganiminu ruku - ili Alijinu - jedino pod njegovim uslovima."
<BR>&nbsp;&nbsp;&nbsp;&nbsp;&nbsp;Ah, priprema pozornicu za zvanično, ali časno povlačenje iz atreidske službe, pomislila je. Ali, da li je mogao da zna koliko su one druge stvari o kojima je govorio napravile dobar posao u njenu korist? Smrknuto ga je pogledala. "Znaš da špijuni prisluškuju svaku reč, zar ne?"
<BR>&nbsp;&nbsp;&nbsp;&nbsp;&nbsp;"Špijuni?" Prigušeno se nasmejao. "Prisluškuju kao što bih i ja prisluškivao da sam na njihovom mestu. Zar ne znate kako je moja odanost krenula drugim putem? Mnoge sam noći probdeo sGm u pustinji, i Slobodnjaci su u pravu u pogledu tog mesta. U ogromnom prostranstvu pustinje, posebno noću, suočavate se često sa opasnostima teškog razmišljanja."
<BR>&nbsp;&nbsp;&nbsp;&nbsp;&nbsp;"Jesi li tamo čuo kako nas Slobodnjaci proklinju?"
<BR>&nbsp;&nbsp;&nbsp;&nbsp;&nbsp;"Da. Među al-Ouroubama. Pridružio sam im se na Propovednikov zahtev, moja gospo. Zovemo sebe Zar Sadus, oni koji odbijaju da se pokore Sveštenicima. Ovde sam da bih jednom Atreidu zvanično prijavio da sam prešao na neprijateljsku teritoriju."
<BR>&nbsp;&nbsp;&nbsp;&nbsp;&nbsp;Džesika ga je proučavala, tragajući za nekom pojedinošću koja bi ga izdala, ali Ajdaho nijednim migom nije odao da govori pritvorno ili sa skrivenim namerama. Je li zaista bilo moguće da je prešao k Farad'nu. Prisetila se maksime Sestrinstva: U ljudskim delima, ništa nije trajno; sva ljudska dela okreću se po zavojnici, krećući se ukrug i prema spolja.
<BR>&nbsp;&nbsp;&nbsp;&nbsp;&nbsp;Ako je Ajdaho zaista napustio atreidski tor, to je moglo da objasni njegovo sadašnje ponašanje. Kretao se ukrug i prema spolja. Morala je da razmotri ovu mogućnost.
<BR>&nbsp;&nbsp;&nbsp;&nbsp;&nbsp;Ali zašto je naglasio da je postupio prema Propovednikovom zahtevu?
<BR>&nbsp;&nbsp;&nbsp;&nbsp;&nbsp;Džesikin um se dao u razmišljanje vrtoglavom brzinom i pošto je uzela u obzir mogućnosti, shvatila je da će morati možda da ubije Ajdaha. Plan u koji je uložila sve svoje nade bio je do te mere osetljiv da se nije moglo dopustiti da ga bilo šta poremeti. Bilo šta. A Ajdahove reči su nagoveštavale da mu je njen plan poznat. Procenila je njihove međusobne položaje u ovoj prostoriji, pomerajući se i okrećući se da bi se postavila u najpovoljniji položaj za smrtonosan udarac.
<BR>&nbsp;&nbsp;&nbsp;&nbsp;&nbsp;"Uvek sam smatrala utvrđujuće dejstvo fauf-reluchesa za potporni stub naše snage", reče ona. Neka se zamisli zašto je skrenula razgovor na sistem klasnog razlikovanja. "Landsradov Savet Velikih Kuća, regionalni Siselradi, svi oni zaslužuju našu..."
<BR>&nbsp;&nbsp;&nbsp;&nbsp;&nbsp;"Niste mi odvratili pažnju", reče on.
<BR>&nbsp;&nbsp;&nbsp;&nbsp;&nbsp;I Ajdaho se čudio kako su njeni postupci postali providni. Da li je postala nemarnija u pogledu prikrivanja ili je konačno probila zidove svoje benegeseritske obuke? Ovo drugo, zaključio je, ali nešto od toga postojalo je i u njoj - menjala se stareći. Rastuživalo ga je da posmatra skromne sposobnosti po kojima su se novi Slobodnjaci razlikovali od starih. Nestajanje pustinje bilo je nestajanje nečeg dragocenog za ljudska bića i on nije bio u stanju da opiše tu stvar, kao što nije bio u stanju da opiše ono što se dogodilo sa gospom Džesikom.
<BR>&nbsp;&nbsp;&nbsp;&nbsp;&nbsp;Džesika je zurila u Ajdaha sa otvorenom zapanjenošću, ne pokušavajući da sakrije svoju reakciju. Zar je tako lako mogao da je čita?
<BR>&nbsp;&nbsp;&nbsp;&nbsp;&nbsp;"Nećete me ubiti", reče on. Upotrebio je stare slobodnjačke reči upozorenja: "Nemoj da svojom krvlju poprskaš moj nož." Pri tom je pomislio: Postao sam dobrim delom Slobodnjak. Ovo mu je izazvalo jedno nastrano osećanje bliskog odnosa koje mu je pomoglo da shvati koliko je duboko bio prihvatio običaje planete koja je pružila utočište njegovom drugom životu.
<BR>&nbsp;&nbsp;&nbsp;&nbsp;&nbsp;"Mislim da je bolje da odeš", reče ona.
<BR>&nbsp;&nbsp;&nbsp;&nbsp;&nbsp;"Ne dok ne prihvatite moje istupanje iz atreidske službe."
<BR>&nbsp;&nbsp;&nbsp;&nbsp;&nbsp;"Prihvaćeno je", odsekla je ona. I tek pošto je izustila ove reči, shvatila je koliko je mnogo čistih nekontrolisanih misli otišlo u ovom razgovoru. Bilo joj je potrebno vreme da razmisli i sve ponovo razmotri. Otkud je Ajdaho znao šta je nameravala da učini? Nije verovala da je sposoban da prelazi Vremenom na začinski način.
<BR>&nbsp;&nbsp;&nbsp;&nbsp;&nbsp;Ajdaho se unatraške odmicao od nje sve dok nije osetio vrata iza sebe. Zatim se naklonio. "Još jednom vas nazivam 'moja gospo' i potom nikad više. Moj savet Farad'nu biće da vas otpravi natrag na Valač, tiho i brzo, u najskorijem pogodnom trenutku. Suviše ste opasna igračka da bi se ovde vrtela. Iako ne verujem da on o vama misli kao o igrački. Vi radite za Sestrinstvo, a ne za Atreide. Sada se pitam da li ste ikada radili za Atreide. Vi, čarobnice, krećete se suviše dubokim i tajanstvenim stazama da bi se ikad oslonile na obične smrtnike."
<BR>&nbsp;&nbsp;&nbsp;&nbsp;&nbsp;"Jedan gola sebe smatra običnim smrtnikom", trže se ona.
<BR>&nbsp;&nbsp;&nbsp;&nbsp;&nbsp;"U poređenju sa vama", reče on.
<BR>&nbsp;&nbsp;&nbsp;&nbsp;&nbsp;"Odlazi", naredila je.
<BR>&nbsp;&nbsp;&nbsp;&nbsp;&nbsp;"To mi je i namera." Šmugnuo je kroz vrata, prolazeći pored radoznalih pogleda slugu koje su očigledno sve vreme prisluškivali.
<BR>&nbsp;&nbsp;&nbsp;&nbsp;&nbsp;To je obavljeno, pomislio je. A oni to mogu da protumače samo na jedan način.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
