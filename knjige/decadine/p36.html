<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36.
<P>&nbsp;&nbsp;&nbsp;&nbsp;&nbsp;Još možemo da se setimo zlatnih dana pre Hajzenberga, koji je ljudskim bićima ukazao na zidove koji opkoljavaju naše unapred određene rasprave. Životi unutar mene nalaze da je ovo zabavno. Od znanja, shvatate, nema koristi ukoliko ne postoji svrha, ali svrha je ono što podiže opkolne zidove.
<BR>
<BR>&nbsp;&nbsp;&nbsp;&nbsp;&nbsp;Leto Atreid II, Njegov Glas
<BR>
<BR>&nbsp;&nbsp;&nbsp;&nbsp;&nbsp;Alija se našla u položaju da grubo govori stražarima koje je susrela u predvorju hrama. Bilo ih je devetoro u prašnjavim, zelenim uniformama prigradske patrole i još još su dahtali i znojili se od napora. Svetlost kasnog popodneva dopirala je od vrata iza njihovih leđa. Prostor je bio očišćen od hodočasnika.
<BR>&nbsp;&nbsp;&nbsp;&nbsp;&nbsp;"Dakle, moja naređenja vam ništa ne znače?" oštro je upitala Alija.
<BR>&nbsp;&nbsp;&nbsp;&nbsp;&nbsp;Čudila se sopstvenom besu, ali nije pokuašavala da ga zadrži, već je puštala da se izliva. Telo joj je podrhtavalo od oslobođene napetosti. Ajdaho je otišao... gospa Džesika... nema izveštaja... jedino glasine da se nalaze na Salusi. Zašto Ajdaho nije poslao poruku? Šta je učinio? Da li je konačno saznao za Javida?
<BR>&nbsp;&nbsp;&nbsp;&nbsp;&nbsp;Alija je nosila žutu odeću kao znak žalosti koja je vladala u Arakenu, boju sažižućeg sunca iz slobodnjačke istorije. Kroz nekoliko minuta trebalo je da povede drugu i poslednju pogrebnu povorku do Starog Klanca i tamo osveti spomenik svom pokojnom bratancu. Trebalo je da se posao okonča ove noći, odgovarajućim davanjem pošte onom koji je bio predodređen da vodi Slobodnjake.
<BR>&nbsp;&nbsp;&nbsp;&nbsp;&nbsp;Sveštenički stražari prkosno su primili izliv njenog gneva, nimalo se ne srameći. Stajali su naspram nje uokvireni svetlošću sunčevih zraka na izmaku. Miris njihovog znojenja lako se otkrivao kroz tanka i nefunkcionalna pustinjska odela gradskih stanovnika. Njihov vođa, visoki plavi Kaza, sa simbolima porodice Kadelam na burki, svukao je obrazinu svog pustinjskog odela na stranu da bi mogao jasnije da govori. Glas mu je bio pun prizvuka ponosa koji se mogao očekivati od potomka porodice koja je nekada vladala Sieč Abirom.
<BR>&nbsp;&nbsp;&nbsp;&nbsp;&nbsp;"Naravno da smo pokušali da ga zarobimo!"
<BR>&nbsp;&nbsp;&nbsp;&nbsp;&nbsp;Ovaj čovek je očigledno bio ljuto uvređen njenim napadom. "On bogohuli! Znamo vaša naređenja, ali smo ga čuli i sopstvenim ušima!"
<BR>&nbsp;&nbsp;&nbsp;&nbsp;&nbsp;"I niste uspeli da ga uhvatite", reče Alija tihim i optužujućim glasom.
<BR>&nbsp;&nbsp;&nbsp;&nbsp;&nbsp;Jedan od stražara, mlada žena niskog rasta, pokušala je da ih opravda. "Gomila je bila veoma gusta tamo! Kunem se da su nas ljudi sprečili!"
<BR>&nbsp;&nbsp;&nbsp;&nbsp;&nbsp;"Držaćemo ga na oku", reče Kadelam. "Sledeći put ga nećemo ispustiti."
<BR>&nbsp;&nbsp;&nbsp;&nbsp;&nbsp;Alija ih smrknuto pogleda. "Zašto nećete da me razumete i poslušate?"
<BR>&nbsp;&nbsp;&nbsp;&nbsp;&nbsp;"Moja gospo, mi..."
<BR>&nbsp;&nbsp;&nbsp;&nbsp;&nbsp;"Šta bi ti uradio potomče Kade Lamba, ako bi ga zarobio i otkrio da je on, odista, moj brat?"
<BR>&nbsp;&nbsp;&nbsp;&nbsp;&nbsp;On je očito prečuo poseban naglasak koji je stavila na njegovo ime, premda nije mogao da postane sveštenički stražar bez određenog obrazovanja i oštroumnosti koja je išla uz to. Zar je želeo da žrtvuje sebe?
<BR>&nbsp;&nbsp;&nbsp;&nbsp;&nbsp;Stražar proguta pljuvačku, a potom reče: "Moramo ga sami ubiti jer stvara nered."
<BR>&nbsp;&nbsp;&nbsp;&nbsp;&nbsp;Ostale je ovo skamenilo od zaprepašćenja, ali su i dalje izgledali prkosno. Bili su svesni onog što su čuli.
<BR>&nbsp;&nbsp;&nbsp;&nbsp;&nbsp;"On pokreće plemena da se udruže protiv vas", reče Kadelam.
<BR>&nbsp;&nbsp;&nbsp;&nbsp;&nbsp;Alija je sada znala kako da postupa s njim. Obratila mu se mirnim, trezvenim tonom: "Shvatam. Pa ako moraš da se žrtvuješ na ovaj način, lišavajući ga slobode javno tako da svi vide ko si i šta činiš, onda pretpostavljam da stvarno moraš."
<BR>&nbsp;&nbsp;&nbsp;&nbsp;&nbsp;"Žrtvujem se..." Zastao je i prešao pogledom preko svojih drugova. Kao Kaza ove grupe, njihov neimenovani vođa, imao je pravo da govori u njihovo ime, ali je pokazao znake da želi da ostane nem. Ostali stražari nelagodno su se meškoljili. U zajapurenosti od potere oni su izazvali Aliju. Sada se moglo samo žaliti zbog takvog prkošenja 'Materici Nebesa'. Sa očitom nelagodnošću stražari su napravili malo odstojanje između sebe i svog Kaze.
<BR>&nbsp;&nbsp;&nbsp;&nbsp;&nbsp;"Za dobro crkve, naše zvanično reagovanje moralo bi da bude strogo", reče Alija. "Razumeš to, zar ne?"
<BR>&nbsp;&nbsp;&nbsp;&nbsp;&nbsp;"Ali on..."
<BR>&nbsp;&nbsp;&nbsp;&nbsp;&nbsp;"Čula sam ga svojim ušima", reče ona. "Ali ovo je izuzetan slučaj."
<BR>&nbsp;&nbsp;&nbsp;&nbsp;&nbsp;"To ne može biti Muad'Dib, moja gospo!"
<BR>&nbsp;&nbsp;&nbsp;&nbsp;&nbsp;Kako malo on zna! pomislila je. Zatim reče: "Ne možemo da se izlažemo opasnosti njegovog javnog hapšenja, nanevši mu uvredu tamo gde bi to ostali mogli da vide. Ukoliko se, naravno, još jedna prilika ukaže."
<BR>&nbsp;&nbsp;&nbsp;&nbsp;&nbsp;"U poslednje vreme stalno je okružen gomilom!"
<BR>&nbsp;&nbsp;&nbsp;&nbsp;&nbsp;"Bojim se da u tom slučaju morate da budete strpljivi. Naravno, ako ostajete pri tome da mi prkosite..." Ostavila je zaključke da vise u vazduhu, neizgovorene, ali dobro shvaćene. Kadelam je bio ambiciozan, sa sjajnom karijerom u izgledu.
<BR>&nbsp;&nbsp;&nbsp;&nbsp;&nbsp;"Nismo imali nameru da prkosimo, moja gospo." Čovek je ponovo vladao sobom. "Radili smo brzopleto; sada mi je to jasno. Oprostite nam, ali on..."
<BR>&nbsp;&nbsp;&nbsp;&nbsp;&nbsp;"Ništa se nije dogodilo, ništa što bi zahtevalo oproštaj", rekla je, koristeći uobičajenu slobodnjačku frazu. Bio je to jedan od mnogih načina da pleme očuva mir u svojim redovima, a ovaj Kadelam je bio još dovoljno star Slobodnjak da to pamti. Njegova porodica je imala dugačku tradiciju komandovanja. Osećanje krivice bilo je bič za Slobodnjaka koji je valjalo vrlo retko koristiti. Slobodnjaci su najbolje služili kada su bili slobodni od krivice i ozlojeđenosti.
<BR>&nbsp;&nbsp;&nbsp;&nbsp;&nbsp;Pokazao je da razume njeno prosuđivanje klimnuvši glavom i rekavši: "Za dobro plemena; shvatam."
<BR>&nbsp;&nbsp;&nbsp;&nbsp;&nbsp;"Idite i osvežite se", reče ona. "Povorka kreće kroz nekoliko minuta."
<BR>&nbsp;&nbsp;&nbsp;&nbsp;&nbsp;"Da, moja gospo." Žurno su se udaljili svakom kretnjom odajući olakšanje zbog toga što su se olako izvukli.
<BR>&nbsp;&nbsp;&nbsp;&nbsp;&nbsp;Jedan bas je zagrmeo u Alijinoj glavi: "Ah, veoma si umešno postupila. Jedno ili dvoje među njima i dalje veruje da želiš da vidiš Propovednika mrtvog. Pronaći će način."
<BR>&nbsp;&nbsp;&nbsp;&nbsp;&nbsp;"Umukni!" prosiktala je. "Umukni! Nikada nije trebalo da te slušam! Pogledaj šta si mi učinio..."
<BR>&nbsp;&nbsp;&nbsp;&nbsp;&nbsp;"Postavio te na put besmrtnosti", odgovorio je bas.
<BR>&nbsp;&nbsp;&nbsp;&nbsp;&nbsp;Osetila je kako odjekuje u njenoj lobanji poput udaljenog bola i pomislila: Gde da se sakrijem? Nema mesta na koje bi moglo da se ode!
<BR>&nbsp;&nbsp;&nbsp;&nbsp;&nbsp;"Ganimin nož je oštar", reče Baron. "Seti se toga."
<BR>&nbsp;&nbsp;&nbsp;&nbsp;&nbsp;Alija trepnu. Da, to je bilo nešto što je trebalo imati na umu. Ganimin nož je oštar. Taj nož je mogao da ih otcepi od njihovih sadašnjih nevolja.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
