<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Vaseljena je božja. To je jedna stvar, celina naspram koje se sva izdvajanja mogu raspoznati. Kratkotrajan život, pa čak i onaj samosvesni i razumni koji nazivamo čuvstvenim, tek je u nepostojanoj vezi sa svakim delićem ove celine.
<BR>
<BR>&nbsp;&nbsp;&nbsp;&nbsp;&nbsp;Tumačenja iz K.E.P. (Komisije Ekumenskih prevodilaca)
<BR>
<BR>&nbsp;&nbsp;&nbsp;&nbsp;&nbsp;Halek je upotrebio znake date rukom da bi preneo glavnu poruku, glasno govoreći u isto vreme o drugim stvarima. Nije mu se dopalo malo predsoblje koje su sveštenici izabrali za pozornicu podnošenja izveštaja, jer je znao da vrvi špijunskim napravama. Uostalom, neka pokušaju da proniknu u tajnu sićušnih znakova rukom. Atreidi su vekovima koristili ovo sredstvo opštenja a da se nije našao niko mudriji koji bi ih provalio.
<BR>&nbsp;&nbsp;&nbsp;&nbsp;&nbsp;Napolju se spustila noć, međutim ova prostorija nije imala prozore i svetlost je dolazila od sjajnih kugli koje su se nalazile u gornjim uglovima.
<BR>&nbsp;&nbsp;&nbsp;&nbsp;&nbsp;"Mnogi od onih koje smo pokupili su Alijini ljudi", doznačio je Halek posmatrajući Džesikino lice dok joj se glasno obraćao, izveštavajući je da ispitivanje i dalje traje.
<BR>&nbsp;&nbsp;&nbsp;&nbsp;&nbsp;"Dakle, kao što si naslutio", odgovorila je Džesika, trepćući prstima. Klimnula je glavom i izustila otvoren odgovor: "Očekujem pun izveštaj kada okončaš posao, Gurni."
<BR>&nbsp;&nbsp;&nbsp;&nbsp;&nbsp;"Naravno, moja Gospo", reče on, a njegovi prsti nadovezaše: "Ima još nešto, veoma uznemiravajuće. Pod dejstvom jakih droga, neki od zatvorenika su 'propevali' o Jakarutu i tek što bi izgovorili to ime, umirali su."
<BR>&nbsp;&nbsp;&nbsp;&nbsp;&nbsp;"Uslovljeni zaustavljač srca?" upitaše Džesikini prsti. Rekla je: "Jesi li oslobodio neke uhapšenike?"
<BR>&nbsp;&nbsp;&nbsp;&nbsp;&nbsp;"Nekolicinu, moja Gospo - očigledni ološ." A njegovi prsti išaraše: "Sumnjamo na srčanu prisilu, ali još nismo sigurni. Autopsije nisu završene. Ja sam, međutim, pomislio da bi trebalo da saznaš ovaj podatak u vezi Jakaruta, pa sam odmah došao."
<BR>&nbsp;&nbsp;&nbsp;&nbsp;&nbsp;"Moj Vojvoda i ja smo uvek smatrali da je Jakarutu zanimljiva legenda koja verovatno počiva na činjenici", rekoše Džesikini prsti. Ovaj put je izostavila uobičajen izliv tuge koji je pratio govorenje o davno nestalom predmetu svoje ljubavi.
<BR>&nbsp;&nbsp;&nbsp;&nbsp;&nbsp;"Imate li neka naređenja?" upita Halek, glasno.
<BR>&nbsp;&nbsp;&nbsp;&nbsp;&nbsp;Džesika mu je odgovorila blagim glasom, naloživši mu da se vrati do sletne piste i da joj donese izveštaj tek kad bude raspolagao određenim podacima, ali su njeni prsti preneli drugačiju poruku: "Obnovi veze sa tvojim prijateljima među krijumčarima. Ako Jakarutu postoji, onda se izdržava od prodaje začina. U tom slučaju, izuzev krijumčara, za njih nema drugog tržišta."
<BR>&nbsp;&nbsp;&nbsp;&nbsp;&nbsp;Halek se kratko naklonio, a njegovi prsti prozboriše: "Već sam preduzeo korake u tom pravcu, moja Gospo." I pošto nije mogao da odbaci ono u čemu se celog života obučavao, dodade: "Budi vrlo obazriva na ovom mestu. Alija je tvoj neprijatelj i većina sveštenika pripada njoj."
<BR>&nbsp;&nbsp;&nbsp;&nbsp;&nbsp;"Ne i Javid", odgovoriše Džesikini prsti. "On mrzi Atreide. Sumnjam da bi iko sem veštaka mogao to da otkrije, no ja sam ubeđena u to. On kuje zaveru, a Alija zna za to."
<BR>&nbsp;&nbsp;&nbsp;&nbsp;&nbsp;"Dodeljujem dodatnu stražu vašoj ličnosti", reče Halek glasno, izbegavajući munjevite varnice nezadovoljstva koje sevnuše u Džesikinim očima. "Postoje opasnosti, uveren sam u to. Da li ćete provesti noć ovde?"
<BR>&nbsp;&nbsp;&nbsp;&nbsp;&nbsp;"Otići ćemo kasnije u Sieč Tabr", reče ona i zastade kolebajući se da li da mu kaže da ne šalje još straže, ali ipak ne reče ništa. Trebalo je imati poverenja u Gurnijev instinkt. Ne jedan Atreid je ovo naučio, bilo na svoje zadovoljstvo ili žalost. "Čeka me još jedan sastanak - ovog puta sa Učiteljem Iskušenika", reče ona. "To je poslednje, posle čega ću se sa zadovoljstvom otresti ovog mesta."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
