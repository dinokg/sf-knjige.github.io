<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44.
<P>&nbsp;&nbsp;&nbsp;&nbsp;&nbsp;Prirodno odabiranje bilo je opisano kao odabirno očuvanje u prirodnoj sredini onih koji će imati potomstvo. Kada su, međutim, ljudska bića u pitanju, ovo je do krajnosti ograničavajuća tačka gledanja. Spolno rasplođavanje teži eksperimentu i novini. To izaziva mnoga pitanja, uključujući i ono prastaro da li je prirodna sredina odabirni činilac tek prošto su se varijacije dogodile, ili sredina igra pred-selektivnu ulogu u određivanju varijacija kojima pruža okrilje. Dina u stvari nije odgovorila na ova pitanja; ona je samo iznela nova pitanja na koja će Leto i Sestrinstvo možda pokušati da odgovore tokom sledećih pet stotina pokoljenja.
<BR>
<BR>&nbsp;&nbsp;&nbsp;&nbsp;&nbsp;Dinina katastrofa, prema Hark al-Adu
<BR>
<BR>&nbsp;&nbsp;&nbsp;&nbsp;&nbsp;Goletne mrke stene Zaštitnog Zida nazirale su se u daljini, prikazujući se Ganimi kao otelovljenje one slabosti koja je ugrožavala njenu budućnost. Stajala je na rubu krovnog vrta, na vrhu Tvrđave, dok je sunce zalazilo iza njenih leđa. Sunce je imalo zagasito narandžast sjaj od oblaka koji su lebdeli između, boje jednako raskošne kao ona na obodu crvovih usta. Uzdahnula je, razmišljajući: Alija... Alija... Je li suđeno da tvoja sudbina zadesi i mene?
<BR>&nbsp;&nbsp;&nbsp;&nbsp;&nbsp;Unutrašnji životi su sve više pretili u poslednje vreme. Bilo je nečeg u vezi sa ženskom uslovljenošću u slobodnjačkom društvu - možda je reč o stvarnoj seksualnoj razlici, no ma šta da je u pitanju - žene su bile podložnije toj unutrašnjoj plimi. Njena baba ju je, dok su krojile planove, upozorila na to, oslanjajući se na nagomilanu mudrost Bene Geserita ali i budući pretnje toj mudrosti u Ganimi.
<BR>&nbsp;&nbsp;&nbsp;&nbsp;&nbsp;"Izrodstvo", govorila je gospa Džesika, "naš izraz za rođene kao formirane ličnosti, ima dugu istoriju gorkih iskustava iza sebe. Čini se da do toga dolazi tako što se unutrašnji životi dele. Razdvajaju se u dobroćudne i zloćudne. Dobroćudni ostaju poslušni i korisni. Zloćudni se, izgleda, ujedinjuju u jednu moćnu dušu, pokušavajući da preuzmu živo telo i njegovu svest. Zna se da ovaj proces zahteva znatno vreme, ali su njegovi znaci dobro poznati."
<BR>&nbsp;&nbsp;&nbsp;&nbsp;&nbsp;"Zašto si napustila Aliju?" upitala je Ganima.
<BR>&nbsp;&nbsp;&nbsp;&nbsp;&nbsp;"Pobegla sam u strahu od onog što sam stvorila", rekla je Džesika tihim glasom. "Odustala sam. A teret koji sad nosim na duši je da... sam možda prerano odustala."
<BR>&nbsp;&nbsp;&nbsp;&nbsp;&nbsp;"Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Još ne mogu da objasnim, ali... možda... ne! Neću da ti dajem lažne nade. Gafla, poremećaj izrođavanja, ima dugu istoriju u čovekovoj mitologiji. Nosio je mnogo imena, ali je uglavnom nazivan posednutošću. Izgleda da tako i jeste. Izgubiš svoj put u zloćudnosti i ona te zaposedne."
<BR>&nbsp;&nbsp;&nbsp;&nbsp;&nbsp;"Leto... se bojao začina", reče Ganima, otkrivši da je bila u stanju da smireno govori o njemu. Užasna cena se zahtevala od njih!
<BR>&nbsp;&nbsp;&nbsp;&nbsp;&nbsp;"I pametno", rekla je Džesika. Više od toga nije želela da kaže.
<BR>&nbsp;&nbsp;&nbsp;&nbsp;&nbsp;Ali Ganima se izložila opasnosti razbuktavanja svojih unutrašnjih pamćenja, piljeći kroz čudnovat zamrljan veo i uzaludno proširujući strahove Bene Geserita. Objasniti ono što je zadesilo Aliju nije nimalo olakšavalo stvar. Benegeseritska nagomilanost iskustva ukazivala je ipak na mogući izlaz iz klopke i kada se Ganima usudila na unutrašnju deobu, prvo je prizvala Mohalatu, ortaštvo dobroćudnih koje je moglo da je zaštiti.
<BR>&nbsp;&nbsp;&nbsp;&nbsp;&nbsp;Prisetila se te deobe dok je stajala u rumenilu sunčevog zalaska na ivici Tvrđavinog krovnog vrta. Istog trena osetila je pamćenje-prisustvo svoje majke. Čani je stajala tamo kao utvara između Ganime i udaljenih stena.
<BR>&nbsp;&nbsp;&nbsp;&nbsp;&nbsp;"Uđi ovamo i okusićeš plod Zakuma, hranu pakla!" reče Čani. "Zaboravi ova vrata, kćeri, to ti je jedina sigurnost."
<BR>&nbsp;&nbsp;&nbsp;&nbsp;&nbsp;Unutrašnja graja uzdigla se oko ove vizije i Ganima pobeže, utapajući svoju svesnost u Kredo Sestrinstva, reagujučći tako više iz očajanja nego iz vere. Hitro je odrecitovala Kredo, pomerajući usne, dopuštajući da joj glas naraste do šapata:
<BR>&nbsp;&nbsp;&nbsp;&nbsp;&nbsp;"Religija je nadmetanje deteta sa odraslim. Religija je učaurivanje prošlih verovanja: mitologija, koja je nagađanje, skrivena gordost o dužnosti u vaseljeni, ona izricanja koja ljudi čine u težnji za ličnom moći, sve je to pomešano sa trunkama prosvećenja. A poslednja neizgovorena zapovest uvek glasi: 'Ne ispituj!' Ali mi ispitujemo. Za nas je kršenje zapovesti prirodna stvar. Cilj koji smo sebi postavili jeste oslobađanje uobrazilje, uprezanje uobrazilje u korist najdubljeg smisla za stvaralaštvo čovečanstva."
<BR>&nbsp;&nbsp;&nbsp;&nbsp;&nbsp;Osećanje reda se polako vratilo Ganiminim mislima. Osetila je, ipak, kako joj telo podrhtava i znala je koliko je loman ovaj mir što ga je postigla - a onaj zamućen veo i dalje je počivao u njenoj svesti.
<BR>&nbsp;&nbsp;&nbsp;&nbsp;&nbsp;"Leb Kamai", prošaputala je. "Srce mog neprijatelja, nećeš biti moje srce."
<BR>&nbsp;&nbsp;&nbsp;&nbsp;&nbsp;Prizvala je sećanje na Farad'nov izgled, mrzovoljno mlado lice sa gustim veđama i čvrstim ustima.
<BR>&nbsp;&nbsp;&nbsp;&nbsp;&nbsp;Mržnja će me učiniti snažnom, prođe joj kroz glavu. U mržnji mogu da se oduprem Alijinoj sudbini.
<BR>&nbsp;&nbsp;&nbsp;&nbsp;&nbsp;Ali drhtava krhkost njenog stava nije se promenila, i sve o čemu je mogla da misli bilo je u kojoj je meri Farad'n ličio na svog ujaka, pokojnog Šadama IV.
<BR>&nbsp;&nbsp;&nbsp;&nbsp;&nbsp;"Ah, ovde si!"
<BR>&nbsp;&nbsp;&nbsp;&nbsp;&nbsp;Bila je to Irulan koja je dolazila sa Ganimine desne strane, koračajući duž ograde pokretima koji su podsećali na muške. Okrećući se, Ganima pomisli: A ona je Šadamova kći.
<BR>&nbsp;&nbsp;&nbsp;&nbsp;&nbsp;"Zašto se uporno sama išunjavaš napolje?" oštro upita Irulan, zaustavivši se ispred Ganime i nadnevši se nad nju smrknutog lica.
<BR>&nbsp;&nbsp;&nbsp;&nbsp;&nbsp;Ganima se suzdržala od izjave da nije bila sama, da su je stražari videli kada je izišla na krov. Irulanina srdžba dala se objasniti činjenicom da su se ovde nalazile na otvorenom i da ih je moglo pogoditi neko oružje velikog dometa.
<BR>&nbsp;&nbsp;&nbsp;&nbsp;&nbsp;"Ne nosiš pustinjsko odelo", reče Ganima. "Znaš li da je u staro doba, bilo ko, uhvaćen bez pustinjskog odela izvan sieča, bio smesta ubijen. Traćiti vodu značilo je dovesti u opasnost pleme."
<BR>&nbsp;&nbsp;&nbsp;&nbsp;&nbsp;"Vodu! Vodu!" obrecnu se Irulan. "Hoću da znam zašto ti sebe dovodiš u opasnost na ovaj način. Vraćaj se unutra! Svima nam zadaješ neprilike."
<BR>&nbsp;&nbsp;&nbsp;&nbsp;&nbsp;"Kakva opasnost sada postoji ovde?" upita Ganima. "Stilgar je istrebio izdajnike. Alijini stražari su svuda."
<BR>&nbsp;&nbsp;&nbsp;&nbsp;&nbsp;Irulan je podigla oči prema zamračujućem nebu. Zvezde su već bile vidljive naspram sivoplavog sutona. Vratila je pažnju na Ganimu. "Ne želim da se raspravljam. Poslana sam da ti saopštim da smo dobili poruku od Farad'na. On prihvata, ali iz nekog razloga želi da odgodi svečanost."
<BR>&nbsp;&nbsp;&nbsp;&nbsp;&nbsp;"Koliko dugo?"
<BR>&nbsp;&nbsp;&nbsp;&nbsp;&nbsp;"Još ne znamo. Pregovaramo oko toga. Ali Dankan je poslan kući."
<BR>&nbsp;&nbsp;&nbsp;&nbsp;&nbsp;"A moja baka?"
<BR>&nbsp;&nbsp;&nbsp;&nbsp;&nbsp;"Ona je zasad odlučila da ostane na Salusi."
<BR>&nbsp;&nbsp;&nbsp;&nbsp;&nbsp;"Ko može da joj zameri zbog toga?" upitala je Ganima.
<BR>&nbsp;&nbsp;&nbsp;&nbsp;&nbsp;"Ta budalasta svađa sa Alijom!"
<BR>&nbsp;&nbsp;&nbsp;&nbsp;&nbsp;"Ne pokušavaj da mi podvališ, Irulan! To nije bila budalasta svađa. Čula sam priče."
<BR>&nbsp;&nbsp;&nbsp;&nbsp;&nbsp;"Bojazni Sestrinstva..."
<BR>&nbsp;&nbsp;&nbsp;&nbsp;&nbsp;"Stvarne su", reče Ganima. "Pa prenela si mi poruku. Hoćeš li da iskoristiš ovu priliku za još jedan pokušaj da me odvratiš?"
<BR>&nbsp;&nbsp;&nbsp;&nbsp;&nbsp;"Odustala sam."
<BR>&nbsp;&nbsp;&nbsp;&nbsp;&nbsp;"Trebalo bi da znaš i nešto bolje od pokušavanja da me lažeš", reče Ganima.
<BR>&nbsp;&nbsp;&nbsp;&nbsp;&nbsp;"Tako, dakle! Nastaviću sa pokušajima da te odvratim. Put koji si izabrala predstavlja ludost." I Irulan se u čuđenju zapitala zašto je dozvolila da Ganima postane tako razdražujuća po nju. Jednu Bene Geserit ne bi smelo ništa da razdraži. Rekla je: "Zabrinuta sam zbog krajnje opasnosti koja ti preti. Znaš to. Gani, Gani... Ti si Polova kćer. Kako možeš..."
<BR>&nbsp;&nbsp;&nbsp;&nbsp;&nbsp;"Zato što sam njegova kćer", reče Ganima. "Mi Atreidi protežemo se unazad sve do Agamemnona i svesni smo šta se nalazi u našoj krvi. Nikad to nemoj da zaboraviš, jalova suprugo mog oca. Mi Atreidi imamo krvavu istoriju i još nismo završili sa krvoprolićima."
<BR>&nbsp;&nbsp;&nbsp;&nbsp;&nbsp;Zbunjena, Irulan upita: "Ko je Agamemnon?"
<BR>&nbsp;&nbsp;&nbsp;&nbsp;&nbsp;"Kako se tankim tvoje podrugljivo Bene Geserit obrazovanje pokazuje", reče Ganima. "Stalno zaboravljam da vi skraćujete istoriju. Ali moja pamćenja sežu unazad do..." Prekinula je; najbolje je ne buditi one seni iz njihovog lakog sna.
<BR>&nbsp;&nbsp;&nbsp;&nbsp;&nbsp;"Ma čega da se sećaš", reče Irulan, "morala bi da znaš kako je ovaj put opasan da ..."
<BR>&nbsp;&nbsp;&nbsp;&nbsp;&nbsp;"Ubiću ga", reče Ganima. "Duguje mi jedan život."
<BR>&nbsp;&nbsp;&nbsp;&nbsp;&nbsp;"A ja ću to sprečiti ako mogu."
<BR>&nbsp;&nbsp;&nbsp;&nbsp;&nbsp;"To već znamo. Nećeš dobiti priliku. Alija te šalje na jug u jedan od novih gradova dok se sve ne svrši."
<BR>&nbsp;&nbsp;&nbsp;&nbsp;&nbsp;Irulan je prestravljeno zavrtela glavom. "Gani, položila sam zakletvu da ću te štititi od bilo kakve opasnosti. Učiniću to vlastitim životom ako je neophodno. Ako misliš da ću čamiti u nekoj bednoj jedidi ciglenih zidova dok ti..."
<BR>&nbsp;&nbsp;&nbsp;&nbsp;&nbsp;"Uvek postoji Juanui", reče Ganima blagim glasom. "Imamo mrtvačku cedionicu kao izbor. Sigurna sam da odatle ne bi mogla da se mešaš."
<BR>&nbsp;&nbsp;&nbsp;&nbsp;&nbsp;Irulan je pobledela, poklopila šakom usta, zaboravljajući za trenutak na svoju uvežbanost. Ovo gotovo potpuno napuštanje svega osim životinjskog straha bilo je merilo koliko je mnogo briga uložila u Ganimu. Progovorila je iz dubine osećanja skrhanosti, dopuštajući mu da zatitra na njenim usnama. "Gani, ne bojim se za sebe. Bacila bih se crvu u usta za tebe. Da, ja sam ono, kako si me nazvala, jalova supruga tvog oca, ali ti si dete koje nisam mogla da imam. Molim te..." Suze zablistaše u uglovima njenih očiju.
<BR>&nbsp;&nbsp;&nbsp;&nbsp;&nbsp;Ganima je s mukom progutala knedlu u grlu i rekla: "Postoji još jedna razlika između nas. Ti nikad nisi bila Slobodnjak. Ja nisam ništa drugo do to. To je ponor koji nas razdvaja. Alija zna. Ma šta ona osim toga možda jeste, ovo zna."
<BR>&nbsp;&nbsp;&nbsp;&nbsp;&nbsp;"Ne možeš da budeš sigurna šta Alija zna", reče Irulan sa gorčinom u glasu. "Kad ne bih znala da je Atreid, zaklela bih se da je stavila sebi u zadatak da uništi svoju rođenu Porodicu."
<BR>&nbsp;&nbsp;&nbsp;&nbsp;&nbsp;A otkud znaš da je ona još Atreid, pomisli Ganima čudeći se Irulaninoj zaslepljenosti. Ovo je bila jedna Bene Geserit, a ko je bolje od njih znao istoriju Izrodstva? Ona izgleda ne bi dopustila sebi ni da pomisli na to, a kamoli da poveruje u tako nešto. Mora da je Alija izvela neku vradžbinu na ovoj sirotoj ženi.
<BR>&nbsp;&nbsp;&nbsp;&nbsp;&nbsp;Ganima reče: "Dugujem ti dug vode. Zbog toga ću ti štititi život. Ali tvoj rođak je zločinac. Ni reči više o tome."
<BR>&nbsp;&nbsp;&nbsp;&nbsp;&nbsp;Irulan je smirila drhtanje svojih usana i obrisala oči. "Zaista sam volela tvog oca", prošaptala je. "Nisam to čak ni znala dok nije umro."
<BR>&nbsp;&nbsp;&nbsp;&nbsp;&nbsp;"Možda on nije mrtav", reče Ganima. "Ovaj Propovednik ..."
<BR>&nbsp;&nbsp;&nbsp;&nbsp;&nbsp;"Gani! Ponekad te ne razumem. Zar bi Pol napadao vlastitu porodicu?"
<BR>&nbsp;&nbsp;&nbsp;&nbsp;&nbsp;Ganima sleže ramenima i zagleda se u nebo koje je tamnelo. "Možda nalazi zabavu u takvim ..."
<BR>&nbsp;&nbsp;&nbsp;&nbsp;&nbsp;"Kako možeš tako olako da govoriš o ovom..."
<BR>&nbsp;&nbsp;&nbsp;&nbsp;&nbsp;"Da bi držala na odstojanju mračne dubine", reče Ganima. "Ne podsmevam ti se. Bogovi znaju da to ne činim. Ali ja sam samo kćerka svog oca. Ja sam svaka osoba koja je svojim semenom imala udela u Atreidima. Ti nećeš da razmišljaš o Izrodstvu, ali ja ni o čemu drugom ne mogu da razmišljam. Ja sam rođena kao oformljena ličnost. Znam šta se nalazi u meni."
<BR>&nbsp;&nbsp;&nbsp;&nbsp;&nbsp;"Ta glupava stara praznoverica o..."
<BR>&nbsp;&nbsp;&nbsp;&nbsp;&nbsp;"Nemoj!" Ganima je posegnula rukom prema Irulaninim ustima. "Ja sam svaka Bene Geserit iz njihovog prokletog uzgojnog programa od početka do kraja, uključujući tu i moju baku. I ja sam mnogo mnogo više od toga." Razderala je levi dlan, puštajući krv noktom. "Ovo je mlado telo, ali njegovo iskustvo ... Oh, bogovi, Irulan! Moje iskustvo! Ne!" Ponovo je isturila ruku kada se Irulan primakla. "Poznate su mi sve one budućnosti koje je moj otac istražio. Posedujem mudrost tolikih mnogih životnih doba i sve neznanje, takođe ... sve slabosti. Ako želiš da mi pomogneš, Irulan, prvo uvidi ko sam ja."
<BR>&nbsp;&nbsp;&nbsp;&nbsp;&nbsp;Irulan se instinktivno nagla i uzela Ganimu u ruke, držeći je čvrsto, obraz uz obraz.
<BR>&nbsp;&nbsp;&nbsp;&nbsp;&nbsp;Samo da ne budem prinuđena da ubijem ovu ženu, pomisli Ganima. Samo da se to ne dogodi.
<BR>&nbsp;&nbsp;&nbsp;&nbsp;&nbsp;Dok je ova misao strujala kroz nju, cela pustinja utonu u noć.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
