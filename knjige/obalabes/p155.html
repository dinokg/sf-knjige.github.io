<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EVASK
<P>&nbsp;&nbsp;&nbsp;&nbsp;&nbsp;Alarmi dreče! Instumenti viču kao sirene opasnosti!
<BR>&nbsp;&nbsp;&nbsp;&nbsp;&nbsp;Obratite pažnju, prstenovi moji: pogledajte. Kako naš kapetan/vođ poziva nazad u naš brod sve robote i sve odaslate naslage prstenova koje su tragale za neprijateljem po dnu ovog dubokog mora.
<BR>&nbsp;&nbsp;&nbsp;&nbsp;&nbsp;Sada imamo većih briga!
<BR>
<BR>&nbsp;&nbsp;&nbsp;&nbsp;&nbsp;Već danima su naši detektori svesti prosejavali ovo podmorje, nastojeći da izdvoje lovinu iz velikog mnoštva lažnih znakova. Nama/Meni je čak palo na um da zemaljski brod možda uopšte nije jedan od tih koji se kreću ispod mora! Možda su se oni zavukli u neku gomilu drosa, pa tamo ćute u bezbednosti. A da bi komandovali celim jatom brodova, možda mimoilaze sve normalne kanale etera; možda koriste, kao zamenu, svoju đavolsku sposobnost manipulisanja zvukom.
<BR>&nbsp;&nbsp;&nbsp;&nbsp;&nbsp;Ja/Mi učim/o veštinu zvanu opreznost. Ne pominjem našem kapetanu/vođi tu mogućnost.
<BR>&nbsp;&nbsp;&nbsp;&nbsp;&nbsp;Zašto sam se uzdržao? Zato što je jedna činjenica dospela u našu pažnju. Oni koji su na vlasti često tvrde da žele znati istinu; ili, bar, najbolja, najpribližnija nagađanja o istini koja njihovi potčinjeni mogu dati. Ali, u stvari, retko kad žele da čuju ikakvo protivljenje.
<BR>&nbsp;&nbsp;&nbsp;&nbsp;&nbsp;U svakom slučaju, naši konusi-taktičari procenjuju da prosejavanje tih brodova ide sve bolje, sve brže. Posao će potrajati, u najgorem slučaju, još jedan ceo dan. A mi u Polkdžiju zaista imamo na raspolaganju toliko vremena. I mnogo, mnogo više.
<BR>&nbsp;&nbsp;&nbsp;&nbsp;&nbsp;Ali šta je ovo. Pojavili se neki nasrtljivci, zabrinjavajući. Uljezi koji mora biti da su banuli iz Pet galaksija!
<BR>
<BR>&nbsp;&nbsp;&nbsp;&nbsp;&nbsp;"Ima ih najmanje šest puta po šest!"
<BR>&nbsp;&nbsp;&nbsp;&nbsp;&nbsp;To je proglasio operator detektora svesti. "Lebde, maltene su stacionarni, jedva petnaestak planetnih stepeni istočno od nas. Jednog trenutka, nisu bili tu. Sledećeg trenutka, pojavili su se!"
<BR>&nbsp;&nbsp;&nbsp;&nbsp;&nbsp;Oficir eterike ispušta isparenja uzdržanosti, neubeđenosti.
<BR>&nbsp;&nbsp;&nbsp;&nbsp;&nbsp;"Ja/mi ne percepiram/o ništa, a ni naši sateliti raspoređeni po ovom planetnom sistemu ne percepiraju ništa. Ovo provocira na razumnu hipotezu: delotvorni su ili tvoji torusi, ili tvoji instrumenti."
<BR>&nbsp;&nbsp;&nbsp;&nbsp;&nbsp;Ali rutinska kontrola ne otkriva kvarove ni u jednima, ni u drugima.
<BR>&nbsp;&nbsp;&nbsp;&nbsp;&nbsp;"Možda su izvršili meme-potčinjavanje naših satelita", predlaže jedan konus taktičar. "Pa, uz primenu izuzetne maskirne tehnologije..."
<BR>&nbsp;&nbsp;&nbsp;&nbsp;&nbsp;"Možda", upada drugi. "Ali gravitiku niko ne može prevariti tako lako. Ako tamo ima šest šesteri brodova, oni ne mogu biti veći od korita tipa šesnaest. Dakle, ništa nisu za nas. Možemo da pomlatimo ceo taj odred, odmah sad."
<BR>&nbsp;&nbsp;&nbsp;&nbsp;&nbsp;"Da li zato operišu kradomice?" pita kapetan/vođ, ispuhujući feromone prinudne smirenosti u napetu atmosferu. "Možda se zadržavaju namerno izvan našeg vidika, a za to vreme čekaju pojačanja?"
<BR>&nbsp;&nbsp;&nbsp;&nbsp;&nbsp;To je mogućnost koju mi ne možemo prenebreći. Ali pošto više nemamo čamce, moramo u to izviđanje poći celim Polkdžijem.
<BR>&nbsp;&nbsp;&nbsp;&nbsp;&nbsp;Ne mnogo rado, ali ipak graciozno, naša lađa Polkdži okreće svoju svemoć na tu stranu i kreće prema sablasnoj flotili. Ako su to izviđači neke armade - možda rasa Soro ili Tandu, naših smrtnih neprijatelja - moraće se, možda, delovati munjevito, presudno. Biće to upravo onakva akcija kakva najbolje opravdava postojanje naših prstenova-gospodara.
<BR>&nbsp;&nbsp;&nbsp;&nbsp;&nbsp;Ne sme se nikom drugom dozvoliti da zgrabi nagradu!
<BR>&nbsp;&nbsp;&nbsp;&nbsp;&nbsp;Dok polazimo masivno ka istoku, jedna nova misao klobuča nagore kroz nas. Aktivirao se jedan končić voska, izlučen trudom našeg nekad-buntovnog drugog kognicionog torusa.
<BR>&nbsp;&nbsp;&nbsp;&nbsp;&nbsp;Šta je, prstene Moj?
<BR>&nbsp;&nbsp;&nbsp;&nbsp;&nbsp;Aha, ti si zapamtio kako su ovi prerano došli urođenici pozvali našu korvetu - čamac naš - ne jednom, nego dvaput, koristeći minijaturno golicanje digitalne svesti, da privuku našu pažnju?
<BR>&nbsp;&nbsp;&nbsp;&nbsp;&nbsp;Prvi put, taj 'pozivni znak' upotrebili su da nas podmite, otkrivajući nam položaj g'kekijevskog tajnog uporišta.
<BR>&nbsp;&nbsp;&nbsp;&nbsp;&nbsp;A drugi put? Da, da, kao mamac, koji je navukao našu malenu letelicu u zamku.
<BR>&nbsp;&nbsp;&nbsp;&nbsp;&nbsp;Veoma pametno, prstene Moj!
<BR>&nbsp;&nbsp;&nbsp;&nbsp;&nbsp;Samo, to poređenje ne valja.
<BR>&nbsp;&nbsp;&nbsp;&nbsp;&nbsp;Ovog puta ima mnogo više izvora.
<BR>&nbsp;&nbsp;&nbsp;&nbsp;&nbsp;Jači su, a njihovi kognizacioni tragovi pokazuju osobine tipične za računare kosmoplova.
<BR>&nbsp;&nbsp;&nbsp;&nbsp;&nbsp;I, nadasve, jadni Moj prstene, zar nisi čuo našu kupu zaduženu za poslove oficira detekcije?
<BR>&nbsp;&nbsp;&nbsp;&nbsp;&nbsp;Ovi signali ne mogu biti od neprosvećenih prerano došlih.
<BR>&nbsp;&nbsp;&nbsp;&nbsp;&nbsp;Jer, oni lete!
</P></TD></TR></TABLE>
<P class="next">
<A HREF=p156.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
