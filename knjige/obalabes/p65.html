<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EVASK
<P>&nbsp;&nbsp;&nbsp;&nbsp;&nbsp;Pokazuju izvesnu hrabrost.
<BR>&nbsp;&nbsp;&nbsp;&nbsp;&nbsp;U tom pogledu, bili ste u pravu, prstenovi Moji.
<BR>&nbsp;&nbsp;&nbsp;&nbsp;&nbsp;Mi Jofuri nismo očekivali da će se iko usuditi da nam priđe tako brzo posle onog našeg postupka, kad smo sasekli sve živo u prečniku od dvadeset koreša oko našeg mesta sletanja. Ali gle, ovi poslaše delegaciju, koja nam prilazi mašući bledom zastavom.
<BR>&nbsp;&nbsp;&nbsp;&nbsp;&nbsp;Simbolika te zastave u prvi mah zbunjuje naše oficire za komunikaciju. Ali uskače ovaj torus, Ja. Ja saopštavam da je to jedna stara tradicija ljudskih bića. Imam, dakle, onu pravu uspomenu na raspolaganju u pravom trenutku. Kod ljudskih bića bela zastava označava primirje.
<BR>&nbsp;&nbsp;&nbsp;&nbsp;&nbsp;Obaveštavamo Vođu. Naš Vođa, naš kapetan, uzvišena je figura. Izgleda da je zadovoljan našim radom! Prstenovi Moji, vi ste zaista dobro obavešteni o gamadi! A izgledali ste kao sasvim beskorisni torusi. Zaostatak ste od nekadašnjeg Aska. Međutim, vi u sebi imate stručno znanje o ljudskim bićima i shvatanjima; to znanje bi moglo biti od koristi Alijansi poslušnih. Moglo bi, ako Pet galaksija zahvati vreme promena, kao što proročanstva kažu da hoće.
<BR>&nbsp;&nbsp;&nbsp;&nbsp;&nbsp;U Velikoj biblioteci našli smo žalosno malu količinu podataka o tom malom klanu sa Zemlje. Kakva je, dakle, ironija da drugu, mnogo veću količinu informacija pronalazimo na ovako zaostaloj planetici, kakva je Jijo, gde žive umovi utonuli u mrak. Pronalazimo saznanja koja bi nam mogla pomoći da, konačno, ugasimo tu vučju rasu, što i jeste naš cilj.
<BR>&nbsp;&nbsp;&nbsp;&nbsp;&nbsp;Šta? Vi ste uzdrhtali pred tom perspektivom?
<BR>&nbsp;&nbsp;&nbsp;&nbsp;&nbsp;Uzdrhtali ste od radosnog iščekivanja da i vi date svoj doprinos, služeći ostvarenju te naše namere? Uzdrhtali ste od sreće što će još jedan klan, neprijatelj naš, biti istrebljen?
<BR>&nbsp;&nbsp;&nbsp;&nbsp;&nbsp;Niste, niste. Nego od protivljenja! I sad, evo, punite naše jezgro isparenjima pobune!
<BR>&nbsp;&nbsp;&nbsp;&nbsp;&nbsp;Jadni moji zagađeni prstenovi. Zar ste toliko zaraženi tuđinskim idejama da ste, do maločas, osećali čak naklonost prema tim bučnim dvonošcima? Kao i prema onoj preostaloj g'kečkoj gamadi za koju smo se zakleli da ćemo ih uništiti i da ih više neće biti?
<BR>&nbsp;&nbsp;&nbsp;&nbsp;&nbsp;Možda je otrov u vama toliko nabujao, da ne možete biti korisno upotrebljeni, bez obzira na to koliko stručnog znanja posedujete.
<BR>&nbsp;&nbsp;&nbsp;&nbsp;&nbsp;Oailie su bili u pravu. Bez gospodara prstenova, u svakoj ovakvoj kupi nas čuće se samo dreka sentimentalnih Treka.
</P></TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
