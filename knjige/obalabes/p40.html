<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;U početku je taj prastari tunel izgledao grozno i sumorno. Sara je neprestano zamišljala da će jedno od prašnjavih bujurskih tunelskih vozila oživeti i jurnuti kao razbesneli fantom, da u tunelu smrvi ova jadna drvena kola sa konjskom vučom, da kazni budale koje uznemiravaju ovu teritoriju duhova. Neko vreme ju je taj strah držao čvrsto, i svaki dah joj je bio nekako kratak i oštar, a puls kao u zeca.
<BR>&nbsp;&nbsp;&nbsp;&nbsp;&nbsp;Ali postoji jedan protivnik straha, protivnik jači od hrabrosti ili samopouzdanja.
<BR>&nbsp;&nbsp;&nbsp;&nbsp;&nbsp;Dosada.
<BR>&nbsp;&nbsp;&nbsp;&nbsp;&nbsp;Prolazile su midure, sedenje na drvenoj klupi nije baš ni prijalo. Sara se oslobodi straha i uzdahnu duboko. Doskoči sa vagona na pod tunela, da se jedno vreme kreće samostalno, lakim trkom, naporedo sa tim vozilom. U prvi mah tek da bi protegnula noge; brzo se vratila u kola, na klupu. Posle nekog vremena sišla je opet i duže održavala postojani trk brzinom konjskog kasa.
<BR>&nbsp;&nbsp;&nbsp;&nbsp;&nbsp;Posle nekoliko takvih razdoblja lakog trčanja, shvatila je da joj to naprosto prija.
<BR>&nbsp;&nbsp;&nbsp;&nbsp;&nbsp;Izgleda da se prilagođavam ovim novim vremenima, reče ona sebi. U svetu koji dolazi, možda neće biti mesta za intelektualce.
<BR>&nbsp;&nbsp;&nbsp;&nbsp;&nbsp;Pridruži joj se Emerson, široko se osmehujući. Dugonog, lako je održavao korak sa njom i sa kretanjem vagona. Uskoro tunel kao da izgubi svoju moć zastrašivanja i kod nekih drugih putnika. Dve žene iz tajnog ilijskog plemena - zvale su se Kefa i Nuli - izgledale su sve manje napeto sa svakom daljom ligom putovanja ka njihovom domu.
<BR>&nbsp;&nbsp;&nbsp;&nbsp;&nbsp;Ali gde im je to? - pitala se Sara.
<BR>&nbsp;&nbsp;&nbsp;&nbsp;&nbsp;Zamislila je mapu Nagiba. Ako zabode šestar u najbliže mesto na reci Gent, može nacrtati, ka jugu, jedan širok luk, deo kružnice. Ali kad razmisli šta se u tom, tako obuhvaćenom prostoru nalazi - još nije jasno gde bi se jedno konjaničko pleme moglo skrivati vekovima.
<BR>&nbsp;&nbsp;&nbsp;&nbsp;&nbsp;Možda u nekog divovskoj podzemnoj dvorani, pomisli ona; u šupljini koja je, ispod nekog vulkana, nastala povlačenjem magme?
<BR>&nbsp;&nbsp;&nbsp;&nbsp;&nbsp;Divna misao, zaista. Magično skrovište u kome je na livadama trava zelena, a svi ipak bezbedno od neprijateljskog neba. Podzemni svet, kao u jednom pustolovnom romanu iz prekontaktne epohe: večne ogromne pećine, izvori svetlosti koji su čista tajna, i na sve strane dinosaurusi, da ne poveruješ koliki.
<BR>&nbsp;&nbsp;&nbsp;&nbsp;&nbsp;Osim što se, po zakonima prirode, ne može načiniti takvo stanište, pa ni putovati u središte njega.
<BR>&nbsp;&nbsp;&nbsp;&nbsp;&nbsp;Dobro, reče Sara sebi. Možda su Bujuri mogli - možda je neki raniji zakupac ove planete, pre Bujura, mogao - iskoristiti svoju tehnologiju, iste sile pomoću kojih su ovako bušili planine, da izgrade tajno sklonište? Mesto gde će blaga ostati sačuvana, iako će površina planete biti očišćena od svih proizvoda razumnih bića?
<BR>&nbsp;&nbsp;&nbsp;&nbsp;&nbsp;Sara se nasmeja tim pomislima. Ali ih ne odbaci sasvim.
<BR>
<BR>&nbsp;&nbsp;&nbsp;&nbsp;&nbsp;Posle nekog vremena ona se, u vagonu, energično obrati Kurtu eksplozeru.
<BR>&nbsp;&nbsp;&nbsp;&nbsp;&nbsp;"Dobro, ja idem u ovo do kraja, ne odustajem. E, sad mi reci šta je to bilo toliko hitno da smo Emerson i ja morali poći sa vama čak ovamo."
<BR>&nbsp;&nbsp;&nbsp;&nbsp;&nbsp;Eksplozer samo zavrte glavom; ne, pred Dedingerom ne govoriti.
<BR>&nbsp;&nbsp;&nbsp;&nbsp;&nbsp;A šta bi taj jeretik mogao da učini? - pomisli Sara. Da pokida konopce i da otrči nazad, da javi celom svetu?
<BR>&nbsp;&nbsp;&nbsp;&nbsp;&nbsp;Činilo se da je pustinjski prorok bezbedno vezan. Pa ipak, bilo je uznemiravajuće videti na njegovom licu vedro samopouzdanje, kao da sve ove okolnosti samo dokazuju da je opravdano ono za šta se on bori.
<BR>&nbsp;&nbsp;&nbsp;&nbsp;&nbsp;U ovakvim vremenima, pomisli Sara, roje se svakojaki jeretici i fanatici... kao ose privatničarke oko grupe ljudi koji ogovaraju nekoga. Ne treba da nas iznenađuje pojava i uspon raznih 'Dedingera'.
<BR>&nbsp;&nbsp;&nbsp;&nbsp;&nbsp;Sveti Spisi ponudili su dva načina da ilegalni kolonisti na Jijou olakšaju svoj nasleđeni tovar greha. Prvo, da što bolje očuvaju planetu, i drugo, da odu niz Stazu iskupljenja. Još od epohe u kojoj su ratovali Drejk i Ur-čouna, mudraci govore jijoanskim narodima da su oba ta cilja saglasna sa normalnim ekonomskim poslovanjem i sa udobnim svakodnevnim životom. Ali neki od 'purista', čistunaca, nisu se slagali s time; insistirali su da svih šest rasa moraju da se opredele za jedno, ili za drugo.
<BR>&nbsp;&nbsp;&nbsp;&nbsp;&nbsp;Larkova klika je proklamovala: mi uopšte ne treba da budemo ovde. Mi, prerano došli, treba da upotrebimo sredstva za kontrolu nataliteta i da poslušamo galaktički zakon; ovaj svet da ostavimo zaista na miru, da bude neobrađivan, 'na ugaru' kako se to kaže. Tek tada će naš greh biti zaceljen.
<BR>&nbsp;&nbsp;&nbsp;&nbsp;&nbsp;Drugi su smatrali da nije dovoljno samo nestati, izumreti, nego da je neophodno prvo se iskupiti.
<BR>&nbsp;&nbsp;&nbsp;&nbsp;&nbsp;Svaki narod može da postupi kao glaveri, tvrdili su dedingerovci. Neke Urkinje, pripadnice društva Urunthai, prišle su tom kultu. Spas i obnova, govorili su, doći će onom narodu koji ukloni mentalne prepreke i vrati se svojoj dubinskoj prirodi.
<BR>&nbsp;&nbsp;&nbsp;&nbsp;&nbsp;A prva prepreka, propovedao je Dedinger - prva, ona koja kao sidro o vratu vuče naše duše u propast - jeste znanje.
<BR>&nbsp;&nbsp;&nbsp;&nbsp;&nbsp;I jedna i druga klika, podjednako, počele su nazivati sadašnju vlast, sačinjenu od visokih mudraca, jeretičkom; počeše govoriti da ti 'mudraci' samo podilaze masama, da bi bili na vlasti, i da je to izvor kolebljive i umerenjačke politike. I, naravno, kad su se na nebesima zaista pojavili zvezdani brodovi strave, ustadoše na noge hiljade novih, namah pridobijenih pristalica i jedne i druge krajnje opcije. Čista vera, jednostavne poruke, ljute trave za ranu ljute epohe.
<BR>&nbsp;&nbsp;&nbsp;&nbsp;&nbsp;Sara je znala da pod ovim okolnostima njena jeres neće privući nove pristalice. A gde bi i mogla takva jeres napredovati na planeti krivaca koji su upravo uhvaćeni i kojima predstoji da utonu, na ovaj ili onaj način, u zaborav. Pa, ipak...
<BR>&nbsp;&nbsp;&nbsp;&nbsp;&nbsp;Sve zavisi od tvoje tačke gledanja, govorio je svojevremeno jedan trečki mudrac.
<BR>&nbsp;&nbsp;&nbsp;&nbsp;&nbsp;Mene, tebe, nas često zavara upravo ono što je jasno vidljivo, ono što je samo po sebi očigledno.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
