<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>MUDRACI
<P>&nbsp;&nbsp;&nbsp;&nbsp;&nbsp;Ova najnovija skupina hodočasnika znala je, o Svetom Jajetu, kudikamo više nego ijedna ranija.
<BR>&nbsp;&nbsp;&nbsp;&nbsp;&nbsp;Više nego što su znali Drejk i Ur-čouna, kad su prvi put pogledali to tek rođeno čudo, belo užareno, tek iz zemlje izronilo. To dvoje slavnih junaka skovalo je tada urotu: rešili su da iskoriste ovo Jaje za svoje religijske i političke svrhe. Da ga proglase za sudbinski znak, omen. Za vesnika jijoanskog ujedinjenja. Za boga.
<BR>&nbsp;&nbsp;&nbsp;&nbsp;&nbsp;Sada su mudraci dobili materijale tek isprintane na delfinskom brodu. Nastale skidanjem odgovarajućih fajlova iz jedinice Galaktičke biblioteke. A tu je jasno pisalo da je Sveto Jaje 'paranormalno aktivni geomorf', to jest, paranormalni geološki oblik. Zatim, u tom novom tekstu, stajahu reči: 'Fenomen zapažen na nekim svetovima gde postoji život, a gde su procesi tektonske restauracije neprekidni i glatki i gde su raniji ciklusi nastanjivanja i obnove imali određene vremenske i tehnološke osobine.'
<BR>&nbsp;&nbsp;&nbsp;&nbsp;&nbsp;O ovomje je Fhun-dau premišljao dok je Savet mudraca, u novom sastavu, išao tihim hodom i kotrljanjem dva točka i klizavim vučenjem, prema mestu ka kome su svi oni i inače bili krenuli, ali kao pojedinci, svaki za sebe, čim su čuli samrtnički Vubenov poziv.
<BR>&nbsp;&nbsp;&nbsp;&nbsp;&nbsp;Iz daljeg teksta proisticalo je da je to Jaje destilat, ili kondenzat, nastao od elemenata prošlosti Jijoa. Sav dros koji su istovarili Bujuri i mnogi drugi zakupci u eonima pre Bujura, kombinovao se i dao izvesne obrasce.
<BR>&nbsp;&nbsp;&nbsp;&nbsp;&nbsp;A ti obrasci uspeli su da protkaju sebi put kroz pritisak magme i vulkansku vrelinu.
<BR>&nbsp;&nbsp;&nbsp;&nbsp;&nbsp;Na jugu kontinenta, prosuli su se haotično i postali Spektralni tok. Ali ovde, u planinama, uslovi su dopustili objedinjenje u jedno mineralno telo; u jednan kristalni 'vrh' sačinjen od čistog pamćenja i čiste namere.
<BR>&nbsp;&nbsp;&nbsp;&nbsp;&nbsp;Fhun-dau je najzad saznao zašto je tako veliki broj razumnih rasa došao baš na Jijo u tako kratkom roku i na Jijou se uklopio u Zajednicu, uprkos velikim početnim ljubomorama i razdorima.
<BR>&nbsp;&nbsp;&nbsp;&nbsp;&nbsp;Bili smo pozvani, reče Fhun-dau sebi.
<BR>&nbsp;&nbsp;&nbsp;&nbsp;&nbsp;Neki su već govorili da će ova nova saznanja izazvati slom starog poretka. Fhun-dau je bio istog mišljenja. Ranija vera Jijoanska - utemeljena svetim Spisima, zatim preinačena različitim talasima jeresi - ne može, i sasvim sigurno neće, ostati ista kao što je bila.
<BR>&nbsp;&nbsp;&nbsp;&nbsp;&nbsp;Osnova na kojoj počiva Savez šest rasa izmenila se.
<BR>&nbsp;&nbsp;&nbsp;&nbsp;&nbsp;Ali nije nestala.
<BR>&nbsp;&nbsp;&nbsp;&nbsp;&nbsp;Reformirani Savet šest rasa uđe, sada, u svetilište, u kružni kanjon, u kome su se videli novi ožiljci. Tamo, za početak, provedoše neko vreme u meditaciji nad delimično ugljenisanim posmrtnim ostacima njihovog najstarijeg člana. Videla su se u tom telu, i sad, mnoga pokidana vlakna, mnogi ogoljeni nervi. Pojedini delovi Vubenovog tela bili su bukvalno zalepljeni za čađavu, izrovašenu bočnu površinu Jajeta.
<BR>&nbsp;&nbsp;&nbsp;&nbsp;&nbsp;Sahraniše Vubena tu. Od svih mudraca svih vremena jedini on je tu počast dobio. Onda pređoše na svoj posao.
<BR>&nbsp;&nbsp;&nbsp;&nbsp;&nbsp;Znali su da će im se uskoro pridružiti mnogo drugi. Ponovnim oblikujenjem Saveta obnovljen je i pojam dužnosti.
<BR>&nbsp;&nbsp;&nbsp;&nbsp;&nbsp;Sad bar znamo šta si, razmišljao je Fhun-dau u tišini. Nagnu se unazad da osmotri ogromnu, zaobljenu masu Svetog Jajeta.
<BR>&nbsp;&nbsp;&nbsp;&nbsp;&nbsp;Ali, zaključi on, ne znamo odgovore na neka druga pitanja. Na primer... Zašto si?
</P></TD></TR></TABLE>
<P class="next">
<A HREF=p166.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
