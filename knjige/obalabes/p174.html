<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Moćni zvezdani brod bio je, s jedne strane Dverovog boravišta, sve veći; ali sa druge strane žuta zrna su se grupisala razočaravajućom sporošću. A Dver je, potpuno spreman, jurcao levo i desno da vidi šta će.
<BR>&nbsp;&nbsp;&nbsp;&nbsp;&nbsp;Vremenom je naučio novu tehniku: jednim odrazom uspevao je da odskoči od žutog zida i preleti na drugu, suprotnu stranu lopte. Tako je išlo mnogo brže.
<BR>&nbsp;&nbsp;&nbsp;&nbsp;&nbsp;Jofurski kolos nadnosio se nad njim. Kad je svojom senovitom masom zaklonio gotovo polovinu zvezdanog neba, na jednom povijenom boku rasklopi se ogroman otvor, iz koga izlete nekoliko sićušnih, osmougaonih oblika. Poleteše ka Dverovom zatvoru.
<BR>&nbsp;&nbsp;&nbsp;&nbsp;&nbsp;On prepoznade te obrise.
<BR>&nbsp;&nbsp;&nbsp;&nbsp;&nbsp;Bojni roboti.
<BR>&nbsp;&nbsp;&nbsp;&nbsp;&nbsp;Plovili su i plovili i još nisu stizali, pa Dver uvide da imaju još znatan prostor da prevale. Bar još dvadeset strelometa. Ali njima će za to biti dovoljno nekoliko dura.
<BR>&nbsp;&nbsp;&nbsp;&nbsp;&nbsp;Vrativši se na zadnji zid zatvorske lopte, on odahnu. Zarobljeni objekti najzad su se dodirivali! Žute lopte bile su veoma različitih veličina, ali i najveća od njih bila je daleko manja od bojnog broda; gotovo sve su, međutim, bile mnogo veće od njegove.
<BR>&nbsp;&nbsp;&nbsp;&nbsp;&nbsp;Dver potraži mesto gde se njegova 'ćilibarna' lopta dodirivala sa sledećom u nizu. Potmuli bubnjajući zvuk nastajao je kad god su se dve lopte pritiskale jedna o drugu.
<BR>&nbsp;&nbsp;&nbsp;&nbsp;&nbsp;Potežući mehanizam za potpuno zaptivanje, Dver zatvori svepokrivnu odeću koju mu je dala posada Brazdača. Bio je to, zapravo, vrlo tanak kosmički skafander, ali nije pokrivao stopala, šake, niti glavu. U ono vreme, Dveru ni na kraj pameti nije bilo da zatraži i to.
<BR>&nbsp;&nbsp;&nbsp;&nbsp;&nbsp;A sada bi mi, pomisli on, svemirske rukavice i kaciga došli baš dobro...
<BR>&nbsp;&nbsp;&nbsp;&nbsp;&nbsp;Nije se tu ništa moglo učiniti. Pri sledećem dodirivanju lopti on se umiri, postiže onaj pravi duhovni stav i učini svoj potez.
</P></TD></TR></TABLE>
<P class="next">
<A HREF=p175.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
