<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>MUDRACI
<P>&nbsp;&nbsp;&nbsp;&nbsp;&nbsp;Fhun-dau povede pesmu, dubokim umblanjem iz svoje rezonantne vreće sa vazduhom ispod grla. Zapevaše svih šestoro.
<BR>&nbsp;&nbsp;&nbsp;&nbsp;&nbsp;Uviđanje-oštro-kao-nož otisnula se u pesmu odmah posle njega. Ona je bodrim jezikom trljala mirliton-bubanj, a uz to i ispuštala orguljaste sinkopirane zvižduke iz svih pet ventila na nogama.
<BR>&nbsp;&nbsp;&nbsp;&nbsp;&nbsp;Ur-rona se zatim uključila, podižući violus u prevoj dugačkog vrata i počinjući da izvlači harmonije dvostrukim gudalom.
<BR>&nbsp;&nbsp;&nbsp;&nbsp;&nbsp;Posle toga priključili su se, po redosledu starešinstva, novi trečki, novi ljudski i novi g'kekijevski mudrac, svako sa svojim doprinosom. Svirali su za veliki jajoliki komad ranjenog kamena. Akordi su u početku bili grubi, ali su se uskoro stopili u onu vrstu jedinstva koje vodi ka dovođenju uma u žižu.
<BR>&nbsp;&nbsp;&nbsp;&nbsp;&nbsp;Do sada, njihovo okupljanje nije bilo izuzetno. Još je drugih ovakvih seksteta sviralo Svetom Jajetu u proteklih sto godina. Poneki takav ansambl bio je i muzikalniji i nadareniji.
<BR>&nbsp;&nbsp;&nbsp;&nbsp;&nbsp;Ali je ovog puta postojala i jedna bitna izmena. Jer ovo više nije moglo biti okupljanje šest članova.
<BR>&nbsp;&nbsp;&nbsp;&nbsp;&nbsp;Još dva jijoanska naroda bila su zastupljena.
<BR>&nbsp;&nbsp;&nbsp;&nbsp;&nbsp;Jedna glaverka.
<BR>&nbsp;&nbsp;&nbsp;&nbsp;&nbsp;Ta rasa, koja se već srušila u devoluciju, oduvek je imala otvoreni poziv da se vrati i učestvuje u obredima Zajednice, ali već vekovima nijedan glaver nije došao; prestali su da se pojavljuju mnogo pre dolaska Zemljana i mnogo pre pojave Svetog Jajeta.
<BR>&nbsp;&nbsp;&nbsp;&nbsp;&nbsp;Ali glaveri - negdašnji Glaveri - već mesecima su se ponašali čudno. A danas dođe ova ženka, sitnog rasta; iziđe iz žbunja i poče se mukotrpno gegati Stazom hodočasnika, odmah iza Fhun-daua, kao da ima na umu isto odredište. Sada su njene ogromne oči sjajile dok je muzika jačala, a čudni mjaukavi zvuci otimali su se iz njenih usta razvučenih u grimasu. Zvuci koji su izdaleka podsećali na reči. Spretnim račvastim repom držala je jedan instrument koji se sastojao od drvenog rama preko koga je bila zategnuta koža. Unutra su se nalazili kamenčići koji su udaranjem o kožu stvarali zvuk. Bila je to zvečka.
<BR>&nbsp;&nbsp;&nbsp;&nbsp;&nbsp;Ne baš neki ozbiljan instrument, ali njen narod je odavno 'ispao iz forme' za takve stvari.
<BR>&nbsp;&nbsp;&nbsp;&nbsp;&nbsp;Koliko će tek biti potrebno, zapita se Fhun-dau, da ih vratimo iz blaženstva Staze iskupljenja?
<BR>
<BR>&nbsp;&nbsp;&nbsp;&nbsp;&nbsp;Na obližnjoj steni sedelo je osmo stvorenje, povremeno ližući svoje krzno, a onda opet gledajući šta se radi. Bio je to 'nur' titlal. Njegovo krzno bilo je svuda sasvim crno, sa dva izuzetka: imao je po jednu belu mrlju ispod oba oka. To je doprinosilo njegovom prirodno skeptičnom i prezrivom izrazu lica.
<BR>&nbsp;&nbsp;&nbsp;&nbsp;&nbsp;Životinjsko ponašanje ovog titlala nije moglo prevariti mudrace. Jer on je stigao neposredno posle njih, sav ofucan i izmučen; videlo se da je trčao, vrlo naporno trčao, nekoliko dana. Samo hitna potreba, a nikako dokona radoznalost, mogla je nagnati pripadnika tog naroda da se potrudi toliko. Pokretne uši ovoga stvorenja nemirno su se uzdizale, spuštale, okretale pomalo na ovu ili onu stranu; dva bleda, klinasta uzdignuća štrčala su iza lobanje, dokazujući da je ravnodušna poza čista laž.
<BR>&nbsp;&nbsp;&nbsp;&nbsp;&nbsp;Jer tajna je bila uveliko otkrivena. Svi su znali da je to razumna rasa i da je bila klijent legendarnih Timbrima. Saznalo se, štaviše, da su ti zaštitnici ostavili svojim štićenicima jednu blagodet u istoj meri jedinstvenu i ličnu kao što je to muzika.
<BR>&nbsp;&nbsp;&nbsp;&nbsp;&nbsp;Fhun-dau primeti da se blago komešanje počinje pojavljivati iznad glave 'bezbrižnog' titlala, kao da se jedan džep vazduha zgušnjava i počinje da odsijava pramenčićima svetlosti, ali u nekom svom ritmu. Mudraci podesiše muziku da bi uhvatili taj novi sklad. Pomagali su da ta pojava raste; a po glatkom, nurolikom licu titlala širio se izraz uzdržanog iznenađenja.
<BR>&nbsp;&nbsp;&nbsp;&nbsp;&nbsp;Hteo to ili ne, sad je bio uklopljen u jednu celinu.
<BR>&nbsp;&nbsp;&nbsp;&nbsp;&nbsp;U Savet rasa Jijoa.
<BR>&nbsp;&nbsp;&nbsp;&nbsp;&nbsp;U uzanoj, rezonantnoj klisuri između Jajeta i zidova Gnezda, stvarali su svoju umetnost, svoju muziku.
<BR>&nbsp;&nbsp;&nbsp;&nbsp;&nbsp;I uskoro, još jedno prisustvo potvrdi da je tu.
</P></TD></TR></TABLE>
<P class="next">
<A HREF=p173.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
