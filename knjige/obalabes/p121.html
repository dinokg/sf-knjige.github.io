<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VUBEN
<P>&nbsp;&nbsp;&nbsp;&nbsp;&nbsp;Prošlo je još vremena i Vuben je konačno uspeo da stiša svu žurbu i navalu svojih misli. Pustio je da ćvuš rezonanca prožme njegovu dušu, da spere sve sumnje i sve što mu je moglo skrenuti pažnju. Prođe još jedna midura, a on obiđe još jedan molitveni krug. Njegova meditacija postajala je sve dublja. Mesec Loocen sišao je za horizont, pa mu je sad ogromni nebeski predeo sazvežđa i maglina prolazio iznad glave. Iskričavo stanište bogova.
<BR>&nbsp;&nbsp;&nbsp;&nbsp;&nbsp;Dok je zaokretao opet u zapadnu stranu putanje, druga vrsta treperave svetlosti privuče pažnju jednog od četiri Vubenova oka - jedno naizmenično paljenje i gašenje koje nije ličilo ni na jednu zvezdu. Još umotan u svoj trans, Vuben se morao žestoko potruditi samo da bi pridigao još jedan pipak i pogledao na tu istu stranu još jednim okom. Prepoznade isprekidani kod: ta signalizacija bila je govor.
<BR>&nbsp;&nbsp;&nbsp;&nbsp;&nbsp;Bilo je potrebno još napora, kao i okretanje još jednog oka na tu stranu, da bi pročitao.
<BR>&nbsp;&nbsp;&nbsp;&nbsp;&nbsp;JOFURSKI MALI BROD SMRTI JE KRENUO, sevao je svetionik na planini Ingul. PREMA JAJETU.
<BR>&nbsp;&nbsp;&nbsp;&nbsp;&nbsp;Poruka se ponavljala. Vuben čak opazi jedno dodatno iskričenje koje je ponavljalo iste te reči, na jednom udaljenijem gorskom vrhuncu. Vuben shvati da i drugi semafori, svakako, prenose istu poruku. Ali njegov mozak ostade priključen na jednu višu ravan, tako da nije uspevao sasvim da shvati značaj odašiljanih reči.
<BR>&nbsp;&nbsp;&nbsp;&nbsp;&nbsp;Umesto toga, vratio se u fantazme koji su ga do maločas vukli napred: u utisak da se nalazi u nekim visinama, na jednoj traci koja se ispod njega diže i spušta, giba kao zatalasano more.
<BR>&nbsp;&nbsp;&nbsp;&nbsp;&nbsp;Nije to bilo neprijatno osećanje. Naprotiv, činilo mu se kao da je opet postao dečak, kao da se vratio u dane odrastanja na Duden Mesi. Jurca on bezobzirno po visećem mostu koji se njiše pod njim, poprečne daske mosta samo štekću pod rubovima njegovih točkova, zaleće se on u nizbrdice i zaokrete, iako bezbednosnih ograda uopšte nema, tako da ponekad sa leve, a ponekad sa desne strane zjape smrtonosne provalije. Paoci njegovih točkova napeti su, on huji kao metak, a sva četiri očna pipka razmaknuta su koliko god je moguće svaki na svoju stranu, radi najveće paralakse.
<BR>&nbsp;&nbsp;&nbsp;&nbsp;&nbsp;Ti trenuci vratili su se Vubenu u celosti - ne kao daleka, voljena uspomena, nego u punoj sadržajnosti svoje divote. Bilo je to nešto najbliže čistom raju što je Vuben ikad doživeo na ovom grubom, loptastom nebeskom telu zvanom Jijo.
<BR>&nbsp;&nbsp;&nbsp;&nbsp;&nbsp;Kroz sve to oduševljenje provlačilo se Vubenovo saznanje da je svakako prešao neku granicu. Sad je bio sa Svetim Jajetom i osećao primicanje masivnog objekta sa zapada. Prilaženje jedne smrtonosne stvari, samozadovoljne i užasne, koja pristiže sa Livade okupljanja, pristiže jednom ležernom krstarećom brzinom.
<BR>&nbsp;&nbsp;&nbsp;&nbsp;&nbsp;Ležernom - po merilu onih u toj letelici.
<BR>&nbsp;&nbsp;&nbsp;&nbsp;&nbsp;Nekako je Vuben uspevao da oseti i gravitonska polja tog čamca kako upiru nadole, otkidaju lišće sa drveća, prodiru u zemljište i pomeraju kamenčiće u njemu, uznemiravaju drevne stene. Znao je čak, nekom intuicijom, ko je u brodiću: entiteti sa po nekoliko prstenova, ali i sa mnogo više samouverenja i jedinstva nego što to Trekiji imaju.
<BR>&nbsp;&nbsp;&nbsp;&nbsp;&nbsp;Prstenovi, ali čudni. Sebični, gonjeni nečim.
<BR>&nbsp;&nbsp;&nbsp;&nbsp;&nbsp;Rešeni da nanesu nepopravljivu štetu.
</P></TD></TR></TABLE>
<P class="next">
<A HREF=p122.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
