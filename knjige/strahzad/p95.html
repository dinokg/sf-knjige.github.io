<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>5.
<P>&nbsp;&nbsp;&nbsp;&nbsp;&nbsp;Pozdravilo ih je žuto-zeleno sunce. A malo potom, i carski patrolni brod.
<BR>&nbsp;&nbsp;&nbsp;&nbsp;&nbsp;Zaobišli su ga i dali se u bekstvo. Brzim zaokretom uključili su se u saobraćaj prema otvoru velikog tunela. Naplatni kompjuteri prihvatili su njegovu carsku prioritetnu šifru bez primedbi. Hari je naučio posao. Dors ga je ispravljala kada je bilo potrebno.
<BR>&nbsp;&nbsp;&nbsp;&nbsp;&nbsp;Njihov drugi skok u hipersvemir trajao je samo tri minuta. Izbili su u svemir na velikoj razdaljini od crvenog patuljka mutnog sjaja.
<BR>&nbsp;&nbsp;&nbsp;&nbsp;&nbsp;Kod četvrtog skoka već su bili izvežbali tehniku. Šifra Klionovog dvora ućutkivala je sumnjala.
<BR>&nbsp;&nbsp;&nbsp;&nbsp;&nbsp;Međutim, bežanje je značilo da moraju da koriste svaki tunel koji se nađe pred njima. Lamurkovi ljudi nisu mogli da budu predaleko.
<BR>&nbsp;&nbsp;&nbsp;&nbsp;&nbsp;Tuneli su primali samo jedan po jedan brod. Brzi brodovi otiskivali su se niz grla tunela, koja su mogla da budu od širine šake do promera zvezde.
<BR>&nbsp;&nbsp;&nbsp;&nbsp;&nbsp;Naravno, Hari je poznavao brojke. U disku Galaksije bilo je nekoliko milijardi tunela. Prosečna carska zona imala je obim od pedesetak svetlosni godina. Skok je mogao da vas odbaci mnogo godina od najzabačenijeg sveta.
<BR>&nbsp;&nbsp;&nbsp;&nbsp;&nbsp;Ovo je imalo uticala i na psihoistoriju. Neke plodne planete bile su zelena utvrđenja usred duboke izolacije. Carstvo je za njih bilo daleki san, izvor egzotičnih proizvoda i neobičnih ideja. Brodovi hipersvemira prevaljivali su pomoću tunela razdaljine za nekoliko skundi, da bi se zatim vukli sa svojim teretima preko pustih bezdana, sa godinama i decenijama vremenskog duga.
<BR>&nbsp;&nbsp;&nbsp;&nbsp;&nbsp;Mreža tunela imala je mnogo otvora u blizini nastanjivih svetova, ali, neznano zašto, i u blizini neupotrebljivih solarnih sistema. Carstvo je postavljalo manje otvore tunela - čija je masa možda bila jednaka masi planinskog venca - u blizini bogatih svetova. Ali neki tuneli džinovskih masa orbitirali su blizu solarnih sistema koji su bili potpuno pusti i mrtvi.
<BR>&nbsp;&nbsp;&nbsp;&nbsp;&nbsp;Da li je ovo bilo slučajno, ili je posredi mreža preostala iza neke prethodne civilizacije? Tuneli su bez sumnje bili ostaci Velikog Praska, početka prostora i vremena. Povezivali su daleke svetove koji su nekada, kada je Galaksija bila mlada i manja, bili u susedstvu.
<BR>&nbsp;&nbsp;&nbsp;&nbsp;&nbsp;Njih dvoje su postigli ritam. Skočili bi kroz tunel, uspostavili vezu preko koma, stali u red za sledeći skok. Carski psi-čuvari čuvali su se da izvuku nekog iz trantorskog visokog društva iz reda. Najopasniji trenuci su, dakle, bili kada bi se identifikovali.
<BR>&nbsp;&nbsp;&nbsp;&nbsp;&nbsp;Dors je postala vešta u ovome. Poslala bi u kontrolne kompjutere tunela bujice podataka, i ubrzo bi manevrisali za ulazak u orbitalne vektore, pripremajući se za sledeći skok.
<BR>&nbsp;&nbsp;&nbsp;&nbsp;&nbsp;Prostranstva koja su obuhvatala hiljade svetlosnih godina i premošćivala širinu spiralnog kraka bila su u suštini mreže ukrštenih tunela, organizovanih za prebacivanje i otpremu.
<BR>&nbsp;&nbsp;&nbsp;&nbsp;&nbsp;Tvar je u tunelu mogla istovremeno da se kreće samo u jednom smeru. Malobrojni pokušaji sa simultanim dvosmernim prevozom završili su se katastrofalno. Bez obzira na to koliko su se genijalni inženjeri trudili da provuku brodove jedan pored drugog, sama rastegljivost tunela predskazivala je propast. Svaka usta tunela 'obaveštavala' su druga šta su upravo pojela. Ova informacija putovala je kao talas, ne u fizičkoj sredini već kroz tenziju samog tunela... treptaj u 'stresnom tenzoru', kako su to zvali fizičari.
<BR>&nbsp;&nbsp;&nbsp;&nbsp;&nbsp;Brodovi koji su leteli sa oba kraja odjednom slali su talase jedan prema drugom, brzinama koje su zavisile od položaja i brzine kretanja brodova. Pritisak je grčio ždrelo tunela, tako da bi, u trenutku susreta talasa, otvor tunela potpuno nestajao.
<BR>&nbsp;&nbsp;&nbsp;&nbsp;&nbsp;Suština je bila u tome da su se dva talasa kretala drugačije pošto bi se srela. Uticali su jedan na drugog, te bi jedan usporio, a drugi ubrzao, na sasvim nelinearan način.
<BR>&nbsp;&nbsp;&nbsp;&nbsp;&nbsp;Jedan od talasa mogao je da se proširi, a drugi da se skupi. Veliki bi naterao grlo tunela da se skupi kao niska kobasica. Kada bi brod stigao do čvora između kobasica, mogao je da se provuče... ali je proračunavanje ovoga bilo posao za nadljude. Ako bi čvor zatekao dva broda u mimoilaženju - krc.
<BR>&nbsp;&nbsp;&nbsp;&nbsp;&nbsp;Ovo nije bio puki tehnički problem. Bilo je to stvarno ograničenje, nametnuto zakonima kvantne gravitacije. Iz te čvrste činjenice razvijen je složen sistem bezbednosnih propisa, taksi, kontrolora i mastiljara - čitav birokratski aparat, koji zaista ima svrhu i dobro živi od nje.
<BR>&nbsp;&nbsp;&nbsp;&nbsp;&nbsp;Hari je naučio da potisne nemir posmatranjem okoline. U tami su plovila sunca i planete velike, blistave lepote.
<BR>&nbsp;&nbsp;&nbsp;&nbsp;&nbsp;A iza sjaja, znao je to, krila se potreba.
<BR>&nbsp;&nbsp;&nbsp;&nbsp;&nbsp;Iz računice tunela proizlazile su suve ekonomske činjenice. Između svetova A i B moglo je biti, recimo, pet-šest skokova kroz tunele; Mreža nije bila doslovno povezana, običan astrofizički sistem podzemne železnice. Svaka usta tunela podrazumevala su posebne dažbine za svaku pošiljku.
<BR>&nbsp;&nbsp;&nbsp;&nbsp;&nbsp;Kontrola celokupnog trgovinskog puta donosila je najveću dobit. Borba za kontrolu bila je neprestana, i često nasilna. Sa stanovišta ekonomije, politike, 'istorijskog zamaha' - što je značilo neku vrstu inercije nametnute događanjima - lokalno kraljevstvo koje je kontrolisalo čitavo sazvežđe čvorova trebalo je da bude stabilno i trajno.
<BR>&nbsp;&nbsp;&nbsp;&nbsp;&nbsp;Ali nije bilo tako. Regionalni satrapi su po pravilu propadali.
<BR>&nbsp;&nbsp;&nbsp;&nbsp;&nbsp;Mnogi zato što su preterali sa kontrolom. Činilo se prirodno da se za svaki prolazak kroz tunel iscedi najveća moguća taksa, povećavajući protok. Ali taj stepen kontrole odbijao je ljude.
<BR>&nbsp;&nbsp;&nbsp;&nbsp;&nbsp;Sistem je prestajao da daje mleko. Preterana kontrola donosila je neuspeh.
<BR>&nbsp;&nbsp;&nbsp;&nbsp;&nbsp;Prilikom sedamnaestog skoka, naišli su na opisani slučaj.
</TD></TR></TABLE>
<P class="next">
<A HREF=p96.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
