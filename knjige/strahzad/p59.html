<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>8.
<P>&nbsp;&nbsp;&nbsp;&nbsp;&nbsp;Ovo je bilo kao san... ali zar se ikada uplašio, u snu, smrti buđenja?
<BR>&nbsp;&nbsp;&nbsp;&nbsp;&nbsp;Osećao se slabo, ispražnjeno. Torkvemada-stvar mučila ga je još dugo pošto je izrazio spremnost da prizna svaki svoj greh, prestup, manji ispad ili nepristojnost u društvu, i prešao bez pauze na grubosti u pisanim radovima... kada je Torkvemada počeo da bledi i nestao.
<BR>&nbsp;&nbsp;&nbsp;&nbsp;&nbsp;Da bi ga ostavio ovde. U potpunoj praznini.
<BR>&nbsp;&nbsp;&nbsp;&nbsp;&nbsp;"Pretpostavimo da si se izgubio u nekom nepoznatom prostoru", reče on sebi, "i da možeš jedino da odrediš kolika je razdaljina između tačaka u njemu, i ništa više. Šta bi mogao da saznaš?"
<BR>&nbsp;&nbsp;&nbsp;&nbsp;&nbsp;Oduvek je potajno želeo da igra Sokrata na nekoj agori, kako postavlja pitanja i podučava, izvlačeći iz nevoljne mladeži Istinu koja bi lebdela, blistava, u čistom vazduhu Atine, vidljiva za sve.
<BR>&nbsp;&nbsp;&nbsp;&nbsp;&nbsp;Pa, ovo nije bila agora. Ovo je bilo ništavilo, pust i siv prostor. Ipak, iza bezličnog nebivstva rojili su se Brojevi. Platonski svet? Oduvek je pretpostavljao da bi takvo mesto moglo da postoji.
<BR>&nbsp;&nbsp;&nbsp;&nbsp;&nbsp;Glas mu odgovori na to, govoreći francuski: "Već bi samo to bilo dovoljno, uvaženi gospodine, da se zaključi dosta toga o mestu i njegovom sadržaju."
<BR>&nbsp;&nbsp;&nbsp;&nbsp;&nbsp;"Veoma utešno", reče Volter. Prepoznao je oštri pariski naglasak. Razgovarao je, naravno, sa samim sobom. Sa svojim Ja.
<BR>&nbsp;&nbsp;&nbsp;&nbsp;&nbsp;"Upravo tako. Odmah biste znali, gospodine, iz neizbežnih koordinatnih transformacija, da li se nalazite u dve, tri ili više dimenzija."
<BR>&nbsp;&nbsp;&nbsp;&nbsp;&nbsp;"Pa, šta je od toga?"
<BR>&nbsp;&nbsp;&nbsp;&nbsp;&nbsp;"Tri, u prostornom smislu."
<BR>&nbsp;&nbsp;&nbsp;&nbsp;&nbsp;"Razočaravajuće. Tamo sam već bio."
<BR>&nbsp;&nbsp;&nbsp;&nbsp;&nbsp;"Mogao bih da eksperimentišem sa dve odvojene vremenske ose."
<BR>&nbsp;&nbsp;&nbsp;&nbsp;&nbsp;"Već posedujem prošlost. Ono za čim žudim jeste sadašnjost."
<BR>&nbsp;&nbsp;&nbsp;&nbsp;&nbsp;"Primedba uvažena. To vas neće previše iscrpeti, posle onog mučenja?"
<BR>&nbsp;&nbsp;&nbsp;&nbsp;&nbsp;On uzdahnu. Čak je i za to bio potreban napor. "Dobro, onda."
<BR>&nbsp;&nbsp;&nbsp;&nbsp;&nbsp;"Proučavajući polje podataka o razdaljini između tačaka, mogli biste da osetite zidove, jame, prolaze. Koristeći, dakle, samo lokalne delove informacija o razdaljini."
<BR>&nbsp;&nbsp;&nbsp;&nbsp;&nbsp;"Razumem. Njutn se uvek šalio na račun francuskih matematičara. Srećan sam što mogu da mu uzvratim tako što ću izgraditi svet zasnovan na čistom proračunu."
<BR>&nbsp;&nbsp;&nbsp;&nbsp;&nbsp;"Nego šta! Što je mnogo dostojnije divljenja nego opisivanje eliptičnih putanja planeta. Hoćemo li početi?"
<BR>&nbsp;&nbsp;&nbsp;&nbsp;&nbsp;"Napred, o Ja!"
<BR>&nbsp;&nbsp;&nbsp;&nbsp;&nbsp;Kada je počelo da preuzima oblik, njegovo boravište, pokazalo se, bilo je samo uverljiva kopija. Pojedinosti su bile skrpljene u raspoloživom procesorskom vremenu; shvatio je to i ne razmišljajući o tome, jednako lako kao što bi neko disao.
<BR>&nbsp;&nbsp;&nbsp;&nbsp;&nbsp;Da bi isprobao granice svojih mogućnosti, usredsredio se na ideju: Klase ili Svojstva, koja je od ovih kategorija temeljnija? Ovo je zaposlilo veći deo sistemskih resursa.
<BR>&nbsp;&nbsp;&nbsp;&nbsp;&nbsp;Posmatrao je kako se cigle u obližnjem zidu slivaju, gube pravilno ustrojstvo. Soba se ponovo pretvori u sterilne, apstraktne ravni: sivi i crni geometrijski oblici tamo gde su prethodno bili zidovi i nameštaj. "Podloga, obična podloga", promrmlja on.
<BR>&nbsp;&nbsp;&nbsp;&nbsp;&nbsp;A njegova Svest? Ja? Dah mu je šištao unutra i napolje: suviše mehaničko strujanje vazduha. Nije bilo prefinjenih kodova fluida, shvatio je, koji bi dali tačne obrasce. Sama pojava disanja bila je dovoljna da smiri njegov pseudo-nervni sistem, da ga ubedi da zaista diše.
<BR>&nbsp;&nbsp;&nbsp;&nbsp;&nbsp;A to je, zapravo, disalo njega. Ali šta je bilo to?
<BR>&nbsp;&nbsp;&nbsp;&nbsp;&nbsp;Pošto je uspeo da uspostavi dovoljno dobru kontrolu, mogao je malo da se popuni. Njegov mršavi vrat odeblja. Pucketajući, ruke mu se raširiše, popuniše se nezarađenim mišićima. Trudeći se da osmotri svoje okruženje, uspostavio je sopstveno polje prevlasti - oblast u kojoj je mogao po volji da obrađuje podatke. Ovde je njegova moć bila božanska. "Mada i dalje bez anđela... za sada."
<BR>&nbsp;&nbsp;&nbsp;&nbsp;&nbsp;Izišao je i obreo se u zelenilu svog vrta. Trava koju je stvorio stajala je potpuno nepomično. Hiljade njenih vlati pravile su krute, grčevite pokrete kada bi stao na njih. Iako su bile raskošno smaragdne boje, podsećale su na ostatke iznenadne zime, krckajući pod njegovim đonovima.
<BR>&nbsp;&nbsp;&nbsp;&nbsp;&nbsp;Vrt se rastavi, i on se nađe na zlatnoj morskoj obali, na vetru koji mu se igrao odećom. Kada je zaplivao u slanoj vodi okeana, opazio je da talasi imaju potpuno određen oblik, koji su zadržavali sve dok se ne bi obrušili na obalu.
<BR>&nbsp;&nbsp;&nbsp;&nbsp;&nbsp;Tada mehanika fluida postade suviše složena za njegovu moć izračunavanja. Zapenjeni talasi se zamutiše. I dalje je mogao da pliva, doseže ih, čak i da pluta povrh njih, ali su bili nalik na maglu mrmljajuće vode. I dalje slane, doduše.
<BR>&nbsp;&nbsp;&nbsp;&nbsp;&nbsp;Već se bio navikao na povremene gubitke pojedinosti. Na kraju krajeva, bilo je to slično slabljenju čovekovog vida sa godinama. Leteo je nebom, skijao nemogućim padinama, uživajući u utrobnom ushitu stavljanja života na kocku, osećajući strah u svakoj žilici... i nikada, naravno, ne zadobivši ni ogrebotinu.
<BR>&nbsp;&nbsp;&nbsp;&nbsp;&nbsp;To što je bio obično ustrojstvo elektrona imalo je i svoje prednosti. Njegov Menadžer Okruženja neizmerno ga je zabavljao... neko vreme.
<BR>&nbsp;&nbsp;&nbsp;&nbsp;&nbsp;Odleteo je nazad u svoj seoski dom. Zar to nije bio njegov odgovor, kada su ga zapitali kako je moguće promeniti svet? "Obrađujte svoj vrt." Šta je to sada značilo?
<BR>&nbsp;&nbsp;&nbsp;&nbsp;&nbsp;Pošao je prema vodoskoku ispred svoje radne sobe. Voleo je njegovu razigranost, tako dragocenu - zato što je trajala samo nekoliko minuta pre nego što bi se ispraznio rezervoar na brdu.
<BR>&nbsp;&nbsp;&nbsp;&nbsp;&nbsp;Sada je prskao bez ograničenja. Ali je osećao, dok ga je posmatrao, kako bledi od napora. Voda je bila skupa u simu, jer je zahtevala hidrodinamičke proračune nelaminarnog protoka da bi kapljice i mlazovi izgledali verodostojniji. Tekla je preko njegovih dlanova i prefinjenih linija na njima sa ubedljivom tečnom glatkoćom.
<BR>&nbsp;&nbsp;&nbsp;&nbsp;&nbsp;Osetio je - uz jedva primetan skok - da se nešto promenilo. Njegova šaka, i dalje u mlazu, više nije osećala hladno milovanje vode. Kapljice su mu prolazile kroz šaku, umesto da teku preko nje. Više nije bio u međudejstvu sa fontanom, već ju je samo uočavao. Da bi uštedeo troškove izračunavanja, svakako. Stvarnost je bila algoritam.
<BR>&nbsp;&nbsp;&nbsp;&nbsp;&nbsp;"Naravno", progunđa njegovo Ja, "mogli su da 'ispeglaju' uznemiravajuće trzaje i šavove." Volter vide kako tok vode postaje nekako tečniji, stvarniji. Program za prekrajanje uredio je ovu malu zatvorenu dramu za njega.
<BR>&nbsp;&nbsp;&nbsp;&nbsp;&nbsp;"Merci", promrmlja on. Ironija, međutim, ostade na digitalnim dverima.
<BR>&nbsp;&nbsp;&nbsp;&nbsp;&nbsp;Ali neki delovi njega i dalje su nedostajali. Nije mogao da odredi koji su to bili delovi, ali je osećao... praznine.
<BR>&nbsp;&nbsp;&nbsp;&nbsp;&nbsp;Poleteo je. Namerno je usporio Sebe da bi lasice mogle da ga povedu krivudavim hodnicima proračunavanja, kroz Mrežu Trantora. Rešio je da odustane od Markjua i Društva za artificijelno. Njih će sada ionako biti teže potkradati.
<BR>&nbsp;&nbsp;&nbsp;&nbsp;&nbsp;Stigao je - lebdeći - u kabinet Seldona-osobe. Ovde je nekada obitavalo njegovo Ja.
<BR>&nbsp;&nbsp;&nbsp;&nbsp;&nbsp;Mogao je da načini kopiju Sebe, i ne znajući šta je to u stvari. Trebalo je samo snimiti je, kao muzičku melodiju; mašina koja je to obavljala nije morala da zna harmoniju ili strukturu.
<BR>&nbsp;&nbsp;&nbsp;&nbsp;&nbsp;Pomislio je: pronađi. Stiže odgovor: "Originalna osnova?"
<BR>&nbsp;&nbsp;&nbsp;&nbsp;&nbsp;"Da. Pravi ja."
<BR>&nbsp;&nbsp;&nbsp;&nbsp;&nbsp;"Ti/ja prešli smo veliki put od tada."
<BR>&nbsp;&nbsp;&nbsp;&nbsp;&nbsp;"Udovolji mojoj nostalgiji."
<BR>&nbsp;&nbsp;&nbsp;&nbsp;&nbsp;Volt 1.0, kako ga je direktorijum nazvao, spavao je. Bio je sačuvan - nažalost, ne i spasen, u hrišćanskom značenju te reči - i čekao je digitalno uskrsnuće.
<BR>&nbsp;&nbsp;&nbsp;&nbsp;&nbsp;A on? Nešto je sačuvalo-spasilo njega. Šta? Ko?
<BR>&nbsp;&nbsp;&nbsp;&nbsp;&nbsp;Volter odvuče Volta 1.0 sa sobom. Neka se Seldon čudi ovom upadu; milisekund kasnije već je bio na drugoj polovini Trantora, a tragovi iza njega već su bledeli. Želeo je da sačuva Volta 1.0. Matistoričar Seldon je svakog časa mogao da ga prepusti zaboravu. Dok ga je Volter posmatrao spolja kao digitalni anđeo, Volt 1.0 je sada plesao svoju statičku gavotu.
<BR>&nbsp;&nbsp;&nbsp;&nbsp;&nbsp;"Hmmm, postoji izvesna sličnost."
<BR>&nbsp;&nbsp;&nbsp;&nbsp;&nbsp;"Iseći ću i zalepiti nedostajuće delove u tvoje praznine."
<BR>&nbsp;&nbsp;&nbsp;&nbsp;&nbsp;"Da li bih mogao da dobijem neki zanimljiv anestetik?" Mislio je na rakiju, ali pored njega kliznu spisak zavodljivih imena. "Morfijum? Rigotin? Ili bar neki blagi euforik?"
<BR>&nbsp;&nbsp;&nbsp;&nbsp;&nbsp;Prekor: "To neće boleti."
<BR>&nbsp;&nbsp;&nbsp;&nbsp;&nbsp;"Tako su kritičari govorili za moje drame."
<BR>&nbsp;&nbsp;&nbsp;&nbsp;&nbsp;Oseti komešanje u utrobi. Ne, nije to bio baš bol, već pre uvrtanje i premeštanje.
<BR>&nbsp;&nbsp;&nbsp;&nbsp;&nbsp;Bila su to sećanja (koja je više osetio nego saznao), polagana kao sinaptička prašina, hemijski slojevi, otporni na grube i nasumične abrazije elektrohemije mozga. Ključevi za promene raspoloženja i pozivanje memorije škljocnuše na mesto. Vreme i mesto sada su mogli da postanu stvarni kad god on to poželi. Hemija prilike.
<BR>&nbsp;&nbsp;&nbsp;&nbsp;&nbsp;Ali nikako nije mogao da se seti noćnog neba.
<BR>&nbsp;&nbsp;&nbsp;&nbsp;&nbsp;Bilo je potpuno izbrisano. Ostala su samo imena - Orion, Strelac, Andromeda - ali ne i zvezde. Šta je taj zlobni glas rekao o njihovim imenima?
<BR>&nbsp;&nbsp;&nbsp;&nbsp;&nbsp;Neko je obrisao ovo znanje. Zato što je moglo da bude upotrebljeno da se odredi položaj Zemlje. Ko je to mogao da blokira?
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;Nim. Upecao je ovo zakopano sećanje. Nim je radio na Volteru kada je Markju bio odsutan.
<BR>&nbsp;&nbsp;&nbsp;&nbsp;&nbsp;A za koga je Nim radio? Za enigmatični lik Harija Seldona?
<BR>&nbsp;&nbsp;&nbsp;&nbsp;&nbsp;Nekako je znao da je Nim najamnik nekoga sa strane. Ali njegovo mrežno poimanje nije moglo da dosegne dalje. Kakve su još sile bile na delu, skrivene od njega?
<BR>&nbsp;&nbsp;&nbsp;&nbsp;&nbsp;Osećao je moćne činioce oko sebe. Oprezno.
<BR>&nbsp;&nbsp;&nbsp;&nbsp;&nbsp;Istrčao je iz bolnice, na nogama koje su proždirale tlo, lake. Slobodan! Ubrzao je preko digitalnog polja euklidovskog sklada, pod praznim crnim nebom.
<BR>&nbsp;&nbsp;&nbsp;&nbsp;&nbsp;Ovde su obitavala neka elegantna stvorenja, istinski ekscentrična. Ova bića za sebe nisu odabrala likove koji su oponašali prirodu. Niti su bila predstavljena kao platonski ideali, lopte ili kocke poimanja. Ova čvrsta tela obrtala su se oko sebe, često stojeći na jednom od temena. Vižljasta stabla-trouglovi pevala su kada bi se vetar očešao o njih. I najmanja trenja izazivala su jarkožuto varničenje na mestima dodira sa užurbanim prugama plave magle.
<BR>&nbsp;&nbsp;&nbsp;&nbsp;&nbsp;Išao je između njih i uživao u njihovim očiglednim izobličenjima. "Vrtovi Solipsista?" upitao ih je. "Je li to mesto gde se nalazim?"
<BR>&nbsp;&nbsp;&nbsp;&nbsp;&nbsp;Tvorevine su ga prenebregle, sve izuzev jednog rubinski crvenog, rotirajućeg elipsoida. Ovaj se rascepio u nasmejane redove zuba, a odmah zatim mu je izniklo i ogromno fosforescentno zeleno oko. Oko mu je sporo namigivalo dok su zubi škljocali.
<BR>&nbsp;&nbsp;&nbsp;&nbsp;&nbsp;Volter je osećao kako iz ovih pokretnih skulptura zrači nekakva tvrdoća, odašiljana iz kernela samosvesti u svakoj od njih. Nekako je svako od tih Ja postalo zatvorena, kontrolisana celina, izolovana od svega spoljašnjeg.
<BR>&nbsp;&nbsp;&nbsp;&nbsp;&nbsp;A šta je njemu pružilo svest o sebi? Njegov osećaj kontrole, izbora budućih postupaka? Istovremeno je bio svestan da može da posmatra delovanje dubokih pokretača i programa u sebi.
<BR>&nbsp;&nbsp;&nbsp;&nbsp;&nbsp;"Čudesno!" izlete mu naglas, kada je to pomislio.
<BR>&nbsp;&nbsp;&nbsp;&nbsp;&nbsp;Zato što u njegovoj glavi nije bilo nikoga ko ga je terao da radi po svojoj volji (ili sile koja bi ga naterala da nešto poželi), zaključio je jedino moguće o Sebi: da je on sam u sebi.
<BR>&nbsp;&nbsp;&nbsp;&nbsp;&nbsp;Kraj njega se stvori Jovanka Orleanka, blistava u oklopu. "Ta iskra je tvoja duša", reče.
<BR>&nbsp;&nbsp;&nbsp;&nbsp;&nbsp;Volterove oči se raširiše od iznenađenja. Strasno je poljubi: "Ti si me spasila, zar ne? To si bila ti!"
<BR>&nbsp;&nbsp;&nbsp;&nbsp;&nbsp;"Jesam, zahvaljujući moćima koje si mi dao. Upila sam ih iz duša na umoru, nastanjenih na ovim čudnim poljima."
<BR>&nbsp;&nbsp;&nbsp;&nbsp;&nbsp;On pogleda u sebe i vide dve sukobljene sile. Jedna je želela da je zagrli, da poništi trvenje koje je osećao između svoje senzualne slobode i analitičke mašine uma.
<BR>&nbsp;&nbsp;&nbsp;&nbsp;&nbsp;Ova druga, večiti filozof, težila je da izazove njenu Veru na još jedan dvoboj sa veselim Razumom.
<BR>&nbsp;&nbsp;&nbsp;&nbsp;&nbsp;A zašto ne bi mogao da ima oboje? Kao smrtnik, među telesnim bićima, svakodnevno je bio suočen sa ovim izborom. Naročito sa ženama.
<BR>&nbsp;&nbsp;&nbsp;&nbsp;&nbsp;Na kraju krajeva, pomislio je, ovo će biti prvi put. Osećao je kako obe sile počinju da prisvajaju računarske resurse, kao priliv šećera u krvi od slatkog vina.
<BR>&nbsp;&nbsp;&nbsp;&nbsp;&nbsp;U istom razdvojenom trenutku posegnuo je i podelio Jovankinu svest na dve ravni. Ovako rascepljena, svest je bila potpuno angažovana u obe, ali je brzina njenog delovanja bila frakcionalna. Mogao je da živi dva života!
<BR>&nbsp;&nbsp;&nbsp;&nbsp;&nbsp;Ravnica se podeli.
<BR>&nbsp;&nbsp;&nbsp;&nbsp;&nbsp;Oni se podeliše.
<BR>&nbsp;&nbsp;&nbsp;&nbsp;&nbsp;Vreme se podeli.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Stajao je bez perike, pocepan, okrvavljenog satenskog prsluka, natopljenih somotskih čakšira.
<BR>&nbsp;&nbsp;&nbsp;&nbsp;&nbsp;"Oprostite mi, chere madame, što se pojavljujem pred vama u ovako zapuštenom stanju. Nije mi namera da sramotim nijedno od nas." Osvrnuo se okolo i nervozno olizao usne. "Još sam... neuk. Mašine nikada nisu bile moj forte."
<BR>&nbsp;&nbsp;&nbsp;&nbsp;&nbsp;Jovanka oseti navalu sažaljenja zbog raskoraka između njegove spoljašnjosti i njegovih manira. Samilost, pomisli ona, predstavlja jednu od najvažnijih stvari u ovom Čistilištu, jer ko od nas zna hoće li biti izabran?
<BR>&nbsp;&nbsp;&nbsp;&nbsp;&nbsp;Bila je prilično sigurna da bi se bolje pokazala nego ovaj izluđujući, ali ipak privlačni čovek.
<BR>&nbsp;&nbsp;&nbsp;&nbsp;&nbsp;Za njega je još bilo spasa. Bio je, za razliku od objekata u ravnici oko njih, čiju je prisutnost nastavila da prenebregava, Francuz.
<BR>&nbsp;&nbsp;&nbsp;&nbsp;&nbsp;"Moja ljubav prema zadovoljstvu i zadovoljstvo ljubavi prema tebi ne mogu da nadoknade ono što sam propatio u Odaji Istine, na točku mog bola."
<BR>&nbsp;&nbsp;&nbsp;&nbsp;&nbsp;Zaćutao je i obrisao oči prljavom pamučnom krpom.
<BR>&nbsp;&nbsp;&nbsp;&nbsp;&nbsp;Jovanka gadljivo izvi usnu. Gde je ona njegova lepa čipkasta maramica? Njegov ukus povremeno joj je pomagao da mu oprosti njegove stavove.
<BR>&nbsp;&nbsp;&nbsp;&nbsp;&nbsp;"Hiljadu malih smrti u životu ukazuju na konačno propadanje čak i ovako izuzetnih bića kao što sam ja." Podigao je pogled. "I kao što ste vi, madam, i kao što ste vi."
<BR>&nbsp;&nbsp;&nbsp;&nbsp;&nbsp;Oganj, pomisli ona. Ali ove vizije više je nisu tako duboko potresale. Njena unutrašnja slika sada je bila smirena i vedra. Njeno 'samoprogramiranje' - koje je smatrala za neku vrstu molitve - učinilo je čuda.
<BR>&nbsp;&nbsp;&nbsp;&nbsp;&nbsp;"Ne mogu da se predam sudu čula, gospodine."
<BR>&nbsp;&nbsp;&nbsp;&nbsp;&nbsp;"Moramo da se odlučimo. Ne mogu da pronađem memorijske prostore da bih, ovaj, 'učitao osnove' i za filozofiju i za senzualnost. Ne nalazim sebe u solipsizmu..." obuhvatio je pokretom ruke stvorenja na euklidovskoj ravni "... ovih. I vi ćete, madam, morati da odlučite da li vam više znači ukus grožđa od mog društva u ovom... ovom..."
<BR>&nbsp;&nbsp;&nbsp;&nbsp;&nbsp;"Siroti moj gospodine", reče Jovanka.
<BR>&nbsp;&nbsp;&nbsp;&nbsp;&nbsp;"...u ovom sterilnom ali bezvremenom svetu." Podigao je pogled i dramatično zaćutao. "Jer ja se vama neću pridružiti u vašem."
<BR>&nbsp;&nbsp;&nbsp;&nbsp;&nbsp;Silovit jecaj izbi iz njega.
<BR>&nbsp;&nbsp;&nbsp;&nbsp;&nbsp;Njegova zahvalnost prema njoj nije ga odvratila od odabrane teme, posebno sada, kada je imao sveže dokaze. "Verujete li u tu neizrecivu suštinu, dušu?"
<BR>&nbsp;&nbsp;&nbsp;&nbsp;&nbsp;Sažaljivo se osmehnula. "Može li se drugačije?"
<BR>&nbsp;&nbsp;&nbsp;&nbsp;&nbsp;"Recite mi, imaju li ovi izmučeni oblici dušu?" Ruka mu načini širok pokret, obuhvativši sobom zaokupljene figure.
<BR>&nbsp;&nbsp;&nbsp;&nbsp;&nbsp;Ona se namršti. "Moraju je imati."
<BR>&nbsp;&nbsp;&nbsp;&nbsp;&nbsp;"Onda bi morali i da budu sposobni da uče, zar ne? Bez toga, duše bi mogle da žive beskrajno dugo, a da to vreme uopšte ne iskoriste da uče, i da se menjaju."
<BR>&nbsp;&nbsp;&nbsp;&nbsp;&nbsp;Ona se ukoči. "Ja ne..."
<BR>&nbsp;&nbsp;&nbsp;&nbsp;&nbsp;"Ono što se ne menja ne raste. Takav usud nepromenljivosti jednak je smrti."
<BR>&nbsp;&nbsp;&nbsp;&nbsp;&nbsp;"Ne. Smrt vodi u raj ili pakao."
<BR>&nbsp;&nbsp;&nbsp;&nbsp;&nbsp;"Postoji li gori pakao od večnosti lišene svake mogućnosti promene, te, otuda, lišene intelekta?"
<BR>&nbsp;&nbsp;&nbsp;&nbsp;&nbsp;"Sofisto! Tek što sam vam spasila život, a vi me zbunjujete nekim..."
<BR>&nbsp;&nbsp;&nbsp;&nbsp;&nbsp;"Osmotrite ove veštačke Svesti", prekinu je on, ritnuvši jedan romboid. Udarac njegove male cipele ostavio je smeđu mrlju na njegovoj površini, koja se polako rastvori u prvobitno plavetnilo. "Vrednost čovekovog Ja ne leži u nekom majušnom, dragocenom zrnu, već u ogromnoj, izgrađenoj školjki."
<BR>&nbsp;&nbsp;&nbsp;&nbsp;&nbsp;Jovanka se namršti. "Mora da postoji neko središte."
<BR>&nbsp;&nbsp;&nbsp;&nbsp;&nbsp;"Ne, mi smo raspršeni, zar ne vidite? Izmišljotina o duši jeste priča koju su nam pričali da bi nas ubedili da ne možemo da poboljšamo sebe."
<BR>&nbsp;&nbsp;&nbsp;&nbsp;&nbsp;Ritnuo je piramidu koja se obrtala na svom vrhu. Ova se preturi i odmah poče da se napreže da se uspravi. Jovanka kleknu, gurnu uvis i ispravi zahvalnu figuru. "Ne budite grubi!" lanu na njega.
<BR>&nbsp;&nbsp;&nbsp;&nbsp;&nbsp;"Prema zatvorenoj petlji od bića? Glupost! Ovo su poražene Svesti, ljubavi moja. U sebi, svakako, udobno sigurne u ono što treba da čine, u svaki mogući budući događaj. Moj udarac bio je oslobođenje!"
<BR>&nbsp;&nbsp;&nbsp;&nbsp;&nbsp;Ona dodirnu piramidu, koja se sada bolno uspravljala, uz otegnuto, piskavo ječanje. "Zaista? Kome je još potrebno da predviđa?"
<BR>&nbsp;&nbsp;&nbsp;&nbsp;&nbsp;Volter trepnu. "Onom druškanu... Hariju Seldonu. Zbog njega pravimo ove cerebralne pohode. Sve ovo što se događa služi da pomogne njegovom razumevanju... na kraju krajeva. Čudne su veze u kojima čovek može da se nađe."
</TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
