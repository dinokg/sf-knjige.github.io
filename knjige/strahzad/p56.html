<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>5.
<P>&nbsp;&nbsp;&nbsp;&nbsp;&nbsp;Bio je zapostavio svoj posao. Nedostatak interaktivnih čula bio je, stoga, njegov propust.
<BR>&nbsp;&nbsp;&nbsp;&nbsp;&nbsp;To, i svrab. Mora da nauči... nekako... da se počeše - unutar sebe.
<BR>&nbsp;&nbsp;&nbsp;&nbsp;&nbsp;U ovom prokletom digitalnom boravištu.
<BR>&nbsp;&nbsp;&nbsp;&nbsp;&nbsp;"Čovek teško da može da krivi božanstvo zbog njegove odsutnosti sa ovakvog mesta", reče Volter u beskrajni koordinatni sistem koji ga je okruživao. Leteo je kroz crne prostore podeljene na istovetna pravougaona polja, rešetkaste hodnike koji su se pružali u beskonačnost.
<BR>&nbsp;&nbsp;&nbsp;&nbsp;&nbsp;"Kako je ovo različito!" povikao je u duboku bezličnost. "Plovim kroz simove drugih, posećujem stvarnosti daleko od..."
<BR>&nbsp;&nbsp;&nbsp;&nbsp;&nbsp;Hteo je da kaže od svojih korena - ali to je značilo:
<BR>&nbsp;&nbsp;&nbsp;&nbsp;&nbsp;A. Francuske
<BR>&nbsp;&nbsp;&nbsp;&nbsp;&nbsp;B. Razuma
<BR>&nbsp;&nbsp;&nbsp;&nbsp;&nbsp;C. Sarka
<BR>&nbsp;&nbsp;&nbsp;&nbsp;&nbsp;Bio je od svo troje. Na Sarku, hvalisavi programeri koji su ga... vaskrsli... govorili su o Novoj renesansi. On je trebalo da bude ukras njihovog svežeg procvata. Negde na toj planeti i dalje su radili primerci verzile Volt 1.0.
<BR>&nbsp;&nbsp;&nbsp;&nbsp;&nbsp;Njegova braća? Mlađe kopije, pre će biti. Moraće da ispita značaj takvih bića, u nekom budućem racionalnom razmatranju. Zasad...
<BR>&nbsp;&nbsp;&nbsp;&nbsp;&nbsp;Trik je bio u bliskom posmatranju, shvatio je. Ako uspori događaje - trik koji je vrlo brzo naučio - moći će da posveti razbijače podataka zadatku poimanja... njega samog.
<BR>&nbsp;&nbsp;&nbsp;&nbsp;&nbsp;Pre svega, ovog mastiljavog tunela kroz koji je leteo. Bez vetra, topline i bilo kakve opipljivosti stvarnog.
<BR>&nbsp;&nbsp;&nbsp;&nbsp;&nbsp;Zaronio je u radnu matematiku sebe. Bio je to vizantijski džumbus pojedinosti, ali u iznenađujuće poznatom okviru: kartezijanskom svetu. Događaji su bili oblikovani sekirama u pravougaoni prostor, x, y, z, tako da kretanje nije bilo ništa više od nizova brojeva na svakoj osi. Čitava dinamika bila je svedena na aritmetiku. Dekart bi bio zadivljen vrtoglavim visinama do kojih se uzdigao njegov skroman metod.
<BR>&nbsp;&nbsp;&nbsp;&nbsp;&nbsp;Odbacio je spoljnje i otisnuo se u sopstvena usporena prostranstva.
<BR>&nbsp;&nbsp;&nbsp;&nbsp;&nbsp;Sada je mogao da oseti kako njegova predsvest očitava pristižuće prizore, zvuke i izmičuće, trenutne misli. Naočigled njegovog unutrašnjeg oka, sve su imale jarkocrvene oznake - ponegde jednostavne karikature, često složene pakete.
<BR>&nbsp;&nbsp;&nbsp;&nbsp;&nbsp;Odnekud stiže paket ideja, da mu proširi znanja: bile su to Furijeove transformacije. Ovo mu je nekako pomagalo da razume. A i sam zvuk francuskog imena činio je da se oseti bolje.
<BR>&nbsp;&nbsp;&nbsp;&nbsp;&nbsp;Jedan Asocijator - krupan, plave boje, mehurast - lebdeo je iznad ovog polja podataka, kljucajući oznake. Posezao je dugačkim, žutim pipcima preko dalekog, purpurom oivičenog horizonta, prema Polju Pamćenja. Odatle je donosio uskladištene podatke - pegavo sive pakete koji su sadržali prizore, zvuke, mirise, ideje - u skladu sa odabranim oznakama.
<BR>&nbsp;&nbsp;&nbsp;&nbsp;&nbsp;Obavivši zadatak, Asocijator je predao sve pronađene parove džinovskom monolitu - Diskriminatoru. Večiti vetar usisavao je crvene oznake uvis, u zjapeće otvore na ugljenocrnoj planini Diskriminatora. Tamo su nemilosrdni filteri poredili oznake sa uskladištenim sećanjima.
<BR>&nbsp;&nbsp;&nbsp;&nbsp;&nbsp;Ako su se slagale - geometrijski oblici su se stapali u imitaciji seksa, ispupčenja se uklapala u udubljenja - ostajale su. Ali je poklapanja bilo malo. Većina oznaka nije uspevala da pronađe odgovarajuće domaćinsko sećanje. Sparivanje bi izostalo. Diskriminator je proždirao ove oznake. Oznake i veze bi nestale, premeštene na neki čist, sveži prostor zbog sledeće bujice oseta.
<BR>&nbsp;&nbsp;&nbsp;&nbsp;&nbsp;Lebdeći iznad ovog unutrašnjeg pejzaža, osećao je silinu njegove nepogode. Čitav njegov stvaralački život, čuda kontinenata, poticao je odavde. Trenutne misli, odlomci razgovora, melodije - sve je to iskrsavalo u njegovom umu, tornado od haotičnih slika, tiskajući se, laktajući se za njegovu pažnju. Memorijski paketi koji su posedovali postojanu vezu sa nekom od oznaka preživljavali su.
<BR>&nbsp;&nbsp;&nbsp;&nbsp;&nbsp;Ali ko je odlučivao da li je veza postojana? Osmotrio je kako poluge klize u žljebove i opazio složene pojedinosti ustrojstava tih sećanja i oznaka. Odgovor je, znači, ležao bar jedan korak unazad, u geometriji sećanja.
<BR>&nbsp;&nbsp;&nbsp;&nbsp;&nbsp;Što je značilo da je donosio zaključke puneći zdenac sećanja. Memorijske grudvice, venčane sa strujama oznaka, činile su delove Njega, upecane iz bujice, reke mogućnosti.
<BR>&nbsp;&nbsp;&nbsp;&nbsp;&nbsp;A to se dogodilo odavno, još u vreme kada su sećanja bila odlagana... i sve to bez saznanja o tome kako će se poklopiti sa oznakama koje budu pristizale. Gde se, onda, krio predvidljivi Volter? U samoj složenosti, bogatstvu pojedinosti, neuhvatljivim asocijacima u protoku.
<BR>&nbsp;&nbsp;&nbsp;&nbsp;&nbsp;Nikakvo kameno, nepomično Ja nije postojalo.
<BR>&nbsp;&nbsp;&nbsp;&nbsp;&nbsp;A njegova mašta? Tvorac svih njegovih drama i eseja? Morala je biti u klimi bujica oznaka i sećanja. Zaokreti, poremećaji i nenadana sparivanja. Slagalice asocijacija koje su izranjale iz predsvesti. Red iz haosa.
<BR>&nbsp;&nbsp;&nbsp;&nbsp;&nbsp;"Ko je Volter?" doviknuo je strujećoj mrežastoj praznini.
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;Njegov svrab i dalje je bio sa njim. I zjapeće ništavilo svuda okolo. Odlučio je da se pozabavi prečim pitanjem. Šta je ono Paskal rekao?
<BR>&nbsp;&nbsp;&nbsp;&nbsp;&nbsp;Plaši me tišina ovih prostranstava.
<BR>&nbsp;&nbsp;&nbsp;&nbsp;&nbsp;Sondirao je, merio i pretraživao. I pri tom bio svestan da su mu ruke, dok su uranjale u abonosnu tvar svuda oko njega, bile puke metafora. Simboli programa koje sam nikada ne bi mogao da stvori.
<BR>&nbsp;&nbsp;&nbsp;&nbsp;&nbsp;Nasledio je te sposobnosti... kao što je, rodivši se, dobio ruke da ih koristi. Dole ispod svesnog Ja, njegovi podanički programi radili su na osnovi Volt 1.0, kojoj su bile pridodata Markjuova poboljšanja.
<BR>&nbsp;&nbsp;&nbsp;&nbsp;&nbsp;Razdvojio je tamu i iskoračio. Na gradsku ulicu.
<BR>&nbsp;&nbsp;&nbsp;&nbsp;&nbsp;Dahtao je, slab, napregnut. Resursi su bili gotovo sasvim iskorišćeni.
<BR>&nbsp;&nbsp;&nbsp;&nbsp;&nbsp;Drhtavo je ušao u restoran - bezimen, neugledan, sa hranom izloženom u vitrinama - i počeo da je trpa u sebe.
<BR>&nbsp;&nbsp;&nbsp;&nbsp;&nbsp;Usredsredio se na svaki korak. Otkrio je da podizanjem svakog elementa svog iskustva do optimalne vrednosti može da se spusti kroz slojeve sopstvenog dejstvovanja.
<BR>&nbsp;&nbsp;&nbsp;&nbsp;&nbsp;Da bi se telo osećalo dobro, bio je potreban niz pravila koja su se preklapala. Dok je žvakao, zubi su morali da grizu i melju hranu, pljuvačka da se luči da bi dočekala sažvakanu masu, enzimi da izdvoje potrebne količine hranljivih sastojaka... jer u protivnom ništa od toga ne bi izgledalo stvarno.
<BR>&nbsp;&nbsp;&nbsp;&nbsp;&nbsp;Njegovi programi, video je to, zaobilazili su želučane i crevne procese. Takvi detalji nisu bili potrebni. 'Softver' (neobičan izraz) je, umesto toga, pojednostavio sve one prljave unutrašnje organe u ishod koji je već osećao - zadovoljavajuću koncentraciju ukusnih krvnih šećera, istinsku injekciju ugljenih hidrata, prijatnu elektrolitsku ravnotežu, dobro uravnotežen sadržaj hormona i stabilizatora, sa čitavim pačvorkom matrica za odgovarajuća emotivna stanja.
<BR>&nbsp;&nbsp;&nbsp;&nbsp;&nbsp;Sve druge pojedinosti bile su odbačene čim su podrutine postigle pravi efekt, simulirajući nadražaje nervnih završetaka. Sasvim solidno za nešto što je, zapravo, bio blok od ferita i polimera, čija je svaka jedinica, u svojoj kristalnoj složenosti, bila po jedan sumanuto aktivan mikroprocesor.
<BR>&nbsp;&nbsp;&nbsp;&nbsp;&nbsp;Ali i pored svega toga, osećao se kao da ga je ispraznio neki snažan, usisavajući vakuum.
<BR>&nbsp;&nbsp;&nbsp;&nbsp;&nbsp;Volter pojuri iz restorana. Ulica! Mora da osmotri to mesto, da proveri svoje sumnje.
<BR>&nbsp;&nbsp;&nbsp;&nbsp;&nbsp;Posrtao je niz tihe avenije. Trči, hodaj!
<BR>&nbsp;&nbsp;&nbsp;&nbsp;&nbsp;Iako ga je gonila žurba, nijednom nije pao. Pregledom svojih unutrašnjih slojeva utvrdio je to bilo zbog toga što mu je periferni vid obuhvatao više od 180 stepeni, tako da ništa nije moglo da mu promakne. To je značilo da vidi doslovno iza glave - iako nije bio svestan toga.
<BR>&nbsp;&nbsp;&nbsp;&nbsp;&nbsp;Ljudi su, odjednom je shvatio, planirali hod i istovremeno čavrljali međusobno, praveći poređenja snimaka perifernog vida; bili su akutno osetljivi na iznenadne promene obrisa i putanja. Ravnoteža i hod bili su tako važni za ljude da su njegovi programi prenaglašavali njegov oprez.
<BR>&nbsp;&nbsp;&nbsp;&nbsp;&nbsp;Morao je da se nagne daleko napred iz ose da bi najzad pao na lice - pljas! - ali ni to ga nije naročito zabolelo.
<BR>&nbsp;&nbsp;&nbsp;&nbsp;&nbsp;Našavši se na pločniku, dopustio je sledećem prolazniku da pređe preko njega. Devojka - nominalna devojka, izraz mu se pojavi u umu - stade na njega.
<BR>&nbsp;&nbsp;&nbsp;&nbsp;&nbsp;Ovaj put se zgrčio pod oštrim klinovima njenih potpetica... ali nije osetio ništa. Uskobeljao se na noge i požurio za njom. Neki elementarni deo njega uplašio se bola.
<BR>&nbsp;&nbsp;&nbsp;&nbsp;&nbsp;To je, dakle, bilo odstranjeno. Što je značilo da takvo iskustvo više nije predstavljalo ograničenje.
<BR>&nbsp;&nbsp;&nbsp;&nbsp;&nbsp;"Duh je izborio slobodu od tela!" objavio je ljudima u prolazu. Niko nije obraćao pažnju na njega.
<BR>&nbsp;&nbsp;&nbsp;&nbsp;&nbsp;Ali ovo je bila njegova simulacija!
<BR>&nbsp;&nbsp;&nbsp;&nbsp;&nbsp;Razljućen, sustigao je onu metodičnu devojku i snažno joj naskočio na ramena. Bez učinka. Pojahao ju je niz ulicu. Devojka je nesvesno koračala dalje dok joj je on igrao na glavi. Prividno krhka sim-devojka bila je, zapravo, snimljena animacija, postojana i neosetljiva kao kamen.
<BR>&nbsp;&nbsp;&nbsp;&nbsp;&nbsp;Igrao je niz ulicu, skačući sa glave na glavu. Niko to nije primetio: osećao je svaku glavu kao čvrstu, glatko klizeću platformu.
<BR>&nbsp;&nbsp;&nbsp;&nbsp;&nbsp;Čitava ulica bila je, dakle, obična podloga, ograničena kao što je i trebalo da bude. Svetina kao celina nije se ponavljala, iako je tri puta video istu stariju ženu kako ide svojim račjim hodom niz pločnik, uvek istom putanjom, sa istim cegerom u ruci.
<BR>&nbsp;&nbsp;&nbsp;&nbsp;&nbsp;Bilo je to sablasno, posmatrati ljude kako prolaze i znati da su nedostižni kao neka daleka zvezda. Ne, čak i manje: Carstvo je imalo zvezda napretek.
<BR>&nbsp;&nbsp;&nbsp;&nbsp;&nbsp;A kako je on to znao?
<BR>&nbsp;&nbsp;&nbsp;&nbsp;&nbsp;Volter oseti kako se podatak razmotava u njemu kao gusta prekrivka, ogrtač koji mu obavija ramena.
<BR>&nbsp;&nbsp;&nbsp;&nbsp;&nbsp;Odjednom oseti svrab. Ne puki nadražaj, već talas strašnih trnaca koji su mu strujali po celom telu. Tačnije, kroz telo.
<BR>&nbsp;&nbsp;&nbsp;&nbsp;&nbsp;Potrčao je ulicom, pljeskajući se po telu. Taj fizički gest trebalo je da stimuliše potprograme da reše problem. Ali nije.
<BR>&nbsp;&nbsp;&nbsp;&nbsp;&nbsp;Peckanje mu je prekrivalo kožu. Treperilo je kao vatra svetog Elma, prirodna pojava slična loptastoj munji... kako ga je vedro obavestio potprogram, kao da mu je trebala...
<BR>&nbsp;&nbsp;&nbsp;&nbsp;&nbsp;"Poduka iz književnosti!" uzviknuo je. "Ne to! Treba mi..."
<BR>&nbsp;&nbsp;&nbsp;&nbsp;&nbsp;Vaši vajni astronomi umeju da odrede rastojanje do zvezda, njihovu temperaturu i sastav. Ali umeju li da saznaju njihova prava imena?
<BR>&nbsp;&nbsp;&nbsp;&nbsp;&nbsp;Glas je govorio bez zvuka. Zvonio mu je, ne u ušima, već u umu. Osećao je ledenu jezu od bezlične neovdašnjosti tog ravnog, bezosećajnog tona. Užasavala ga je.
<BR>&nbsp;&nbsp;&nbsp;&nbsp;&nbsp;"Ko se to šali?"
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;"Ko je to, bogamu?" Jovanka je prazninu nazvala To.
<BR>&nbsp;&nbsp;&nbsp;&nbsp;&nbsp;Požurio je dalje, ali je svuda osećao oči.
</TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
