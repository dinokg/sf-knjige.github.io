<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>9.
<P>&nbsp;&nbsp;&nbsp;&nbsp;&nbsp;"Jedva jednom", Volter izgrdi madam La Scientiste. Visila je pred njim kao animirana slika u ulju. Sam je izabrao ovo predstavljanje jer mu je zbog nečega bilo prihvatljivije.
<BR>&nbsp;&nbsp;&nbsp;&nbsp;&nbsp;"Nisam vas namerno izbegavala", reče ona hladnim i poslovnim tonom.
<BR>&nbsp;&nbsp;&nbsp;&nbsp;&nbsp;"Kako se usuđujete da me usporavate bez mog pristanka?"
<BR>&nbsp;&nbsp;&nbsp;&nbsp;&nbsp;"Markju i ja bili smo pod opsadom novinara. Nikada ne bih rekla da će velika rasprava biti medijski događaj decenije. Svi traže da intervjuišu vas i Jovanku."
<BR>&nbsp;&nbsp;&nbsp;&nbsp;&nbsp;Volter dotera vrpcu boje kajsije oko vrata. "Odbijam da me vide bez moje napudrane perike."
<BR>&nbsp;&nbsp;&nbsp;&nbsp;&nbsp;"Uopšte nemamo nameru da dozvolimo da vide ni vas ni Devicu. Mogu da razgovaraju sa Markjuom do mile volje. On voli publicitet i dobro se snalazi u njemu. Tvrdi da će pojavljivanje u javnosti biti od koristi za našu karijeru."
<BR>&nbsp;&nbsp;&nbsp;&nbsp;&nbsp;"Bilo bi logično da me pitaju pre nego što se tako važne odluke..."
<BR>&nbsp;&nbsp;&nbsp;&nbsp;&nbsp;"Slušajte, došla sam čim mi je moje mehanoobezbeđenje javilo. Ostavila sam vas da radite u pomoćnom vremenu, da biste mogli da dovršite integraciju svog ustrojstva. Trebalo bi da budete zahvalni što sam vam dozvolila da koristite unutrašnje vreme..."
<BR>&nbsp;&nbsp;&nbsp;&nbsp;&nbsp;"Za kontemplaciju?" frknu on.
<BR>&nbsp;&nbsp;&nbsp;&nbsp;&nbsp;"Ako želite to tako da shvatite."
<BR>&nbsp;&nbsp;&nbsp;&nbsp;&nbsp;"Nisam znao da to treba da bude... Sa dozvolom." Volter se nalazio u svojim bogato nameštenim odajama na dvoru Fridriha Velikog i igrao je šah sa fratrom kome je plaćao da mu dopušta da ga pobedi.
<BR>&nbsp;&nbsp;&nbsp;&nbsp;&nbsp;"To košta. A analiza troškova i dobiti pokazuje da je bolje da vas puštamo zajedno."
<BR>&nbsp;&nbsp;&nbsp;&nbsp;&nbsp;"Ništa samoća? Nemoguće je voditi smislen razgovor sa ženom!"
<BR>&nbsp;&nbsp;&nbsp;&nbsp;&nbsp;Okrenuo joj je leđa, da bi postigao maksimalni dramski efekt. Bio je vrlo dobar glumac... Svi koji su ga čuli kako igra u svojim komadima na Fridrihovom dvoru bili su spremni da to potvrde. Znao je koja je scena dobra čim bi je pogledao, a ova je imala dramsku težinu. Ova stvorenja bila su tako bleda, tako nenaviknuta na izlive sirovih osećanja, umetnički obrađene.
<BR>&nbsp;&nbsp;&nbsp;&nbsp;&nbsp;Njen glas omekša. "Otarasite se ovoga i obavestiću vas o svemu."
<BR>&nbsp;&nbsp;&nbsp;&nbsp;&nbsp;On se okrenu i podiže tanak prst prema dobroćudnom fratru, jedinom službeniku crkve čije mu je društvo bilo podnošljivo. Čovek se tiho izgubi, pažljivo zatvorivši debela hrastova vrata za sobom.
<BR>&nbsp;&nbsp;&nbsp;&nbsp;&nbsp;Volter otpi gutljaj prvoklasne Fridrihove višnjevače da pročisti grlo. "Hoću da izbacite Devičina sećanja na predsmrtne muke. Ometaju naše razgovore, isto kao što biskupi i državni službenici ometaju objavljivanje pametnih dela. Osim toga..." Zastao je, nevoljan da izrazi svako osećanje koje je bilo blaže od ljutnje. "...ona pati. Ne mogu to da gledam."
<BR>&nbsp;&nbsp;&nbsp;&nbsp;&nbsp;"Mislim da ne..."
<BR>&nbsp;&nbsp;&nbsp;&nbsp;&nbsp;"I kad smo već kod toga, želim da izbrišete i moja sećanja na jedanaest meseci robijanja u Bastilji. Kao i moja česta bekstva iz Pariza... ali, pazite, ne sama bekstva... razdoblja mog iznanstva čine gotovo sav moj život! Izbrišite samo uzroke, a ne posledice."
<BR>&nbsp;&nbsp;&nbsp;&nbsp;&nbsp;"Pa, ne znam..."
<BR>&nbsp;&nbsp;&nbsp;&nbsp;&nbsp;Tresnuo je pesnicom po raskošno izrezbarenom hrastovom stolu. "Ako me ne oslobodite prošlosti, neću moći slobodno da delam!"
<BR>&nbsp;&nbsp;&nbsp;&nbsp;&nbsp;"Jednostavna logika..."
<BR>&nbsp;&nbsp;&nbsp;&nbsp;&nbsp;"Otkad je logika jednostavna? Ne mogu 'jednostavno' da sastavim lettre philosophique o besmislenosti uskraćivanja ljudskih prava takvima kao što je garcon 213-ADM na osnovu toga što nemaju dušu. Zabavan mališa, je l' da? I jednako pametan kao bar deset sveštenika koje sam poznavao. Zar i on ne govori? Reaguje? Želi? Zaljubljen je u ljudsku kuvaricu. Zar mu ne bi trebalo dozvoliti da slobodno potraži sreću, kao vi ili ja? Ako on nema dušu, nemate je ni vi. Ako vi imate dušu, to je moguće zaključiti samo iz vašeg ponašanja, a pošto isti zaključak možemo da donesemo iz garcon-ovog ponašanja, znači da je ima i on."
<BR>&nbsp;&nbsp;&nbsp;&nbsp;&nbsp;"Naklonjena sam da se složim", reče madam La Scientiste. "Mada su, naravno, reakcije 213-ADM simulirane. Samosvesne mašine već su milenijumima zabranjene."
<BR>&nbsp;&nbsp;&nbsp;&nbsp;&nbsp;"E, to je ono što ja dovodim u pitanje!" uzviknu Volter.
<BR>&nbsp;&nbsp;&nbsp;&nbsp;&nbsp;"A koliki deo toga je posledica programiranja onih sa Sarka?"
<BR>&nbsp;&nbsp;&nbsp;&nbsp;&nbsp;"Ništa. Ljudska prava..."
<BR>&nbsp;&nbsp;&nbsp;&nbsp;&nbsp;"Teško da mogu da važe za mašine."
<BR>&nbsp;&nbsp;&nbsp;&nbsp;&nbsp;Volter iskrivi lice. "Nisam u stanju da se potpuno slobodno izrazim u ovim osetljivim pitanjima... Sve dok me ne oslobodite sećanja na ono što sam propatio zbog izražavanja svojih ideja."
<BR>&nbsp;&nbsp;&nbsp;&nbsp;&nbsp;"Ali vaša prošlost ste vi. Bez svega toga, nedirnutog..."
<BR>&nbsp;&nbsp;&nbsp;&nbsp;&nbsp;"Koješta! Istina je da se nikada nisam usuđivao da se otvoreno izrazim o mnogim stvarima. Uzmite, na primer, onog puritanskog Paskala koji je mrzeo život, njegove poglede na prvobitni greh, čuda i mnoge druge besmislice pored toga. Nisam se usuđivao da iskažem ono što stvarno mislim! Morao sam da vodim računa koliko će me koštati svaki napad na konvencije i tradicionalnu zatucanost."
<BR>&nbsp;&nbsp;&nbsp;&nbsp;&nbsp;Madam La Scientiste ljupko napući usta. "I tako ste puno učinili, pretpostavljam. Bili ste slavni. Ne poznajemo vašu istoriju, pa čak ni vaš svet. Ali iz vaših sećanja mogu da zaključim..."
<BR>&nbsp;&nbsp;&nbsp;&nbsp;&nbsp;"I ta Devica! Njen doprinos još je više umanjen nego moj! Kako je samo platila zbog svojih uverenja! Biti razapet ne može biti gore od onoga što je ona propatila na lomači. Dovoljno je da zapalite dobru lulu - a ja to baš volim - da ona počne da koluta očima."
<BR>&nbsp;&nbsp;&nbsp;&nbsp;&nbsp;"Ali to je ključno za ono što ona jeste."
<BR>&nbsp;&nbsp;&nbsp;&nbsp;&nbsp;"U atmosferi straha i pretnji ne može se obavljati racionalno istraživanje. Ako naše odmeravanje snaga treba da bude pošteno, preklinjem vas, oslobodite nas užasa koji nas sprečavaju da izrazimo svoje stavove, kao i druge da izraze svoje. U protivnom će ta rasprava biti kao trka u kojoj su trkačima vezane cigle za gležnjeve."
<BR>&nbsp;&nbsp;&nbsp;&nbsp;&nbsp;Madam La Scientiste nije odmah odgovorila. "Ja... volela bih da pomognem, ali nisam sigurna da mogu."
<BR>&nbsp;&nbsp;&nbsp;&nbsp;&nbsp;Iz Voltera pokulja prezir. "Znam dovoljno o vašim procedurama da bih bio siguran da ste u moći da udovoljite mom zahtevu."
<BR>&nbsp;&nbsp;&nbsp;&nbsp;&nbsp;"To nije nikakv problem, istina je. Ali, sa druge strane, moralni obziri ne dozvoljavaju mi da se po sopstvenoj volji poigravam sa Devičinim programom."
<BR>&nbsp;&nbsp;&nbsp;&nbsp;&nbsp;Volter se ukoči. "Jasno mi je da madam nema visoko mišljenje o mojoj filozofiji, ali svakako..."
<BR>&nbsp;&nbsp;&nbsp;&nbsp;&nbsp;"Nije tako! Ja vas izuzetno cenim! Imate savremen um, i, s obzirom na to da potičete iz najcrnjih dubina neznane prošlosti - naprosto fantastičan. Volela bih da u Carstvu postoje ljudi kao što ste vi! Ali vaši pogledi su, iako u svemu valjani, ipak ograničeni zbog onoga što izostavljaju i ne mogu da sagledaju."
<BR>&nbsp;&nbsp;&nbsp;&nbsp;&nbsp;"Moja filozofija? Ona obuhvata sve, to je univerzalno gledište na..."
<BR>&nbsp;&nbsp;&nbsp;&nbsp;&nbsp;"A ja, osim toga, radim za Društvo za artificijelno i za monsinjora Bokera. Etika me obavezuje da im dam Devicu kakvu žele. Ako ne uspem da ih ubedim da izbrišu Devičina sećanja na mučeništvo, neću moći to da uradim. A Markju bi morao da dobije dozvolu kompanije i skeptika da izbriše vaša. Uveravam vas da bi to rado učinio. Njegovi skeptici pre će pristati na to nego moji čuvari. A to bi vam dalo prednost."
<BR>&nbsp;&nbsp;&nbsp;&nbsp;&nbsp;"Potpuno se slažem", reče on smesta. "Osloboditi mene mog bremena, a Devici ostaviti njeno ne bi bilo ni razumno ni etično. Ni Njutn i Lok ne bi pristali na to."
<BR>&nbsp;&nbsp;&nbsp;&nbsp;&nbsp;Madam La Scientiste je ponovo trebalo nekoliko trenutaka da odgovori. "Razgovaraću sa svojim šefom i sa monsinjorom Bokerom", reče konačno. "Ali ne bih zadržavala dah da sam na vašem mestu."
<BR>&nbsp;&nbsp;&nbsp;&nbsp;&nbsp;Volter se suvo osmehnu i reče: "Madam zaboravlja da nemam dah koji bih mogao da zadržim."
</TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
