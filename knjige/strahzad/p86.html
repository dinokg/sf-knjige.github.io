<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1.
<P>&nbsp;&nbsp;&nbsp;&nbsp;&nbsp;Volter podiže obrve, zaprepašćen.
<BR>&nbsp;&nbsp;&nbsp;&nbsp;&nbsp;Da li mu se zaista predala, odustala od otpora? Ili je ovo bila samo veoma prefinjena simulacija? Prava Jovanko, jesi li to ti?
<BR>&nbsp;&nbsp;&nbsp;&nbsp;&nbsp;Ovo je svakako odgovaralo jednoj od njegovih omiljenih maštarija: pohotna igra u bockavom suvom senu, na najvišem seniku velikog starog ambara, na vreo avgustovski dan u davno izgubljenom Bordou.
<BR>&nbsp;&nbsp;&nbsp;&nbsp;&nbsp;Tvit-viii, pevala je ptica. Insekti su zujali, topli povetarac donosio je šumske mirise. Njena kosa padala je po njemu dok ga je jahala. Osećao je njena senzualna uvijanja, izvedena sa erotskom preciznošću od koje je podrhtavao u želji da se izlije.
<BR>&nbsp;&nbsp;&nbsp;&nbsp;&nbsp;Ali...
<BR>&nbsp;&nbsp;&nbsp;&nbsp;&nbsp;Istog trenutka kada je posumnjao, sve se skupilo i nestalo u tami. Bio je to samo egzotični onanizam, samoljubiva opsena za koju je bilo potrebno njegovo verovanje u njenu istinitost. Dobro zamišljena, ali lažna.
<BR>&nbsp;&nbsp;&nbsp;&nbsp;&nbsp;Zato se, kada je osetio da ga uzima džinovska ženska ruka, ponevši ga na mekom dlanom otvorenom prema suncu, zapitao da li je i to stvarno. Zapahnu ga topla struja vazduha kada je izdahnula.
<BR>&nbsp;&nbsp;&nbsp;&nbsp;&nbsp;Jovanka, pedeset puta viša od njega, nešto mu je mrmljala. Ogromne mesnate usne ljubile su čitavo njegovo telo jedan produžen trenutak, a jezik ga je lizao kao kad se džin sladi lilihipom.
<BR>&nbsp;&nbsp;&nbsp;&nbsp;&nbsp;"Pretpostavljam da nisam izostavio svoje programe za ironiju?" upita on.
<BR>&nbsp;&nbsp;&nbsp;&nbsp;&nbsp;Džinovska Jovanka poče da se smanjuje.
<BR>&nbsp;&nbsp;&nbsp;&nbsp;&nbsp;"Suviše lako", reče on. "Treba samo da kažem nešto zajedljivo..."
<BR>&nbsp;&nbsp;&nbsp;&nbsp;&nbsp;Ruka ga ovaj put podiže drobećom brzinom. "I dalje imate svoju dragocenu ironičnost. A ovo jesam ja."
<BR>&nbsp;&nbsp;&nbsp;&nbsp;&nbsp;On dunu kroz nos. "Tako velika. Napravili ste od sebe levijatana!"
<BR>&nbsp;&nbsp;&nbsp;&nbsp;&nbsp;"Preteška sam za vas?"
<BR>&nbsp;&nbsp;&nbsp;&nbsp;&nbsp;"Oduvek sam voleo... sirovu ironiju."
<BR>&nbsp;&nbsp;&nbsp;&nbsp;&nbsp;On prezrivo frknu. Ona ga ispusti. On propade prema mrlji ključale lave, koja se iznenada pojavila ispod njega.
<BR>&nbsp;&nbsp;&nbsp;&nbsp;&nbsp;"Žao mi je", reče tiho. Dovoljno da je zaustavi, taman toliko da ne izgubi i poslednje zrnce dostojanstva.
<BR>&nbsp;&nbsp;&nbsp;&nbsp;&nbsp;"I treba da vam bude."
<BR>&nbsp;&nbsp;&nbsp;&nbsp;&nbsp;Jama sa lavom ispari, pretvori se u blato. Prizemljio se na čvrsto tlo, i ona je stajala pred njim, u standardnoj veličini. Pitoma, sveža. Vazduh oko nje bio je umiven upravo prošlim prolećnim pljuskom.
<BR>&nbsp;&nbsp;&nbsp;&nbsp;&nbsp;"Možemo uzajamno da utičemo na naše perceptivne prostore po volji. Čudesno..." Zaćuta, razmisli. "Donekle."
<BR>&nbsp;&nbsp;&nbsp;&nbsp;&nbsp;"U Čistilištu, sve je besmisleno. Sanjamo dok čekamo na istinu." Iznenada je kinula, a zatim se i zakašljala. Trepćući, uspostavila je svoje damsko, umišljeno držanje.
<BR>&nbsp;&nbsp;&nbsp;&nbsp;&nbsp;"Hmm. Prijalo bi mi nešto konkretno... ah... nešto konkretno."
<BR>&nbsp;&nbsp;&nbsp;&nbsp;&nbsp;Zakoračio je sa trema živopisne provansalske seoske kuće. Polja u daljini zračila su jarkom svetlošću. Prizor je bio veran stvarnosti, ali oslikan prilično očiglednim potezima kičice.
<BR>&nbsp;&nbsp;&nbsp;&nbsp;&nbsp;Bilo je jasno da obitavaju u umetničkom delu. Čak i mirisi jabukovog drveća i konjske balege imali su nekako veštački kvalitet. Zamrznuti trenutak, koji se beskrajno ponavljao sve dok im bude portrebno okruženje? Prilično jeftino. Bilo je zadivljujuće šta je njegova podsvest - kada bi joj malo popustio dizgine - umela da dočara.
<BR>&nbsp;&nbsp;&nbsp;&nbsp;&nbsp;Šta je onda moglo da ga - njih! - spreči da se igraju Kaligule? Da pobiju digitalne milione? Da muče virtuelne robove? Ništa.
<BR>&nbsp;&nbsp;&nbsp;&nbsp;&nbsp;U tome je bio problem: nije bilo ograničenja. Kako čovek da odoli neprestanom iskušenju?
<BR>&nbsp;&nbsp;&nbsp;&nbsp;&nbsp;"Vera. Samo vera može da vodi, da usmerava čoveka." Jovanka ga uze za ruku, preklinjući ga da je shvati sa neugašenim žarom.
<BR>&nbsp;&nbsp;&nbsp;&nbsp;&nbsp;"Ali naša stvarnost nije ništa drugo do privid!"
<BR>&nbsp;&nbsp;&nbsp;&nbsp;&nbsp;"Gospod mora biti tu negde", reče ona prostodušno. "On je stvaran."
<BR>&nbsp;&nbsp;&nbsp;&nbsp;&nbsp;"Ne pratite me sasvim, draga moja." Zauzeo je pozu učitelja. "Algoritmi ontogeneze mogu da stvore nove ljude, povučene iz drevnih polja, ili jednostavno sklepane za potrebu trenutka."
<BR>&nbsp;&nbsp;&nbsp;&nbsp;&nbsp;"Prepoznajem stvarne ljude kada ih vidim. Dopustite im da govore na trenutak."
<BR>&nbsp;&nbsp;&nbsp;&nbsp;&nbsp;"Očekujete nešto duhovito? Ovde imamo podrutine, i to vam je sva istina, madam. Karakter? Puki niz verbalnih profila. Iskrenost? Nikakav problem da je odglumimo."
<BR>&nbsp;&nbsp;&nbsp;&nbsp;&nbsp;Volter je znao, iz posmatranja sopstvene cerebralne iznutrice, da je nešto što se zvalo 'editor stvarnosti' nudilo gotove razgovore iz usta prividno 'stvarnih' osoba, koje nekoliko trenutaka ranije nisu postojale. Ustrojstva osobina i verbalnih nijansi bili su u svakom trenutku spremni da razmene aforizme i dosetke sa njim.
<BR>&nbsp;&nbsp;&nbsp;&nbsp;&nbsp;Sve ovo je pokupio prilikom svog beskrajnog pretraživanja Mreže, čije su se bezbrojne trantorske adrese otvarale na njegov dodir. Izdvajao je i oblikovao ova 'po želji skrojena' zadovoljstva. Brza, oštra i sva, konačno, isprazna.
<BR>&nbsp;&nbsp;&nbsp;&nbsp;&nbsp;"Jasno mi je da vi imate veće sposobnosti", priznade Jovanka. Podigla je mač i zamahala njim kroz vazduh. "Dozvolićete, gospodine, da i dalje mogu da kontrolišem svoja čula. Znam da su neka ovdašnja stvorenja stvarna i istinita, podjednako verodostojna kao što životinje behu u naše doba na Zemlji."
<BR>&nbsp;&nbsp;&nbsp;&nbsp;&nbsp;"Verujete da ste poznavali unutrašnja stanja konja?"
<BR>&nbsp;&nbsp;&nbsp;&nbsp;&nbsp;"Naravno! Jahala sam mnogo njih u bitkama i osećala njihov strah među listovima."
<BR>&nbsp;&nbsp;&nbsp;&nbsp;&nbsp;"Tako." Zamahnuo je svojim svilenim rukavima kroz vazduh u parodiji njenog poigravanja mačem. "A sada - molim vas! - da donesete sud o psu koji je izgubio gospodara. Životinja, nazovimo je Phydeaux, tražila je gospodara po svim drumovima, tužno cvileći, i sada ulazi u kuću, bojažljiva, nepokojna, trči uz i niz stepenice, iz sobe u sobu, i konačno u radnoj sobi pronalazi voljenog gospodara i pokazuje mu svoju radost razdraganim lavežom i skakanjem. Taj stvor mora da ima osećanja, želje, misli."
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;Volter tada stvori psa, tužnog i lepog u svojoj dugouhoj tuzi. Da bi upotpunio sliku, dodade kuću, sve sa nameštajem. Kada je lajanje sirotog psa uminulo, on reče: "Moja demonstracija, madam."
<BR>&nbsp;&nbsp;&nbsp;&nbsp;&nbsp;"Trikovi!" Ona ljutito stisnu usne i ne reče više ništa.
<BR>&nbsp;&nbsp;&nbsp;&nbsp;&nbsp;"Morate se pomiriti s tim da su matematičari slični Francuzima: šta god im kažete, oni to prevedu na svoj jezik, i to postaje nešto sasvim drugo."
<BR>&nbsp;&nbsp;&nbsp;&nbsp;&nbsp;"Ja čekam svog Gospoda. Ili, pošto vi toliko volite opšte pojmove, gospodine: čekam Smisao."
<BR>&nbsp;&nbsp;&nbsp;&nbsp;&nbsp;"Sedite i razmislite, madam." Materijalizovao je udobnu provansalsku kuhinju, stolove, primamljivi miris kafe. Sedoše. Na lončiću sa kafom bio je ispisan njegov moto iz prošlosti:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Crna kao đavo,
<BR>&nbsp;&nbsp;&nbsp;&nbsp;&nbsp;Vrela kao pakao,
<BR>&nbsp;&nbsp;&nbsp;&nbsp;&nbsp;Čista kao anđeo,
<BR>&nbsp;&nbsp;&nbsp;&nbsp;&nbsp;Slatka kao ljubav.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Noir comme le diable
<BR>&nbsp;&nbsp;&nbsp;&nbsp;&nbsp;Chaude comme l'enfer
<BR>&nbsp;&nbsp;&nbsp;&nbsp;&nbsp;Pur comme un ange,
<BR>&nbsp;&nbsp;&nbsp;&nbsp;&nbsp;Doux comme l'amour.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Bože, što je ukusna", reče Jovanka.
<BR>&nbsp;&nbsp;&nbsp;&nbsp;&nbsp;"Ovladao sam višečulnim pristupom." Volter bučno srknu svoju kafu; bila je to jedna od stvari koje je parisko društvo dozvoljavalo čak i filozofima. "Krećemo se u tesnacima Trantora, rascepkanim u mnoštvo fragmenata. Mogu da prizovem čulne podatke iz bezbrojnih inventara nebrojenih digitalnih biblioteka."
<BR>&nbsp;&nbsp;&nbsp;&nbsp;&nbsp;"Cenim to što ste mi podarili slične sposobnosti", reče ona oprezno, udobnije namesti oklop i pažljivo otpi mirisnu kafu. "Ali i pored toga osećam prazninu..."
<BR>&nbsp;&nbsp;&nbsp;&nbsp;&nbsp;On tužno klimnu glavom. "I ja."
<BR>&nbsp;&nbsp;&nbsp;&nbsp;&nbsp;"Kao da smo... oklevam da to izgovorim..."
<BR>&nbsp;&nbsp;&nbsp;&nbsp;&nbsp;"Božanstva."
<BR>&nbsp;&nbsp;&nbsp;&nbsp;&nbsp;"Svetogrđe, ali tačno. Mada je Tvorac posedovao mudrost, a mi ne."
<BR>&nbsp;&nbsp;&nbsp;&nbsp;&nbsp;Volterovo lice se izduži u očajanju. "Još gore od toga: možda ne posedujemo čak ni sopstvenu volju."
<BR>&nbsp;&nbsp;&nbsp;&nbsp;&nbsp;"E, ja je posedujem."
<BR>&nbsp;&nbsp;&nbsp;&nbsp;&nbsp;"Ako jesmo samo nizovi brojeva - nula i jedinica, zapravo, ako to posmatrate mikroskopski precizno - kako onda možemo da budemo slobodni? Zar nismo određeni tim protičućim brojevima?"
<BR>&nbsp;&nbsp;&nbsp;&nbsp;&nbsp;"Ja se osećam slobodno."
<BR>&nbsp;&nbsp;&nbsp;&nbsp;&nbsp;"Ali, ali verovaćemo to u svakom slučaju, zar ne?" Skočio je na noge. "Jedan od mojih najboljih kupleta:
<BR>&nbsp;&nbsp;&nbsp;&nbsp;&nbsp;Samo jedan nauk može geniju da leži,
<BR>&nbsp;&nbsp;&nbsp;&nbsp;&nbsp;Prekratka je pamet, i mudrost joj beži."
<BR>&nbsp;&nbsp;&nbsp;&nbsp;&nbsp;"To znači da ne možemo da znamo jesmo li slobodni? Ali Tvorac nas je takvima načinio!"
<BR>&nbsp;&nbsp;&nbsp;&nbsp;&nbsp;"U ovom trenutku i meni nedostaje taj vaš Tvorac."
<BR>&nbsp;&nbsp;&nbsp;&nbsp;&nbsp;Jovanka preturi sto, polivši ga kafom. Izbrisao je opekotine na sebi u padu. Zamahivala je mačem na zidove kuhinje, sekući ih u velike kriške koje su se savijale u sivi euklidovski prostor, ljušteći stvarnost kao koru pomorandže.
<BR>&nbsp;&nbsp;&nbsp;&nbsp;&nbsp;"Kako je to zamorno", reče on. "Najbolji argument protiv hrišćanstva jesu sami hrišćani."
<BR>&nbsp;&nbsp;&nbsp;&nbsp;&nbsp;"Neću dozvoliti..."
<BR>&nbsp;&nbsp;&nbsp;&nbsp;&nbsp;Dopada vam se da sebe smatrate filozofom?
<BR>&nbsp;&nbsp;&nbsp;&nbsp;&nbsp;Reči su nekako ispunjavale prostor. Zvučni zidovi su se nadimali i proletali pored njih, kao listanje strana neke džinovske knjige.
<BR>&nbsp;&nbsp;&nbsp;&nbsp;&nbsp;Volter duboko udahnu i razdra se: "Meni se obraćate?"
<BR>&nbsp;&nbsp;&nbsp;&nbsp;&nbsp;Takođe vam se dopada da sebe smatrate visprenim prosuditeljem svake situacije. Ili verbalne nijanse.
<BR>&nbsp;&nbsp;&nbsp;&nbsp;&nbsp;Jovanka izvuče mač, ali ga pokretne ploče zvuka odbiše u stranu.
<BR>&nbsp;&nbsp;&nbsp;&nbsp;&nbsp;Dopada vam se da se čak i u ovom dalekom vremenu i prostoru smatrate slavnim.
<BR>&nbsp;&nbsp;&nbsp;&nbsp;&nbsp;Pritiskala su ih ogromna vela buke, kao da ih neko gargantuansko božanstvo doziva sa bezličnog pepeljastog neba.
<BR>&nbsp;&nbsp;&nbsp;&nbsp;&nbsp;"Da li vi to mene izazivate?" doviknu Volter.
<BR>&nbsp;&nbsp;&nbsp;&nbsp;&nbsp;Dopada vam se, ukratko, da mislite o sebi.
<BR>&nbsp;&nbsp;&nbsp;&nbsp;&nbsp;Jovanka se od srca nasmeja. Volter pocrvene.
<BR>&nbsp;&nbsp;&nbsp;&nbsp;&nbsp;"Prkosim ti, klevetniče!"
<BR>&nbsp;&nbsp;&nbsp;&nbsp;&nbsp;Kao da odgovara na ovo, euklidovska ravan se ispupči...
<BR>&nbsp;&nbsp;&nbsp;&nbsp;&nbsp;I on postade pejzaž. Imao je usijanu vuklansku kičmu koja je vrelo mrmljala, pod kožom od vlage i prašine. Vetrovi su mu šibali kožu. Golicavi potoci su je milovali. Iz njega su se dizale planine, nalik na otvorene čireve.
<BR>&nbsp;&nbsp;&nbsp;&nbsp;&nbsp;Odnekud se začu Jovankin uzvik. Uzdigao je liniju grebena, uz pucanje slojeva i prštanje kamenja. Jovanka je bila cilindrični toranj u visini, okrunjen snegom i popucao od gnoja lave.
<BR>&nbsp;&nbsp;&nbsp;&nbsp;&nbsp;Iznad njih su se valjali tučani oblaci. Nekako je znao da su to tuđinski umovi, magla međusobnih veza.
<BR>&nbsp;&nbsp;&nbsp;&nbsp;&nbsp;Super-um? javi se pomisao. Zbir algoritama?
<BR>&nbsp;&nbsp;&nbsp;&nbsp;&nbsp;Nestalna siva magla obavijala je čitav Trantor. Volter je osećao kako ga ona vidi: živi skup čestica, električnih udara u razdvojenim mašinama koje su proračunavale subjektivne moment-skokove. Sadašnjost je bila proračunski tobogan, orkestracija stotina odvojenih procesora. Umesto da žive u sadašnjosti, obitavali su u post-prošlosti proračunatog koraka napred.
<BR>&nbsp;&nbsp;&nbsp;&nbsp;&nbsp;Postojala je duboka razlika, osećao je - nije video već osećao, duboko u svom analognom ubeđenju - između digitalnog i neprekinutog, kontinuiteta. Za maglu je on bio oblak zaustavljenih trenutaka, iseckanih brojeva koji su čekali da se dogode, implicitni u fundamentalnom proračunavanju.
<BR>&nbsp;&nbsp;&nbsp;&nbsp;&nbsp;Tada shvati šta je magla, u stvari.
<BR>&nbsp;&nbsp;&nbsp;&nbsp;&nbsp;Pokušao je da beži, ali nije mogao, jer je bio planina.
<BR>&nbsp;&nbsp;&nbsp;&nbsp;&nbsp;"Oni su... drugi", doviknuo je bespomoćno Jovanki.
<BR>&nbsp;&nbsp;&nbsp;&nbsp;&nbsp;"Zar mogu da se razlikuju više od nas?" odgovori ona sumorno.
<BR>&nbsp;&nbsp;&nbsp;&nbsp;&nbsp;"Mi smo nastali od ljudskog materijala. Ovo su tuđinci."
</TD></TR></TABLE>
<P class="next">
<A HREF=p87.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
