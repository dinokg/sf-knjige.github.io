<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>7.
<P>&nbsp;&nbsp;&nbsp;&nbsp;&nbsp;"Uf", Markju iskrivi usnu.
<BR>&nbsp;&nbsp;&nbsp;&nbsp;&nbsp;Hari se osmehnu. "Kada ponestane hrane, maniri za stolom se menjaju."
<BR>&nbsp;&nbsp;&nbsp;&nbsp;&nbsp;"Ali ovo..."
<BR>&nbsp;&nbsp;&nbsp;&nbsp;&nbsp;"Hej, mi plaćamo", reče Jugo obešenjački.
<BR>&nbsp;&nbsp;&nbsp;&nbsp;&nbsp;Jelovnik je bio ekskluzivno od pseudo-iznutrica, poslednja etapa u trantorskoj nestašici hrane. Ovaj ciklus proizvodnje obuhvatao je kompletan izbor: džigericu, bubrege i škembiće dobijene u sterilnim tankovima. U svemu tome nije bilo ni traga pravog životinjskog tkiva. Uprkos tome, uveravao ih je glasovni jelovnik toplim ženskim glasom, svako jelo imalo je verodostojno bogat, pikantan ukus iznutrica.
<BR>&nbsp;&nbsp;&nbsp;&nbsp;&nbsp;"Zar ne možemo da dobijemo ljudski mesni obrok?" upita Markju uzrujano.
<BR>&nbsp;&nbsp;&nbsp;&nbsp;&nbsp;"Ovo ima višu hranljivu vrednost", reče Jugo. "I ovde nas niko neće tražiti."
<BR>&nbsp;&nbsp;&nbsp;&nbsp;&nbsp;Hari se osvrnu okolo. Bili su iza zvučnog štita, ali je pitanje bezbednosti i dalje bilo u prvom planu. Većinu stolova u restoranu zauzeli su njegovi specijalci, a ostatak otmeno odeveni pripadnici plemstva.
<BR>&nbsp;&nbsp;&nbsp;&nbsp;&nbsp;"A mesto je osim toga u trendu", reče on druželjubivo. "Moći ćeš da se hvališ da si bio ovde."
<BR>&nbsp;&nbsp;&nbsp;&nbsp;&nbsp;"Da se hvalim pošto bacim peglu?" Markju onjuši miris i nabra nos.
<BR>&nbsp;&nbsp;&nbsp;&nbsp;&nbsp;"Svi nekonformisti to rade", reče Hari, ali niko nije shvatio njegovu šalu.
<BR>&nbsp;&nbsp;&nbsp;&nbsp;&nbsp;"Ja sam begunac", šapnu Markju. "I dalje se trude da mi natovare na vrat one nemire u Džuninu. Mnogo sam rizikovao dolaskom ovamo."
<BR>&nbsp;&nbsp;&nbsp;&nbsp;&nbsp;"Nadoknadićemo ti to", reče Hari. "Imam jedan posao koji treba da mi obavi neko van zakona."
<BR>&nbsp;&nbsp;&nbsp;&nbsp;&nbsp;"E, to sam ja. A uz to sam i gladan."
<BR>&nbsp;&nbsp;&nbsp;&nbsp;&nbsp;Glasovni jelovnik ih obavesti da postoje i kompletni obroci - od pseudo-životinjskih, povrtnih ili transmineralnih sastojaka - skuvani iznutra. "Najnovija gastronomska manija", brbljao je jelovnik. "Pošto se zagrize u čvrstu školjku, dolazi se do meko kuvanog sadržaja za istinske sladokusce."
<BR>&nbsp;&nbsp;&nbsp;&nbsp;&nbsp;Neka od jela nudila su, osim samog ukusa, mirisa i teksture, i nešto što je jelovnik stidljivo nazvao 'pokretljivost'. Navedena jelo bilo je gomila crvenih niti koje nisu mlitavo počivale u ustima, već su se 'uslužno' migoljile i uvijale, izražavajući svoju čežnju da budu pojedene.
<BR>&nbsp;&nbsp;&nbsp;&nbsp;&nbsp;"Nije potrebno da me mučite da bih sarađivao", Markju isturi bradu, podsetivši Harija na panovski gest koji je upotrebljavao Najveći.
<BR>&nbsp;&nbsp;&nbsp;&nbsp;&nbsp;Hari se zakikota i naruči 'mešane iznutrice'. Bilo je iznenađujuće kako se spremno prilagodio nečemu što mu je samo nekoliko nedelja ranije bilo odvratno. Kada su poručili, Hari iznese stvar na sto.
<BR>&nbsp;&nbsp;&nbsp;&nbsp;&nbsp;Markju se namršti. "Direktno povezivanje? Na ceo prokleti sistem?"
<BR>&nbsp;&nbsp;&nbsp;&nbsp;&nbsp;"Treba nam most sa našim sistemom psihoistorijskih jednačina", reče Jugo.
<BR>&nbsp;&nbsp;&nbsp;&nbsp;&nbsp;Markju zatrepta. "Puna telesna veza? To zahteva veliki kapacitet."
<BR>&nbsp;&nbsp;&nbsp;&nbsp;&nbsp;"Znamo da je to moguće", pritiskao ga je Jugo. "Potrebna je samo oprema... a ti je poseduješ."
<BR>&nbsp;&nbsp;&nbsp;&nbsp;&nbsp;"Ko kaže?" Markju stisnu oči.
<BR>&nbsp;&nbsp;&nbsp;&nbsp;&nbsp;Hari se poverljivo nagnu napred. "Jugo je prodro u tvoj sistem."
<BR>&nbsp;&nbsp;&nbsp;&nbsp;&nbsp;"Kako je to uspeo?"
<BR>&nbsp;&nbsp;&nbsp;&nbsp;&nbsp;"Pomogli mi neki drugari", reče Jugo nadmoćno.
<BR>&nbsp;&nbsp;&nbsp;&nbsp;&nbsp;"Daliti, misliš", reče Markju ljutito. "Vaša sorta..."
<BR>&nbsp;&nbsp;&nbsp;&nbsp;&nbsp;"Dosta", reče Hari strogo. "Nećemo tu vrstu priče. Ovo je poslovni predlog."
<BR>&nbsp;&nbsp;&nbsp;&nbsp;&nbsp;Markju se zagleda u Harija. "Bićete prvi ministar?"
<BR>&nbsp;&nbsp;&nbsp;&nbsp;&nbsp;"Moguće je."
<BR>&nbsp;&nbsp;&nbsp;&nbsp;&nbsp;"Onda je deo dogovora da dobijem oprost. Sibil takođe."
<BR>&nbsp;&nbsp;&nbsp;&nbsp;&nbsp;Hari nije voleo da daje nesigurna obećanja, ali... "Dogovoreno."
<BR>&nbsp;&nbsp;&nbsp;&nbsp;&nbsp;Markju stisnu usne, ali onda klimnu glavom. "I ima da vas košta. Imate lovu?"
<BR>&nbsp;&nbsp;&nbsp;&nbsp;&nbsp;"Da li je Car debeo?" upita Jugo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Proces je u suštini bio jednostavan.
<BR>&nbsp;&nbsp;&nbsp;&nbsp;&nbsp;Magnetne indukcione petlje, minijaturne i superprovodljive, mogle su da mapiraju neurone u mozgu. Interaktivni programi ogoljavali su fine pojedinosti vizuelnog korteksa. Neuralne sonde povezivale su 'nervni sistem subjekta' sa paralelnom konstelacijom čisto digitalnih 'događaja'. Na još većoj dubini, obrazovale su se veze sa evolucijskim haosom u limbičkom sistemu.
<BR>&nbsp;&nbsp;&nbsp;&nbsp;&nbsp;Isto tako, ova tehnologija mogla je da pokrene nove definicije genus homo-a. Ali prastari tabui protiv veštačkih inteligencija višeg reda držali su proces u zapećku. Osim toga, niko nije smatrao homo digital-a za pojavu ravnu prirodnom čoveku.
<BR>&nbsp;&nbsp;&nbsp;&nbsp;&nbsp;Hari je sve ovo znao, ali ga je njegovo stapanje na Panukopiji - srodna tehnologija - naučilo mnogo toga.
<BR>&nbsp;&nbsp;&nbsp;&nbsp;&nbsp;Dva dana pošto je sreo Markjua u restoranu - koji je bio iznenađujuće dobar i u prehrambenoj krizi ga koštao mesečnu zaradu - Hari je ležao, tih i nepomičan, u cevastoj komori... a onda je zaronio u psihoistoriju.
<BR>&nbsp;&nbsp;&nbsp;&nbsp;&nbsp;Isprva je primetio da ga desno stopalo svrbi od vrhova prstiju do pete. Pojedinačni trnci pokazaše mu da postoji nestabilnost u izrazima za društvene pokretače. Moraće to da popravi.
<BR>&nbsp;&nbsp;&nbsp;&nbsp;&nbsp;Nastavio je da pada u kosmos koji je zevao ispod njega.
<BR>&nbsp;&nbsp;&nbsp;&nbsp;&nbsp;Ovo je bio sistem-prostor, beskrajna odaja određena parametrima psihoistorije. Čitavo prostranstvo imalo je dvadeset osam dimenzija. Njegov nervni sistem mogao je ovo da vidi samo u isečcima. Uz promene koncepta, Hari je mogao da zaviri duž nekoliko parametarskih osovina i da vidi događaje razlučene kao geometrijske oblike.
<BR>&nbsp;&nbsp;&nbsp;&nbsp;&nbsp;Dublje... dublje... u celokupnu istoriju Carstva.
<BR>&nbsp;&nbsp;&nbsp;&nbsp;&nbsp;Socijalni oblici uzdizali su se oko njega poput gorskih vrhova. Ove postojane Alpe uzdigle su se uporedo sa rastom Carstva. Između vrhova planinskog venca Feudalnih Oblika ključali su baseni. Bili su to slivnici haosa.
<BR>&nbsp;&nbsp;&nbsp;&nbsp;&nbsp;Na rubu uskipelih jezera haosa ležala je topozona krize. Ovo je bila ničija zemlja između pravilnih, krutih predela i stokastičkih močvara.
<BR>&nbsp;&nbsp;&nbsp;&nbsp;&nbsp;Imperijalna istorija rascvetavala se pred njim dok je leteo iznad ključalog pejzaža. Iz ove perspektive, rano Carstvo obilovalo je greškama.
<BR>&nbsp;&nbsp;&nbsp;&nbsp;&nbsp;Filozofi su govorili ljudima da su životinje svih vrsta: političke životinje, osećajne životinje, životinje podeljene moći, bolesne životinje, mašinolike životinje, čak i razumne životinje. Iznova i iznova, pogrešne teorije o čovekovoj prirodi davale su neuspešne političke sisteme. Mnogi su se jednostavno obrazovali iz osnovne ljudske porodice i posmatrali državu kao figuru majke ili oca.
<BR>&nbsp;&nbsp;&nbsp;&nbsp;&nbsp;Mame-države naglašavale su pomoć i udobnost, često pružajući sigurnost od kolevke do groba... iako samo u toku jednog ili dva pokolenja, kada bi troškovi srušili ekonomiju.
<BR>&nbsp;&nbsp;&nbsp;&nbsp;&nbsp;Tate-države podrazumevale su čistu, takmičarsku ekonomiju, sa strogom kontrolom ponašanja i privatnih života. Tata-države su obično obarali oslobodilački pokreti i zahtevi za nežnošću Mama-država.
<BR>&nbsp;&nbsp;&nbsp;&nbsp;&nbsp;Polako se uspostavljao red. Stabilnost. Desetine miliona planeta, labavo povezanih tunelima i hiper-brodovima, pronašle su svoje mnogobrojne puteve. Neke su tonule u feudalne ili mačo-močvare. Tehnologija bi ih obično kad-tad izvukla odatle.
<BR>&nbsp;&nbsp;&nbsp;&nbsp;&nbsp;Planetna društva razlikovala su se po svojoj topologiji. Teška i spora društva nalazila su se duboko na stabilnoj strani. Divlja i kreativna umela su da hitro prelete preko topozone, uklizaju u oblast čistog haosa i pokupe ono što im je bilo potrebno - mada nije bilo jasno kako su to 'znala'.
<BR>&nbsp;&nbsp;&nbsp;&nbsp;&nbsp;Sa prolaskom vekova, društva su mogla da se zalete niz nesigurne padine promenljivog pejzaža i da po inerciji pređu čitav put nazad kroz topozonu. Usput se dešavala da čak i uspore i prave osmice na mirnim, ravnim poljima sporih država... ali samo neko vreme.
<BR>&nbsp;&nbsp;&nbsp;&nbsp;&nbsp;Mnogi su u savremeno doba verovali da je rano Carstvo bilo mnogo bolje, spokojno i prijatno, sa malo sukoba i sa nesumnjivo boljim podanicima. "Lepa osećanja i loša istorija", rekla mu je Dors, odbacujući takve priče.
<BR>&nbsp;&nbsp;&nbsp;&nbsp;&nbsp;Ovo je sada video i osećao, brzajući kroz Rana Doba. Blistave zamisli podizale su bregove inovacija - samo da bi ih spržila lava nekog obližnjeg vulkana. Prividno postojane linije obronaka pretvarale su se u klizišta.
<BR>&nbsp;&nbsp;&nbsp;&nbsp;&nbsp;Hari je to sada razumeo.
<BR>&nbsp;&nbsp;&nbsp;&nbsp;&nbsp;Kada je Carstvo još bilo mlado, ljudi su, činilo se, smatrali Galaksiju beskrajnom u njenom bogatstvu. Spiralni kraci sastojali su se od bezbroj jedva posećenih planeta, galaktičko središte bilo je slabo kartografisano zbog tamošnjeg jakog zračenja, a beskonačni tamni oblaci krili su veliki deo obećanog blaga.
<BR>&nbsp;&nbsp;&nbsp;&nbsp;&nbsp;Polako, polako, čitav disk bio je ucrtan u mape, a bogatstva popisana.
<BR>&nbsp;&nbsp;&nbsp;&nbsp;&nbsp;Pejzaž je postao bezbojan. Carstvo se iz bučnog osvajača pretvorilo u opreznog čuvara. Sve je to bilo potcrtano psihološkom promenom, sužavanjem čovekovog osećaja svrhe. Zašto?
<BR>&nbsp;&nbsp;&nbsp;&nbsp;&nbsp;Video je oblake kako se obrazuju čak i nad najvišim socijalnim vrhovima, poništavajući osećaj otvorenosti iznad njih. Spustila se udobna pomrčina.
<BR>&nbsp;&nbsp;&nbsp;&nbsp;&nbsp;Hari se podseti da, i pored sve privlačnosti tih slika, nauka ostaje samo metafora. Ushićujuće vizije superpanova, i ništa više. Strujna kola ličila su na vodene tokove, molekuli gasa ponašali su se kao sićušne elastične kuglice u nasumičnom kretanju. To nije bilo stvarno tako, ali su to bili zadovoljavajući portreti sveta zbunjujuće složenosti.
<BR>&nbsp;&nbsp;&nbsp;&nbsp;&nbsp;A tu je bilo i pravilo: 'jeste' ne znači 'trebalo bi'.
<BR>&nbsp;&nbsp;&nbsp;&nbsp;&nbsp;Psihoistorija nije prorokovala šta bi trebalo da se dogodi, već šta će se dogoditi - koliko god to bilo tragično.
<BR>&nbsp;&nbsp;&nbsp;&nbsp;&nbsp;A jednačine su pokazivale kako, ali ne i zašto.
<BR>&nbsp;&nbsp;&nbsp;&nbsp;&nbsp;Da li je tu bio na delu i neki dublji činilac?
<BR>&nbsp;&nbsp;&nbsp;&nbsp;&nbsp;Možda, pomisli Hari, ova učmalost podseća na osećanje koje su ljudi imali kada su živeli na jednoj, samotnoj planeti i sa čežnjom posmatrali noćno nebo. Klaustrofobija zatočenih.
<BR>&nbsp;&nbsp;&nbsp;&nbsp;&nbsp;Pogurao je vreme napred. Godine počeše ubrzano da protiču. Pejzaž se zamuti od promena. Ali neki socijalni vrhovi ostadoše nepromenjeni. Stabilnost.
<BR>&nbsp;&nbsp;&nbsp;&nbsp;&nbsp;Vreme je brzalo prema sadašnjosti. Razvijeno Carstvo ukazalo se kao kipuća panorama. Proleteo je kroz trinaestodimenzione perspektive i svuda osetio okeane promena kako zapljuskuju potporne stubove kao granit tvrdih, prastarih društvenih obrazaca.
<BR>&nbsp;&nbsp;&nbsp;&nbsp;&nbsp;Sark? Vektorisao se kroz galaktičke rojeve i pronašao ga, dvanaest hiljada svetlosnih godina daleko od samog središta. Njegova socijalna matrica bila je uskomešana.
<BR>&nbsp;&nbsp;&nbsp;&nbsp;&nbsp;Iznad socio-vidika Sarka preletale su šištave iskre. Jedinstvena mešavina, nekada monopolski pokretan ferment, koji se srušio - i vaskrsao, obnovljen.
<BR>&nbsp;&nbsp;&nbsp;&nbsp;&nbsp;Procvat Nove Renesanse - da, bio je tu, fontana eksplodirajućih vektora. Šta sledi?
<BR>&nbsp;&nbsp;&nbsp;&nbsp;&nbsp;Napred, u blisku budućnost. Povećao je dimenzije promičućeg društvenog pejzaža.
<BR>&nbsp;&nbsp;&nbsp;&nbsp;&nbsp;Nova Renesansa eksplodirala je kroz čitavu zonu Sarka. Bolest je bila u najtežem stadijumu, bez ikakvih brana.
<BR>&nbsp;&nbsp;&nbsp;&nbsp;&nbsp;Njegova prethodna analiza, osnova njegovog predviđanja - ako ništa drugo, bar je bila optimistička. Nailazio je najcrnji haos.
<BR>&nbsp;&nbsp;&nbsp;&nbsp;&nbsp;Uzleteo je iznad pomahnitalih vidika. Mora nešto da učini. Odmah.
<BR>&nbsp;&nbsp;&nbsp;&nbsp;&nbsp;Preostalo je dragoceno malo prostora za delovanje. Sark neće čekati. Čitavo Carstvo približavalo se padu. Rasulo je vrebalo pejzaž psihoistorije.
<BR>&nbsp;&nbsp;&nbsp;&nbsp;&nbsp;Ali Lamurk je imao sve adute u rukama na Trantoru. Čak je i sam Car bio osujećen i vezanih ruku pred Lamurkovim uticajem.
<BR>&nbsp;&nbsp;&nbsp;&nbsp;&nbsp;Hariju je bio potreban saveznik. Neko izvan krutih matrica imperijalnog poretka.
<BR>&nbsp;&nbsp;&nbsp;&nbsp;&nbsp;Ali ko? Gde?
</TD></TR></TABLE>
<P class="next">
<A HREF=p108.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
