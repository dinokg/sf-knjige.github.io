<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>17.
<P>&nbsp;&nbsp;&nbsp;&nbsp;&nbsp;Markju je dozvao Nima na ekran u kancelariji. "Uradio sam to! Od sada će biti slobodan da kaže sve što želi. Obrisao sam svaki sukob sa vlastima koji je ikad imao."
<BR>&nbsp;&nbsp;&nbsp;&nbsp;&nbsp;"Moj čovek", reče Nim, cereći se.
<BR>&nbsp;&nbsp;&nbsp;&nbsp;&nbsp;"Misliš da bi trebalo da obrišem i njegove svađe sa ocem?"
<BR>&nbsp;&nbsp;&nbsp;&nbsp;&nbsp;"Nisam siguran", reče Nim. "Kakve su bile?"
<BR>&nbsp;&nbsp;&nbsp;&nbsp;&nbsp;"Prilično žestoke. Njegov otac bio je veoma strogih nazora, pristalica 'jansenističke' doktrine."
<BR>&nbsp;&nbsp;&nbsp;&nbsp;&nbsp;"Šta je to? Sportski tim?"
<BR>&nbsp;&nbsp;&nbsp;&nbsp;&nbsp;"Pitao sam ga. Rekao je: 'Katolička verzija protestanta.' Sumnjam da je reč o timovima. Nešto u smislu da se greh nalazi svuda i da je zadovoljstvo odvratno... tipična primitivna religija, u duhu mračnog doba."
<BR>&nbsp;&nbsp;&nbsp;&nbsp;&nbsp;Nim se iskezi. "Stvari su uglavnom odvratne kada se rade na ispravan način."
<BR>&nbsp;&nbsp;&nbsp;&nbsp;&nbsp;Markju se nasmeja. "Čista istina. Ali možda je ipak prvu pretnju cenzurom doživeo od svog matorog."
<BR>&nbsp;&nbsp;&nbsp;&nbsp;&nbsp;Nim zastade da razmisli. "Brinu te poremećaji u ličnost-prostoru, je li?"
<BR>&nbsp;&nbsp;&nbsp;&nbsp;&nbsp;"Može biti."
<BR>&nbsp;&nbsp;&nbsp;&nbsp;&nbsp;"Ali želiš ubilački nagon, zar ne?"
<BR>&nbsp;&nbsp;&nbsp;&nbsp;&nbsp;Markju potvrdi. "Mogu da ubacim neke logaritme za editovanje da ispeglaju poremećaje."
<BR>&nbsp;&nbsp;&nbsp;&nbsp;&nbsp;"Tačno. Ionako ti nije važno da li će biti potpuno normalan posle rasprave."
<BR>&nbsp;&nbsp;&nbsp;&nbsp;&nbsp;"Što se mene tiče, može i da pukne. Ne bi škodilo."
<BR>&nbsp;&nbsp;&nbsp;&nbsp;&nbsp;Markju se zamisli. "Pitam se... Da li da ovo teramo do kraja?"
<BR>&nbsp;&nbsp;&nbsp;&nbsp;&nbsp;"Hej, a kakav izbor imamo? Sektor Džunin želi dvoboj šampiona, mi im ga upriličimo. Čist račun."
<BR>&nbsp;&nbsp;&nbsp;&nbsp;&nbsp;"Ali ako nas carski službenici posle poteraju zbog zabranjenih simova..."
<BR>&nbsp;&nbsp;&nbsp;&nbsp;&nbsp;"Ja volim opasnost, napetost", reče Nim. "Ti si se tu uvek slagao sa mnom."
<BR>&nbsp;&nbsp;&nbsp;&nbsp;&nbsp;"Da, ali... zašto danas nemamo pametnije tik-takove? Prilično je lako napraviti ih."
<BR>&nbsp;&nbsp;&nbsp;&nbsp;&nbsp;"Stare zabrane polako prestaju da važe, sine. A to pitanje se već postavljalo, više puta. I iz nekog razloga je ostajalo bez odgovora."
<BR>&nbsp;&nbsp;&nbsp;&nbsp;&nbsp;"Iz kog razloga?"
<BR>&nbsp;&nbsp;&nbsp;&nbsp;&nbsp;Nim slegnu ramenima. "Politika, društvena kretanja... ko će znati? Hoću da kažem, ljudi se osećaju nervozno po pitanju mašina koje misle. Ne veruju im."
<BR>&nbsp;&nbsp;&nbsp;&nbsp;&nbsp;"A šta ako i ne možeš da prepoznaš da su mašine?"
<BR>&nbsp;&nbsp;&nbsp;&nbsp;&nbsp;"A? To je ludost."
<BR>&nbsp;&nbsp;&nbsp;&nbsp;&nbsp;"Možda neka zaista pametna mašina ne želi konkurenciju."
<BR>&nbsp;&nbsp;&nbsp;&nbsp;&nbsp;"Pametnija od dobrog starog Markjua? Tako nešto ne postoji."
<BR>&nbsp;&nbsp;&nbsp;&nbsp;&nbsp;"Ali je moguće... jednog dana."
<BR>&nbsp;&nbsp;&nbsp;&nbsp;&nbsp;"Nikad. Zaboravi to. 'Aj'mo na posao."
</TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
