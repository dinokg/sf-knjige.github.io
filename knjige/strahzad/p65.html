<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Hari je provodio jutra proučavajući banke podataka o panovima. Matematičar u njemu razmišljao je kako da predstavi njihovu dinamiku pomoću pojednostavljene psihoistorije. Kamičak sudbine koji se kotrlja niz ispucalu padinu. Tako mnogo putanja, promenljivih...
<BR>&nbsp;&nbsp;&nbsp;&nbsp;&nbsp;Da bi dobio sve ovo, morao je da se dodvorava upravnici stanice. Bila je to žena po imenu Jakani i činila se dovoljno srdačna, ali je na zidu njenog ureda visio veliki portret akademskog potentata. Hari joj je to pomenuo, i Jakani se raspričala o 'svojoj mentorki', koja joj je pre nekoliko decenija pomogla da osnuje centar za proučavanje primata na ovoj plodnoj planeti.
<BR>&nbsp;&nbsp;&nbsp;&nbsp;&nbsp;"Motriće na tebe", reče Dors.
<BR>&nbsp;&nbsp;&nbsp;&nbsp;&nbsp;"Ne misliš, valjda, da bi potentat..."
<BR>&nbsp;&nbsp;&nbsp;&nbsp;&nbsp;"Prvi pokušaj atentata - sećaš se eksplozivne pločice? Saznala sam od imperijalaca da neke njene tehničke osobine ukazuju na akademsku laboratoriju."
<BR>&nbsp;&nbsp;&nbsp;&nbsp;&nbsp;Hari se namršti. "Ne verujem da bi se moja struka..."
<BR>&nbsp;&nbsp;&nbsp;&nbsp;&nbsp;"Ona je podjednako bezobzirna kao Lamurk, ali je i prefinjenija."
<BR>&nbsp;&nbsp;&nbsp;&nbsp;&nbsp;"Ti si baš sumnjičava."
<BR>&nbsp;&nbsp;&nbsp;&nbsp;&nbsp;"Moram da budem."
<BR>&nbsp;&nbsp;&nbsp;&nbsp;&nbsp;Po podne su odlazili u šetnje po prirodi. Dors se nisu dopadale prašina i vrućina, i videli su tek poneku životinju. "Nijedna zver koja drži do sebe ne bi dozvolila da je vide pored ovih napirlitanih primitivista", primetila je.
<BR>&nbsp;&nbsp;&nbsp;&nbsp;&nbsp;Njemu se dopadala atmosfera ovog sveta; opuštala ga je, ali mu je um neprestano bio zaposlen. Razmišljao je o ovome dok je stajao na dugačkoj verandi, pijući voćni sok oštrog ukusa i posmatrajući zalazak sunca. Dors je tiho stajala pored njega.
<BR>&nbsp;&nbsp;&nbsp;&nbsp;&nbsp;Planete su energetski levci, razmišljao je. Na dnu njihovih gravitacionih bunara, biljke su upijale jedva deseti deo sunčeve svetlosti koja je padala na površinu sveta. Stvarale su organske molekule od energije zvezda. Sa druge strane, biljke su bile hrana životinja, koje su mogle da požanju jedva deseti deo uskladištene energije planete. Biljojedi su bili hrana mesojeda, koji su mogli da upotrebe deseti deo energije uskladištene u mesu. Prema tome, zaključio je, samo jedan sto hiljaditi deo sunčevih zraka završavao je u grabljivicama.
<BR>&nbsp;&nbsp;&nbsp;&nbsp;&nbsp;Kakvo traćenje! A opet, nigde u Galaksiji nije se razvio delotvorniji proces. Kako to?
<BR>&nbsp;&nbsp;&nbsp;&nbsp;&nbsp;Grabljivice su bile bez izuzetka inteligentnije od svoga plena i nalazile su se na vrhu vrlo strme piramide. Svaštojedi su imali sličnu ravnotežu. Iz tog krševitog predela poticala je ljudska vrsta.
<BR>&nbsp;&nbsp;&nbsp;&nbsp;&nbsp;Ova činjenica morala je imati veliki značaj za psihoistoriju. Panovi su, prema tome, bili onaj glavni drevni ključ za razumevanje ljudske psihe.
<BR>&nbsp;&nbsp;&nbsp;&nbsp;&nbsp;Dors reče: "Nadam se da stapanje nije, ovaj, tako vruće i znojavo."
<BR>&nbsp;&nbsp;&nbsp;&nbsp;&nbsp;"Seti se, videćeš svet drugim očima."
<BR>&nbsp;&nbsp;&nbsp;&nbsp;&nbsp;"Samo ako mogu u svakom trenutku da iziđem i okupam se u toploj vodi."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Komore?" Dors ustuknu. "Više liče na mrtvačke sanduke."
<BR>&nbsp;&nbsp;&nbsp;&nbsp;&nbsp;"Moraju da budu tesni, gospođo."
<BR>&nbsp;&nbsp;&nbsp;&nbsp;&nbsp;SpecEksp Vado dobrodušno se smešio - što je verovatno značilo, pomisli Hari, da se ne oseća nimalo dobrodušno. Njihovi razgovori bili su prijateljski, osoblje se sa poštovanjem ophodilo prema čuvenom doktoru Seldonu, ali su, na kraju krajeva, on i Dors ipak bili samo turisti. Voljni da plate za malo primitivne zabave, upakovane u odgovarajuće učene pojmove... ali ipak samo turisti.
<BR>&nbsp;&nbsp;&nbsp;&nbsp;&nbsp;"Bićete održavani u stanju gde svi sistemi rade usporeno, ali normalno", reče SpecEksp, izbacivši obložene mreže da bi njih dvoje moglo da ih pogleda. Objasnio je komande, postupke za slučaj opasnosti, sigurnosne mehanizme.
<BR>&nbsp;&nbsp;&nbsp;&nbsp;&nbsp;"Izgleda dovoljno udobno", nevoljno primeti Dors.
<BR>&nbsp;&nbsp;&nbsp;&nbsp;&nbsp;"Hajde, sad", zadirkivao ju je Hari. "Obećala si da ćemo to učiniti."
<BR>&nbsp;&nbsp;&nbsp;&nbsp;&nbsp;"Bićete neprestano povezani sa našim sistemima", reče Vado.
<BR>&nbsp;&nbsp;&nbsp;&nbsp;&nbsp;"Čak i sa vašom bankom podataka?" upita Hari.
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Tim SpecEkspova smestio ih je, vično i uvežbano, u komore stazisa. Harijeva glava bila je prekrivena dermama, meračima pritiska, magnetnim čitačima, spravama za neposredno hvatanje misli. Najsavremenija tehnologija.
<BR>&nbsp;&nbsp;&nbsp;&nbsp;&nbsp;"Spremni? Osećate se dobro?" upita Vado sa profesionalnim osmehom.
<BR>&nbsp;&nbsp;&nbsp;&nbsp;&nbsp;Hari se nije osećao dobro (za razliku od toga što se nije osećao loše) i shvatio je da je deo razloga za to bio upravo taj SpecEksp. Nikada nije verovao prazno samouverenim ljudima. I Vado i Jakani, šefica obezbeđenja, činilo se da pripadaju bezličnim Sivima. Ali Dorsina sumnjičavost prešla je i na njega. Nešto u pogledu ovo dvoje mu je smetalo, ali nije mogao da odredi šta.
<BR>&nbsp;&nbsp;&nbsp;&nbsp;&nbsp;Ali, do đavola s tim. Dors je verovatno bila u pravu. Bio mu je potreban odmor. A najbolji način bio je da malo iziđe iz sebe, zar ne?
<BR>&nbsp;&nbsp;&nbsp;&nbsp;&nbsp;"Da, dobro sam. Jeste, spreman sam."
<BR>&nbsp;&nbsp;&nbsp;&nbsp;&nbsp;Tehnika suspenzije bila je prastara i pouzdana. Sprečavala je neuromuskularne reakcije, tako da je klijent ležao uspavan, a samo je njegov um bio povezan sa panom.
<BR>&nbsp;&nbsp;&nbsp;&nbsp;&nbsp;Magnetne mreže obuhvatale su mu cerebrum. Preko elektromagnetne indukcije prepletale su se sa slojevima mozga. Usmeravale su signale duž mikroskopskih putanja, blokirajući mnoge funkcije mozga i fiziološke procese.
<BR>&nbsp;&nbsp;&nbsp;&nbsp;&nbsp;Sve je ovo služilo da bi u najvećem delu paralelna moždana mreža mogla induktivno da se poveže, misao po misao. Ove su se potom prenosile do čipova usađenih u pana. Stapanje.
<BR>&nbsp;&nbsp;&nbsp;&nbsp;&nbsp;Tehnologija se proširila svuda po Carstvu i postala opšte poznata. Mogućnost daljinskog upravljanja umovima mogla se upotrebiti na bezbroj načina. Tehnologija suspenzije je, opet, pronašla neke osobene načine upotrebe.
<BR>&nbsp;&nbsp;&nbsp;&nbsp;&nbsp;Na nekim svetovima, i u izvesnim klasama Trantora, žene su se venčavale, a potom bi najveći deo dana provodile u stanju suspenzije. Njihovi bogati muževi budili su ih iz mirovanja samo prilikom društvenim događaja i za zadovoljenje seksualnih potreba. Tokom polovine veka, te žene bi doživele opojni kovitlac putovanja, poseta, zabava, odmora, trenutaka strasti - ali je ukupno vreme koje bi proživele iznosilo samo nekoliko godina. Njihovi muževi su umirali za, kako je njima izgledalo, veoma kratko vreme, i ostavljali imućne udovice od tridesetak godina. Takve žene bile su veoma tražene, ne samo zbog njihovog novca. Bile su jedinstveno prefinjene osobe, sa iskustvom 'dugih' brakova. Ovakve udovice često su uzvraćale uslugu, udajući se za muževe koje su oživljavale za slične potrebe.
<BR>&nbsp;&nbsp;&nbsp;&nbsp;&nbsp;Hari je svemu ovome bio svedok na otvoren način koji je razvio na Trantoru. Zbog toga je i stapanje prihvatio kao udobno i zanimljivo iskustvo, temu za priču na stim-zabavama.
<BR>&nbsp;&nbsp;&nbsp;&nbsp;&nbsp;Shvatao je da će na neki način posetiti drugi, jednostavniji um.
<BR>&nbsp;&nbsp;&nbsp;&nbsp;&nbsp;Nije očekivao da će biti progutan ceo.
</TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
