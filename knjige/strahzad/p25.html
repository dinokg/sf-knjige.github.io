<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>13.
<P>&nbsp;&nbsp;&nbsp;&nbsp;&nbsp;"Slušajte me sad", reče Volter kada je naučnik konačno odgovorio na njegov poziv. "I to pažljivo."
<BR>&nbsp;&nbsp;&nbsp;&nbsp;&nbsp;Pročistio je grlo, izbacio ruke i pripremio se da izrecituje brilijantne argumente koje je razradio, uobličene kao još jedno lettre.
<BR>&nbsp;&nbsp;&nbsp;&nbsp;&nbsp;Naučnikove oči su bile prorezi, lice bledo. Volter se naroguši. "Ne sluša vam se?"
<BR>&nbsp;&nbsp;&nbsp;&nbsp;&nbsp;"Mamurluk."
<BR>&nbsp;&nbsp;&nbsp;&nbsp;&nbsp;"Otkrili ste opštu teoriju koja objašnjava zašto je Vaseljena, tako ogromna, jedina koja je moguća, i koja razjašnjava sve njegove sile... a nemate lek protiv mamurluka?"
<BR>&nbsp;&nbsp;&nbsp;&nbsp;&nbsp;"Nije moja struka", reče on izmučeno. "Morate da pitate lekara."
<BR>&nbsp;&nbsp;&nbsp;&nbsp;&nbsp;Volter sastavi pete i pokloni se na pruski način, kao što je naučio na dvrou Fridriha Velikog. (Iako je pri tom uvek mrmljao, sebi u bradu, Nemačke lutke!) "Doktrina duše zavisi od ideje stalnog i nepromenljivog 'ja'. Nema dokaza koji bi potkrepili postojanje stabilnog 'ja', suštinskog ego-entiteta koji leži izvan pojedinčevog bivstva..."
<BR>&nbsp;&nbsp;&nbsp;&nbsp;&nbsp;"Istina je", reče naučnik, "iako je neobično što dolazi baš od vas."
<BR>&nbsp;&nbsp;&nbsp;&nbsp;&nbsp;"Ne prekidajte me! Kako, dakle, da objasnimo upornu opsenu stalnog 'ja' ili duše? Kroz pet funkcija - koje su i same konceptualni procesi, a ne stalni elementi. Prvo, sva bića poseduju fizička, materijalna svojstva, koja se menjaju tako sporo da se čine stalna, ali su, zapravo, u neprestanom materijalnom kretanju."
<BR>&nbsp;&nbsp;&nbsp;&nbsp;&nbsp;"Duša bi trebalo da bude trajnija od njih." Naučnik stisnu koren nosa između palca i kažiprsta.
<BR>&nbsp;&nbsp;&nbsp;&nbsp;&nbsp;"Bez upadica. Drugo, postoji privid stalnog emotivnog sklopa, iako osećanja, u stvari - kao što je i onaj priprosti komediograf Šekspir primetio - blede i menjaju se nestalno kao mesec. I ona su u neprestanom kretanju, premda te mene, van svake sumnje, kao i mesečeve, slede fizičke zakone."
<BR>&nbsp;&nbsp;&nbsp;&nbsp;&nbsp;"Hej, čekajte. To od malopre, o teoriji Vaseljene... jeste li to znali u mračnom dobu?"
<BR>&nbsp;&nbsp;&nbsp;&nbsp;&nbsp;"Zaključio sam to pomoću poboljšanja koja ste mi uneli."
<BR>&nbsp;&nbsp;&nbsp;&nbsp;&nbsp;Čovek zatrepta, očigledno zadivljen. "Ja... nisam očekivao..."
<BR>&nbsp;&nbsp;&nbsp;&nbsp;&nbsp;Volter potisnu ljutnju. Bilo kakva publika, makar i ona koja insistira na učešću, bila je bolja nego nikakva. Neka sam uvidi posledice svojih postupaka, kada mu se prikažu. "Treće - poimanje. Pokazalo se, zahvaljujući ispitivanjima, da su oseti takođe procesi, u neprestanom menjanju, ni po čemu stalni."
<BR>&nbsp;&nbsp;&nbsp;&nbsp;&nbsp;"Duša..."
<BR>&nbsp;&nbsp;&nbsp;&nbsp;&nbsp;"Četvrto!" Volter je bio odlučan da pređe preko banalnih interpolacija. "Svako poseduje navike, oblikovane tokom godina, ali su i one sačinjene od neprestanog, promenljivog delovanja. Uprkos prividu ponavljanja, tu nema ničeg stalnog niti nepromenljivog."
<BR>&nbsp;&nbsp;&nbsp;&nbsp;&nbsp;"Opšta teorija Vaseljene - u to ste ušli, zar ne? Kako ste uspeli da otvorite dokumente? Nisam vam dao..."
<BR>&nbsp;&nbsp;&nbsp;&nbsp;&nbsp;"Konačno - sam fenomen svesti, takozvane duše. Koja je po verovanju sveštenika i budala - a to je isto - neodvojiva od četiri fenomena koje sam imenovao. Ali i sama svest pokazuje svojstva tečnog kretanja, kao što je slučaj sa prethodna četiri. Svih ovih pet funkcija neprestano se grupišu i razlažu. Telo je u večnom kretanju, kao i sve drugo. Nepromenljivost je opsena. Heraklit je bio potpuno u pravu. Ne možete dvaput zagaziti u istu reku. Mamurni čovek koga sad posmatram - prođe li makar i sekund - nije isti čovek koga sad posmatram. Sve se rastače i propada..."
<BR>&nbsp;&nbsp;&nbsp;&nbsp;&nbsp;Naučnik se zakašlja i zastenja. "Prokleto tačno."
<BR>&nbsp;&nbsp;&nbsp;&nbsp;&nbsp;"...ali i raste, i razvija se. Svest se ne može odvojiti od njenog sadržaja. Mi smo čista tvorevina. Ne postoji tvorac. Igrač se ne može razdvojiti od igre. Nauka je posle mog vremena potvrdila ovaj stav. Posmatran izbliza, i sam atom nestaje. Strogo govoreći, atom ne postoji. Postoji samo ono što atom čini. Funkcija je sve. Ergo, ne postoji stalni, apsolutni entitet opšte poznat kao duša."
<BR>&nbsp;&nbsp;&nbsp;&nbsp;&nbsp;"Čudno da to baš vi pominjete", reče naučnik, značajno pogledavši Voltera.
<BR>&nbsp;&nbsp;&nbsp;&nbsp;&nbsp;Ovaj odmahnu rukom na ovu primedbu. "Budući da čak i najjednostavnije veštačke inteligencije kao što je garcon pokazuju sva funkcionalna svojstva koja sam naveo - pa čak, reklo bi se, i svest - nerazumno je lišavati ih prava koja mi uživamo, ako ne računamo, naravno, klasne razlike. S obzirom na to da u ovo daleko doba farmeri, trgovci i vlasuljari uživaju povlastice kao vojvode i perovi, nerazumno je ne dozvoljavati da u njima uživaju i stvorenja kao što je garcon."
<BR>&nbsp;&nbsp;&nbsp;&nbsp;&nbsp;"Ako ne postoji duša, to očigledno znači da ne postoji ni njena reinkarnacija, zar ne?"
<BR>&nbsp;&nbsp;&nbsp;&nbsp;&nbsp;"Dragi moj gospodine, roditi se dvaput jednako je čudo kao kada se rodimo jednom."
<BR>&nbsp;&nbsp;&nbsp;&nbsp;&nbsp;Ovo kao da iznenadi naučnika. "Ali šta znači reinkarnacija? Šta je to što prelazi iz jednog života u drugi? Ako nema stalnog, apsolutnog 'ja'? Ako nema duše?"
<BR>&nbsp;&nbsp;&nbsp;&nbsp;&nbsp;Volter načini belešku na margini lettre-a. "Ako memorišete moje poeme... što vam zbog vašeg ličnog prosvetljenja savetujem da učinite... da li one gube time što vi dobijate? Ako zapalite sveću plamenom druge sveće, šta prelazi sa jedne na drugu? U etapnoj trci, da li jedan trkač nešto predaje drugom? Samo svoj položaj u trci." Volter zastade zbog dramskog efekta. "Pa? Šta mislite?"
<BR>&nbsp;&nbsp;&nbsp;&nbsp;&nbsp;Naučnik se uhvati za smućenu glavu. "Mislim da ćete dobiti raspravu."
<BR>&nbsp;&nbsp;&nbsp;&nbsp;&nbsp;Volter odluči da je vreme da iznese svoj zahtev. "Ali da bih osigurao svoju pobedu, moram da sastavim još jedno lettre, više tehničke prirode, za one koji verbalne simbole poistovećuju sa pukom retorikom, praznim rečima."
<BR>&nbsp;&nbsp;&nbsp;&nbsp;&nbsp;"Samo navalite", reče naučnik.
<BR>&nbsp;&nbsp;&nbsp;&nbsp;&nbsp;"Za to će mi", reče Volter, "biti potrebna vaša pomoć."
<BR>&nbsp;&nbsp;&nbsp;&nbsp;&nbsp;"Imate je."
<BR>&nbsp;&nbsp;&nbsp;&nbsp;&nbsp;Volter se osmehnu sa, nadao se, ubedljivom iskrenošću, s obzirom na to da je posredi bilo nešto sasvim drugo. "Morate mi dati sve što znate o metodima simulacije."
<BR>&nbsp;&nbsp;&nbsp;&nbsp;&nbsp;"Šta? Zašto?"
<BR>&nbsp;&nbsp;&nbsp;&nbsp;&nbsp;"Ovo ne samo što će vas poštedeti ogromnog posla, već će mi omogućiti da napišem tehničko lettre, sa ciljem da ubedi specijaliste i stručnjake da se opredele za naše stavove. To se ne odnosi samo na sektor Džunin. Čitav Trantor, a zatim i čitava Galaksija, moraju biti preobraćeni... ili će se reakcionari oporaviti i smrviti vašu tako hvaljenu renesansu."
<BR>&nbsp;&nbsp;&nbsp;&nbsp;&nbsp;"Nikada nećete uspeti da uradite matematičke..."
<BR>&nbsp;&nbsp;&nbsp;&nbsp;&nbsp;"Podsećam vas na to da sam ja doneo njutnovske metode izračunavanja u Francusku. Treba samo da mi date alat!"
<BR>&nbsp;&nbsp;&nbsp;&nbsp;&nbsp;Stiskajući slepoočnice, naučnik se sa stenjanjem nadvi nad kontrolnu tablu. "Samo ako mi obećate da me nećete zvati bar sledećih deset sati."
<BR>&nbsp;&nbsp;&nbsp;&nbsp;&nbsp;"Mais oui", reče Volter sa vragolastim osmehom. "Monsinjoru je potrebno vreme... kako vi to kažete en Anglais... Da ispava mamurluk?"
</TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
