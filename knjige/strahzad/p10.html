<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>8.
<P>&nbsp;&nbsp;&nbsp;&nbsp;&nbsp;Žena iz ministarstva ukrštenih kultura pogleda ga niz nos i reče: "Naravno da je potrebno da i vaša grupa da svoj doprinos."
<BR>&nbsp;&nbsp;&nbsp;&nbsp;&nbsp;Hari sa nevericom odmahnu glavom. "Ovaj... Senzo?"
<BR>&nbsp;&nbsp;&nbsp;&nbsp;&nbsp;Poravnala je svoju svečanu odeću, uzvrpoljivši se na stolici za goste u njegovom kabinetu. "Ovo je napredni program. Svi matistoričari su dužni da daju stipendijski prilog."
<BR>&nbsp;&nbsp;&nbsp;&nbsp;&nbsp;"Ali mi nismo stručni da komponujemo..."
<BR>&nbsp;&nbsp;&nbsp;&nbsp;&nbsp;"Iako shvatam vaše oklevanje, mi u ministarstvu osećali smo da bi ove senzo-simfonije bile pravi način da se podstakne, ovaj, umetnički oblik koji nije pokazao dovoljan napredak."
<BR>&nbsp;&nbsp;&nbsp;&nbsp;&nbsp;"I dalje mi nije jasno."
<BR>&nbsp;&nbsp;&nbsp;&nbsp;&nbsp;Milostivo mu je podarila potpuno neubedljiv, veštački osmeh. "Po našoj zamisli ove nove vrste senzo-simfonije, umetnici - to jest, matistoričari - preobraziće osnovne strukture misli, kao što su Euklidove konceptualne tvorevine, ili transfinitne teorijske postavke. Ove će biti prevedene pomoću umetničkog medijuma..."
<BR>&nbsp;&nbsp;&nbsp;&nbsp;&nbsp;"A to je...?"
<BR>&nbsp;&nbsp;&nbsp;&nbsp;&nbsp;"Kompjuterski filter koji razašilje konceptualne obrasce u širok izbor čulnih puteva."
<BR>&nbsp;&nbsp;&nbsp;&nbsp;&nbsp;Hari uzdahnu. "Shvatam." Ova žena je bila uticajna, i morao je da je sasluša. Finansiranje njegove psihoistorije nije moglo biti ugroženo jer je dolazilo iz same Careve ruke, ali odeljenje matistorije na Strilingu nije smelo da prenebregne carski stipendijski odbor i njegove lakeje, kakva je bila i žena pred njim. Tako je to bilo sa institucijom doprinosa.
<BR>&nbsp;&nbsp;&nbsp;&nbsp;&nbsp;Umesto da budu opuštene, meditativne oaze mirnog proučavanja, istraživački unverziteti bili su iscrpljujuća, takmičarska, visoko stresna maratonska polja. Meritokrate - učitelji i naučnici podjednako - posvećivali su sve svoje vreme radu, imali zdravstvene probleme vezane za stres, visok postotak razvoda brakova i malobrojno potomstvo. Rezultate svog rada seckali su na bajtove, tragajući za najmanjom objavljivom veličinom, da bi uvećali spisak svojih radova.
<BR>&nbsp;&nbsp;&nbsp;&nbsp;&nbsp;Da bi se od carske administracije izvukla stipendija, bilo je potrebno izvršiti osnovnu radnju: popuniti obrasce. Hari je dobro poznavao izluđujući lavirint unakrsnih pitanja. Navesti i raščlaniti vrstu i 'teksturu' finansiranja. Proceniti posrednu korist. Opisati vrstu potrebne laboratorijske i računarske opreme (mogu li se postojeća sredstva prilagoditi da zadovolje potrebu?). Ukratko objasniti filozofski stav predloženog rada.
<BR>&nbsp;&nbsp;&nbsp;&nbsp;&nbsp;Piramida moći značila je da najiskusniji učitelji najmanje podučavaju. Umesto toga, održavali su i igrali beskrajne igre prilaganja i stipendiranja. Sivci su se nemilosrdno starali da nijedno polje ne ostane nepopunjeno. Stipendije je dobijalo možda samo desetak odsto molbi, i to posle dve godine čekanja na otprilike polovinu traženog iznosa.
<BR>&nbsp;&nbsp;&nbsp;&nbsp;&nbsp;I još gore od toga, budući da je čekanje bilo toliko dugo, postojala je težnja da se svakom molbom pogodi u središte. Da bi se obezbedilo da rad bude uspešan, većinom su bili pisani pre nego što bi bila napisana sama molba. Ovim se obezbeđivalo da u molbi ne bude 'rupa', a u radu neočekivanih zaokreta.
<BR>&nbsp;&nbsp;&nbsp;&nbsp;&nbsp;Ovo je značilo da su učiteljski i istraživački rad postali uglavnom lišeni iznenađenja. Činilo se da niko ne primećuje da ih je ovo lišilo najveće radosti: uzbudljivosti neočekivanog.
<BR>&nbsp;&nbsp;&nbsp;&nbsp;&nbsp;"Ja ću... preneti ovo svom odeljenju." Bilo bi poštenije da je rekao Narediću im da to urade. Ali valjalo je očuvati etikeciju.
<BR>&nbsp;&nbsp;&nbsp;&nbsp;&nbsp;Istog trenutka kada je žena otišla, Dors upade u njegov kabinet, a za njom i Jugo. "Neću da radim sa ovima!" reče ona, sevajući očima.
<BR>&nbsp;&nbsp;&nbsp;&nbsp;&nbsp;Hari osmotri dve krupne ploče koje kao da su bili od kamena. Ali nisu mogle da budu tako teške jer ih je Jugo držao na otvorenim dlanovima. "Simovi?" upita.
<BR>&nbsp;&nbsp;&nbsp;&nbsp;&nbsp;"U feritnim jezgrima", reče Jugo ponosno. "Zatureni u jednoj pacovskoj jazbini na planeti Sark."
<BR>&nbsp;&nbsp;&nbsp;&nbsp;&nbsp;"Svet sa kog potiče onaj pokret nove renesanse?"
<BR>&nbsp;&nbsp;&nbsp;&nbsp;&nbsp;"Aha... malo je blesavo imati posla s njima. Ali važno je da sam nabavio simove. Upravo su stigli. Tunel-ekspresom. Žena koja je glavna tamo, Bjuta Firniks, želi da razgovara s tobom."
<BR>&nbsp;&nbsp;&nbsp;&nbsp;&nbsp;"Rekao sam da ne želim da budem umešan."
<BR>&nbsp;&nbsp;&nbsp;&nbsp;&nbsp;"Deo pogodbe je da se sretne sa tobom."
<BR>&nbsp;&nbsp;&nbsp;&nbsp;&nbsp;Hari zatrepta, uznemiren. "Došla je čak ovamo?"
<BR>&nbsp;&nbsp;&nbsp;&nbsp;&nbsp;"Ne, ali su platili uski snop. Ona je na vezi. Prebacio sam je ovamo. Samo uspostavi vezu."
<BR>&nbsp;&nbsp;&nbsp;&nbsp;&nbsp;Hari je imao jasno predosećanje da je uvučen u nešto opasno, daleko izvan granica uobičajene opreznosti. Vreme na uskom snopu bilo je skupo jer je carski sistem prostorno-vremenskih tunela bio načet višemilenijumskim protokom. Hari je smatrao da je dekadentno upotrebiti ga za kontakt licem u lice. Ako je ta Firniksova platila galaktičko vreme čekanja samo da bi popričala sa jednim matistoričarem...
<BR>&nbsp;&nbsp;&nbsp;&nbsp;&nbsp;Poštedite me oduševljenja, pomisli Hari. "Pa dobro, onda."
<BR>&nbsp;&nbsp;&nbsp;&nbsp;&nbsp;Bjuta Firniks bila je visoka žena gorućeg pogleda koja mu se široko osmehnula kada je njen lik procvetao u kabinetu. "Profesore Seldone! Tako sam se obradovala što je vaše osoblje pokazalo zanimanje za novu renesansu."
<BR>&nbsp;&nbsp;&nbsp;&nbsp;&nbsp;"Pa, u stvari, ja mislim da je to bilo više u vezi sa onim simulacijama." Prvi put je bio zahvalan za dve sekunde pomaka u prenosu. Najveća kapija tunela bila je udaljena svetlosnu sekundu od Trantora, očigledno isto kao i Sark.
<BR>&nbsp;&nbsp;&nbsp;&nbsp;&nbsp;"Naravno! Pronašli smo istinski drevne arhive. Otkrićete da naš napredni pokret ovde ruši neke stare zabrane."
<BR>&nbsp;&nbsp;&nbsp;&nbsp;&nbsp;"Nadam se da će proučavanje doneti zanimljive rezultate", reče Hari neutralno. Kako ga je Jugo uvukao u ovo?
<BR>&nbsp;&nbsp;&nbsp;&nbsp;&nbsp;"Nalazimo stvari koje će vam otvoriti oči, dr Seldone." Okrenula se i pokazala prema prizoru iza nje, velikom skladištu pretrpanom drevnim keramo-policama za čuvanje. "Nadamo se da ćemo otvoriti vrata za pronalaženje odgovora i na samo pitanje predcarskog porekla, legende o Zemlji... na sve to!"
<BR>&nbsp;&nbsp;&nbsp;&nbsp;&nbsp;"Ja, ovaj, veoma će me zanimati da vidim rezultate."
<BR>&nbsp;&nbsp;&nbsp;&nbsp;&nbsp;"Morate da dođete i da sami pogledate. Matistoričar poput vas sigurno će biti zadivljen. Naša renesansa je upravo onakav pokret kakav je potreban mladim i naprednim planetama. Obećajte da ćete nam doći u posetu... i to zvaničnu, nadam se."
<BR>&nbsp;&nbsp;&nbsp;&nbsp;&nbsp;Očigledno je računala na njegovo buduće zvanje prvog ministra. Prošlo je još nekoliko nepodnošljivih minuta pre nego što je uspeo da je se oslobodi. Kada se njen lik konačno rastopio u vazduhu, besno se okrenuo prema Jugu.
<BR>&nbsp;&nbsp;&nbsp;&nbsp;&nbsp;"Hej, pogodio sam nam dobar posao, s tim da i ona nešto proda tebi", reče Jugo, raširivši ruke.
<BR>&nbsp;&nbsp;&nbsp;&nbsp;&nbsp;"A cena, ispod stola, prava je sitnica, pretpostavljam?" upita Hari, ustajući. Položio je ruku na jednu od kocki i otkrio da je iznenađujuće hladna. U njenoj senovitoj utrobi video se lavirint rešetki i vijugavih traka prelomljene svetlosti, nalik na sićušne puteve kroz neki sumorni grad.
<BR>&nbsp;&nbsp;&nbsp;&nbsp;&nbsp;"Naravno", reče Jugo sa opuštenom samouverenošću. "Našao sam neke Dalite da malo, ovaj, poguraju stvar."
<BR>&nbsp;&nbsp;&nbsp;&nbsp;&nbsp;Hari se zakikota. "Mislim da ovo ne bi trebalo da čujem."
<BR>&nbsp;&nbsp;&nbsp;&nbsp;&nbsp;"Kao prvi ministar, ne bi nipošto smeo", reče Dors.
<BR>&nbsp;&nbsp;&nbsp;&nbsp;&nbsp;"Nisam prvi ministar!"
<BR>&nbsp;&nbsp;&nbsp;&nbsp;&nbsp;"Mogao bi da budeš... i to uskoro. To sa simulacijama je previše rizično. A ti sa čak razgovarao sa nekim sa Sarka! Ja neću da imam posla s njima."
<BR>&nbsp;&nbsp;&nbsp;&nbsp;&nbsp;Jugo blago reče: "Niko to ni ne traži od tebe."
<BR>&nbsp;&nbsp;&nbsp;&nbsp;&nbsp;Hari protrlja hladnu, glatku površinu feritne kocke, odmeri je u ruci - bila je sasvim laka - i uze one dve od Juga. Položio ih je na svoj sto. "Koliko su stare?"
<BR>&nbsp;&nbsp;&nbsp;&nbsp;&nbsp;Jugo reče: "Na Sarku kažu da ne znaju, ali da mora da su najmanje..."
<BR>&nbsp;&nbsp;&nbsp;&nbsp;&nbsp;Dors se iznenada pokrenu. Otrgla mu je kocke, svaku u po jednu ruku, okrenula se prema najbližem zidu... i zavitlala obe u zid. Tresak je bio zaglušujući. Krhotine ferita zapljuštaše po zidu. Harijevo lice zasuše zrnca.
<BR>&nbsp;&nbsp;&nbsp;&nbsp;&nbsp;Dors je upila najveći deo eksplozije. Energija pohranjena u blokove oslobodila se kada su se slomile rešetke.
<BR>&nbsp;&nbsp;&nbsp;&nbsp;&nbsp;U iznenadnoj tišini koja je usledila, Dors je stajala ukočeno, ruku prekrivenih zrnastom prašinom. Ruke su joj krvarile, a na levom obrazu imala je posekotinu. Gledala ga je pravo u oči. "Ja sam zadužena za tvoju bezbednost."
<BR>&nbsp;&nbsp;&nbsp;&nbsp;&nbsp;Jugo otegnu: "Čudan način da to pokažeš."
<BR>&nbsp;&nbsp;&nbsp;&nbsp;&nbsp;"Morala sam da te zaštitim od potencijalne..."
<BR>&nbsp;&nbsp;&nbsp;&nbsp;&nbsp;"Tako što si uništila drevni artefakt?" upita Hari.
<BR>&nbsp;&nbsp;&nbsp;&nbsp;&nbsp;"Prigušila sam veći deo erupcije, da ti ne bio ugrožen. Ali da, smatram da je uključivanje Sarka..."
<BR>&nbsp;&nbsp;&nbsp;&nbsp;&nbsp;"Znam, znam." Hari podiže ruke, okrenuvši dlanove prema njoj, prisećajući se.
<BR>&nbsp;&nbsp;&nbsp;&nbsp;&nbsp;Prethodne večeri se vratio sa svoje dobro primljene besede i zatekao Dors nadurenu i ćutljivu. Njihova zajednička postelja bila je takođe hladno borilište, iako nije htela da kaže šta ju je toliko oneraspoložilo. Pobediti povlačenjem, Hari je jednom nazvao ovakvu taktiku. Ali nije znao da je ona to baš toliko primila k srcu.
<BR>&nbsp;&nbsp;&nbsp;&nbsp;&nbsp;Brak je neprestano istraživačko putovanje, tužno je pomislio.
<BR>&nbsp;&nbsp;&nbsp;&nbsp;&nbsp;"Ja odlučujem o riziku", reče joj on, posmatrajući krš u kabinetu. "A ti ćeš to poštovati sve dok ne postoji očigledna fizička opasnost. Jasno?"
<BR>&nbsp;&nbsp;&nbsp;&nbsp;&nbsp;"Nekad moram i sama da procenim..."
<BR>&nbsp;&nbsp;&nbsp;&nbsp;&nbsp;"Ne! Posao sa ovim sarkijanskim simulacijama mogao je da nas nauči nešto o nedovoljno poznatim, starim vremenima. A to može da utiče na psihoistoriju." Pitao se da li ona izvršava naređenje koje je dobila od Olivava. Zašto je robotima toliko stalo do toga?
<BR>&nbsp;&nbsp;&nbsp;&nbsp;&nbsp;"Kada je očigledno da ugrožavaš..."
<BR>&nbsp;&nbsp;&nbsp;&nbsp;&nbsp;"Planiranje - i psihoistoriju - moraš da prepustiš meni."
<BR>&nbsp;&nbsp;&nbsp;&nbsp;&nbsp;Ubrzano je zatreptala, napućila usta, zaustila nešto da kaže... ali je oćutala. Konačno klimnu glavom. Hari uzdahnu.
<BR>&nbsp;&nbsp;&nbsp;&nbsp;&nbsp;Ona u sobu utrča njegova sekretarica, praćena specijalcima, i nastade pravi haos objašnjavanja. Pogledao je kapetana specijalaca pravo u oči i izjavio da su se feritna jezgra nekako sudarila i verovatno pronašla neku neotpornu tačku.
<BR>&nbsp;&nbsp;&nbsp;&nbsp;&nbsp;Bilo je to zato, objasnio je, izmišljajući na licu mesta, tonom profesionalne ubedljivosti koji je odavno uvežbao, što su posredi krhke tvorevine koje koriste unutrašnji pritisak da se stabilizuju, čuvajući ogromne količine mikroskopskih podataka.
<BR>&nbsp;&nbsp;&nbsp;&nbsp;&nbsp;Na njegovo olakšanje, kapetan je samo iskrivio lice, pogledao okolo po kršu i rekao: "Nije trebalo da dopustim da zastarela tehnologija uđe ovamo."
<BR>&nbsp;&nbsp;&nbsp;&nbsp;&nbsp;"Niste vi krivi", uveravao ga je Hari. "Krivica je samo moja."
<BR>&nbsp;&nbsp;&nbsp;&nbsp;&nbsp;Možda bi bilo potrebno još pretvaranja, ali u tom trenutku njegov holo oglasi prijem poruke. Načas je opazio Klionovu sekretaricu protokola, ali pre nego što je ova uspela da progovori prizor se rasprši. On pljesnu po komandi ličnog filtera kada se Klionovo lice obrazovalo u vazduhu iz pamučaste magle.
<BR>&nbsp;&nbsp;&nbsp;&nbsp;&nbsp;"Imam loše vesti", reče Car bez prethodnog pozdrava.
<BR>&nbsp;&nbsp;&nbsp;&nbsp;&nbsp;"Ah, žao mi je što to čujem", reče Hari neubedljivo.
<BR>&nbsp;&nbsp;&nbsp;&nbsp;&nbsp;Pozvao je, ispod Klionovog lika, snimljeni niz telesnih položaja, nadajući se da će sakriti feritnu prašinu kojom mu je bila prekrivena tunika. Po crvenom okviru koji je opšio holo znao je da će na druga strana videti odgovarajuće dostojanstveno lice, sa njegovim pokretima usana.
<BR>&nbsp;&nbsp;&nbsp;&nbsp;&nbsp;"Visoki savet se zaglavio oko pitanja predstavljanja." Klion je nezadovoljno grizao usnu. "Dok to ne razreše, proglašenje prvog ministra se odlaže."
<BR>&nbsp;&nbsp;&nbsp;&nbsp;&nbsp;"Shvatam. Problem predstavljanja...?"
<BR>&nbsp;&nbsp;&nbsp;&nbsp;&nbsp;Klion iznenađeno trepnu. "Šta, nisi to pratio?"
<BR>&nbsp;&nbsp;&nbsp;&nbsp;&nbsp;"Imam toliko posla na Strilingu."
<BR>&nbsp;&nbsp;&nbsp;&nbsp;&nbsp;Klion olako odmahnu rukom. "Naravno, pripremaš se za stvar. Pa, ništa se neće dogoditi tako skoro, tako da možeš da se opustiš. Daliti su doveli galaktički niži savet u pat poziciju. Traže da budu zastupljeni sa više predstavnika - na Trantoru i u čitavoj prokletoj spirali! Onaj Lamurk im se suprotstavio u visokom savetu. Niko neće da popusti."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Stoga ćemo morati da sačekamo da visoki savet ponovo počne da odlučuje. Proceduralna pitanja predstavljanja važnija su i od postavljanja ministara."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Prokleti zakonik!" provali iz Kliona. "Trebalo bi da mogu da postavljam koga hoću!"
<BR>&nbsp;&nbsp;&nbsp;&nbsp;&nbsp;"Potpuno se slažem." Ali ne mene, pomisli Hari.
<BR>&nbsp;&nbsp;&nbsp;&nbsp;&nbsp;"Pa, mislio sam da bi voleo to da čuješ od mene."
<BR>&nbsp;&nbsp;&nbsp;&nbsp;&nbsp;"Zahvalan sam vam na tome, gospodaru."
<BR>&nbsp;&nbsp;&nbsp;&nbsp;&nbsp;"Hteo bih da popričamo o nekim stvarima, naročito o toj psihoistoriji. Sad nemam vremena, ali... uskoro."
<BR>&nbsp;&nbsp;&nbsp;&nbsp;&nbsp;"Na raspolaganju sam vam, gospodaru."
<BR>&nbsp;&nbsp;&nbsp;&nbsp;&nbsp;Klion se ugasi bez pozdrava.
<BR>&nbsp;&nbsp;&nbsp;&nbsp;&nbsp;Hari ispusti uzdah olakšanja. "Slobodan sam!" radosno uskliknu, podigavši ruke uvis.
<BR>&nbsp;&nbsp;&nbsp;&nbsp;&nbsp;Specijalci su začuđeno zurili u njega. Hari ponovo opazi da su njegov sto, papiri i zidovi poprskani crnim tačkama. Uprkos tome, kabinet mu je i dalje izgledao kao raj, u poređenju sa raskošnim kavezom palate.
</TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
