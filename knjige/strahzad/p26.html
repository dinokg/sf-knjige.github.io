<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>14.
<P>&nbsp;&nbsp;&nbsp;&nbsp;&nbsp;Sibil je nervozno čekala svoj red za izlaganje na operativnom sastanku Društva za artificijelno. Sedela je preko puta Markjua, ne učestvujući u raspravi o tekućim aktivnostima kompanije. Um joj je bio na drugom mestu, ali ne toliko da ne zapazi kovrdžave malje na Markjuovim nadlanicama i venu koja je pulsirala - senzualna muzika - na njegovom vratu.
<BR>&nbsp;&nbsp;&nbsp;&nbsp;&nbsp;Kada je predsednik Društva za artificijelno raspustio sve one koji nisu bili neposredno uključeni u Projekt čuvara-skeptika, Sibil prikupi papire koje je pripremila da joj pomognu da iznese slučaj. Od onih koji su ostali, znala je da može da računa samo na Markjuovu podršku. Ipak, bila je ubeđena da će se, uz njegovu pomoć, ostali saglasiti sa njenim predlogom.
<BR>&nbsp;&nbsp;&nbsp;&nbsp;&nbsp;Dan pre toga, obavestila je Komisiju za specijalne projekte, prvi put, da je Devica izišla iz stanja izolovanosti. Zatražila je kontakt, umesto da čeka da je pozovu i tako produži svoje uobičajeno neodlučno držanje. Duboko ju je uznemirilo kada je od monsinjora Aruea saznala da mora da ga porazi u onome što je nazvala 'iskušenje', ili da bude ponovo vraćena u zaborav.
<BR>&nbsp;&nbsp;&nbsp;&nbsp;&nbsp;Kada je Sibil potvrdila da je to verovatno tačno, Devica je postala ubeđena da će ponovo biti predata 'vatri'. Izgubljena i pometena, zamolila je Sibil da joj dopusti da se povuče, da se posavetuje sa svojim 'glasovima'.
<BR>&nbsp;&nbsp;&nbsp;&nbsp;&nbsp;Sibil ju je okružila svojim umirujućim 'zidnim' pozadinama: šumom, poljima, svetlucavim potočićima.
<BR>&nbsp;&nbsp;&nbsp;&nbsp;&nbsp;Sondirala ju je, tražeći ostatke sećanja nalik na ona koja je opisao Markju, o debati koja se dogodila pre osam hiljada godina. Jovanka je zaista nosila tragove takvog događaja, deliće koje je neko prevideo prilikom pređašnjeg brisanja. Jovanka je poistovećivala veru sa nečim što se zvalo 'roboti'. Činilo se da je reč o mitskim likovima koji je trebalo da predvode čovečanstvo, možda božanstvima.
<BR>&nbsp;&nbsp;&nbsp;&nbsp;&nbsp;Nekoliko sati kasnije, Jovanka se vratila iz svog unutrašnjeg predela. Zatražila je da joj se omogući najviši nivo sposobnosti čitanja, da bi mogla ravnopravnije da se suprotstavi svom 'inkvizitoru'.
<BR>&nbsp;&nbsp;&nbsp;&nbsp;&nbsp;"Objasnila sam joj da ne mogu da izmenim njen program bez saglasnosti komisije."
<BR>&nbsp;&nbsp;&nbsp;&nbsp;&nbsp;"Šta je sa vašim klijentom?" upitao je predsednik.
<BR>&nbsp;&nbsp;&nbsp;&nbsp;&nbsp;"Monsinjor Boker je saznao - nije hteo da mi kaže kako; možda je procurilo u medije - da Volter treba da bude njen protivnik u raspravi. Sada on preti da će se povući ako joj ne dam dodatke podatke i sposobnosti."
<BR>&nbsp;&nbsp;&nbsp;&nbsp;&nbsp;"A... Seldon?"
<BR>&nbsp;&nbsp;&nbsp;&nbsp;&nbsp;"Ne izjašnjava se. On samo želi da ostane po strani."
<BR>&nbsp;&nbsp;&nbsp;&nbsp;&nbsp;"Da li Boker zna da koristimo Voltera za potrebe skeptika kao što Jovanku koristimo za njegove?"
<BR>&nbsp;&nbsp;&nbsp;&nbsp;&nbsp;Sibil odmahnu glavom.
<BR>&nbsp;&nbsp;&nbsp;&nbsp;&nbsp;"Hvala Kosmosu na tome", reče šef specijalnih projekata.
<BR>&nbsp;&nbsp;&nbsp;&nbsp;&nbsp;"Markju?" upita predsednik, podignutih obrva.
<BR>&nbsp;&nbsp;&nbsp;&nbsp;&nbsp;Pošto je Markju bio predložio isti put koji je Sibil sada predložila, pretpostavljala je da će se složiti. Zato je bila zapanjena kada je rekao: "Ja sam protiv toga. Obe strane žele dvoboj intuitivne vere i induktivnog/deduktivnog razuma. Poboljšamo li Devicu, samo ćemo zamutiti stvar."
<BR>&nbsp;&nbsp;&nbsp;&nbsp;&nbsp;"Markju!" jeknu Sibil.
<BR>&nbsp;&nbsp;&nbsp;&nbsp;&nbsp;Usledi žučna rasprava. Markju je ispaljivao primedbu za primedbom na svakoga ko je zastupao tu ideju. Izuzevši Sibil, čiji je pogled pažljivo izbegavao. Kada je postalo jasno da neće biti postignuta saglasnost, predsednik presudi u Sibilinu korist.
<BR>&nbsp;&nbsp;&nbsp;&nbsp;&nbsp;Sibil pokuša da iskoristi priliku. "Takođe vas molim za dozvolu da se iz Devičinog programa obrišu sećanja na smrt na lomači. Njen strah od slične sudbine sprečava je da zastupa veru onako slobodno kao što bi mogla kada to sećanje ne bi pomračivalo njene misli."
<BR>&nbsp;&nbsp;&nbsp;&nbsp;&nbsp;"Ne slažem se", reče Markju. "Mučeništvo je jedini način da neko postane slavan bez zasluge. Devica koja nije prošla kroz muke zbog svojih uverenja uopšte nije ona Devica iz prošlosti."
<BR>&nbsp;&nbsp;&nbsp;&nbsp;&nbsp;Sibil dočeka: "Ali mi ne poznajemo tu prošlost! Ovi simovi su iz mračnog doba. Njena trauma..."
<BR>&nbsp;&nbsp;&nbsp;&nbsp;&nbsp;"Izbrisati njeno sećanje na to iskustvo bilo bi kao... pa, prisetimo se nekih preistorijskih legendi." Markju raširi ruke. "Ili čak njihovih religija! Bilo bi to kao kada bismo rekonstruisali Hrista - njihovo drevno božanstvo - bez raspeća."
<BR>&nbsp;&nbsp;&nbsp;&nbsp;&nbsp;Sibil ga besno pogleda, ali se Markju obrati predsedniku, kao da ona ne postoji. "Naši klijenti ih žele nedirnute..."
<BR>&nbsp;&nbsp;&nbsp;&nbsp;&nbsp;"Voljna sam da dozvolim da se Volteru isto tako izbriše sve ono što je pretrpeo od vlasti", ponudi ona.
<BR>&nbsp;&nbsp;&nbsp;&nbsp;&nbsp;"Ja nisam", reče Markju. "Volter bez prezira prema vlastima ne bi bio Volter."
<BR>&nbsp;&nbsp;&nbsp;&nbsp;&nbsp;Sibil dopusti da ostali članovi komisije rasprave pitanje, ošamućena neobjašnjivom promenom u Markjuu. Sve se odvijalo kao u snu. Konačno je morala da prihvati odluku svojih pretpostavljenih - kompromis, jer nije imala izbora. Devičina banka podataka biće proširena, ali joj neće biti dato da zaboravi svoju smrt u ognju. Isto tako, Volteru neće biti dozvoljeno da zaboravi večiti strah od odmazde crkve ili države, u ono drevno, mračno doba.
<BR>&nbsp;&nbsp;&nbsp;&nbsp;&nbsp;Predsednik reče: "Podsećam vas da ovde klizamo na tankom E-polju. Simovi kao ovi su tabu. Određeni elementi u sektoru Džunin ponudili su nam veliki bonus ako uopšte pokušamo ovo... i mi smo uspeli. Ali smo preuzeli rizik. Ogroman rizik."
<BR>&nbsp;&nbsp;&nbsp;&nbsp;&nbsp;Kada su napuštali sobu za sastanke, Sibil šapnu Markjuu: "Znam da nešto smeraš."
<BR>&nbsp;&nbsp;&nbsp;&nbsp;&nbsp;Izgledao je odsutno. "Istraživanje. Znaš već, ubijaš se od posla, a ne znaš kuda to vodi."
<BR>&nbsp;&nbsp;&nbsp;&nbsp;&nbsp;Otišao je dalje, ne obazirući se na nju, a ona je ostala da zuri za njim, otvorenih usta. Hoće li ikada uspeti da shvati ovog čoveka?
</TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
