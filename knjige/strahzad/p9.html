<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>7.
<P>&nbsp;&nbsp;&nbsp;&nbsp;&nbsp;Sledećeg dana dobio je poduku o stvarnosti carske politike.
<BR>&nbsp;&nbsp;&nbsp;&nbsp;&nbsp;"Nisi znao da te snimaju 3-D-skopom?" upitao ga je Jugo.
<BR>&nbsp;&nbsp;&nbsp;&nbsp;&nbsp;Hari je posmatrao snimak svog razgovora sa Lamurkom na holou u kabinetu. Bio je pobegao na univerzitet kada su carski specijalci počeli da se povijaju pod naletom horde novinara na njegov stan. Morali su da pozovu pojačanja kada su zatekli jednu ekipu kako pokušava da provuče akustičnu sondu u stan kroz tri sprata iznad. Hari i Dors su se izvukli napolje sa pratnjom kroz gravitacionu cev za održavanje zgrade.
<BR>&nbsp;&nbsp;&nbsp;&nbsp;&nbsp;"Ne, nisam. Puno toga se dešavalo." Setio se da su njegovi telohranitelji zaustavili i pretresli nekoga, a zatim ga pustili da prođe. 3-D kamera i akustična sonda bili su tako malih razmera da je medijski službenik mogao da ide okolo sa njima ispod odeće. Atentatori su koristili isti način prikrivanja. Telohranitelji su umeli da razlikuju jedne od drugih.
<BR>&nbsp;&nbsp;&nbsp;&nbsp;&nbsp;Jugo reče sa dalitskom mudrošću: "Treba da paziš na njih, jer ćeš igrati u toj ligi."
<BR>&nbsp;&nbsp;&nbsp;&nbsp;&nbsp;"Zahvalan sam ti na brizi", suvo odvrati Hari.
<BR>&nbsp;&nbsp;&nbsp;&nbsp;&nbsp;Dors se lupnu prstom po usni. "Mislim da si prilično dobro ispao."
<BR>&nbsp;&nbsp;&nbsp;&nbsp;&nbsp;"Nisam želeo da izgleda kao da namerno želim da sasečem vođu većine u visokom savetu", reče Hari žučno.
<BR>&nbsp;&nbsp;&nbsp;&nbsp;&nbsp;"Al' si upravo to radio", odvrati Jugo.
<BR>&nbsp;&nbsp;&nbsp;&nbsp;&nbsp;"Pretpostavljam, ali u tom trenutku izgledalo je kao učtivo... zadirkivanje", dovrši on malodušno. Montirano za 3-D, to je ličilo na brz verbalni ping-pong sa žiletima umesto loptica.
<BR>&nbsp;&nbsp;&nbsp;&nbsp;&nbsp;"Ali si ga svaki put nadmudrio", primeti Dors.
<BR>&nbsp;&nbsp;&nbsp;&nbsp;&nbsp;"On mi čak nije ni nesimpatičan! Učinio je dosta dobrih stvari za Carstvo." Zaćutao je, razmišljajući. "Mada jeste bilo... zabavno."
<BR>&nbsp;&nbsp;&nbsp;&nbsp;&nbsp;"Možda imaš dara za to", reče ona.
<BR>&nbsp;&nbsp;&nbsp;&nbsp;&nbsp;"Radije bih da ga nemam."
<BR>&nbsp;&nbsp;&nbsp;&nbsp;&nbsp;"Mislim da nemaš mnogo izbora", reče Jugo. "Postaješ slavan."
<BR>&nbsp;&nbsp;&nbsp;&nbsp;&nbsp;"Slava je gomilanje zabluda oko opšte poznatog imena", reče Dors.
<BR>&nbsp;&nbsp;&nbsp;&nbsp;&nbsp;Hari se osmehnu. "Dobro rečeno."
<BR>&nbsp;&nbsp;&nbsp;&nbsp;&nbsp;"To su reči Eldonijana Starog, najdugovečnijeg cara. Bio je jedini iz svog klana koji je umro od starosti."
<BR>&nbsp;&nbsp;&nbsp;&nbsp;&nbsp;"Ima smisla", reče Jugo. "Treba da očekuješ da će biti priče, govorkanja, pogrešnih tumačenja."
<BR>&nbsp;&nbsp;&nbsp;&nbsp;&nbsp;Hari ljutito zavrte glavom. "Ne! Slušajte, ne smemo da dozvolimo da nam te spoljnje stvari odvrate pažnju. Jugo, šta je sa onim krijumčarenim konstelacijama ličnosti koje si 'nabavio'?"
<BR>&nbsp;&nbsp;&nbsp;&nbsp;&nbsp;"Kod mene su."
<BR>&nbsp;&nbsp;&nbsp;&nbsp;&nbsp;"Mašinski prevedene? Hoće li raditi?"
<BR>&nbsp;&nbsp;&nbsp;&nbsp;&nbsp;"Aha, ali traže strašno mnogo memorije i radne snage. Malo sam ih podesio, ali zahtevaju veću mrežu za uporednu obradu nego što mogu da im omogućim."
<BR>&nbsp;&nbsp;&nbsp;&nbsp;&nbsp;Dors se namršti. "Ne sviđa mi se to. To nisu samo konstelacije, već simovi."
<BR>&nbsp;&nbsp;&nbsp;&nbsp;&nbsp;Hari klimnu glavom. "Mi ovde vršimo istraživanja, a ne pokušavamo da stvorimo super-rasu."
<BR>&nbsp;&nbsp;&nbsp;&nbsp;&nbsp;Dors ustade i energično se ushoda. "Najstariji od tabua odnosi se na simove. Čak i konstelacije ličnosti poštuju stroge zakone!"
<BR>&nbsp;&nbsp;&nbsp;&nbsp;&nbsp;"Naravno, to važi od početaka istorije. Ali..."
<BR>&nbsp;&nbsp;&nbsp;&nbsp;&nbsp;"Preistorije." Nozdrve joj se raširiše. "Zabrane su toliko stare, da nema zabeleški zašto su uvedene... bez sumnje, zbog nekih pogubnih eksperimenata mnogo pre mračnog doba."
<BR>&nbsp;&nbsp;&nbsp;&nbsp;&nbsp;"Šta je to?" upita Jugo.
<BR>&nbsp;&nbsp;&nbsp;&nbsp;&nbsp;"Dugo razdoblje - nemamo jasnu predstavu koliko dugo je trajao, iako je sigurno da je reč o nekoliko milenijuma - pre nego što je Carstvo postalo jedinstveno."
<BR>&nbsp;&nbsp;&nbsp;&nbsp;&nbsp;"Još sa Zemlje, misliš?" Jugo je izgledao skeptično.
<BR>&nbsp;&nbsp;&nbsp;&nbsp;&nbsp;"Zemlja je više legenda nego činjenica. Ali da, tabu je mogao da potiče odatle."
<BR>&nbsp;&nbsp;&nbsp;&nbsp;&nbsp;"Ovo su beznadežno ograničeni simovi", reče Jugo. "Ne znaju ništa o našem vremenu. Jedan je verski fanatik neke crkve za koju nikada nisam čuo. Drugi je neki pisac, usijana glava. Ne predstavljaju opasnost ni za koga, osim možda za same sebe."
<BR>&nbsp;&nbsp;&nbsp;&nbsp;&nbsp;Dors ga sumnjičavo odmeri. "Ako su tako ograničeni, kakva je korist od njih?"
<BR>&nbsp;&nbsp;&nbsp;&nbsp;&nbsp;"U tome što mogu da kalibriraju psihološke indekse. Mi uobličavamo jednačine koje zavise od osnovnih ljudskih opažanja. Sa antičkim umom, čak i simovanim, moći ćemo da kalibriramo nedostajuće konstante u proporcionalnim jednačinama."
<BR>&nbsp;&nbsp;&nbsp;&nbsp;&nbsp;Dors sumnjičavo frknu. "Ne razumem matematiku, ali znam da su simovi opasni."
<BR>&nbsp;&nbsp;&nbsp;&nbsp;&nbsp;"Slušaj, niko normalan više ne veruje u te stvari", reče Jugo. "Matistoričari su vekovima koristili simove. Tik-takovi..."
<BR>&nbsp;&nbsp;&nbsp;&nbsp;&nbsp;"To su nepotpune ličnosti, zar ne?" upita Dors strogo.
<BR>&nbsp;&nbsp;&nbsp;&nbsp;&nbsp;"Pa, jesu, ali..."
<BR>&nbsp;&nbsp;&nbsp;&nbsp;&nbsp;"Mogli bismo da se nađemo u grdnoj nevolji ako su ovi simovi bolji, raznovrsniji."
<BR>&nbsp;&nbsp;&nbsp;&nbsp;&nbsp;Jugo odmahnu krupnim šakama na ovu njenu misao, lenjo se smešeći. "Ne brini. Držim ih pod kontrolom. Osim toga, već sam pronašao način da rešim problem memorije i mašinskog vremena... a imam i pokriće za nas."
<BR>&nbsp;&nbsp;&nbsp;&nbsp;&nbsp;Hari uzdignu obrve. "Kakvo pokriće?"
<BR>&nbsp;&nbsp;&nbsp;&nbsp;&nbsp;"Pronašao sam kupca za simove. Nekoga ko će ih koristiti, pokriti sve troškove i platiti za povlasticu da ih ima. Želi da ih upotrebi u komercijalne svrhe."
<BR>&nbsp;&nbsp;&nbsp;&nbsp;&nbsp;"Ko?" upitaše Hari i Dors istovremeno.
<BR>&nbsp;&nbsp;&nbsp;&nbsp;&nbsp;"Društvo za artificijelno", reče Jugo pobednički.
<BR>&nbsp;&nbsp;&nbsp;&nbsp;&nbsp;Hari ga je samo prazno posmatrao. Dors kao da je nekoliko trenutaka prebirala po pamćenju, pa reče: "Preduzeće za arhitekturu računarskih sistema."
<BR>&nbsp;&nbsp;&nbsp;&nbsp;&nbsp;"Jeste, i to jedno od najboljih. Imaju tržište za stare simove kao vid zabave."
<BR>&nbsp;&nbsp;&nbsp;&nbsp;&nbsp;Hari reče: "Nikad čuo za njih."
<BR>&nbsp;&nbsp;&nbsp;&nbsp;&nbsp;Jugo začuđeno odmahnu glavom. "Ne pratiš događaje, Hari."
<BR>&nbsp;&nbsp;&nbsp;&nbsp;&nbsp;"Niti se trudim da ih pratim. Želim da budem ispred njih."
<BR>&nbsp;&nbsp;&nbsp;&nbsp;&nbsp;Dors reče: "Ne sviđa mi se što idemo preko nekog spolja. I kakva je to priča o plaćanju?"
<BR>&nbsp;&nbsp;&nbsp;&nbsp;&nbsp;Jugo je sijao: "Plaćaju za pravo korišćenja. Sve sam već dogovorio."
<BR>&nbsp;&nbsp;&nbsp;&nbsp;&nbsp;"Imamo li ikakvu kontrolu nad tim kako će upotrebljavati simove?" Dors se napeto nagnu napred.
<BR>&nbsp;&nbsp;&nbsp;&nbsp;&nbsp;"Nije nam potrebna", reče Jugo kao da se brani. "Verovatno će ih koristiti u reklamama, ili tako nešto. Kako može da se upotrebi sim koga verovatno niko neće razumeti?"
<BR>&nbsp;&nbsp;&nbsp;&nbsp;&nbsp;"Ne sviđa mi se to. Bez obzira na komercijalnu stranu, opasno je i pokušati sa oživljavanjem starih simova. Javni gnev..."
<BR>&nbsp;&nbsp;&nbsp;&nbsp;&nbsp;"Hej, to je prošlost. Ljudi ne osećaju to za tik-takove, iako ovi postaju poprilično pametni."
<BR>&nbsp;&nbsp;&nbsp;&nbsp;&nbsp;Tik-takovi su bili mašine niskih umnih sposobnosti, strogo držane ispod tavanice inteligencije prastarim zakonima programiranja. Hari je oduvek sumnjao da su prvobitni, drevni roboti načinili te zakone, da bi sprečili da carstvo mašinske inteligencije izrodi još posebnije i nepredvidljivije vrste.
<BR>&nbsp;&nbsp;&nbsp;&nbsp;&nbsp;Pravi roboti, kao što je bio R. Denil Olivav, držali su se povučeno, hladno i zagledani daleko napred. Ali u sve jačim potresima širom Carstva, padali su i tradicionalni kibernetski protokoli. Kao i sve drugo.
<BR>&nbsp;&nbsp;&nbsp;&nbsp;&nbsp;Dors ustade: "Ja sam protiv. Moramo ovo odmah da zaustavimo."
<BR>&nbsp;&nbsp;&nbsp;&nbsp;&nbsp;Jugo i sam ustade, iznenađen. "Sama si mi pomogla da pronađem simove. A sad..."
<BR>&nbsp;&nbsp;&nbsp;&nbsp;&nbsp;"Nisam imala ovo u vidu." Lice joj se zategnu.
<BR>&nbsp;&nbsp;&nbsp;&nbsp;&nbsp;Hari se zapita za razlog njene žestine. Ovde je bilo u pitanju nešto drugo, ali šta? On pomirljivo reče: "Ne vidim zašto ne bismo zaradili nešto sa strane u našem istraživanju. A dodatni računarski kapacitet nam je ionako potreban."
<BR>&nbsp;&nbsp;&nbsp;&nbsp;&nbsp;Dors ljutito zaigraše usne, ali oćuta. Harija je veoma zanimalo zašto se toliko protivi. "Obično ne daješ pet para za pravila."
<BR>&nbsp;&nbsp;&nbsp;&nbsp;&nbsp;Ona jetko odvrati: "A ti obično nisi kandidat za prvog ministra."
<BR>&nbsp;&nbsp;&nbsp;&nbsp;&nbsp;"Neću dozvoliti da takve stvari ometaju naš rad", reče on čvrsto. "Jasno?"
<BR>&nbsp;&nbsp;&nbsp;&nbsp;&nbsp;Ona klimnu glavom i ne reče ništa, i on se iznenada oseti kao nametljivi tiranin. Između saradnika koji su istovremeno i ljubavnici uvek može da dođe do sukoba. Problemi se obično zaobilaze. Zašto je onda ona tako uporna?
<BR>&nbsp;&nbsp;&nbsp;&nbsp;&nbsp;Nastavili su da rade na psihoistoriji, a onda Dors pomenu njegov sledeći sastanak. "Ona je sa mog odeljenja istorije. Zamolila sam je da prouči obrasce u trantorskoj istoriji u poslednjih deset milenijuma."
<BR>&nbsp;&nbsp;&nbsp;&nbsp;&nbsp;"Oh, fino, hvala. Molim te, pozovi je da uđe."
<BR>&nbsp;&nbsp;&nbsp;&nbsp;&nbsp;Silvin Toranaks bila je naočita žena i nosila je hrpu starih piramida sa podacima. "Pronašla sam ih u jednoj biblioteci na suprotnom kraju planete", objasnila je.
<BR>&nbsp;&nbsp;&nbsp;&nbsp;&nbsp;Hari podiže jednu piramidu. "Prvi put ih vidim ovakve. Prašnjave su!"
<BR>&nbsp;&nbsp;&nbsp;&nbsp;&nbsp;"Za neke ne postoji evidencija u bibliotekama. Prevela sam neke od njih. Dobre su, još mogu da se čitaju pomoću matrice za prevođenje."
<BR>&nbsp;&nbsp;&nbsp;&nbsp;&nbsp;"Hmmm." Hariju je dopadao bajati izgled stare tehnologije iz jednostavnijih vremena. "Možemo da ih čitamo neposredno?"
<BR>&nbsp;&nbsp;&nbsp;&nbsp;&nbsp;Klimnula je glavom. "Znam kako dejstvuju svedene Seldonove jednačine. Mislim da ćete moći da izvršite matematičko poređenje i da pronađete koeficijente koji su vam potrebni."
<BR>&nbsp;&nbsp;&nbsp;&nbsp;&nbsp;Hari načini grimasu. "To nisu moje jednačine; one su rezultat zajedničkog istraživačkog rada brojnih..."
<BR>&nbsp;&nbsp;&nbsp;&nbsp;&nbsp;"Nemojte, akademiče, pa svi znaju da ste vi napisali procedure, pristup."
<BR>&nbsp;&nbsp;&nbsp;&nbsp;&nbsp;Hari se još neko vreme durio zato što ga je to uzrujalo, ali je Toranaksova nastavila da govori o upotrebi piramida, i Jugo joj se oduševljeno priključio, pa je morao da se preda. Onda je gošća otišla da radi sa Jugom i dozvolila mu da se vrati u uobičajeni akademski mlin.
<BR>&nbsp;&nbsp;&nbsp;&nbsp;&nbsp;Na holou je lebdeo njegov dnevni raspored:
<BR>&nbsp;&nbsp;&nbsp;&nbsp;&nbsp;Odrediti govornike na simpozijumu - zašećeriti poziv za neodlučne.
<BR>&nbsp;&nbsp;&nbsp;&nbsp;&nbsp;Sastaviti predlog kandidata za carsku družbu.
<BR>&nbsp;&nbsp;&nbsp;&nbsp;&nbsp;Pročitati studentski rad, pošto prođe kroz logičku seckalicu na računaru.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ovo je bilo dovoljno da mu prođe veći deo dana. Tek kada je u njegov kabinet ušao sekretar, setio se da je obećao da će održati govor. Kancelar je imao brz, ironičan osmejak, napućena usta i suzdržan pogled - pogled učenog čoveka. "Vaša... toga?" upita značajno.
<BR>&nbsp;&nbsp;&nbsp;&nbsp;&nbsp;Hari potraži u ormanu i pronađe široku odoru sa balonastim rukavima, pa uđe u pomoćnu sobicu i presvuče se. Njegova sekretarica dodade mu višenamensku video-kocku, i njih dvojica žurno napustiše kabinet. Prešli su preko glavnog trga, neupadljivo okruženi njegovim specijalcima. Grupa dobro obučenih muškaraca i žena uperi u njega 3-D kamere. Jedan od njih je šetao kamerom gore-dole da bi bolje uhvatio vijugave žute-plave pruge Strilinga.
<BR>&nbsp;&nbsp;&nbsp;&nbsp;&nbsp;"Da li vam se javljao Lamurk?"
<BR>&nbsp;&nbsp;&nbsp;&nbsp;&nbsp;"Šta će biti sa Dalitima?"
<BR>&nbsp;&nbsp;&nbsp;&nbsp;&nbsp;"Dopada li vam se novi upravnik sektora? Ne smeta vam što je triseksualac?"
<BR>&nbsp;&nbsp;&nbsp;&nbsp;&nbsp;"Šta mislite o novim zdravstvenim izveštajima? Hoće li Car doneti propis o telesnom vežbanju za Trantor?"
<BR>&nbsp;&nbsp;&nbsp;&nbsp;&nbsp;"Ne obraćajte pažnju na njih", reče Hari.
<BR>&nbsp;&nbsp;&nbsp;&nbsp;&nbsp;Sekretar se osmehnu i mahnu prema kamerama. "Oni samo rade svoj posao."
<BR>&nbsp;&nbsp;&nbsp;&nbsp;&nbsp;"Šta im znači to sa vežbanjem?" upita Hari.
<BR>&nbsp;&nbsp;&nbsp;&nbsp;&nbsp;"Jedno istraživanje je pokazalo da elektro-stim za vreme spavanja manje razvija mišiće nego staromodno vežbanje."
<BR>&nbsp;&nbsp;&nbsp;&nbsp;&nbsp;"Nikakvo čudo." Kao dečak, radio je na njivi i nikada nije uspeo da se navikne na zamisao o stimovanju u toku spavanja.
<BR>&nbsp;&nbsp;&nbsp;&nbsp;&nbsp;Klin novinara se primicao bliže, dovikujući pitanja.
<BR>&nbsp;&nbsp;&nbsp;&nbsp;&nbsp;"Šta Car misli o onome što ste rekli Lamurku?"
<BR>&nbsp;&nbsp;&nbsp;&nbsp;&nbsp;"Da li je istina da vaša žena ne želi da postanete prvi ministar?"
<BR>&nbsp;&nbsp;&nbsp;&nbsp;&nbsp;"Šta se dogodilo sa Demerzelom? Gde je on?"
<BR>&nbsp;&nbsp;&nbsp;&nbsp;&nbsp;"A svađe između zona? Može li Car da pronađe kompromis?"
<BR>&nbsp;&nbsp;&nbsp;&nbsp;&nbsp;Jedna žena istrča napred. "Kako vi vežbate?"
<BR>&nbsp;&nbsp;&nbsp;&nbsp;&nbsp;Hari sarkastično reče: "Vežbam uzdržanost", ali smisao prođe pored žene koja ga samo prazno pogleda.
<BR>&nbsp;&nbsp;&nbsp;&nbsp;&nbsp;Kada su ušli u veliku dvoranu, Hari se seti da preda video-kocku domaćinu dvorane. Nekoliko 3-D-ova uvek pomognu da govor lakše prođe. "Puno ljudi", reče sekretaru kada su zauzeli mesta na govorničkom balkonu iznad redova sedišta.
<BR>&nbsp;&nbsp;&nbsp;&nbsp;&nbsp;"Dolazak je bio obavezan. Svi studenti u klasi su ovde." Sekretar ozareno osmotri skup. "Hteo sam da se osiguram da će ovo ostaviti utisak na one novinare napolju."
<BR>&nbsp;&nbsp;&nbsp;&nbsp;&nbsp;Hari iskrivi usta. "Kako se beleži ko je prisutan?"
<BR>&nbsp;&nbsp;&nbsp;&nbsp;&nbsp;"Svako ima svoje mesto. Čim sednu, izbrojani su, ako se njihova identifikacija poklapa sa brojem sedišta."
<BR>&nbsp;&nbsp;&nbsp;&nbsp;&nbsp;"Puno truda da bi ljude primorali da dođu."
<BR>&nbsp;&nbsp;&nbsp;&nbsp;&nbsp;"Bilo je potrebno! Za njihovo dobro, kao i za naše."
<BR>&nbsp;&nbsp;&nbsp;&nbsp;&nbsp;"To su odrasli ljudi, inače ne bi ni studirali napredne predmete. Treba ih pustiti da sami odrede šta je dobro za njih."
<BR>&nbsp;&nbsp;&nbsp;&nbsp;&nbsp;Sekretareve usne bile su stisnute kada je ustao da kaže uvodnu reč. Ustavši da govori, Hari reče: "Sada kada ste zvanično izbrojani, zahvaljujem vam se što ste me pozvali i objavljujem da ovde prestaje moje službeno obraćanje."
<BR>&nbsp;&nbsp;&nbsp;&nbsp;&nbsp;Iznenađeno komešanje. Hari prelete pogledom po dvorani, pustivši da tišina naraste. Onda blago reče: "Ne volim da govorim nikome ko je primoran da me sluša. Sada ću sesti, a svako ko želi da ode neka to slobodno učini."
<BR>&nbsp;&nbsp;&nbsp;&nbsp;&nbsp;Seo je. U publici nastade žagor. Nekoliko studenata ustade. Ostali ih izviždaše. Kada je ustao da održi govor, dočekaše ga klicanjem.
<BR>&nbsp;&nbsp;&nbsp;&nbsp;&nbsp;Nikada nije imao publiku u toj meri na svojoj strani. Iskoristio je to na najbolji način, održavši nezaboravan govor o budućnosti... matematike. Ne o smrtnom Carstvu, već o divnoj, večitoj matematici.
</TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
