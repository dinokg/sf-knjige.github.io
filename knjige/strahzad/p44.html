<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>6.
<P>&nbsp;&nbsp;&nbsp;&nbsp;&nbsp;Gospođa akademski potentat ga je ispratila, sa obrednim rečima koje su imale cilj da ublaže utisak, do ulaza u odaje, gde ga je budno čekala Dors. Uprkos tome, Hari je primio osnovnu poruku: akademska meritokratija podržaće njegovo imenovanje za prvog ministra ako bar na rečima pokaže da se priklanja vladajućoj doktrini.
<BR>&nbsp;&nbsp;&nbsp;&nbsp;&nbsp;Sišli su, uz tradicionalnu akademsku počasnu pratnju, u divovsku rotundu. Bio je to ošamućujući kazan, sa različitim naučnim disciplinama predstavljenim u svoj raskoši boja i grbova, oslikanih na visokim zidovima dvorane. Pod njima se komešalo bučno mnoštvo, hiljade najboljih umova okupljenih da drže govore, izlažu učene izveštaje i upuštaju se u gloženja najotmenije vrste.
<BR>&nbsp;&nbsp;&nbsp;&nbsp;&nbsp;"Misliš da možemo da preživimo ovo?" šapnu Hari.
<BR>&nbsp;&nbsp;&nbsp;&nbsp;&nbsp;"Ne daj se", reče Dors, uhvativši ga za ruku.
<BR>&nbsp;&nbsp;&nbsp;&nbsp;&nbsp;Opazio je da je doslovno shvatila njegovo pitanje.
<BR>&nbsp;&nbsp;&nbsp;&nbsp;&nbsp;Malo kasnije im se pridružila gospođa akademski potentat, koja više nije glumila uživanje u bukeu stimova, već ih je usisavala u sebe kao da je reč o običnoj hrani. Vukla je Harija i Dors od jedne grupe učenih do druge, i tek povremeno bi se setila svoje uloge domaćice i pretvarala se da joj Hari znači nešto više od šahovske figure u igri koju je igrala. Na njegovu žalost, ovi providni pokušaji da pokaže zanimanje bili su povezani sa raspitivanjem o njegovom privatnom životu.
<BR>&nbsp;&nbsp;&nbsp;&nbsp;&nbsp;Naravno, Dors je izbegavala njena pitanja, smešeći se i odmahujući glavom. Kada se njihova domaćica okrenula Hariju i upitala: "Vežbate li?" - nije mogao da se uzdrži da ne odgovori: "Vežbam uzdržanost."
<BR>&nbsp;&nbsp;&nbsp;&nbsp;&nbsp;Službenica protokola se namrštila, ali je Harijeva primedba prošla neopaženo u opštoj gužvi. Otkrio je da mu je društvo kolega iz profesorijata odbojno. Razgovori sa njima imali su prizvuk neke neodređene ironičnosti koja je preko uzdignutih obrva i visokoparnog tona glasa pokazivala sagovornikovu nadmoć u odnosu na svaku njegovu primedbu.
<BR>&nbsp;&nbsp;&nbsp;&nbsp;&nbsp;Njihovi jetki paradoksi i pakosni humor činili su mu se zlonamerni i izvan konteksta. Dobro je znao da se najkrvoločnije kavženje vodi oko pitanja za koja ni na jednoj strani ne postoje valjani argumenti. Ipak, ovako sveprisutna zagriženost nije bila svojstvena naučnicima.
<BR>&nbsp;&nbsp;&nbsp;&nbsp;&nbsp;Fundamentalna fizika i kosmologija bile su dobro razrađene još u dalekoj prošlosti. Sada se čitava imperijalna naučna istorija bavila iščačkavanjem egzotičnih detalja i potragom za njihovom što lukavijom primenom. Ljudska vrsta bila je zarobljena u kosmosu koji se neprestano širio, mada uz lagano usporavanje, osuđena da tu dočeka gašenje zvezda. Spori, neuzburkani hod u neodređenu budućnost bio je uslovljen odnosom mase i energije prisutnim u samoj postavci Vaseljene. Ljudi nisu mogli ništa protiv ovakvog usuda. Osim, naravno, da ga razumeju.
<BR>&nbsp;&nbsp;&nbsp;&nbsp;&nbsp;Najznačajnija od svih intelektualnih teorija bila je, dakle, začeta, i to je moglo da se dogodi samo jednom. Naučnici sada više nisu bili pronalazači, već naseljenici, ili čak turisti.
<BR>&nbsp;&nbsp;&nbsp;&nbsp;&nbsp;Onda ne bi trebalo da ga iznenađuje, zaključio je, što čak i najbolji među njima, okupljeni ovde iz cele Galaksije, imaju nekako potamneo sjaj, kao patinirano zlato.
<BR>&nbsp;&nbsp;&nbsp;&nbsp;&nbsp;Meritokrati nisu imali mnogo dece i oko njih je vladala atmosfera neke bezbrižne jalovosti. Hari se pitao da li postoji sredina između ustajalosti koju je osećao ovde i nereda 'renesansi' koje su nicale na svetovima haosa. Možda bi trebalo bolje da upozna same osnove ljudske prirode.
<BR>&nbsp;&nbsp;&nbsp;&nbsp;&nbsp;Službenica protokola povela ga je niz spiralnu vazdušnu platformu, gde su ih obuhvatili elektrostatici i počeli blago da ih spuštaju prema - uzdrhtalo je gledao dole - neizbežnim predstavnicima medija. Pokušao je da prikupi hrabrost. Dors mu stegnu ruku. "Moraš li da razgovaraš sa njima?"
<BR>&nbsp;&nbsp;&nbsp;&nbsp;&nbsp;Uzdahnuo je. "Ako ih izbegnem, izvestiće o tome."
<BR>&nbsp;&nbsp;&nbsp;&nbsp;&nbsp;"Neka ih Lamurk zabavlja."
<BR>&nbsp;&nbsp;&nbsp;&nbsp;&nbsp;"Ne." Oči mu se suziše. "Kad sam već u ovome, mogao bih da igram na pobedu."
<BR>&nbsp;&nbsp;&nbsp;&nbsp;&nbsp;Oči joj se raširiše od iznenadnog uviđanja. "Odlučio si, zar ne?"
<BR>&nbsp;&nbsp;&nbsp;&nbsp;&nbsp;"Da pokušam? Nego šta."
<BR>&nbsp;&nbsp;&nbsp;&nbsp;&nbsp;"Šta se to dogodilo?"
<BR>&nbsp;&nbsp;&nbsp;&nbsp;&nbsp;"Ona žena maločas, potentat. Ona i njena vrsta misle da je svet samo skup mišljenja."
<BR>&nbsp;&nbsp;&nbsp;&nbsp;&nbsp;"Kakve to veze ima sa Lamurkom?"
<BR>&nbsp;&nbsp;&nbsp;&nbsp;&nbsp;"Ne mogu da objasnim. Sve je to deo iste truleži. Možda je to razlog."
<BR>&nbsp;&nbsp;&nbsp;&nbsp;&nbsp;Proučavala mu je lice. "Nikada te neću razumeti."
<BR>&nbsp;&nbsp;&nbsp;&nbsp;&nbsp;"Tim bolje. To bi bilo dosadno, zar ne?"
<BR>&nbsp;&nbsp;&nbsp;&nbsp;&nbsp;Horda novinara se približavala, sa njuškama 3-D kamera uperenim poput oružja.
<BR>&nbsp;&nbsp;&nbsp;&nbsp;&nbsp;Hari šapnu Dors: "Svaki intervju počinje kao zavođenje, a završava se kao prevara." Nađoše se dole.
<BR>&nbsp;&nbsp;&nbsp;&nbsp;&nbsp;"Akademiče Seldone, ljudi vas znaju kao matistoričara, kandidata za prvog ministra i Helikonca. Vi..."
<BR>&nbsp;&nbsp;&nbsp;&nbsp;&nbsp;"Postao sam svestan da sam Helikonac tek kada sam došao na Trantor."
<BR>&nbsp;&nbsp;&nbsp;&nbsp;&nbsp;"A vaša karijera matistoričara..."
<BR>&nbsp;&nbsp;&nbsp;&nbsp;&nbsp;"Postao sam svestan da razmišljam kao matistoričar tek kada sam počeo da se srećem sa političarima."
<BR>&nbsp;&nbsp;&nbsp;&nbsp;&nbsp;"Dobro, onda, kao političar..."
<BR>&nbsp;&nbsp;&nbsp;&nbsp;&nbsp;"I dalje sam Helikonac."
<BR>&nbsp;&nbsp;&nbsp;&nbsp;&nbsp;Ovo izazva nešto smeha.
<BR>&nbsp;&nbsp;&nbsp;&nbsp;&nbsp;"To znači da ste pristalica tradicije?"
<BR>&nbsp;&nbsp;&nbsp;&nbsp;&nbsp;"Ako je pozitivna."
<BR>&nbsp;&nbsp;&nbsp;&nbsp;&nbsp;"Mi ne otvoreni za stare ideje", reče štrkljasta žena iz zone Fornaks. "Budućnost Carstva u ljudima, ne zakonima. Slažete?"
<BR>&nbsp;&nbsp;&nbsp;&nbsp;&nbsp;Pripadala je racionalnima i služila se njihovom ogoljenom i krajnje praktičnom varijantom galaktičkog jezika, oslobođenom nepravilnih glagola i složenih konstrukcija. Hari je uspevao da ga prati, ali su za njegov ukus bile mnogo privlačnije nepravilnosti i finese klasičnog galaktičkog.
<BR>&nbsp;&nbsp;&nbsp;&nbsp;&nbsp;Na Harijevo zadovoljstvo, nekoliko ljudi se pobuni na njeno pitanje, zagalamivši. U vici koja je nastala razmišljao je o neiscrpnoj raznolikosti ljudskih kultura, zastupljenih u ovom džinovskom kazanu, i dalje ujedinjenih korišćenjem klasičnog galaktičkog jezika.
<BR>&nbsp;&nbsp;&nbsp;&nbsp;&nbsp;Stamene osnove ovog jezika povezale su Carstvo u njegovim počecima. Već više milenijuma galaktički jezik ostao je neizmenjen, uživajući u lovorikama početnog uspeha. Hari je svojim jednačinama dodao malu interakcijsku funkciju da obuhvati kulturalna talasanja izazvana uskakanjem novog argoa u galaktički bazen. Drevne finese galaktičkog jezika dozvoljavale su višeznačnost koje su racionalni - ili racisti, kako su ih neki zvali - bili lišeni, kao i čari vica.
<BR>&nbsp;&nbsp;&nbsp;&nbsp;&nbsp;Pokušao je da joj objasni o čemu je reč, ali ga ona preseče: "Mi ne za čudaštvo! Za red. Stari običaji prošli. Kao matistoričar, i vi propadnete..."
<BR>&nbsp;&nbsp;&nbsp;&nbsp;&nbsp;"Ma, hajdete!" reče Hari, iznerviran. "Čak i u zatvorenim aksiomatskim sistemima nisu sve propozicije definitivne. Smatram da ne možete da predvidite šta bih radio kao prvi ministar."
<BR>&nbsp;&nbsp;&nbsp;&nbsp;&nbsp;"Mislite vaš dom sluša razum?" upita žena ironično.
<BR>&nbsp;&nbsp;&nbsp;&nbsp;&nbsp;"Najveća pobeda razuma jeste da se složi sa onima koji ga nemaju", reče Hari. Na njegovo iznenađenje, nekolicina slušalaca mu zapljeska.
<BR>&nbsp;&nbsp;&nbsp;&nbsp;&nbsp;"Vaša teorija istorije poriče Božju ruku u stvarima ljudi!" javi se mršav muškarac sa nekog od svetova sa malom silom teže. "Šta imate da kažete na to?"
<BR>&nbsp;&nbsp;&nbsp;&nbsp;&nbsp;Hari se spremao da se složi - činilo mu se da nema svrhe da se preganja - kada Dors zakorači ispred njega.
<BR>&nbsp;&nbsp;&nbsp;&nbsp;&nbsp;"Možda bih mogla da iznesem neke rezultate istraživanja, budući da je ovo akademski skup." Diplomatski se osmehnula. "U svom radu naišla sam na istoričara koji je pre nekih hiljadu godina ispitivao moć molitve."
<BR>&nbsp;&nbsp;&nbsp;&nbsp;&nbsp;Harijeva usta načiniše iznenađeno, skeptično 'O'. Mršavi čovek upita: "Kako neko može naučno da..."
<BR>&nbsp;&nbsp;&nbsp;&nbsp;&nbsp;"Pošao je od pretpostavke da se ljudi najviše mole za one najmoćnije. One koji su iznad svih ostalih."
<BR>&nbsp;&nbsp;&nbsp;&nbsp;&nbsp;"Mislite na vladare?" Žgoljavko se sav pretvorio u uho.
<BR>&nbsp;&nbsp;&nbsp;&nbsp;&nbsp;"Tako je. I članove njihovih porodica. Analizirao je njihovu stopu smrtnosti."
<BR>&nbsp;&nbsp;&nbsp;&nbsp;&nbsp;Hari nikada nije čuo za to, ali je njegova urođena skeptičnost zahtevala više pojedinosti. "Računajući i bolju medicinsku negu, i pošteđenost od uobičajenih opasnosti?"
<BR>&nbsp;&nbsp;&nbsp;&nbsp;&nbsp;Dors se osmehnu. "Naravno. Kao i rizik da budu žrtve atentata."
<BR>&nbsp;&nbsp;&nbsp;&nbsp;&nbsp;Žgoljavko nije znao kuda je usmeren napad, ali je radoznalost bila jača od njega. "I...?"
<BR>&nbsp;&nbsp;&nbsp;&nbsp;&nbsp;Dors reče: "Otkrio je da su vladari umirali ranije od onih za koje se niko nije molio."
<BR>&nbsp;&nbsp;&nbsp;&nbsp;&nbsp;Žgoljavko je izgledao zaprepašćeno i ljutito.
<BR>&nbsp;&nbsp;&nbsp;&nbsp;&nbsp;Hari upita Dors: "Koja je bila prosečna vrednost odstupanja?"
<BR>&nbsp;&nbsp;&nbsp;&nbsp;&nbsp;"Sumnjalo, kao i uvek! Nedovoljna da dokaže da molitva ima štetan uticaj."
<BR>&nbsp;&nbsp;&nbsp;&nbsp;&nbsp;"Ah." Publiku kao da je zabavljala ova prepirka između članova iste ekipe. Najbolje da ih ostave nezadovoljene. "Hvala vam", reče on, i zamakoše iza zida specijalaca.
<BR>&nbsp;&nbsp;&nbsp;&nbsp;&nbsp;Ostalo mu je još da se suoči sa običnim zvanicama. Klion je insistirao da se pomeša sa tim ljudima, njegovim pretpostavljenim biračkim telom, meritokratima. Hari namreška nos i uroni u gomilu.
<BR>&nbsp;&nbsp;&nbsp;&nbsp;&nbsp;Sve je stvar stila, zaključio je trideset minuta kasnije.
<BR>&nbsp;&nbsp;&nbsp;&nbsp;&nbsp;Još u mladosti, na seoskom Helikonu, naučio je da se oslanja na lepo vaspitanje i uljudnost. Među oštroumnim, britkim akademicima naišao je na mnoge koji su pokazivali nedovoljnu druževnost, sve dok nije shvatio da se kreću u drugačijem kulturnom okruženju, gde je pamet bila važnija od otmenosti. Fine nijanse u njihovom govoru odisale su nadmenošću i samouverenošću koje su bile u osetljivoj ravnoteži, a u trenucima kada bi ostali bez odbrane ta ravnoteža prelazila je u žučno, oštro otresanje, često bez ikakve glazure pristojnosti ili duhovitosti. Morao je sebe da podseća da svaku raspravu počinje rečima 'Uz dužno poštovanje', pa čak i da to misli.
<BR>&nbsp;&nbsp;&nbsp;&nbsp;&nbsp;A tu su bili i neizgovoreni elementi.
<BR>&nbsp;&nbsp;&nbsp;&nbsp;&nbsp;U krugovima brzomislećih, govor tela bio je ključno umeće, izučavana veština. Postojale su pažljivo razrađene poze za samouverenost, nestrpljivost, priklanjanje (četiri nijanse), pretnju, poštovanje, skromnost i desetine drugih vrsta ponašanja. Nesvesno prepoznate i protumačene, sve ove poze izazivale su željeno neurološko stanje, kako kod korisnika tako i kod drugih. Osnove potpuno razvijene veštine nalazile su se u plesu, politici i borilačkim veštinama. Njenom sistematskom primenom moglo se preneti mnogo više toga. Kao i u govoru, valjalo je posedovati što bogatiji rečnik.
<BR>&nbsp;&nbsp;&nbsp;&nbsp;&nbsp;Jedan od najčuvenijih galaktičkih nelinearnih filozofa počasti Harija ozarenim osmehom, dok je govor njegovgo tela vrištao o samopouzdanju, i reče: "Zacelo, profesore, ne tvrdite da vaš pokušaj da ubacite matematiku u istoriju ima izgleda da uspe? Ljudi mogu da budu sve što požele. Nikakve jednačine neće ih navesti da čine drugačije."
<BR>&nbsp;&nbsp;&nbsp;&nbsp;&nbsp;"Nastojim samo da opišem, i ništa drugo."
<BR>&nbsp;&nbsp;&nbsp;&nbsp;&nbsp;"Znači, nikakva epohalna teorija istorije?"
<BR>&nbsp;&nbsp;&nbsp;&nbsp;&nbsp;Izbegni direktno poricanje, pomisli on. "Znaću da sam na pravom tragu kada budem mogao jednostavno da objasnim makar i delić ljudske prirode."
<BR>&nbsp;&nbsp;&nbsp;&nbsp;&nbsp;"Ah, ali tako nešto, zapravo, i ne postoji", reče čovek samouvereno, vešto postavljenih ruku i prsa.
<BR>&nbsp;&nbsp;&nbsp;&nbsp;&nbsp;"Naravno da postoji ljudska priroda!" odvrati Hari.
<BR>&nbsp;&nbsp;&nbsp;&nbsp;&nbsp;Sažaljiv osmejak, lenjo sleganje ramenima. "Zašto bi morala da postoji?"
<BR>&nbsp;&nbsp;&nbsp;&nbsp;&nbsp;"Nasleđe u međudejstvu sa sredinom vuče nas prema utvrđenom proseku. Ovaj okuplja ljude iz svih društava, sa miliona svetova, u uski statistički krug koji možemo da nazovemo samo ljudska priroda."
<BR>&nbsp;&nbsp;&nbsp;&nbsp;&nbsp;"Mislim da ne postoji dovoljno opštih odlika..."
<BR>&nbsp;&nbsp;&nbsp;&nbsp;&nbsp;"Vezivanje deteta i roditelja. Podela rada između polova."
<BR>&nbsp;&nbsp;&nbsp;&nbsp;&nbsp;"Pa, to je zaista zajedničko za sve životinje. Ja..."
<BR>&nbsp;&nbsp;&nbsp;&nbsp;&nbsp;"Izbegavanje incesta. Altruizam - ono što nazivamo čovekoljubivost, značajan činilac, zar ne? - prema najbližima rodom."
<BR>&nbsp;&nbsp;&nbsp;&nbsp;&nbsp;"Pa, to su sve normalne porodične..."
<BR>&nbsp;&nbsp;&nbsp;&nbsp;&nbsp;"Uzmite u obzir tamnu stranu. Nepoverljivost prema strancima. Tribalizam - pogledajte osam stotina sektora na Trantoru! Hijerahije čak i u najmanjim grupama, od carskog dvora do kuglaške ekipe."
<BR>&nbsp;&nbsp;&nbsp;&nbsp;&nbsp;"Ah, pa ne možete da pravite takve skokove, tako uopštavajuća, neprilična poređenja..."
<BR>&nbsp;&nbsp;&nbsp;&nbsp;&nbsp;"Mogu i hoću. Muška dominacija uopšte i, kada postoji nedostatak prirodnih izvora, naglašena teritorijalna agresivnost."
<BR>&nbsp;&nbsp;&nbsp;&nbsp;&nbsp;"To su sve beznačajne crte."
<BR>&nbsp;&nbsp;&nbsp;&nbsp;&nbsp;"Ali nas povezuju. Prefinjeni Trantorijanac i arkadijski farmer ipak mogu da razumeju život onog drugog, iz jednostavnog razloga što njihova pripadnost ljudskoj vrsti živi u genima koje dele već desetinama milenijuma."
<BR>&nbsp;&nbsp;&nbsp;&nbsp;&nbsp;Ovaj izliv nije bio najbolje primljen. Video je grimase na licima, usta isturena u neodobravanju.
<BR>&nbsp;&nbsp;&nbsp;&nbsp;&nbsp;Shvatio je da se istrčao. Štaviše, gotovo je obelodanio psihoistoriju.
<BR>&nbsp;&nbsp;&nbsp;&nbsp;&nbsp;Ali je istovremeno osećao da je morao da progovori otvoreno. Prema njegovom shvatanju, humane i društvene nauke svodile su se na specijalizovane discipline matematike i biologije. Istorija, biografija i književnost bile su simptomi. Antropologija i sociologija su, zapravo, bile sociobiologija jedne vrste. Ali nikako nije uspevao da pronađe način da to uključi u jednačine. Progovorio je, odjednom mu je postalo jasno, zato što je bio nezadovoljan... zbog sopstvenog nedovoljnog razumevanja.
<BR>&nbsp;&nbsp;&nbsp;&nbsp;&nbsp;No, to nije bilo opravdanje za njegovu glupost. Zaustio je da pokuša da popravi situaciju.
<BR>&nbsp;&nbsp;&nbsp;&nbsp;&nbsp;Tada opazi nekog uzrujanog čoveka kako mu prilazi sa leve strane. Iskrivljenih usta, razrogačenih očiju, ruke... ispružene, sa nekakvom cevi, hromiranom i glatkom i sa kružnim otvorom na vrhu, tamnom tačkom koja se širila dok je gledao u nju, nalik na gutača svih stvari koji je vrebao u galaktičkom središtu, nesaglediv...
<BR>&nbsp;&nbsp;&nbsp;&nbsp;&nbsp;Dors veštim manevrom napade čoveka. Odbila mu je ruku uvis, udarila ga sečimice u vrat, pa odmah zatim u stomak, zavrnula mu ruku i primorala ga da se okrene za četvrtinu kruga, zakoračila iza njega i izbila noge ispod njega, desnom rukom mu gurnuvši glavu nadole...
<BR>&nbsp;&nbsp;&nbsp;&nbsp;&nbsp;Oboje sa treskom padoše na pod, Dors odozgo, a oružje otkliza između nogu ljudi, koji su počeli panično da se povlače.
<BR>&nbsp;&nbsp;&nbsp;&nbsp;&nbsp;Okružiše ga specijalci i zakloniše mu vidik. On povika, zovući Dors, ali ga zaglušiše krici i vika sa svih strana.
<BR>&nbsp;&nbsp;&nbsp;&nbsp;&nbsp;Nekoliko trenutaka vladala je opšta pometnja. Onda se specijalci razmaknuše, i on vide čoveka kako ustaje i Dors kako stoji iznad njega, držeći pištolj i odmahujući glavom. Čovek koji ga je bio uperio u njega osovi se na noge.
<BR>&nbsp;&nbsp;&nbsp;&nbsp;&nbsp;"Cev za snimanje", reče ona sa gađenjem.
<BR>&nbsp;&nbsp;&nbsp;&nbsp;&nbsp;"Šta?" Hari ju je jedva čuo od galame.
<BR>&nbsp;&nbsp;&nbsp;&nbsp;&nbsp;Čovekova leva ruka štrčala je pod neprirodnim uglom, očigledno slomljena. "Ja... Slagao sam se sa svakom vašom reči", prostenja čovek, mrtvački bledog lica. "Stvarno."
</TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
