<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>8.
<P>&nbsp;&nbsp;&nbsp;&nbsp;&nbsp;Dvadeset pet miliona svetova Carstva činilo je prosečno samo četiri milijarde ljudi po planeti. Trantor je imao četrdeset milijardi. Samo hiljadu svetlosnih godina udaljen od galaktičkog središta, imao je u svom solarnom sistemu sedamnaest otvora tunela - najviše u Galaksiji. Trantorski sistem prvobitno je imao samo dva, ali je nasilna, kiklopska tehnologija međuzvezdanog leta dovukla ostale da na tom mestu stvori pupak ljudskog sveta.
<BR>&nbsp;&nbsp;&nbsp;&nbsp;&nbsp;Svaki od tih sedamnaest tunela povremeno je rađao divlje tunele. Jedan od ovih bio je Dorsina meta.
<BR>&nbsp;&nbsp;&nbsp;&nbsp;&nbsp;Ali da bi stigli do njega, trebalo je da se zapute tamo gde se malo njih drznulo.
<BR>&nbsp;&nbsp;&nbsp;&nbsp;&nbsp;"Galaktično središte je opasno", reče Dors kada su počeli da manevrišu prema ustima odabranog tunela. Kretali su se zaobilaznom putanjom oko puste rudarske planete. "Ali i neizbežno."
<BR>&nbsp;&nbsp;&nbsp;&nbsp;&nbsp;"Više me brine Trantor..." Skok ga je presekao usred rečenice...
<BR>&nbsp;&nbsp;&nbsp;&nbsp;&nbsp;...a prizor koji je ugledao potpuno ga je ućutkao.
<BR>&nbsp;&nbsp;&nbsp;&nbsp;&nbsp;Niti su bile toliko ogromne da oko nije moglo da ih sagleda. Pružale su se ispred i iza njih, prošarane ogromnim blistavim hodnicima i senovitim putevima. Ovi lukovi gutali su desetine svetlosnih godina. Nesagledive krive spuštale su se prema belo usijanom jezgru. Materija se tamo penila, maglila i izbijala u zaslepljujuće fontane.
<BR>&nbsp;&nbsp;&nbsp;&nbsp;&nbsp;"Crna rupa", reče on jednostavno.
<BR>&nbsp;&nbsp;&nbsp;&nbsp;&nbsp;Mala crna rupa koju su ugledali samo sat ranije bila je zarobila nekoliko zvezdanih masa. Tamo u jezgru, milion sunaca je umrlo da bi nahranilo gravitaciono ždrelo.
<BR>&nbsp;&nbsp;&nbsp;&nbsp;&nbsp;Uredne niti zračenja bile su tanane, ne više od svetlosne godine u promeru. Hari je menjao polaritet zidova da bi mogao da vidi u različitom frekventnom opsegu. Iako usijan i uskovitlan u vidljivom, ljudskom spektru, radio je otkrivao skrivenu složenost. Niti su se preplitale u čipku između izuvijanih vretena. Imao je snažan utisak slojevitosti, lavirintskog ustrojstva koje se prostiralo izvan njegovog vidokruga i poimanja.
<BR>&nbsp;&nbsp;&nbsp;&nbsp;&nbsp;"Protok čestica je snažan", reče Dors napeto. "I još raste."
<BR>&nbsp;&nbsp;&nbsp;&nbsp;&nbsp;"Gde je naše odvajanje?"
<BR>&nbsp;&nbsp;&nbsp;&nbsp;&nbsp;"Imam teškoća sa fiksiranjem vektora... ah! Evo ga."
<BR>&nbsp;&nbsp;&nbsp;&nbsp;&nbsp;Snažno ubrzanje nabilo ga je nazad u ležaj. Dors je obrušila brod prema pegavom tunelu oblika piramide.
<BR>&nbsp;&nbsp;&nbsp;&nbsp;&nbsp;Ovo je bila još ređa geometrija. Hari je imao vremena da se divi načinu na koji su slučajnosti porođajnih muka Vaseljene oblikovali ove božanske geometrijske tvorevine, nalik na izložbene predmete u nekom Gospodnjem euklidovskom muzeju uma.
<BR>&nbsp;&nbsp;&nbsp;&nbsp;&nbsp;A onda su izronili na drugu stranu, i opčinjavajući prizori bili su izbrisani.
<BR>&nbsp;&nbsp;&nbsp;&nbsp;&nbsp;Obreli su se iznad sivo-smeđeg pegavog lica Trantora. U polutarnoj ravni širio se blistavi disk satelita, fabrika i habitata.
<BR>&nbsp;&nbsp;&nbsp;&nbsp;&nbsp;Divlji tunel koji su upotrebili iskrio je i zračio iza njih. Dors ih hitro usmeri prema sklepanoj, privremenoj prihvatnici tunela. Nije rekao ništa, ali je osećao njeno napregnuto proračunavanje. Uplovili su u prihvatni otvor, sisaljske su zašištale, i osetili su kako im bolno puca u ušima.
<BR>&nbsp;&nbsp;&nbsp;&nbsp;&nbsp;Onda su se našli napolju, ruku i nogu odrvenelih od boravka u skučenoj brodskoj kabini. Hari zaplovi u nultoj sili teže prema harmonici komore. Dors je klizila ispred njega. Dala mu je znak da ćuti dok su u komori pulsirali pritisci. Sljuštila je svoju kožu-odelo, otkrivši grudi.
<BR>&nbsp;&nbsp;&nbsp;&nbsp;&nbsp;Jedan dodir prsta otvorio je prorez ispod njene leve dojke. Odatle je izvukla nekakav cilindar. Oružje? Zatvorila je prorez i povukla kožu-odelo na mesto pre nego što je dijafragma vrata počela da se otvara.
<BR>&nbsp;&nbsp;&nbsp;&nbsp;&nbsp;U otvoru dužice Hari ugleda carske uniforme.
<BR>&nbsp;&nbsp;&nbsp;&nbsp;&nbsp;Čučnuo je uz zid komore, spreman da se otisne unazad ne bi li sprečio da ga zarobe, ali situacija je izgledala beznadežno.
<BR>&nbsp;&nbsp;&nbsp;&nbsp;&nbsp;Vojnici su izgledali smrknuto i odlučno. Imali su pištolje u rukama. Dors zalebde između Harija i vojnika, i baci cilindar prema njima...
<BR>&nbsp;&nbsp;&nbsp;&nbsp;&nbsp;...udarni talas pritiska pribi Harija uz zid. Uši su mu bile zapušene. Odred se pretvorio u narastajući oblak... haosa.
<BR>&nbsp;&nbsp;&nbsp;&nbsp;&nbsp;"Šta..."
<BR>&nbsp;&nbsp;&nbsp;&nbsp;&nbsp;"Oblikovana implozija", odgovori Dors. "Kreći!"
<BR>&nbsp;&nbsp;&nbsp;&nbsp;&nbsp;Povređeni vojnici bili su bačeni jedan na drugoga. Hari nije mogao da zamisli šta je moglo da oblikuje tako gust udarni talas, a nije imao ni vremena za to. Proleteli su pored zamršene gomile tela. Oružje je beskorisno lebdelo.
<BR>&nbsp;&nbsp;&nbsp;&nbsp;&nbsp;Iz udaljene dijafragme izbi ljudska prilika. Čovek u smeđem radničkom odelu-navlaci, srednjeg rasta i nenaoružan. Hari doviknu upozorenje. Dors kao da to nije uzbuđivalo.
<BR>&nbsp;&nbsp;&nbsp;&nbsp;&nbsp;Čovek izbaci ruku i iz rukava mu se pomoli cev. Dors je i dalje lebdela prema njemu.
<BR>&nbsp;&nbsp;&nbsp;&nbsp;&nbsp;Hari dohvati rukohvat i otisnu se u desno.
<BR>&nbsp;&nbsp;&nbsp;&nbsp;&nbsp;"Ne mrdaj!" doviknu čovek.
<BR>&nbsp;&nbsp;&nbsp;&nbsp;&nbsp;Hari se ukoči, viseći na jednoj ruci. Čovek opali - i pored Harija sevnu srebrnasta munja.
<BR>&nbsp;&nbsp;&nbsp;&nbsp;&nbsp;On se okrenu i opazi da je jedan od vojnika uspeo da dohvati oružje. Srebrna linija nacrta vojniku vatrenu liniju preko ruke. On vrisnu. Oružje mu odlete u stranu, obrćući se.
<BR>&nbsp;&nbsp;&nbsp;&nbsp;&nbsp;"Hajdemo. Postarao sam se da ostatak puta bude bezbedan", pozva ih čovek u radničkom odelu.
<BR>&nbsp;&nbsp;&nbsp;&nbsp;&nbsp;Dors bez reči pođe za njim. Hari se odgurnu i stiže ih u trenutku kada se dužica dijafragme raskrilila pre njima.
<BR>&nbsp;&nbsp;&nbsp;&nbsp;&nbsp;"Vraćate se na Trantor u presudnom trenutku", reče čovek.
<BR>&nbsp;&nbsp;&nbsp;&nbsp;&nbsp;"Vi... ko..."
<BR>&nbsp;&nbsp;&nbsp;&nbsp;&nbsp;Čovek se osmehnu. "Izmenio sam se. Ne prepoznaješ svog starog prijatelja, R. Denila?"
</TD></TR></TABLE>
<P class="next">
<A HREF=p99.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
