<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>RANDEVU
<P>&nbsp;&nbsp;&nbsp;&nbsp;&nbsp;R. Denil Olivav nije ličio na Ita Demerzela. Tu ulogu već je bio odbacio.
<BR>&nbsp;&nbsp;&nbsp;&nbsp;&nbsp;Iako ju je uznemiravalo, Dors Vanabili bila je pripremljena na to. Znala je da je tokom mnogih milenijuma promenio kožu i oblik nebrojenih otelovljenja.
<BR>&nbsp;&nbsp;&nbsp;&nbsp;&nbsp;Dors ga je proučavala dok su sedeli u pretrpanoj, neurednoj sobi, dva sektora udaljenoj od Strilingovog univerziteta. Da bi stigla do nje, morala je da prođe vrlo zamršenom putanjom jer je mesto bilo zaštićeno složenim merama bezbednosti koje su se često preklapale. Iako je Olivav bio njen vodič i mentor, retko ga je viđala.
<BR>&nbsp;&nbsp;&nbsp;&nbsp;&nbsp;Ali i pored je toga, kao humanoformni robot, osećala da je obuzima drhtavica od mešavine straha i poštovanja u prisustvu te drevne, delimično metalne pojave. Bio je star skoro dvadeset milenijuma. Iako je mogao da izgleda kao čovek, on to u suštini nije želeo. Postao je nešto nepojamno više od toga.
<BR>&nbsp;&nbsp;&nbsp;&nbsp;&nbsp;Ona sama je već toliko dugo srećno živela kao pseudo-osoba. Čak i puko prisećanje na to ko i šta je prethodno bila slalo joj je hladne trnce niz leđa. "Povećana pažnja koju u poslednje vreme posvećuju Hariju..."
<BR>&nbsp;&nbsp;&nbsp;&nbsp;&nbsp;"Zaista. Bojiš se da ćeš biti otkrivena."
<BR>&nbsp;&nbsp;&nbsp;&nbsp;&nbsp;"Ove najnovije mere obezbeđenja tako su prodorne!"
<BR>&nbsp;&nbsp;&nbsp;&nbsp;&nbsp;Klimnuo je glavom. "U pravu si kad brineš."
<BR>&nbsp;&nbsp;&nbsp;&nbsp;&nbsp;"Potrebna mi je veća pomoć da zaštitim Harija."
<BR>&nbsp;&nbsp;&nbsp;&nbsp;&nbsp;"Priključivanje još jednog od nas njegovim najbližim saradnicima udvostručilo bi opasnost prepoznavanja."
<BR>&nbsp;&nbsp;&nbsp;&nbsp;&nbsp;"Znam, znam, ali..."
<BR>&nbsp;&nbsp;&nbsp;&nbsp;&nbsp;Olivav joj dodirnu ruku. Ona potisnu suze i zagleda mu se u lice. Takve sitnice, kao kretanje njegove Adamove jabučice kada je gutao, odavno su bile dovedene do savršenstva. Da bi se malo opustio, na ovom sastanku izbacio je te sitne proračune i pokrete. Bilo je očigledno da uživa čak i u trenutnoj slobodi od takvog pretvaranja.
<BR>&nbsp;&nbsp;&nbsp;&nbsp;&nbsp;"U neprestanom sam strahu", reče ona.
<BR>&nbsp;&nbsp;&nbsp;&nbsp;&nbsp;"I trebalo bi da budeš. On je veoma ugrožen. Ali ti si tako projektovana da najbolje dejstvuješ u stanjima najvećeg uznemirenja."
<BR>&nbsp;&nbsp;&nbsp;&nbsp;&nbsp;"Da, znam svoje specifikacije, ali... uzmimo ovaj vaš poslednji potez, kojim ste ga upleli u Carsku politiku na najvišem nivou. To neizmerno otežava moj zadatak."
<BR>&nbsp;&nbsp;&nbsp;&nbsp;&nbsp;"Bio je to neophodan potez."
<BR>&nbsp;&nbsp;&nbsp;&nbsp;&nbsp;"To ga može udaljiti od njegovog posla, psihoistorije."
<BR>&nbsp;&nbsp;&nbsp;&nbsp;&nbsp;Olivav polako zavrte glavom. "Sumnjam u to. On je od posebnog soja ljudi... posvećenika. Jednom prilikom mi je rekao 'Genije radi ono što mora, a obdaren čovek ono što može' - želeći da kaže da je samo obdaren."
<BR>&nbsp;&nbsp;&nbsp;&nbsp;&nbsp;Tužno se osmehnula. "Ali on jeste genije."
<BR>&nbsp;&nbsp;&nbsp;&nbsp;&nbsp;"I kao svi takvi, potpuno samosvojan. Ljudi poseduju to... te retke, velike izlete iz prosečnog. Evolucija ih je odabrala za to, iako se čini da nisu svesni toga."
<BR>&nbsp;&nbsp;&nbsp;&nbsp;&nbsp;"A mi?"
<BR>&nbsp;&nbsp;&nbsp;&nbsp;&nbsp;"Evolucija ne deluje na one koji žive večno. U svakom slučaju, nije bilo dovoljno vremena. Mi, međutim, možemo da se razvijamo."
<BR>&nbsp;&nbsp;&nbsp;&nbsp;&nbsp;"Ljudi su isto tako ubice."
<BR>&nbsp;&nbsp;&nbsp;&nbsp;&nbsp;"Nas je malo, a njih mnogo. Osim toga, oni poseduju duboku, animalnu dušu koju mi nikada nećemo dokučiti, ma koliko se trudili."
<BR>&nbsp;&nbsp;&nbsp;&nbsp;&nbsp;"Ja se na prvom mestu brinem zbog Harija."
<BR>&nbsp;&nbsp;&nbsp;&nbsp;&nbsp;"A tvoja druga, daleka briga, Carstvo?" Podario joj je tanak osmejak. "Moja briga za Carstvo prostire se samo dotle dok služi očuvanju čovečanstva."
<BR>&nbsp;&nbsp;&nbsp;&nbsp;&nbsp;"Od čega?"
<BR>&nbsp;&nbsp;&nbsp;&nbsp;&nbsp;"Od samog sebe. Ne zaboravi, Dors: ovo je Doba Vrhunca, koje smo toliko dugo očekivali. Najkritičnije razdoblje u čitavoj istoriji."
<BR>&nbsp;&nbsp;&nbsp;&nbsp;&nbsp;"Pojam mi je poznat, ali šta zapravo znači? Imamo li teoriju istorije?"
<BR>&nbsp;&nbsp;&nbsp;&nbsp;&nbsp;Na licu Denila Olivava prvi put se pojavi izraz, setna grimasa. "Sposobnost za dublje teoretisanje nije jedna od osobina koje su nam date. Za to bi bilo potrebno da mnogo bolje razumemo ljude."
<BR>&nbsp;&nbsp;&nbsp;&nbsp;&nbsp;"Ali mora da imamo nešto..."
<BR>&nbsp;&nbsp;&nbsp;&nbsp;&nbsp;"Drugačiji ugao posmatranja čovečanstva, koji je sada opasno ugrožen. Koji nas je naveo da oblikujemo najveću ljudsku tvorevinu, Carstvo."
<BR>&nbsp;&nbsp;&nbsp;&nbsp;&nbsp;"Ne znam za taj..."
<BR>&nbsp;&nbsp;&nbsp;&nbsp;&nbsp;"Nema ni potrebe da znaš. Ono što nam je sada potrebno jeste dublji uvid. Zbog toga je Hari toliko važan."
<BR>&nbsp;&nbsp;&nbsp;&nbsp;&nbsp;Dors se namršti, uznemirena razlozima koje nije umela tačno da odredi. "Ta starija, jednostavnija teorija... naša teorija. Da li govori da je čovečanstvu neophodna psihoistorija?"
<BR>&nbsp;&nbsp;&nbsp;&nbsp;&nbsp;"Upravo tako. To je ono čemu je naša primitivna teorija uspela da nas poduči. Ali samo to."
<BR>&nbsp;&nbsp;&nbsp;&nbsp;&nbsp;"A za sve drugo moramo da se oslonimo na Harija?"
<BR>&nbsp;&nbsp;&nbsp;&nbsp;&nbsp;"Nažalost, da."
</TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
