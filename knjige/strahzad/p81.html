<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>19.
<P>&nbsp;&nbsp;&nbsp;&nbsp;&nbsp;Ja-panu su bili potrebni hrana i odmor - ako ništa drugo, da bi srce prestalo da mu preskače na svaki šušanj. Šila i Ja-pan su se grlili, visoko u krošnji, predući i biskajući jedno drugo.
<BR>&nbsp;&nbsp;&nbsp;&nbsp;&nbsp;Hari je želeo da razmisli na miru. Autoserveri u stanici održavali su njihova tela u životu. Dorsin tik-tak braniće njihove kapsule, ali koliko će vremena biti potrebno oficiru za bezbednost da ga zaobiđe?
<BR>&nbsp;&nbsp;&nbsp;&nbsp;&nbsp;Bilo bi mudro ostaviti ih ovde, među opasnostima, izgovarajući se ostalom osoblju da je taj čudni par turista tražio izuzetno dugo stapanje. Trebalo je samo sačekati da priroda učini svoje.
<BR>&nbsp;&nbsp;&nbsp;&nbsp;&nbsp;Njegovo razmišljanje izazvalo je drhtavicu kod Ja-pana, pa je odustao od toga. Bolje je misliti apstraktno. Ovde je bilo toliko toga što je tek trebalo shvatiti.
<BR>&nbsp;&nbsp;&nbsp;&nbsp;&nbsp;Pretpostavio je da su ljudi iz davnine, koji su ovde zapatili panove i gigantelope i ostale vrste, eksperimentisali i sa rabunima, da bi videli mogu li da dalekog, primitivnog rođaka pretvore u nešto slično čoveku. Izopačen cilj, činilo se Hariju, ali verovatan. Naučnici su oduvek voleli da eksperimentišu.
<BR>&nbsp;&nbsp;&nbsp;&nbsp;&nbsp;Stigli su do lova u čoporu, ali rabuni nisu imali nikakvog drugog oruđa osim grubo naoštrenog kamenja, koje su povremeno upotrebljavali da seku meso pošto bi oborili plen.
<BR>&nbsp;&nbsp;&nbsp;&nbsp;&nbsp;Za nekoliko miliona godina, pod žrvnjem evolucije, mogli bi da postanu podjednako pametni kao panovi. Ko bi tada bio istrebljen?
<BR>&nbsp;&nbsp;&nbsp;&nbsp;&nbsp;U ovom trenutku nije mario za to. Osetio je istinski gnev kada su se panovi - njegova sopstvena vrsta! - okrenuli protiv njih, iako su ugledali rabune. Zašto?
<BR>&nbsp;&nbsp;&nbsp;&nbsp;&nbsp;Brinulo ga je to pitanje, i bio je siguran da je to stvar koju je bilo važno shvatiti. Psihoistorija će se baviti upravo takvim osnovnim, najdubljim porivima. Reakcija panova bila je uznemirujuće slična bezbrojnim postupcima u ljudskoj istoriji.
<BR>&nbsp;&nbsp;&nbsp;&nbsp;&nbsp;Mrzeti Tuđe.
<BR>&nbsp;&nbsp;&nbsp;&nbsp;&nbsp;Morao je da dokuči tu mračnu istinu.
<BR>&nbsp;&nbsp;&nbsp;&nbsp;&nbsp;Panovi su se kretali u malim grupama gde nije bilo mesta uljezima, pareći se unutar uskog kruga od nekoliko desetina. Ovo je značilo da je svako novo genetsko svojstvo brzo prelazilo na sve članove grupe. Ako je svojstvo pomagalo da grupa opstane, grubo trenje slučaja odabralo bi ga za taj cilj. Sasvim logično.
<BR>&nbsp;&nbsp;&nbsp;&nbsp;&nbsp;Ali to svojstvo moralo je da ostane nerazblaženo. Grupa izuzetnih bacača kamenja bila bi progutana ako bi se pridružila čoporu od nekoliko stotina. Dodir bi izazvao parenje izvan prvobitne ograničene grupe. Njihovo genetsko nasleđe bilo bi razvodnjeno.
<BR>&nbsp;&nbsp;&nbsp;&nbsp;&nbsp;Postići ravnotežu između genetskih slučajnosti u malim grupama, i stabilnost većih grupa... u tome je bio trik. Neka srećna grupa mogla bi da ima povoljno ustrojstvo gena, koje bi prenelo svojstva dorasla sledećem izazovu u svetu koji se neprestano menjao. Toj grupi bi dobro išlo. Ali šta ako se ti geni nikada ne bi preneli na veći broj panova?
<BR>&nbsp;&nbsp;&nbsp;&nbsp;&nbsp;Sa povremenim, retkim parenjem izvan grupe, pomenuto svojstvo ipak se širilo na druge grupe. Posle prolaska kroz sito vremena, i drugi bi nasledili svojstvo. Širilo se.
<BR>&nbsp;&nbsp;&nbsp;&nbsp;&nbsp;Ovo je značilo da je, zapravo, bilo korisno razviti ubilačku netrpeljivost prema uljezima, urođen osećaj njihovog nepripadanja. Ne pariti se sa njima.
<BR>&nbsp;&nbsp;&nbsp;&nbsp;&nbsp;Zbog toga su male grupe zadržavale svoje ekscentrične odlike, i neke su zahvaljujući njima opstajale. Ove su preživljavale; druge su nestajale. Evolutivni skokovi događali su se brže u malim, poluizolovanim grupama koje su se u zanemarljivoj meri parile sa tuđincima. Čuvale su svoje genetsko blago u jednoj korpi, grupi. Tek povremeno su se parile sa drugim grupama... često na silu.
<BR>&nbsp;&nbsp;&nbsp;&nbsp;&nbsp;Cena je bila visoka: snažna naklonost prema sopstvenom, sićušnom jezgru.
<BR>&nbsp;&nbsp;&nbsp;&nbsp;&nbsp;Mrzeli su gužvu, neznance, buku. Grupe sa manje od deset članova bile su suviše izložene bolestima i grabljivicama: nekoliko gubitaka, i grupa je izumirala. Tamo gde ih je bilo previše, gubila se koncentracija parenja u uskom krugu partnera. Bili su izuzetno privrženi svojoj grupi, lako se prepoznajući u tami po mirisu, čak i na velikim daljinama. Budući da su imali mnogo zajedničkih gena, bili su skloni sveukupnom delovanju.
<BR>&nbsp;&nbsp;&nbsp;&nbsp;&nbsp;Pri tom su čak gajili herojstvo - jer, ako bi heroj poginuo, njegovi geni bi se ipak preneli na potomstvo.
<BR>&nbsp;&nbsp;&nbsp;&nbsp;&nbsp;Čak i u slučajevima kada bi tuđinci prošli kroz testove razlike u izgledu, običajima, mirisu, načinu biskanja, različita kultura mogla je samo da pojača razlike. Pridošlice sa drugim jezikom i običajima izgledale su odbojno. Sve što je služilo da grupu učini prepoznatljivom održavalo je plamen mržnje.
<BR>&nbsp;&nbsp;&nbsp;&nbsp;&nbsp;Svaka od tih malih genetskih skupina tada bi po diktatu prirodne selekcije isticala nenasleđene razlike, čak i one sasvim nasumične, sve koje su iole bile u vezi sa sposobnošću preživljavanja... i tako su mogle da se razviju kulture. Kao što je bio slučaj sa ljudima.
<BR>&nbsp;&nbsp;&nbsp;&nbsp;&nbsp;Raznovrsnost njihovih plemenskih ustrojstava sprečavala je genetsko razvodnjavanje. Bio je to odgovor na praiskonski zov izolovanog, nepoverljivog tribalizma.
<BR>&nbsp;&nbsp;&nbsp;&nbsp;&nbsp;Hari/Ja-pan se nelagodno promeškolji. U njegovom razmišljanju, reč oni podrazumevala je ljude i panove podjednako. Opis je odgovarao obema vrstama.
<BR>&nbsp;&nbsp;&nbsp;&nbsp;&nbsp;I to je bio ključ. Ljudi su se uklapali u divovsko Carstvo uprkos svom urođenom tribalizmu i panovskom nasleđu. Čudesno!
<BR>&nbsp;&nbsp;&nbsp;&nbsp;&nbsp;Ali čak je i za čuda postojalo objašnjenje. Panovi su mogli da budu koristan model za plemstvo i ogromno građanstvo, dve klase podstaknute da se množe.
<BR>&nbsp;&nbsp;&nbsp;&nbsp;&nbsp;Ali kako je Carstvo uspevalo da očuva stabilnost, kada je na raspolaganju imalo tako primitivna bića u ulozi ljudi?
<BR>&nbsp;&nbsp;&nbsp;&nbsp;&nbsp;Hari nikada ranije nije video to pitanje u tako oštroj i ponižavajućoj svetlosti.
<BR>&nbsp;&nbsp;&nbsp;&nbsp;&nbsp;A odgovor nije imao.
</TD></TR></TABLE>
<P class="next">
<A HREF=p82.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
