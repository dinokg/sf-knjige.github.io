<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>9.
<P>&nbsp;&nbsp;&nbsp;&nbsp;&nbsp;Javili su mu se prvi treptaji zamisli u pogledu panova i načina da upotrebi obrasce njihovog ponašanja u razvoju jednostavnog modela psihoistorije. Možda je bilo moguće da iskoristi statistiku grupne dinamike panova, uzlete i padove njihove promenljive sreće.
<BR>&nbsp;&nbsp;&nbsp;&nbsp;&nbsp;Prikazane u sistemskog prostoru, žive tvorevine delovale su na rubu oblasti haosa. Život kao celina birao je iz šireg jelovnika mogućih izbora. Prirodno odabiranje prvo je postizalo, a zatim i održavalo ovo balansiranje na ivici.
<BR>&nbsp;&nbsp;&nbsp;&nbsp;&nbsp;Čitave biosfere menjale su svoje tačke ravnoteže usred energetskih tokova - kao što se ptice održavaju na vetru, pomislio je, posmatrajući nekoliko krupnih primeraka žute boje kako preleću iznad stanice, lebdeći na uzlaznim strujama.
<BR>&nbsp;&nbsp;&nbsp;&nbsp;&nbsp;Kao i ove ptice, čitavi biološki sistemi ponekad su lebdeli na tačkama mirovanja. Sistemi su mogli da biraju između nekoliko putanja opadanja. Povremeno bi im se pružila prilika - još više je rastegao analogiju - da pojedu ukusne insekte koje bi do njih donele pomenute varljive struje.
<BR>&nbsp;&nbsp;&nbsp;&nbsp;&nbsp;Propuštanje da se uzmu u obzir ovi vetrovi promena značilo je da je obrazac izneverio svoju sistemsku celovitost. Dolazilo je do odliva energije. Glavna stvar u ovome bila je da je svako prividno stabilno stanje zapravo bilo trik dinamičke povratne sprege.
<BR>&nbsp;&nbsp;&nbsp;&nbsp;&nbsp;Statičko stanje nije postojalo - osim jednog. Biološki sistem u savršenoj ravnoteži bio je jednostavno mrtav.
<BR>&nbsp;&nbsp;&nbsp;&nbsp;&nbsp;Kao i psihoistorija?
<BR>&nbsp;&nbsp;&nbsp;&nbsp;&nbsp;Pomenuo je to Dors, i ona se složila. Ispod njenog prividnog mira krila se zabrinutost. Posle one Vadoove primedbe neprestano mu je pominjala bezbednost. Podsetio ju je da ga je pre toga nagovarala da se češće podvrgava stapanju. "Na odmoru smo, sećaš se?" rekao joj je već nekoliko puta.
<BR>&nbsp;&nbsp;&nbsp;&nbsp;&nbsp;Njeni začuđeni potajni pogledi govorili su da nije poverovala u njegovu priču o izradi modela. Po njenom mišljenju, naprosto mu se dopadalo da se igra u šumi. "U srcu si i dalje dete sa sela", govorila je kroz smeh.
<BR>&nbsp;&nbsp;&nbsp;&nbsp;&nbsp;Zbog toga je sledećeg jutra preskočio planirani izlet i obilazak gigantelopa. On i Dors su umesto toga odmah otišli u komore za stapanje i prešli u panove. Da bi bolje iskoristio dan, ubeđivao je sebe.
<BR>&nbsp;&nbsp;&nbsp;&nbsp;&nbsp;"Šta je ovo?" Upro je prstom u malog tik-taka, postavljenog između njihovih komora.
<BR>&nbsp;&nbsp;&nbsp;&nbsp;&nbsp;"Predostrožnost", reče Dors. "Ne želim da neko čačka naše komore dok smo tamo."
<BR>&nbsp;&nbsp;&nbsp;&nbsp;&nbsp;"Tik-takovi dosta koštaju ovde."
<BR>&nbsp;&nbsp;&nbsp;&nbsp;&nbsp;"Ovaj ovde čuva šifrovane brave, vidiš?" Čučnula je pored tik-taka i posegnula prema kontrolnoj ploči. Tik-tak joj prepreči put.
<BR>&nbsp;&nbsp;&nbsp;&nbsp;&nbsp;"Mislio sam da su brave dovoljne."
<BR>&nbsp;&nbsp;&nbsp;&nbsp;&nbsp;"Upravnica ima njihovu šifru."
<BR>&nbsp;&nbsp;&nbsp;&nbsp;&nbsp;"A ti sumnjaš u nju?"
<BR>&nbsp;&nbsp;&nbsp;&nbsp;&nbsp;"Sumnjam u svakoga. Ali u nju posebno."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Panovi su spavali na drveću i provodili dosta vremena bištući jedni druge. Vaš ili buva bile su poslastica za srećnog istraživača. Kada bi ih našli dovoljno, opili bi se nekim alkaloidom biberastog ukusa. Pretpostavljao je da je pažljivo biskanje i timarenje njegovog krzna od strane Dors bila navika koja se ustalila jer je doprinosila čistoći panova. Takođe je smirivala Ja-pana.
<BR>&nbsp;&nbsp;&nbsp;&nbsp;&nbsp;Onda mu pade na pamet: panovi su se radije biskali nego što su se oglašavali. Javljali su se samo u opasnosti i kada su bili uznemireni, i to je uvek bilo vezano za parenje, prehranu i samoodbranu. Bili su slični ljudima koji ne umeju da se opuste kroz priču.
<BR>&nbsp;&nbsp;&nbsp;&nbsp;&nbsp;Ali i zato što su tražili utehu. Jezgro njihovog društvenog života podsećalo je na ljudska društva pod stresom - pod tiranijom, u zatvorima, u gradskim bandama. Goli zakon zuba i kandže, a opet toliko sličan ljudima u krizi.
<BR>&nbsp;&nbsp;&nbsp;&nbsp;&nbsp;Ali je kod njih bilo i 'civilizovanog' ponašanja. Prijateljstva, žalosti, deljenja, drugarstva u lovu i odbrani teritorije. Njihovi stari postajali su smežurani, ćelavi i bezubi, ali su i dalje vodili brigu o njima.
<BR>&nbsp;&nbsp;&nbsp;&nbsp;&nbsp;Njihove instinktivne saznajne moći bile su izuzetne. Umeli su da načine postelje od lišća, visoko u krošnjama, kada bi počelo da se smrkava. Umeli su da se penju koristeći stopala. Osećali su, plakali, žalili - nesposobni da to spakuju u urednu gramatičku ambalažu i da tako upravljaju osećanjima, da ih potisnu. Zato su osećanja upravljala njima.
<BR>&nbsp;&nbsp;&nbsp;&nbsp;&nbsp;Najjače osećanje bila je glad. Pronalazili su i jeli lišće, voće, insekte, pa čak i krupnije životinje. Voleli su gusenice.
<BR>&nbsp;&nbsp;&nbsp;&nbsp;&nbsp;Svaki trenutak, svako malo prosvetljenje, duboko su se utiskivali u Ja-pana. Hari je počeo da nazire skrivene niše i odaje panovog uma. Polako je razvijao dobrovoljnu kontrolu nad njim.
<BR>&nbsp;&nbsp;&nbsp;&nbsp;&nbsp;Tog jutra je jedna ženka pronašla veliko oboreno deblo i počela da udara po njemu. Šuplje stablo pojačavalo je zvuk kao bubanj i čitava grupa tragača požurila je da joj se pridruži, kezeći se od zadovoljstva zbog načinjene buke.
<BR>&nbsp;&nbsp;&nbsp;&nbsp;&nbsp;Ja-pan im se pridružio. Hari oseti navalu veselja i prepusti joj se.
<BR>&nbsp;&nbsp;&nbsp;&nbsp;&nbsp;Nešto kasnije, naišavši na vodopad nastao posle obilne kiše, uhvatili su se za lijane i počeli da se njišu među drvećem, iznad zapenjene vode, vrišteći od zadovoljstva dok su izvodili skokove sa lijane na lijanu.
<BR>&nbsp;&nbsp;&nbsp;&nbsp;&nbsp;Bili su poput dece na novom igralištu. Hari je naveo Ja-pana da pravi nemoguće pokrete, neobuzdana prevrtanja i skokove, oduševljeno ga podstičući - na čuđenje ostalih panova.
<BR>&nbsp;&nbsp;&nbsp;&nbsp;&nbsp;Njihovi iznenadni, ćudljivi postupci bili su žestoki - u prilaženju ženkama, u neprestanom potvrđivanju hijerarhije dominacije, a naročito u lovu. Uspešan lov bio je razlog za ogromno ushićenje: grljenje, ljubljenje, tapšanje po leđima. Kada bi se grupa bacila na hranu, šuma je odjekivala od smeha, podvriskivanja, vike i stenjanja. Hari je učestvovao u gunguli, igrao sa Dors/Šilom.
<BR>&nbsp;&nbsp;&nbsp;&nbsp;&nbsp;Očekivao je da će morati da potiskuje svoju meritokratsku odbojnost prema neredu. Mnogi meritokrati mrzeli su i da vide zemlju. Hari nije, pošto je odrastao među ratarima i zemljoradnicima. Ipak, mislio je da će mu duga izloženost čistunskoj estetici Trantora ovde predstavljati smetnju. No, ispostavilo se da je prihvatio prljavost panova kao nešto sasvim prirodno.
<BR>&nbsp;&nbsp;&nbsp;&nbsp;&nbsp;U nekim stvarima ipak je morao da obuzdava osećanja. Pre svega u pogledu pacova koje su panovi jeli. I krupnije divljači koju su panovi razbijali o stene. Prvo su ždrali mozak, koji je, onako vruć, predstavljao delikates.
<BR>&nbsp;&nbsp;&nbsp;&nbsp;&nbsp;Hari je gutao - metaforički, ali uz Ja-panovu reakciju na impuls - i posmatrao, skrivajući odvratnost. Ja-pan je, na kraju krajeva, ipak morao da se hrani.
<BR>&nbsp;&nbsp;&nbsp;&nbsp;&nbsp;Na miris grabljivica, osećao je kako se Ja-panu kostreši krzno. Miris nekog slasnog zalogaja, opet, terao je Ja-panu vodu na usta. Nije imao milosti prema plenu, čak i ako je još hodao. Bila je to evolucija na delu; panovi koji su u prošlosti pokazali samilost jeli su manje i imali su manje potomaka. Tog soja više nije bilo među živima.
<BR>&nbsp;&nbsp;&nbsp;&nbsp;&nbsp;Uprkos svim zastranjenjima, ponašanje panova bilo mu je uznemirujuće poznato. Mužjaci su se često okupljali za borbu, bacanje kamenja, krvave sportove, da bi održali međusobnu hijerarhiju. Ženke su se udruživale i obrazovale savezništva. Postojala je razmena usluga za lojalnost, kao i rođačke veze, ratovi zbog teritorije, pretnje i nasilje, ucene silom, glad za 'prestižom', zavere potčinjenih, osveta - društveni milje mnogih ljudi koje je istorija zapamtila kao 'velike'.
<BR>&nbsp;&nbsp;&nbsp;&nbsp;&nbsp;Veoma nalik na Carski dvor, zapravo.
<BR>&nbsp;&nbsp;&nbsp;&nbsp;&nbsp;Da li su ljudi nesvesno žudili da odbace odeću i pravila, i da budu slobodni kao panovi? Pametan pan bio bi kod kuće u plemstvu Carstva...
<BR>&nbsp;&nbsp;&nbsp;&nbsp;&nbsp;Hari oseti talas odvratnosti od koga se Ja-pan strese i uznemiri. Ljudsko bunjište moralo je da bude nešto više od ovog primitivnog užasa.
<BR>&nbsp;&nbsp;&nbsp;&nbsp;&nbsp;Ovo je svakako moglo da se upotrebi, kao opitna osnova za punu teoriju. Tada bi čovečanstvo postalo svesno sebe i bilo bi svoj gospodar. Nameravao je da ugradi imperative panova, ali i da ode mnogo dublje - do istinske, temeljne psihoistorije.
</TD></TR></TABLE>
<P class="next">
<A HREF=p72.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
