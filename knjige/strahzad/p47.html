<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>9.
<P>&nbsp;&nbsp;&nbsp;&nbsp;&nbsp;Nikada nije lako suočiti se sa kritikom, naročito ako postoje svi izgledi da je na mestu.
<BR>&nbsp;&nbsp;&nbsp;&nbsp;&nbsp;Pored večitog laktanja za položaj i status, Hari je znao da njegove kolege meritokrati - od akademskog potentata do ljudi iz njegovog odeljenja, sa legijama onih između - imaju dobro utemeljene osnove da mu zameraju zbog onoga što radi.
<BR>&nbsp;&nbsp;&nbsp;&nbsp;&nbsp;Bili su nanjušili miris psihoistorije, koji su okolo širile glasine. To je bilo dovoljno da im se naroguše brci, kruti i osetljivi. Nisu mogli da prihvate mogućnost da čovečanstvo ne može da kontroliše svoju budućnost - da je istorija posledica delovanja sila izvan domašaja običnih smrtnika. Jesu li već predosetili istinu koju je Hari uvideo tek posle decenijama dugog proučavanja: da je Carstvo opstajalo zbog svoje više, meta-prirode, a ne plemenitog delovanja pojedinaca, ili čak svetova?
<BR>&nbsp;&nbsp;&nbsp;&nbsp;&nbsp;Ljudi svake fele verovali su u čovekovu moć da izabere svoju sudbinu. Obično su polazili od nagonskog osećanja da delaju po sopstvenoj volji, da su do svojih stavova došli samostalnim razmišljanjem - to jest, da su zaključivali na osnovu premisa same paradigme. Ovo je, naravno, bio kružni proces, ali to ovakve argumente nije činilo pogrešnim ili nedelotvornim. Osećanje da su gospodari svoje sudbine bilo je moćno uverenje. Svako je voleo da misli tako. Logika s tim nije imala nikakve veze.
<BR>&nbsp;&nbsp;&nbsp;&nbsp;&nbsp;A ko je bio on da im kaže da nisu u pravu?
<BR>&nbsp;&nbsp;&nbsp;&nbsp;&nbsp;"Hari?"
<BR>&nbsp;&nbsp;&nbsp;&nbsp;&nbsp;Bio je to Jugo. Delovao je pomalo neodlučno. "Uđi, prijatelju."
<BR>&nbsp;&nbsp;&nbsp;&nbsp;&nbsp;"Maločas smo dobili neobičan predlog. Neki istraživački institut za koji nikad nisam čuo nudi nam poveliku svotu novca."
<BR>&nbsp;&nbsp;&nbsp;&nbsp;&nbsp;"Za šta?" Novac je uvek mogao da bude od koristi.
<BR>&nbsp;&nbsp;&nbsp;&nbsp;&nbsp;"U zamenu za osnovnu bazu podataka onih simova sa Sarka."
<BR>&nbsp;&nbsp;&nbsp;&nbsp;&nbsp;"Voltera i Jovanke? Odgovor je ne. Kome to treba?"
<BR>&nbsp;&nbsp;&nbsp;&nbsp;&nbsp;"Nemam pojma. Imamo ih sačuvane. Originalne dokumente."
<BR>&nbsp;&nbsp;&nbsp;&nbsp;&nbsp;"Saznaj ko je dao predlog."
<BR>&nbsp;&nbsp;&nbsp;&nbsp;&nbsp;"Pokušao sam. Ne mogu da pronađem izvor poruke."
<BR>&nbsp;&nbsp;&nbsp;&nbsp;&nbsp;"Hmm. Čudno."
<BR>&nbsp;&nbsp;&nbsp;&nbsp;&nbsp;"Zato sam mislio da bi trebalo da te obavestim. Stvar zaudara."
<BR>&nbsp;&nbsp;&nbsp;&nbsp;&nbsp;"Ne isključuj tragački program, u slučaju da se ponovo jave."
<BR>&nbsp;&nbsp;&nbsp;&nbsp;&nbsp;"Razumeo. A u pogledu dalitskog uporišta..."
<BR>&nbsp;&nbsp;&nbsp;&nbsp;&nbsp;"Pusti to sad."
<BR>&nbsp;&nbsp;&nbsp;&nbsp;&nbsp;"Hteo sam da te pitam da li si video kako su gardisti počistili onu gužvu u Džuninu."
<BR>&nbsp;&nbsp;&nbsp;&nbsp;&nbsp;Pustio ga je da priča. Odavno je savladao akademsku veštinu pretvaranja da pomno sluša sagovornika dok mu je um bio čitav spiralni krak daleko.
<BR>&nbsp;&nbsp;&nbsp;&nbsp;&nbsp;Bio je svestan da će morati da razgovara sa Carem o pitanju Dalita, ne samo da bi odgovorio na Lamurkov potez - inače vrlo smeo, s obzirom na tradicionalno nenasilni duh Trantora. Brzo, krvavo rešenje za težak problem. Čisto i surovo.
<BR>&nbsp;&nbsp;&nbsp;&nbsp;&nbsp;Daliti su imali osnova za nezadovoljstvo: nisu bili zastupljeni na odgovarajući način. Osim toga, bili su nepopularni. I bundžije.
<BR>&nbsp;&nbsp;&nbsp;&nbsp;&nbsp;Činjenica da su Daliti - izuzev onih izuzetnih koje su, poput Juga, izdvojili još u štenari za kožu na vratu - bili nenaklonjeni prema uobičajenim nagonima naučnog uma nije nimalo menjala stvar.
<BR>&nbsp;&nbsp;&nbsp;&nbsp;&nbsp;U stvari, Hari je počeo da se pita da li je kruta i formalna naučna institucija vredna njegovog poštovanja. Svuda oko sebe video je propadanje naučne nepotkupljivosti, od borbe za stipendije do skupljanja carskih mrvica koje je predstavljao sistem napredovanja u poslu.
<BR>&nbsp;&nbsp;&nbsp;&nbsp;&nbsp;Dan ranije bio je u poseti kod dekana za kadrove koji ga je posavetovao, sa dobro podmazanom logikom, da upotrebi deo svog uticaja kod Cara da isposluje stipendiju za profesora koji je malo toga postigao na profesionalnom planu, ali je imao porodične veze sa gornjim domom.
<BR>&nbsp;&nbsp;&nbsp;&nbsp;&nbsp;Dekan mu je sasvim otvoreno rekao: "Zar ne mislite da je u najboljem interesu univerziteta da odobrite stipendijicu jednoj uticaju osobi?" Hari je odbio da to učini, ali je svejedno pozvao profesora da mu objasni zašto.
<BR>&nbsp;&nbsp;&nbsp;&nbsp;&nbsp;Dekan je bio zapanjen takvim poštenjem. Hari je tek kasnije zaključio da je dekan bio u pravu, u okviru sopstvenog logičkog sistema. Ako su stipendije bile obična usluga, ništa drugo nego velikodušnost, zašto ih onda ne dodeljivati na čisto političkoj osnovi? Bio mu je stran takav način razmišljanja, ali morao je da prizna da je principijelan.
<BR>&nbsp;&nbsp;&nbsp;&nbsp;&nbsp;Uzdahnuo je. Kada je Jugo zastao u svojoj žučnoj besedi, Hari mu se osmehnu. Ne, pogrešna reakcija. Zabrinuto mrštenje veđa... tako, to je već bilo bolje. Jugo nastavi sa uzrujanim monologom, mašući rukama, ređajući epitete do nemogućih visina.
<BR>&nbsp;&nbsp;&nbsp;&nbsp;&nbsp;Hari pomisli da je sama izloženost politici, onakvoj kakva je - slepo sudaranje rojeva u pomrčini - pokolebala i njegovo, inače prilično umišljeno držanje. Da li je nauka u koju je tako čvrsto verovao tamo na Helikonu zaista bila od tolike koristi ljudima kao što su Daliti?
<BR>&nbsp;&nbsp;&nbsp;&nbsp;&nbsp;U svom kružnom toku, misli mu se ponovo vratiše jednačinama: da li bi Carstvo ikada moglo da bude pokretano razumom i moralnim odlukama, umesto uticajem i bogatstvom? Teokratije su to pokušale, i propale su. Scijentokratije, koje su bile znatno ređe, bile su suviše krute da bi opstale.
<BR>&nbsp;&nbsp;&nbsp;&nbsp;&nbsp;"...i rekao sam im: naravno, Hari može to da uradi", dovrši Jugo.
<BR>&nbsp;&nbsp;&nbsp;&nbsp;&nbsp;"Ovaj, šta?"
<BR>&nbsp;&nbsp;&nbsp;&nbsp;&nbsp;"Da podržiš plan Alfozo za dalitsko delegiranje, naravno."
<BR>&nbsp;&nbsp;&nbsp;&nbsp;&nbsp;"Razmisliću o tome", reče Hari da se ne bi odao. "U međuvremenu, da čujem izveštaj o tom činiocu dugovečnosti koji si proučavao."
<BR>&nbsp;&nbsp;&nbsp;&nbsp;&nbsp;"Dao sam trojici novih asistenata da to urade", reče Jugo trezveno, istrošivši svoju dalitsku energiju. "Nisu mogli da ga uhvate ni za glavu ni za rep."
<BR>&nbsp;&nbsp;&nbsp;&nbsp;&nbsp;"Za lošeg lovca šuma je uvek pusta."
<BR>&nbsp;&nbsp;&nbsp;&nbsp;&nbsp;Opazivši Jugov iznenađeni pogled, Hari se zapita da nije pomalo zarđao. Politika je uzimala danak.
<BR>&nbsp;&nbsp;&nbsp;&nbsp;&nbsp;"Zato sam uneo činilac dugovečnosti u jednačine, tek da vidim šta će da bude. Evo..." gurnuo je elipsoidno jezgro podataka u Harijev stoni čitač "...gledaj šta se događa."
<BR>&nbsp;&nbsp;&nbsp;&nbsp;&nbsp;Jedno od postojanih nasleđa davne prošlosti bila je standardna galaktička godina, koju su svi svetovi Carstva koristili kao jedinicu u poslovanju. Hari se oduvek pitao da li je to oznaka Zemljinog orbitalnog ciklusa. Sa podelom godine na dvanaest meseci od po dvadeset osam dana, izdvajala je 1.224.675 svetova od 25 miliona koliko ih je bilo u Carstvu kao kandidate za postojbinu Zemlje. Međutim, rotacije, precesije i satelitske rezonancije ometale su sve planetne cikluse. Nijedan od tih 1.224.675 svetova nije se savršeno uklapao sa zemaljskim kalendarom. Više od 17.000 svetova bili su mu približni.
<BR>&nbsp;&nbsp;&nbsp;&nbsp;&nbsp;Jugo je počeo da objašnjava dobijene rezultate. Jedno od neobičnih svojstava istorije Carstva bio je ljudski vek. Već dugo je iznosio stotinu godina, ali su neki rani zapisi nagoveštavali da je to dvostruko duže od trajanja 'prepotopne godine' (kako je ljudski vek bio nazvan u jednom tekstu) koja je bila 'prirodna' za ljude. Ako je to bila istina, ljudi su živeli dvostruko duže nego u vreme pre Carstva. Neograničeno produženje ljudskog veka bilo je nemoguće; biologija je uvek bila konačni pobednik. U nišu rezervisanu za ljudsko telo useljavale su se nove bolesti.
<BR>&nbsp;&nbsp;&nbsp;&nbsp;&nbsp;"Osnovu za ovo dobio sam od Dors... bistra dama", reče Jugo. "Pogledaj ovaj prikaz podataka." Krivulje, 3-D projekcije, klizeće tabele korelacija.
<BR>&nbsp;&nbsp;&nbsp;&nbsp;&nbsp;Sudar biološke nauke i ljudske kulture uvek je bio silovit, često i razoran. Obično je vodio u politiku slobodnog tržišta, gde su roditelji mogli da odaberu željene osobine za svoje potomke.
<BR>&nbsp;&nbsp;&nbsp;&nbsp;&nbsp;Neki su se odlučivali za dugovečnost, čime se život produžavao na 125, pa i 150 godina. Ali kada je većina stanovnika planete bila dugovečna, društvo je propadalo. Zašto?
<BR>&nbsp;&nbsp;&nbsp;&nbsp;&nbsp;"Stoga sam u jednačinama pratio spoljnje uticaje", objašnjavao je Jugo dalje. Grozničavi Dalit je nestao, i ostala je samo darovitost zbog koje je Hari nekoliko decenija ranije izabrao i izvukao Juga iz znojave ekipe dubinskih rudara.
<BR>&nbsp;&nbsp;&nbsp;&nbsp;&nbsp;Uprkos elegantnoj i varljivoj zakrivljenosti jednačina, u njima je otkrio neobičnu rezonanciju. U ekonomiji i nauci, inače pomno proučenima, postojali su skriveni ciklusi od 120 do 150 godina.
<BR>&nbsp;&nbsp;&nbsp;&nbsp;&nbsp;Kada bi životni vek ljudi dosegao ova trajanja, javljale su se razorne reakcije. Tržišta su se pretvarala u krševite predele od hridi i ponora. Kulture su skakale iz ekstravagantnog obilja u puritansku škrtost. Za samo nekoliko vekova, haos je uništavao najveći deo mogućnosti bioloških nauka, ili bi ih gušila verska ograničenja. Prosečna dužina života ponovo je opadala.
<BR>&nbsp;&nbsp;&nbsp;&nbsp;&nbsp;"Čudno", reče Hari, posmatrajući oštre krivulje ciklusa, čiji su se lukovi pretvarali u nazubljene klinove. "Uvek sam se pitao zašto ne živimo duže."
<BR>&nbsp;&nbsp;&nbsp;&nbsp;&nbsp;"Postoji snažan socijalni pritisak protiv toga. Sada znamo odakle dolazi."
<BR>&nbsp;&nbsp;&nbsp;&nbsp;&nbsp;"Ipak... voleo bih da imam vekovima dug i produktivan život."
<BR>&nbsp;&nbsp;&nbsp;&nbsp;&nbsp;Jugo se naceri. "Pogledaj medije - drame, legende, holoe. Oni najdugovečniji uvek su ružne, pohlepne škrtice, koji nastoje da sve zadrže za sebe."
<BR>&nbsp;&nbsp;&nbsp;&nbsp;&nbsp;"Hmmm. Da, uglavnom je tako."
<BR>&nbsp;&nbsp;&nbsp;&nbsp;&nbsp;"I mitovi. Oni što ustaju iz mrtvih. Vampiri. Mumije. Uvek su zli."
<BR>&nbsp;&nbsp;&nbsp;&nbsp;&nbsp;"Bez izuzetaka?"
<BR>&nbsp;&nbsp;&nbsp;&nbsp;&nbsp;Jugo klimnu glavom. "Dors mi je iskopala neke zaista stare primere. Recimo o onom drevnom mučeniku... Isu, je l' tako?"
<BR>&nbsp;&nbsp;&nbsp;&nbsp;&nbsp;"Neka vrsta mita o vaskrsenju?"
<BR>&nbsp;&nbsp;&nbsp;&nbsp;&nbsp;"Dors kaže da Isu verovatno nije postojao. Tako se bar tvrdi u tim starim, fragmentarnim tekstovima. Čitav mit je verovatno kolektivni psiho-san. Primetićeš da je, pošto se vratio iz mrtvih, sasvim kratko ostao među živima."
<BR>&nbsp;&nbsp;&nbsp;&nbsp;&nbsp;"Uzdigao se na nebo, zar ne?"
<BR>&nbsp;&nbsp;&nbsp;&nbsp;&nbsp;"Bilo kako bilo, na brzinu je zbrisao iz grada. Ljudi ne žele takve u svom društvu, čak i ako su pobedili Žeteoca."
<BR>&nbsp;&nbsp;&nbsp;&nbsp;&nbsp;Jugo pokaza na krivulje koje su vodile u katastrofu. "Sad bar možemo da naslutimo zašto je većina društava naučila da ne dozvoli ljudima da predugo žive."
<BR>&nbsp;&nbsp;&nbsp;&nbsp;&nbsp;Hari je proučavao ravni događanja. "Da, ali ko je taj što uči?"
<BR>&nbsp;&nbsp;&nbsp;&nbsp;&nbsp;"A? Ljudi, valjda."
<BR>&nbsp;&nbsp;&nbsp;&nbsp;&nbsp;"Ali niko nije znao", upro je prstom u jednu tačku, "ovo."
<BR>&nbsp;&nbsp;&nbsp;&nbsp;&nbsp;"Znanje ostaje usađeno u tabuima, predanju, zakonima."
<BR>&nbsp;&nbsp;&nbsp;&nbsp;&nbsp;"Mhm." Slutio je postojanje nekakve ideje, nečega krupnog što se nalazilo na samom rubu saznanja... ali mu je to ponovo izmaklo. Moraće da sačeka da mu se vrati... ako ikada bude, u danima pred njim, našao vremena da oslušne onaj tihi glasić koji bi se povremeno prošunjao kroz njegovu svest, šaptav, kao zamućena senka na ulici u magli...
<BR>&nbsp;&nbsp;&nbsp;&nbsp;&nbsp;Vratio se u stvarnost. "Dobar posao. Zaslužuješ čestitke. Objavi to."
<BR>&nbsp;&nbsp;&nbsp;&nbsp;&nbsp;"Iako psihoistoriju držimo u tajnosti?"
<BR>&nbsp;&nbsp;&nbsp;&nbsp;&nbsp;"To je samo jedan element. Ljudi će misliti da su glasine naduvana verzija ovoga."
<BR>&nbsp;&nbsp;&nbsp;&nbsp;&nbsp;"Psihoistorija ne može da dejstvuje ako ljudi znaju za nju."
<BR>&nbsp;&nbsp;&nbsp;&nbsp;&nbsp;"Nema opasnosti. Element dugovečnosti steći će značajan publicitet i zaustaviti nagađanja."
<BR>&nbsp;&nbsp;&nbsp;&nbsp;&nbsp;"Biće to, znači, paravan za carska njuškala?"
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;Jugo se osmehnu. "Zanimljivo je kako se ne ustručavaju da uhode čak i 'ukras Carstva', kako te je Klion nazvao uoči carskog banketa prošle nedelje."
<BR>&nbsp;&nbsp;&nbsp;&nbsp;&nbsp;"Zaista? Nisam to čuo."
<BR>&nbsp;&nbsp;&nbsp;&nbsp;&nbsp;"Bio si suviše zauzet onim stipendijama. Moraš da nađeš nekoga da obavlja te stvari za tebe."
<BR>&nbsp;&nbsp;&nbsp;&nbsp;&nbsp;"Ljudi su nam potrebniji za psihoistoriju."
<BR>&nbsp;&nbsp;&nbsp;&nbsp;&nbsp;"Zašto ne zatražiš od Cara da ti odobri nešto novca?"
<BR>&nbsp;&nbsp;&nbsp;&nbsp;&nbsp;"Lamurk bi saznao i upotrebio bi to protiv mene. Zloupotrebljavanje procedura u gornjem domu, i tako to. Možeš i sam da sastaviš priču."
<BR>&nbsp;&nbsp;&nbsp;&nbsp;&nbsp;"Hm, može biti. Ali bi svakako bilo mnogo lakše."
<BR>&nbsp;&nbsp;&nbsp;&nbsp;&nbsp;"Ideja je da ne privlačimo pažnju na sebe. Da izbegavamo skandale i pustimo Kliona da odigra svoj diplomatski ples."
<BR>&nbsp;&nbsp;&nbsp;&nbsp;&nbsp;"Klion je takođe rekao da si 'cvet pameti'. Snimio sam to za tebe."
<BR>&nbsp;&nbsp;&nbsp;&nbsp;&nbsp;"Zaboravi. Cveće koje suviše izraste biva ubrano."
</TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
