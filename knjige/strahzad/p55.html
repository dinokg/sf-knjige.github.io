<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>4.
<P>&nbsp;&nbsp;&nbsp;&nbsp;&nbsp;"Šta?" uzviknu Volter kada se prebacio u okvir konteksta.
<BR>&nbsp;&nbsp;&nbsp;&nbsp;&nbsp;"Dobro došli", reče Jovanka, utanjenim glasom.
<BR>&nbsp;&nbsp;&nbsp;&nbsp;&nbsp;Nikada ranije nije prva zatražila kontakt s njim. A on još nije ni pronašao likove iz Magots-a. "Možda ću izmeniti svoj stav o čudima", reče on.
<BR>&nbsp;&nbsp;&nbsp;&nbsp;&nbsp;Oborila je oči. Na trenutak se upitao da li je to učinila samo zato da bi mogla da ih ponovo podigne: da ga pogleda, ne podigavši svoju lepu glavu. Je li znala koliko ga to očarava? Grudi su joj se dizale i spuštale na način koji su njegovi senzori očitavali kao izluđujući otkako ništa nije mogao da učini u pogledu toga.
<BR>&nbsp;&nbsp;&nbsp;&nbsp;&nbsp;Volter posegnu za gospinom rukom i podiže je do usana. Pri tom, međutim, nije osetio ništa... i uzrujano je pustio. "Ovo je nepodnošljivo", reče. "Žudeti za spajanjem, a ne osećati ništa pošto je postignuto."
<BR>&nbsp;&nbsp;&nbsp;&nbsp;&nbsp;"Ne osećate ništa kada se sretnemo?"
<BR>&nbsp;&nbsp;&nbsp;&nbsp;&nbsp;"Ma chFre Maquine, senzori osećajno biće ne čine. Ne mešajte senzore sa senzualnošću."
<BR>&nbsp;&nbsp;&nbsp;&nbsp;&nbsp;"Ali kako onda... pre..." Jovanka je govorila sa očiglednom teškoćom, kao da se boji da će biti povređena odgovorom. "Ovde ne mogu da izvedem, ah, 'programiranje'. Tamo u Društvu za artificijelno, kada smo bili životinje zatvorene u zoološkom vrtu, imali smo bezbroj mogućnosti. Ovde, u digitalnom svetu, moje sposobnosti - iako rastu! - nisu tome dorasle. Još."
<BR>&nbsp;&nbsp;&nbsp;&nbsp;&nbsp;"Mislila sam da je to možda pobožno odricanje. Put, zapravo, do ispravnog ponašanja."
<BR>&nbsp;&nbsp;&nbsp;&nbsp;&nbsp;"Mnogo se više toga u istoriji može objasniti kao nesposobnost nego kao loše namere."
<BR>&nbsp;&nbsp;&nbsp;&nbsp;&nbsp;Jovanka pogleda u stranu. "Gospodine, pozvala sam vas zato što sam... otkako smo se poslednji put sreli, uprkos upozorenjima koje ste mi dali... odgovorila na jedan poziv."
<BR>&nbsp;&nbsp;&nbsp;&nbsp;&nbsp;"Rekao sam vam da to ne činite!" povika Volter.
<BR>&nbsp;&nbsp;&nbsp;&nbsp;&nbsp;"Nisam imala izbora", reče ona. "Morala sam da odgovorim na poziv. Bio je... hitan." U glas joj se uvuče strah. "Ne mogu tačno da objasnim, ali znam da sam, u trenutku kada sam to učinila, lebdela na ivici potpunog brisanja."
<BR>&nbsp;&nbsp;&nbsp;&nbsp;&nbsp;Volter je krio zabrinutost iza maske nemarnosti. "Neprilične reči za jednu sveticu. Ne liči na vas da priznajete mogućnost potpunog brisanja. Vaša kanonizacija bi mogla da bude poništena."
<BR>&nbsp;&nbsp;&nbsp;&nbsp;&nbsp;Jovankin glas zadrhta, plamen sveće na mračnom vetru sumnje... "Znam samo da sam lebdela na rubu velike praznine, tamnog ponora. Ono što sam opazila nije bila večnost, već ništavilo. Čak su i moji glasovi bili zamukli, potreseni prizorom..."
<BR>&nbsp;&nbsp;&nbsp;&nbsp;&nbsp;"Čega?"
<BR>&nbsp;&nbsp;&nbsp;&nbsp;&nbsp;"Nepostojanja", reče Jovanka. "Nestajanja zanavek. Malo je nedostajalo da budem... izbrisana."
<BR>&nbsp;&nbsp;&nbsp;&nbsp;&nbsp;"Brisanje. Programi-lovci i njihovi kerovi." Kroz njega prostruja bolna jeza. "Kako ste umakli?"
<BR>&nbsp;&nbsp;&nbsp;&nbsp;&nbsp;"Nisam", reče Devica, sa strahopoštovanjem koje nadjača strah. "To je bilo još čudnije. Ko god - ili šta god da je to bilo, pustilo me je da odem neozleđena. Stajala sam pred tim, nezaštićena i izložena, a to... me je poštedelo."
<BR>&nbsp;&nbsp;&nbsp;&nbsp;&nbsp;On oseti ledenu zebnju. I on je osetio nevidljiva prisustva, sasvim blizu, za leđima, kako posmatraju, procenjuju. U tim posetama bilo je nečega bezlično tuđinskog. Potisnuo je jeziva sećanja. "Od sada ne odgovarajte ni na kakve pozive."
<BR>&nbsp;&nbsp;&nbsp;&nbsp;&nbsp;Devičino lice naoblači se sumnjom. "Nisam imala izbora."
<BR>&nbsp;&nbsp;&nbsp;&nbsp;&nbsp;"Naći ću bolje skrovište za vas", uveravao ju je Volter. "Učiniću da budete bezbedni od neželjenih poseta. Daću vam moć..."
<BR>&nbsp;&nbsp;&nbsp;&nbsp;&nbsp;"Ne razumete. Ta... stvar... mogla je da me oduva kao što dva prsta utrnu plamičak. Vratiće se, znam to. U međuvremenu, imam jednu želju."
<BR>&nbsp;&nbsp;&nbsp;&nbsp;&nbsp;"Šta god kažete", reče Volter. "Sve što mogu da učinim..."
<BR>&nbsp;&nbsp;&nbsp;&nbsp;&nbsp;"Vratite nas, sa našim prijateljima, u kafanu."
<BR>&nbsp;&nbsp;&nbsp;&nbsp;&nbsp;"Aux Deux Magots? Tražim je, ali ne znam ni da li još postoji!"
<BR>&nbsp;&nbsp;&nbsp;&nbsp;&nbsp;"Stvorite je ponovo, pomoću čarolija koje ste naučili. Ako treba da se survam u ništavilo, neka to ne bude pre nego što provedem bar jedno veče sa vama i našim dragim prijateljima. Lomeći hleb, pijući vino, u društvu onih koje volim... Ne tražim ništa više od toga pre nego što budem... obrisana."
<BR>&nbsp;&nbsp;&nbsp;&nbsp;&nbsp;"Ali nećete biti obrisani", umirivao ju je Volter sa više pouzdanja nego što je osećao. "Prebaciću vas na mesto gde niko nikada neće pomisliti da pogleda. Nećete moći da odgovarate na pozive... čak ni ako budete verovali da su od mene. Ali ćete mi često slati podatke, razumete li me?"
<BR>&nbsp;&nbsp;&nbsp;&nbsp;&nbsp;"Slaću i svoj spiritualni deo."
<BR>&nbsp;&nbsp;&nbsp;&nbsp;&nbsp;"Kao da me već golicaju." Doista je osećao nespokojno, nervozno grebanje na samom rubu opažanja, kao da mu bube mile po mozgu. Stresao se. Zašto ga je perfidna matistorijska logika lišila osećajnosti, a sada ga muči ovim nesnosnim nadražajima?
<BR>&nbsp;&nbsp;&nbsp;&nbsp;&nbsp;Ali njen prkos tek je bio probuđen. "Uzeli ste mi nevinost, gospodine, a ipak vrlo škrto govorite o braku. I o ljubavi."
<BR>&nbsp;&nbsp;&nbsp;&nbsp;&nbsp;"Bien sur, ljubav između supružnika je moguća... iako ja sam nikada ne videh tako nešto... što ne znači da je i prirodna. To je kao kada se rodite sa sraslim nožnim prstima. Događa se, ali samo greškom. Čovek može, naturellement, da živi srećno sa bilo kojom ženom, ukoliko je ne voli."
<BR>&nbsp;&nbsp;&nbsp;&nbsp;&nbsp;Uputila mu je nadmoćan pogled. "Postala sam imuna na vaše grubosti."
<BR>&nbsp;&nbsp;&nbsp;&nbsp;&nbsp;Tužno je zavrteo glavom. "I pas je srećniji nego što sam ja u svom sadašnjem stanju."
<BR>&nbsp;&nbsp;&nbsp;&nbsp;&nbsp;Lako je prešao simom prsta preko njenog vrata. Ona zabaci glavu, sklopljenih očiju, razmaknutih usana. Ali on, avaj, nije osećao ništa. "Pronaći ću način", prošapta. "Pronaći ću način."
</TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
