<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2.
<P>&nbsp;&nbsp;&nbsp;&nbsp;&nbsp;Još nije vreme da stignu specijalci, pomisli Hari. Ali bio je suviše napet da bi u međuvremenu mogao išta da uradi.
<BR>&nbsp;&nbsp;&nbsp;&nbsp;&nbsp;Igrao se novčićima u džepu, odsutno, a onda izvadi jedan. Komad od pet kredita, sa jedne strane naočiti lik Kliona I - kovnice su se uvek dodvoravale vladarima - i disk Galaksije gledan odozgo sa druge. Držao ga je za ivicu i razmišljao.
<BR>&nbsp;&nbsp;&nbsp;&nbsp;&nbsp;Recimo da debljina novčića predstavlja srazmernu debljinu galaktičkog diska. Da bi slika bila preciznija, novčić bi trebalo da bude ispupčen u sredini, ali je to ipak bila uglavnom dobra kopija.
<BR>&nbsp;&nbsp;&nbsp;&nbsp;&nbsp;Na disku je postojala nepravilnost, sićušni plik na jednom od spoljnjih spiralnih krakova. Izvršio je računicu u glavi, pretpostavivši da prečnik Galaksije iznosi oko sto hiljada svetlosnih godina, i... zatreptao. Mrljica je predstavljala prostor otprilike hiljadu svetlosnih godina u prečniku. U spoljnim kracima, taj prostor bi sadržao deset miliona zvezda.
<BR>&nbsp;&nbsp;&nbsp;&nbsp;&nbsp;Prizor tako velikog broja svetova u tačkici, usamljenoj usred beskraja, učinio je da oseti da se čvrsti omotač Trantora otvorio i izbacio ga, bespomoćnog, u bezdan.
<BR>&nbsp;&nbsp;&nbsp;&nbsp;&nbsp;Ima li čovečanstvo ikakvog značaja u takvim razmerama? Tolike milijarde duša, sabijene u tačkicu prljavštine.
<BR>&nbsp;&nbsp;&nbsp;&nbsp;&nbsp;Ali su, ipak, u trenu premostile nepojamno prostranstvo tog diska.
<BR>&nbsp;&nbsp;&nbsp;&nbsp;&nbsp;Ljudska rasa se raširila spiralnim kracima, izlivši se kroz vremenske tunele, rasporedivši se oko osovine za samo par hiljada godina. Za to vreme sami kraci nisu načinili merljiv pomak u svojoj teškoj gavoti; za to je bilo potrebno pola milijarde godina. Ljudska težnja prema dalekim obzorjima poslala ih je u rojevima kroz mrežu tunela, da iskrsnu u svemiru blizu sunaca koja behu crvena i naduta, samrtno plava, usijano rubinske boje.
<BR>&nbsp;&nbsp;&nbsp;&nbsp;&nbsp;Mrlja je predstavljala prostor koji običan ljudski mozak, sa svojim sposobnostima primata, nije mogao da zamisli, osim kao matematički izraz. Ali je taj isti mozak poveo ljude napolje, i sada su koračali Galaksijom, kao gospodari bezdana zvezdane svetlosti... ne poznajući pri tom još ni same sebe.
<BR>&nbsp;&nbsp;&nbsp;&nbsp;&nbsp;Pojedinačni ljudski mozak, dakle, nije mogao da sagleda ni tu tačku na disku. Ali je čovečanstvo, kao zbir umova, to moglo, sagledavajući svoje uže zvezdane teritorije.
<BR>&nbsp;&nbsp;&nbsp;&nbsp;&nbsp;A koja je bila njegova želja? Da pojmi celokupnost tog istog čovečanstva, njegove najdublje impulse, tajnovite mehanizme, njegovu prošlost, sadašnjost i budućnost. Želeo je da upozna skitačku vrstu koja je uspela da obuhvati taj disk i načini od njega svoju igračku.
<BR>&nbsp;&nbsp;&nbsp;&nbsp;&nbsp;Pojedinačni ljudski mozak, na kraju krajeva, ipak je bio sposoban da pojmi disk, ako pređe na višu ravan - tako što će dokučiti ukupne efekte, skrivene u složenosti jednačina.
<BR>&nbsp;&nbsp;&nbsp;&nbsp;&nbsp;Opisati Trantor, u ovim razmerama, bila je dečja igra. Za Carstvo će mu biti potrebno mnogo šire razumevanje.
<BR>&nbsp;&nbsp;&nbsp;&nbsp;&nbsp;Matematika bi mogla da vlada Galaksijom. Nevidljivi, paučinasti simboli mogli bi da upravljaju.
<BR>&nbsp;&nbsp;&nbsp;&nbsp;&nbsp;Znači da je pojedinac, muškarac ili žena, ipak važan.
<BR>&nbsp;&nbsp;&nbsp;&nbsp;&nbsp;Može biti. Zatresao je glavom. Um jedinke.
<BR>&nbsp;&nbsp;&nbsp;&nbsp;&nbsp;Malo se zalećemo, zar ne? Snovi o jednakosti sa bogovima...
<BR>&nbsp;&nbsp;&nbsp;&nbsp;&nbsp;Nazad na posao.
<BR>&nbsp;&nbsp;&nbsp;&nbsp;&nbsp;Ali nije mogao bilo šta da započne. Na njegovo olakšanje, stigoše carski specijalci i povedoše ga kroz Strilingov univerzitet. Već se bio navikao na radoznalce, predstavu probijanja kroz masu koja se sada okupljala svuda, činilo mu se, gde se očekivao njegov prolazak.
<BR>&nbsp;&nbsp;&nbsp;&nbsp;&nbsp;"Gužva je danas", reče kapetanu specijalaca.
<BR>&nbsp;&nbsp;&nbsp;&nbsp;&nbsp;"To ne bi trebalo da vas iznenađuje, ser."
<BR>&nbsp;&nbsp;&nbsp;&nbsp;&nbsp;"Nadam se da ste dodatno plaćeni za ovo."
<BR>&nbsp;&nbsp;&nbsp;&nbsp;&nbsp;"Da, ser. Ovo zovemo 'prokopavanje'."
<BR>&nbsp;&nbsp;&nbsp;&nbsp;&nbsp;"Dodatni rizik, je li? Posebno opasan posao."
<BR>&nbsp;&nbsp;&nbsp;&nbsp;&nbsp;Kapetan je izgledao pomalo postiđeno. "Ovaj, da, ser..."
<BR>&nbsp;&nbsp;&nbsp;&nbsp;&nbsp;"Kakva su vaša naređenja, ako neko počne da puca?"
<BR>&nbsp;&nbsp;&nbsp;&nbsp;&nbsp;"Ovaj, ako uspe da probije zaštitno polje, treba da se postavimo između vas i napadača, ser."
<BR>&nbsp;&nbsp;&nbsp;&nbsp;&nbsp;"I vi biste to stvarno učinili? Izložili biste se Gausovom talasu ili strelicama?"
<BR>&nbsp;&nbsp;&nbsp;&nbsp;&nbsp;Kapetan je izgledao iznenađeno. "Naravno."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"To nam je dužnost, znate."
<BR>&nbsp;&nbsp;&nbsp;&nbsp;&nbsp;Hari je bio postiđen čovekovom odanošću. Ne Hariju Seldonu, već ideji Carstva. Redu. Civilizaciji.
<BR>&nbsp;&nbsp;&nbsp;&nbsp;&nbsp;Shvatio je da je i sam predan toj ideji. Carstvo je trebalo sačuvati, ili bar usporiti njegovo propadanje. A to je mogao da učini samo ako upozna njegovu temeljnu strukturu.
<BR>&nbsp;&nbsp;&nbsp;&nbsp;&nbsp;Bio je to razlog zbog koga nije želeo dužnost prvog ministra. Oduzimala mu je vreme i usredsređenost.
<BR>&nbsp;&nbsp;&nbsp;&nbsp;&nbsp;U oklopljenim čaurama specijalaca oslobodio se nezadovoljstva tako što je izvadio svoju tablicu i pozabavio se jednačinama. Kapetan je morao da ga upozori da su stigli na teritoriju palate. Hari je izišao i pustio da se odigra uobičajeni obred: specijalci su se raširili i pojavili su se lebdeći senzori da onjuše širi perimetar. Podsećali su ga na zlatne pčele, koje marljivo zuje unaokolo.
<BR>&nbsp;&nbsp;&nbsp;&nbsp;&nbsp;Dok je išao duž zida prema vrtovima palate, iz zida iskoči mrka, zaobljena pločica veličine nokta i prionu mu na vrat. On podignu ruku i odlepi je.
<BR>&nbsp;&nbsp;&nbsp;&nbsp;&nbsp;Prepoznao je reklamnu dranguliju, flaster koji je korisnika ispunjavao prijatnom jezom, unoseći mu endorfin u krvotok. Takođe je nenametljivo izazivao pozor na reklamne poruke duž hodnika.
<BR>&nbsp;&nbsp;&nbsp;&nbsp;&nbsp;Odbacio ga je u stranu. Jedan od specijalaca podiže pločicu i oko Harija odmah nastadoše vika i kretanje. Specijalac se okrenu da baci pločicu.
<BR>&nbsp;&nbsp;&nbsp;&nbsp;&nbsp;Vojnikovu ruku prostreli klin narandžaste svetlosti, usijano šišteći, sinu i odmah se ugasi. Čovek jeknu "Ah!", a drugi specijalac dograbi Harija i gurnu ga na zemlju. Onda ga petorica specijalaca zakloniše sa svih strana, i više nije ništa mogao da vidi.
<BR>&nbsp;&nbsp;&nbsp;&nbsp;&nbsp;Specijalac jezivo vrisnu. Nešto preseče njegov krik bola. Kapetan povika "Pokret!" i Hari je morao da potrči sa specijalcima pored sebe prema vrtovima, i dalje, niz nekoliko staza.
<BR>&nbsp;&nbsp;&nbsp;&nbsp;&nbsp;Potrajalo je neko vreme da se proveri šta je posredi. Naravno, poreklo pločice nije bilo moguće odrediti, niti je bilo načina da se sazna da li joj je meta bio Hari.
<BR>&nbsp;&nbsp;&nbsp;&nbsp;&nbsp;"Ovo je možda je deo nekakve zavere na dvoru", reče kapetan. "Možda je čekala nekog drugog prolaznika sa zadatim mirisom sličnim vašem."
<BR>&nbsp;&nbsp;&nbsp;&nbsp;&nbsp;"Mislite da uopšte nije bila namenjena meni?"
<BR>&nbsp;&nbsp;&nbsp;&nbsp;&nbsp;"Moguće je. Toj pločici trebalo je nekoliko dodatnih sekundi da odluči jeste li vi taj ili ne."
<BR>&nbsp;&nbsp;&nbsp;&nbsp;&nbsp;"I odlučila je da jesam."
<BR>&nbsp;&nbsp;&nbsp;&nbsp;&nbsp;"Mirisi znoja i kože nisu sasvim precizni, ser."
<BR>&nbsp;&nbsp;&nbsp;&nbsp;&nbsp;"Moraću da počnem da koristim parfem."
<BR>&nbsp;&nbsp;&nbsp;&nbsp;&nbsp;Kapetan se osmehnu. "To neće zaustaviti 'pametnu' pločicu."
<BR>&nbsp;&nbsp;&nbsp;&nbsp;&nbsp;Tada dotrčaše drugi specijalisti za bezbednost i nastade merenje tragova, razmena mišljenja i, sve u svemu, mnogo priče. Hari je insistirao da se vrati da vidi vojnika koji je držao pločicu, ali ovog su već odveli u ambulantu; rečeno je da će ostati bez šake. Ne, nažalost, Hari ne može da ga vidi. Razumeće da je to iz razloga bezbednosti.
<BR>&nbsp;&nbsp;&nbsp;&nbsp;&nbsp;Hari ubrzo oseti umor od čitave procedure. Bio je pošao ranije da prošeta kroz vrtove; iako je znao da je to nerazumno, njegovo žaljenje zbog propuštene šetnje bilo je jače od pokušaja atentata.
<BR>&nbsp;&nbsp;&nbsp;&nbsp;&nbsp;Hari priušti sebi dug trenutak tišine da potisne događaj iz misli. Zamislio je operatera za uklanjanje, ledeno plavi vektorski okvir. Okvir pokaza ljutiti, jarkocrveni čvor i gurnu ga izvan vidika. Kasnije... pozabaviće se s tim kasnije.
<BR>&nbsp;&nbsp;&nbsp;&nbsp;&nbsp;Prekinuo je beskrajno mudrovanje i naredio specijalcima da idu za njim. Začuše se uzvici protesta, ali on nije obraćao pažnju na to. Polako je pošao kroz vrtove, uživajući u vazduhu na otvorenom. Žudno je udahnuo. Zaslepljujuća brzina napada izbrisala je njegovu važnost. Privremeno.
<BR>&nbsp;&nbsp;&nbsp;&nbsp;&nbsp;Kule palate dizale su se uvis kao mreža divovskog paukova. Između njih su se prepletale vazdušaste pešačke staze. Šiljci kula bili su u srebrnastoj magli i treperavi, pulsirajući nemim, upornim bilom kao veliko, nevidljivo srce. Toliko je vremena proveo u skučenim vidicima Trantorovih hodnika da su mu oči sporo prihvatale ove zbunjujuće perspektive.
<BR>&nbsp;&nbsp;&nbsp;&nbsp;&nbsp;Nekakvo strujanje uvis provuče njegovu pažnju dok je prolazio cvetnim pejzažem. Jata od više hiljada ptica iz ogromnog carskog avijarijuma lebdela su u uzlaznim strujama. Njihove vešte, uvek različite putanje obrazovale su razuđeno, tečno ustrojstvo, ogroman, bestežinski ples.
<BR>&nbsp;&nbsp;&nbsp;&nbsp;&nbsp;Ali ono je, zapravo, bilo oblikovano pre mnogo milenijuma, bioinženjeringom njihovog genoma. Obrazovale su kolone i obličja nalik na oblake, ili čak vazdušne planine, gosteći se u letu komarcima, koje su sa tla puštali baštovani. Ali je bočna struja mogla svakog časa da rasprši njihove složene skultpure, da ih oduva.
<BR>&nbsp;&nbsp;&nbsp;&nbsp;&nbsp;Kao i Carstvo, pomisli on. Prelepo u svome redu, stabilno već petnaest milenijuma, sada se rušilo. Kao usporeni pad čaure. Ili u grčevima, kao u džuninskim nemirima.
<BR>&nbsp;&nbsp;&nbsp;&nbsp;&nbsp;Zašto? Čak i usred lepota carskog prebivališta, njegov um matistoričara vraćao se problemu.
<BR>&nbsp;&nbsp;&nbsp;&nbsp;&nbsp;Ulazeći u palatu, prošao je pored jedne dečje delegacije, koja se uputila na audijenciju kod neke manje važne figure sa dvora. Osetio je iznenadnu žaoku čežnje za usvojenim sinom, Rejčem. Kada su Jugu slomili nogu, on i Dors odlučili su da potajno pošalju dečaka u školu na drugom mestu. "Da ih ostavimo bez meta", rekla je Dors. U klasi meritokrata, samo oni odrasli koji su bili zaposleni, stabilni i nadareni mogli su da imaju decu. Plemstvo i obični građani mogli su da imaju gomilu dečurlije.
<BR>&nbsp;&nbsp;&nbsp;&nbsp;&nbsp;Roditelji su bili poput umetnika... posebni pojedinci sa posebnim darom, obasipani poštovanjem i povlasticama, sa ostavljenom slobodom da podignu srećne i sposobne ljude. Bio je to plemenit posao, dobro plaćen. Hari je bio jedan od počastvovanih takvim odobrenjem.
<BR>&nbsp;&nbsp;&nbsp;&nbsp;&nbsp;Kao da bi mu odmah dokazali da nije sve tako, tri neobično oblikovana poklonika prođoše nepravlinim hodom pored njega.
<BR>&nbsp;&nbsp;&nbsp;&nbsp;&nbsp;Uz pomoć biotehnologije, ljudi su mogli da pretvore svoju decu u vretenaste kule, u patuljke cvetastog lika i velikih stopala, u zelene divove ili ružičaste pigmeje. Ova stvorenja slali su odasvud iz Galaksije da bi zadivila carski dvor, dok je ova novotarija još bila u modi.
<BR>&nbsp;&nbsp;&nbsp;&nbsp;&nbsp;Ali ovakvi hirovi obično su bili kratkog veka. Postojale su norma vrste i težnja ka njenim menjanjem, koja je bila podjednako duboko usađena. Hari je morao da prizna da će uvek pripadati neprosvećenima jer su mu takvi primerci bili gnusni.
<BR>&nbsp;&nbsp;&nbsp;&nbsp;&nbsp;Neko je projektovao sobu za prijeme da liči na sve drugo samo ne na sobu za primanje ljudi. Podsećala je na naduven džep od topljenog stakla, ispresecan uglačanim šipkama keramo-čelika. Ove šipke pretvarale su se u glatke grudve koje, budući da u prostoriji nije bilo ničega drugog, mora da su bile zamišljene da služe kao stolice i stolovi.
<BR>&nbsp;&nbsp;&nbsp;&nbsp;&nbsp;Činilo mu se malo verovatno da bi ikad uspeo da se izvuče iz bilo kog od tih oblika, ako bi mu uopšte pošlo za rukom da shvati kako se sedi na njima... pa je zato ostao da stoji. I da se pita da li je i ovaj efekat bio zbog nečega smišljen... Palata je bila prefinjeno mesto, složenih značenja.
<BR>&nbsp;&nbsp;&nbsp;&nbsp;&nbsp;Klionovi službenici uveravali su ga da će to biti poverljiv, izdvojen sastanak. Uprkos tome, tu je bila prisutna omanja vojska atašea, službenika protokola i sekretara koji su se predstavljali Hariju dok je usput prolazio kroz nekoliko soba, sve raskošnijih jedna od druge. Životom dvora vladale su naduvene osobe koje su se uvek ponašale kao da sa lažnom stidljivošću otkrivaju sopstvene statue.
<BR>&nbsp;&nbsp;&nbsp;&nbsp;&nbsp;Sve je šljaštilo od ukrasa i finoće, arhitektonskih ekvivalenata svile i dragulja, pa su čak i najobičniji pomoćnici bili u vrlo dostojanstvenim zelenim uniformama. Imao je utisak da treba da utiša glas. Setivši se nedeljnih jutara na Helikonu, shvatio je da tu vlada atmosfera crkve.
<BR>&nbsp;&nbsp;&nbsp;&nbsp;&nbsp;Onda u odaju uđe Klion, i osoblje ispari, nečujno se išunjavši kroz skrivena vrata.
<BR>&nbsp;&nbsp;&nbsp;&nbsp;&nbsp;"Moj Seldone!"
<BR>&nbsp;&nbsp;&nbsp;&nbsp;&nbsp;"Vaš sam, sire." Hari je odgovarao prema obredu.
<BR>&nbsp;&nbsp;&nbsp;&nbsp;&nbsp;Car je nastavio sa preteranom srdačnošću, zataškavajući očigledan pokušaj atentata - "Svakako je reč o slučajnosti, slažeš se?" - a zatim ga je poveo do velikog ekranskog zida. Na Klionov pokret ukaza se ogromna slika Galaksije, rad nekog novog umetnika. Hari promrmlja neophodne reči divljenja i seti se svojih misli od pre jednog sata.
<BR>&nbsp;&nbsp;&nbsp;&nbsp;&nbsp;Ovo je bila vremenska skulptura, koja je pratila celokupnu galaktičku istoriju. Disk je, uostalom, bio talog krša, koji se kovitlao na dnu gravitacionog lonca u kosmosu. Njegov izgled zavisio je od toga koje je od bezbrojnih očiju čovečanstva koristio posmatrač. Infracrvene su umele da probiju i istaknu pruge prašine. Gama zraci su izdvajali polja razbuktalog gasa. Radio-tanjiri su mapirali hladne naslage molekula i namagnetisane plazme. Sve je to bilo krcato značenjima.
<BR>&nbsp;&nbsp;&nbsp;&nbsp;&nbsp;Na vrteški diska, zvezde su iskrsavale i preplitale se pod složenim njutnovskim silama. Veliki spiralni kraci - Strelac, Orion i Persej, računajući od središta - nosili su imena likova koje je sakrila prošlost. U svakom je postojala zona istog imena, kao nagoveštaj da se možda baš tu nalazila drevna Zemlja. Ali niko nije znao njen položaj, a istraživanja nisu dala najočiglednijeg kandidata za domaćina. Umesto toga, desetine svetova nadmetale su se da ponesu titulu prvobitne Zemlje. Bilo je sasvim verovatno da to nije nijedan od njih. Mnoštvo sjajnih oznaka - nebeskih orijentira, kao što su bili oni zemaljski - svetlelo je među zakrivljenim, ogoljenim spiralnim kracima. Lepota koja se nije dala opisati... ali mogla je da se analizira, pomisli Hari, u fizičkom ili socijalnom smislu. Samo da pronađe ključ...
<BR>&nbsp;&nbsp;&nbsp;&nbsp;&nbsp;"Čestitam ti na uspehu mog moronskog dekreta", reče Klion.
<BR>&nbsp;&nbsp;&nbsp;&nbsp;&nbsp;Hari se polako vrati iz beskrajnih perspektiva. "Ovaj, na čemu, sire?"
<BR>&nbsp;&nbsp;&nbsp;&nbsp;&nbsp;"Tvoja zamisao... prvi plod psihoistorije." Klion se nasmeja Harijevom čuđenju. "Već si zaboravio? Odmetnici koji pustoše, tražeći slavu za svoje zločinaštvo. Savetovao si mi da im oduzmem identitet tako što ću ih bez razlike nazvati moronima."
<BR>&nbsp;&nbsp;&nbsp;&nbsp;&nbsp;Hari je zaista bio zaboravio svoj savet, ali se zadovoljio mudrim klimanjem glave.
<BR>&nbsp;&nbsp;&nbsp;&nbsp;&nbsp;"Uspelo je! Broj takvih zločina u velikoj meri se smanjio. A osuđeni odlaze u smrt gnevni, zahtevajući da im se omogući da postanu čuveni. Kažem ti, pravo uživanje."
<BR>&nbsp;&nbsp;&nbsp;&nbsp;&nbsp;Hari se naježi zbog načina na koji je Car mljacnuo usnama. Usputni predlog, dat bez razmišljanja, postao je stvarnost. Ovo ga je malo uzdrmalo.
<BR>&nbsp;&nbsp;&nbsp;&nbsp;&nbsp;Shvatio je da ga Car pita za napredak psihoistorije. Grlo mu se stegnu, i on se priseti Munrouzove i njenih gnjavatorskih pitanja. Imao je utisak da su od tada prošle nedelje. "Spor je to posao", uspe mu da procedi.
<BR>&nbsp;&nbsp;&nbsp;&nbsp;&nbsp;Klion saosećajno reče: "I svakako zahteva duboko poznavanje svakog činioca društvenog života."
<BR>&nbsp;&nbsp;&nbsp;&nbsp;&nbsp;"Ponekad", odugovlačio je Hari, odlučno potiskujući svoja pomešana osećanja.
<BR>&nbsp;&nbsp;&nbsp;&nbsp;&nbsp;"Nedavno sam bio na jednom skupu i saznao nešto što si bez sumnje upotrebio u svojim jednačinama."
<BR>&nbsp;&nbsp;&nbsp;&nbsp;&nbsp;"Da, sire?"
<BR>&nbsp;&nbsp;&nbsp;&nbsp;&nbsp;"Rečeno je da sam temelj nastanka Carstva - osim vremenskih tunela, naravno - predstavlja otkriće protonsko-borske fuzije. Nikad nisam čuo za tako nešto, ali je govornik rekao da je to najveće dostignuće prošlosti. Da svaki zvezdani brod, svaka planetna tehnologija, crpe energiju iz nje."
<BR>&nbsp;&nbsp;&nbsp;&nbsp;&nbsp;"Pretpostavljam da je tako, ali ne mogu da kažem da sam to znao."
<BR>&nbsp;&nbsp;&nbsp;&nbsp;&nbsp;"Zar jednu tako elementarnu činjenicu?"
<BR>&nbsp;&nbsp;&nbsp;&nbsp;&nbsp;"Ono što mi nije od koristi ne zanima me."
<BR>&nbsp;&nbsp;&nbsp;&nbsp;&nbsp;Klionova usta se napućiše u čudu. "Ali teorija istorije sigurno zahteva veliki broj pojedinosti."
<BR>&nbsp;&nbsp;&nbsp;&nbsp;&nbsp;"Tehnologija je deo nje samo u svojim posledicama po ostale bitne činioce", reče Hari. Kako objasniti začkoljice nelinearne računice? "Često su značajna upravo njena ograničenja."
<BR>&nbsp;&nbsp;&nbsp;&nbsp;&nbsp;"Svaka tehnologija koja se razlikuje od magije nedovoljno je razvijena", reče Klion lakim tonom.
<BR>&nbsp;&nbsp;&nbsp;&nbsp;&nbsp;"Dobro rečeno, sire."
<BR>&nbsp;&nbsp;&nbsp;&nbsp;&nbsp;"Sviđa ti se? To sam čuo od onog tipa Drajusa. Dobro zvuči, zar ne? A i istina je. Možda ću..." Zastade, pa reče u vazduh: "Transkriptore! Dajte Preceptu tu rečenicu o magiji na javnu distribuciju."
<BR>&nbsp;&nbsp;&nbsp;&nbsp;&nbsp;Ponovo se zavalio u stolicu. "Stalno me jure za 'carske mudrosti'. Gnjavaža!"
<BR>&nbsp;&nbsp;&nbsp;&nbsp;&nbsp;Tiha muzička nota najavi Bitana Lamurka. Hari se ukoči kada ga je ugledao, ali je Lamurk video samo Cara dok je vično recitovao litaniju dvorskog ceremonijala. Kao važni predstavnik gornjeg doma, morao je da izgovori neke tradicionalne i prazne fraze, da se pokloni sa neobičnim zamahom ruke i da nipošto ne skreće pogled sa Cara. Pošto je obavio to, bilo mu je dozvoljeno da se opusti.
<BR>&nbsp;&nbsp;&nbsp;&nbsp;&nbsp;"Profesore Seldone! Kakvo zadovoljstvo sresti se ponovo sa vama."
<BR>&nbsp;&nbsp;&nbsp;&nbsp;&nbsp;Hari se zvanično rukova sa njim. "Žao mi je zbog onog male gužve. Zaista nisam znao za prisustvo 3-D."
<BR>&nbsp;&nbsp;&nbsp;&nbsp;&nbsp;"Nije važno. Čovek ništa ne može protiv cirkusa koji mediji naprave od svega."
<BR>&nbsp;&nbsp;&nbsp;&nbsp;&nbsp;"Moj Seldon mi je dao onaj odličan savet za moronski dekret", reče Klion. Nastavio je sa hvalom, na šta su se Lamurku sve više usecale bore oko usta.
<BR>&nbsp;&nbsp;&nbsp;&nbsp;&nbsp;Klion ih povede do raskošnih stolica koje su se pojavile iz zidova. Hari se odjednom nađe usred detaljne rasprave o radu doma. Odluke, izdvajanje sredstava, izvodi predloženih zakonskih akata. Sve je to prolazilo i kroz Harijevu kancelariju. Pedantno je usposlio svoju automatsku sekretaricu da uradi tekstualnu analizu materijala, prevodeći more žargona na galaktički jezik i doterujući veze. Ovo mu je pomoglo da prođe kroz prvi sat rada. Većinu materijala bio je preskočio, trpajući hrpe dokumenata koje je trebalo skenirati u reciklator kada niko nije gledao.
<BR>&nbsp;&nbsp;&nbsp;&nbsp;&nbsp;Tajnovite aktivnosti gornjeg doma u načelu nije bilo teško pratiti... već samo dosadno. Dok je Lamurk vešto vodio raspravu sa Carem, Hari ih je posmatrao kao da gleda utakmicu telometa: neobičan prizor, bez sumnje očaravajući na izvestan ograničen način.
<BR>&nbsp;&nbsp;&nbsp;&nbsp;&nbsp;Činjenica da je dom postavljao opšte standarde i smernice, da bi na osnovu njih pravni stručnjaci razradili pojedinosti i sastavili zakone, nije menjala njegovu rasejanu nezainteresovanost. Ljudi su provodili čitav život radeći takve stvari!
<BR>&nbsp;&nbsp;&nbsp;&nbsp;&nbsp;Lamurku je bio potreban protivnik u igri. Hari shvati da je njemu pripala neizbežna uloga takmaca.
<BR>&nbsp;&nbsp;&nbsp;&nbsp;&nbsp;Lamurka je karijera predodredila za položaj prvog ministra, i bio je odlučan da ga dobije. Zato je u svakoj prilici težio da stekne Carevu naklonost i da omalovaži Harijeve primedbe, kojih je ionako bilo malo.
<BR>&nbsp;&nbsp;&nbsp;&nbsp;&nbsp;Hari se nije neposredno protivio Lamurku, koji je bio majstor igre. Pribegao je ćutanju, uz povremeno izražajno (nadao se) podizanje obrve. Retko se kajao zbog ćutanja.
<BR>&nbsp;&nbsp;&nbsp;&nbsp;&nbsp;"Ta stvar sa MakroMrežom, kako ti se dopada?" Car iznenada upita Harija.
<BR>&nbsp;&nbsp;&nbsp;&nbsp;&nbsp;Hari se jedva sećao o čemu je reč. "To će u velikoj meri izmeniti Galaksiju", oprezno je izjavio.
<BR>&nbsp;&nbsp;&nbsp;&nbsp;&nbsp;"Produktivna stvar!" Lamurk pljesnu rukom po stolu. "Svi ekonomski pokazatelji su u padu. MakroMreža će ubrzati info-tok i poboljšati produktivnost."
<BR>&nbsp;&nbsp;&nbsp;&nbsp;&nbsp;Car sumnjičavo iskrivi usta. "Nisam baš najsrećniji zbog ideje o tako olakšanom i širokom povezivanju."
<BR>&nbsp;&nbsp;&nbsp;&nbsp;&nbsp;"Razmislite", navaljivao je Lamurk, "novi sabijači omogućiće običnom čoveku u, recimo, zoni Ekvisa da svaki dan razgovara sa prijateljem u Zabitima... ili na bilo kom drugom mestu."
<BR>&nbsp;&nbsp;&nbsp;&nbsp;&nbsp;Car nesigurno klimnu glavom. "Hari? Šta ti misliš?"
<BR>&nbsp;&nbsp;&nbsp;&nbsp;&nbsp;"I sam imam neke nedoumice."
<BR>&nbsp;&nbsp;&nbsp;&nbsp;&nbsp;Lamurk omalovažavajuće mahnu rukom. "Preterana bojazan."
<BR>&nbsp;&nbsp;&nbsp;&nbsp;&nbsp;"Povećana moć komunikacije mogla bi da pogorša krizu Carstva."
<BR>&nbsp;&nbsp;&nbsp;&nbsp;&nbsp;Lamurkova usta se podrugljivo iskriviše. "Besmislica. Protivno svakom dobrom načelu vođenja poslova."
<BR>&nbsp;&nbsp;&nbsp;&nbsp;&nbsp;"Carstvo nije vođeno", Hari se nakloni Caru, "već ga, nažalost, vodi slučaj."
<BR>&nbsp;&nbsp;&nbsp;&nbsp;&nbsp;"Takođe besmislica. Mi u gornjem domu..."
<BR>&nbsp;&nbsp;&nbsp;&nbsp;&nbsp;"Saslušaj ga!" reče Klion. "Ionako malo govori."
<BR>&nbsp;&nbsp;&nbsp;&nbsp;&nbsp;Hari se osmehnu. "Mnogi su mi zahvalni zbog toga, sire."
<BR>&nbsp;&nbsp;&nbsp;&nbsp;&nbsp;"Ali bez neodređenih odgovora, molim. Šta tvoja psihoistorija kaže o tome šta upravlja Carstvom?"
<BR>&nbsp;&nbsp;&nbsp;&nbsp;&nbsp;"Carstvo čine milioni dvoraca, spojenih mostovima."
<BR>&nbsp;&nbsp;&nbsp;&nbsp;&nbsp;"Dvoraca?" Klionov čuveni nos se skeptično podiže.
<BR>&nbsp;&nbsp;&nbsp;&nbsp;&nbsp;"Planeta. A one imaju lokalne interese i rade po sopstvenoj volji. Carstvo se ne bavi takvim pojedinostima, sve dok neki od svetova ne počne da bude agresivno problematičan."
<BR>&nbsp;&nbsp;&nbsp;&nbsp;&nbsp;"Tako je, i tako treba da bude", reče Klion. "Ah... a tvoji mostovi su vremenski tuneli."
<BR>&nbsp;&nbsp;&nbsp;&nbsp;&nbsp;"Upravo tako, sire." Hari je namerno izbegavao da pogleda Lamurka, usredsredivši se na Cara dok je dočaravao svoju zamisao.
<BR>&nbsp;&nbsp;&nbsp;&nbsp;&nbsp;Na svakoj planeti mogao je postoji veći broj manjih vojvodstava, sa razmiricama i ratovima i obiljem 'mikrostruktura'. Psihoistorijske jednačine pokazivale su da ništa od toga nema značaja.
<BR>&nbsp;&nbsp;&nbsp;&nbsp;&nbsp;Ono što je jeste bilo značajno bila je činjenica da prirodna bogatstva nije mogao da deli beskrajno veliki broj ljudi. Svaki sunčev sistem predstavljao je ograničen izvor bogatstava, i to je u suštini značilo da lokalne hijerarhije moraju da kontrolišu njihovo korišćenje.
<BR>&nbsp;&nbsp;&nbsp;&nbsp;&nbsp;Tuneli su mogli da nose srazmerno malu masu zato što su rupe retko bile šire od deset metara u prečniku. Masivni brodovi hipersvemira nosili su velike terete, ali su bili sporiji i nepokretniji. Izobličavali su prostor-vreme, sabijajući ga pred sobom i rastežući iza sebe, krećući se nadsvetlosnim brzinama u dimenziji Galaksije, ali ne i u svojoj. Trgovina između zvezdanih sistema bila je ograničena na lake, kompaktne, skupe proizvode. Začine, modne proizvode, tehnologiju... ali ne i glomazne sirovine.
<BR>&nbsp;&nbsp;&nbsp;&nbsp;&nbsp;Tuneli su mnogo lakše sprovodili modulirane svetlosne zrake. Zakrivljenost tunela prelamala je zrake sve do prijemnika na drugom kraju. Podaci su slobodno proticali, povezujući Galaksiju.
<BR>&nbsp;&nbsp;&nbsp;&nbsp;&nbsp;A budući da je informacija suprotnost masi, podatke je bilo moguće premeštati, sabijati i slobodno umnožavati. Bili su beskrajno deljivi. Rascvetavali su se kao cveće u večno proleće, jer kada se informacija primeni na problem, ishod predstavlja novu informaciju. Osim toga, podaci su bili jeftini, pošto je utrošak mase za njihov prijem bio zanemarljiv. Njihov najbolji nosilac bila je svetlost... ili, tačnije, laserski zrak.
<BR>&nbsp;&nbsp;&nbsp;&nbsp;&nbsp;"To je omogućilo dovoljan protok za nastanak Carstva. Ali izgledi da stanovnik zone Pizan ikada poseti zonu Zakulo, ili bar susednu zvezdu, jer su zahvaljujući tunelima posredi bila putovanja jednakog trajanja, bili su nikakvi", reče Hari.
<BR>&nbsp;&nbsp;&nbsp;&nbsp;&nbsp;"Znači da je svaki od tvojih dvoraca izolovan... izuzev protoka podataka", reče Klion, zanesen.
<BR>&nbsp;&nbsp;&nbsp;&nbsp;&nbsp;"Ali sada će MakroMreža hiljadu puta povećati razmenu informacija, zahvaljujući sabijačima podataka."
<BR>&nbsp;&nbsp;&nbsp;&nbsp;&nbsp;Klion napući usta. "Zašto je to tako loše?"
<BR>&nbsp;&nbsp;&nbsp;&nbsp;&nbsp;"Nije", reče Lamurk. "Bolja obaveštenost daje valjanije odluke, to svako zna."
<BR>&nbsp;&nbsp;&nbsp;&nbsp;&nbsp;"Ne mora da znači. Ljudski život je putovanje morem značenja, a ne mrežom podataka. Šta će većina ljudi dobiti od bliskog, ličnog protoka podataka? Bezličnu, tuđinsku logiku. Detalje istrgnute iz konteksta."
<BR>&nbsp;&nbsp;&nbsp;&nbsp;&nbsp;"Moći ćemo bolje da upravljamo!" insistirao je Lamurk. Klion podignu prst, i Lamurk proguta sledeće reči.
<BR>&nbsp;&nbsp;&nbsp;&nbsp;&nbsp;Hari je oklevao. Lamurk je u stvari bio u pravu.
<BR>&nbsp;&nbsp;&nbsp;&nbsp;&nbsp;Postojao je matematički odnos između tehnologije, akumulacije kapitala i rada, ali se pokazalo da je najvažniji pokretač bilo znanje. Otprilike polovina ukupnog ekonomskog rasta Carstva poticala je od povećanog kvaliteta informacija, otelovljenog u boljim mašinama i usavršenim znanjima, čiji je rezultat bila veća produktivnost.
<BR>&nbsp;&nbsp;&nbsp;&nbsp;&nbsp;I upravo na tom polju Carstvo je doživelo neuspeh. Inovativni zamah nauka polako je zamro. Carski univerziteti proizvodili su veoma dobre inženjere, ali ne i pronalazače. Velike stručnjake, ali ne i prave naučnike. Bio je to činilac koji je ostavio posledice u potonjim plimama vremena. Ali to se nije dogodilo usled gladi za podacima, već nečeg drugog, nečega što Hari još nije uspeo da otkrije.
<BR>&nbsp;&nbsp;&nbsp;&nbsp;&nbsp;Ali je opazio da se Car koleba, pa je nastavio: "Mnogi u gornjem domu vide MakroMrežu kao oruđe kontrole. Dozvolite da vam ukažem na neke činjenice koje su vam dobro poznate, sire."
<BR>&nbsp;&nbsp;&nbsp;&nbsp;&nbsp;Hari je bio u svom omiljenom načinu sučeljavanja, podučavanju jedan-na-jedan. Klion se nagnu napred, stisnutih očiju. Hari poče da ispreda priču.
<BR>&nbsp;&nbsp;&nbsp;&nbsp;&nbsp;Da bi se stiglo sa sveta A na svet B, rekao je, potrebno je napraviti nekoliko skokova kroz tunele - Gnezdo Crva bilo je astrofizički sistem podzemne železnice sa brojnim presedanjima.
<BR>&nbsp;&nbsp;&nbsp;&nbsp;&nbsp;Ulazak u svaki novi tunel značio je dodatne dažbine za svaku isporuku. Kontrola čitavog trgovinskog puta omogućavala je najveću zaradu. Borba za kontrolu tog puta bila je neprestana i često nasilna. Sa stanovišta ekonomije, politike i 'istorijskog zamaha' - koji je predstavljao neku vrstu inercije nametnute događajima - lokalno kraljevstvo koje je kontrolisalo čitavo sazvežđe čvornih tačaka tunela trebalo je da bude postojano i trajno.
<BR>&nbsp;&nbsp;&nbsp;&nbsp;&nbsp;Ali nije bilo tako. Jedan za drugim, regionalni satrapi su propadali. Svima se činilo prirodno da iscede najveću moguću korist iz svih tunela tako što će kontrolisati svaki ulaz u tunel radi maksimalnog povećanja saobraćaja. Ali takav stepen kontrole odvraćao je ljude od korišćenja tunela. U tako povećanoj kontroli sistema, informacije su proticale samo od upravljača do robova-najamnika, uz ništavnu povratnu spregu.
<BR>&nbsp;&nbsp;&nbsp;&nbsp;&nbsp;Pojačana administracija nije ostvarivala najveću dobit. Rezultat je, umesto toga, bila 'ekomonija kratkog ćebeta' - kada bi kolektivnim ramenima postalo hladno, povlačila su ćebe da se pokriju, i tada su zeble noge. Preterana kontrola nije imala izgleda da uspe.
<BR>&nbsp;&nbsp;&nbsp;&nbsp;&nbsp;"Tako da bi MakroMreža, ako omogući gornjem domu da stvarno 'upravlja stvarima', mogla da smanji ekonomsku vitalnost."
<BR>&nbsp;&nbsp;&nbsp;&nbsp;&nbsp;Lamurk se nadmoćno osmehnu. "Gomila apstraktnog teoretisanja, sire. Molim vas da sad saslušate starog vuka, koji je već dugo u gornjem domu..."
<BR>&nbsp;&nbsp;&nbsp;&nbsp;&nbsp;Hari je slušao čuvene Lamurkove opsene i pitao se zašto se uopšte meša u sve to. Morao je da prizna da je razmena ideja sa Carem imala izvesno svojstvo nekakve posredne, gotovo senzualne, moći. Saznaja da se nalazi oči u oči sa čovekom koji je jednim gestom mogao da razori svetove svakako je imala adrenalinsku uzbudljivost.
<BR>&nbsp;&nbsp;&nbsp;&nbsp;&nbsp;Ali on, zapravo, nije pripadao ovde, ni po nadarenosti niti po pobudama. Bilo je zabavno razmetati se sopstvenim stavovima: svaki profesor potajno misli da svetu, zapravo, treba jedna dobra, valjana lekcija... njegova, naravno.
<BR>&nbsp;&nbsp;&nbsp;&nbsp;&nbsp;Ali se u ovoj igri igralo živim pionima. Moronski dekret ga je uplašio, iako u njemu nije video ništa što bi bilo moralno pogrešno.
<BR>&nbsp;&nbsp;&nbsp;&nbsp;&nbsp;U prefinjenostima ove igre, od jedne reči su zavisili životi. I ne samo životi drugih. Morao je da se podseti da je ovaj dobro raspoloženi, samopouzdani Lamurk verovatno bio izvor one pločice koja ga je pre samo par sati zamalo ubila.
</TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
