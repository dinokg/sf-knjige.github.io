<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Ušao je u njihov stan i prošao pravo u kuhinju. Ukucavši uputstva za autosnabdevača, prešao je do štednjaka i uzeo da zagreva ulje. Dok se ulje grejalo, iseckao je crni i beli luk i stavio ih da se proprže. Stiglo je njegovo pivo, i on ga otvori i otpi pravo iz boce.
<BR>&nbsp;&nbsp;&nbsp;&nbsp;&nbsp;"Nešto se dogodilo", reče Dors.
<BR>&nbsp;&nbsp;&nbsp;&nbsp;&nbsp;"Imali smo prijatan mali razgovor, Lamurk i ja, oči u oči."
<BR>&nbsp;&nbsp;&nbsp;&nbsp;&nbsp;"To nije razlog što si tako obesio ramena."
<BR>&nbsp;&nbsp;&nbsp;&nbsp;&nbsp;"Mhm. Danas me je izdalo sopstveno telo."
<BR>&nbsp;&nbsp;&nbsp;&nbsp;&nbsp;Ispričao joj je o nepotvrđenom pokušaju atentata.
<BR>&nbsp;&nbsp;&nbsp;&nbsp;&nbsp;Kada se malo pribrala, ona procedi kroz stegnuto grlo: "A jesi li čuo za onog umetnika sa dimom?"
<BR>&nbsp;&nbsp;&nbsp;&nbsp;&nbsp;"Onog na prijemu? Onog što je napravio veliki oblak koji je ličio na mene?"
<BR>&nbsp;&nbsp;&nbsp;&nbsp;&nbsp;"Umro je danas."
<BR>&nbsp;&nbsp;&nbsp;&nbsp;&nbsp;"Kako."
<BR>&nbsp;&nbsp;&nbsp;&nbsp;&nbsp;"Liči na nesrećan slučaj."
<BR>&nbsp;&nbsp;&nbsp;&nbsp;&nbsp;"Šteta... bio je zabavan."
<BR>&nbsp;&nbsp;&nbsp;&nbsp;&nbsp;"Suviše zabavan. Napravio je Lamurkovu karikaturu, sećaš se? Napravio ga je da liči na ismejanu budalu. Bila je to glavna tačka prijema."
<BR>&nbsp;&nbsp;&nbsp;&nbsp;&nbsp;Hari zatrepta. "Ne misliš..."
<BR>&nbsp;&nbsp;&nbsp;&nbsp;&nbsp;"Sasvim očigledno, obojica u istom danu."
<BR>&nbsp;&nbsp;&nbsp;&nbsp;&nbsp;"Znači, to je možda ipak bio Lamurk..."
<BR>&nbsp;&nbsp;&nbsp;&nbsp;&nbsp;Dors mrko reče: "Mili moj Hari. Uvek razmišlja o verovatnoćama."
<BR>&nbsp;&nbsp;&nbsp;&nbsp;&nbsp;Posle audijencije kod Cara, Hari je imao ozbiljan razgovor sa zapovednikom obezbeđenja palate. Odred njegovih specijalaca je udvostručen. Biće povećan i broj onih patuljastih letelica za označavanje perimetra. Ah da, i zabranjeno mu je da se kreće blizu zidova.
<BR>&nbsp;&nbsp;&nbsp;&nbsp;&nbsp;Ovo poslednje nateralo ga je da se zakikoće, što osoblje palate nije baš najbolje primilo. Još gore: bio je svestan da ima još prtljaga da otpakuje. Kako da ih spreči da nanjuše pravu Dorsinu prirodu?
<BR>&nbsp;&nbsp;&nbsp;&nbsp;&nbsp;Autosnabdevač zazvoni. Seo je i počeo da zahvata viljuškom tamno meso i luk, pošto je otvorio još jednu bocu hladnog piva i držao je u jednoj ruci dok se drugom hranio.
<BR>&nbsp;&nbsp;&nbsp;&nbsp;&nbsp;"Naradio si se, izgleda", reče Dors.
<BR>&nbsp;&nbsp;&nbsp;&nbsp;&nbsp;"Uvek se dobro najedem kada za dlaku izbegnem smrt. Stara porodična tradicija."
<BR>&nbsp;&nbsp;&nbsp;&nbsp;&nbsp;"Vidim."
<BR>&nbsp;&nbsp;&nbsp;&nbsp;&nbsp;"Klion je na kraju pomenuo podeljenost gornjeg doma. Dok se to ne reši, neće biti glasanja za izbor prvog ministra."
<BR>&nbsp;&nbsp;&nbsp;&nbsp;&nbsp;"Ti i Lamurk, dakle, i dalje ćete se bosti rogovima."
<BR>&nbsp;&nbsp;&nbsp;&nbsp;&nbsp;"On je taj koji bode, a ja vrdam."
<BR>&nbsp;&nbsp;&nbsp;&nbsp;&nbsp;"Više nikud ne ideš bez mene", reče ona čvrsto.
<BR>&nbsp;&nbsp;&nbsp;&nbsp;&nbsp;"Dogovoreno. Da li bi mi donela još nešto iz autosnabdevača? Nešto vruće, teško i puno stvari koje mi škode."
<BR>&nbsp;&nbsp;&nbsp;&nbsp;&nbsp;Otišla je u kuhinju, a on je nastavio da jede i ispija pivo, ne misleći ni o čemu.
<BR>&nbsp;&nbsp;&nbsp;&nbsp;&nbsp;Donela mu je nešto potopljeno u bogat, smeđ sos koji se pušio. Uzeo je da jede ne pitajući šta je to.
<BR>&nbsp;&nbsp;&nbsp;&nbsp;&nbsp;"Čudan ste vi čovek, profesore."
<BR>&nbsp;&nbsp;&nbsp;&nbsp;&nbsp;"Stvari do mene dopiru malo kasnije nego do drugih ljudi."
<BR>&nbsp;&nbsp;&nbsp;&nbsp;&nbsp;"Naučio si da odložiš razmišljanje o njima, i reagovanje, dok za to ne bude vreme i mesto."
<BR>&nbsp;&nbsp;&nbsp;&nbsp;&nbsp;On trepnu i otpi još piva. "Može biti. Moraću da razmislim o tome."
<BR>&nbsp;&nbsp;&nbsp;&nbsp;&nbsp;"Slatko jedeš radničku hranu. I gde si naučio taj trik sa odlaganjem reakcija?"
<BR>&nbsp;&nbsp;&nbsp;&nbsp;&nbsp;"Mm. Reci mi ti."
<BR>&nbsp;&nbsp;&nbsp;&nbsp;&nbsp;"Na Helikonu."
<BR>&nbsp;&nbsp;&nbsp;&nbsp;&nbsp;Razmislio je o tome. "Mm, radnička hrana, radnička klasa. Moj otac je zapao u nevolje, i prošli smo kroz teška vremena. Jedina dobra stvar koja mi se dogodila u detinjstvu bilo je to što nisam dobio zapaljenje mozga. Nismo mogli sebi da priuštimo bolničko lečenje."
<BR>&nbsp;&nbsp;&nbsp;&nbsp;&nbsp;"Shvatam. Sećam se da si pominjao finansijske probleme."
<BR>&nbsp;&nbsp;&nbsp;&nbsp;&nbsp;"Prvo su bili finansijski, a onda su ti ljudi počeli da ga teraju da proda imanje. Nije pristao. Zato je pozajmljivao još više i sadio više letine, rukovodeći se sopstvenom računicom. I svaki put bi ga izdala sreća. Ali tata bi se dočekao na noge i počeo ponovo. To mu je neko vreme uspevalo, jer se razumeo u farmerski posao. Ali onda su se dogodili veliki poremećaji na tržištu, koji su zahvatili i njega, i sve je izgubio." Brzo je govorio, ne prestajući da jede; iako nije znao zašto, osećao je da mu to prija.
<BR>&nbsp;&nbsp;&nbsp;&nbsp;&nbsp;"Shvatam. Zato je uzeo da radi taj opasan posao..."
<BR>&nbsp;&nbsp;&nbsp;&nbsp;&nbsp;"Koji ga je ubio. Jeste."
<BR>&nbsp;&nbsp;&nbsp;&nbsp;&nbsp;"Shvatam. A ti si uspeo da se pomiriš s tim. Potisnuo si to da bi pomogao majci. Teškoće su te naučile da reakcije sačuvaš za trenutak kada će biti u redu da ih ispoljiš."
<BR>&nbsp;&nbsp;&nbsp;&nbsp;&nbsp;"Ako još jednom kažeš 'shvatam', neću ti dati da gledaš kada se budem tuširao."
<BR>&nbsp;&nbsp;&nbsp;&nbsp;&nbsp;Ona se osmehnu, ali joj preko lica ponovo prelete ona duboka senka. "Uklapaš se u neke dobro definisane obrasce. Koji važe za uzdržane ljude. Kontrolišu se tako što malo toga primaju u sebe. Retko pokazuju osećanja i malo govore."
<BR>&nbsp;&nbsp;&nbsp;&nbsp;&nbsp;"Osim sa svojim ženama." Prestao je da jede.
<BR>&nbsp;&nbsp;&nbsp;&nbsp;&nbsp;"Imaš malo vremena za obične teme - na Strilingu je to opšte poznato - ali sa mnom ipak razgovaraš o svemu."
<BR>&nbsp;&nbsp;&nbsp;&nbsp;&nbsp;"Trudim se da ne mlatim praznu slamu."
<BR>&nbsp;&nbsp;&nbsp;&nbsp;&nbsp;"Složeno je biti muško."
<BR>&nbsp;&nbsp;&nbsp;&nbsp;&nbsp;"Kao i žensko, iako si ti to odlično savladala."
<BR>&nbsp;&nbsp;&nbsp;&nbsp;&nbsp;"Shvatiću to kao prilično uopšten kompliment."
<BR>&nbsp;&nbsp;&nbsp;&nbsp;&nbsp;"To je i bio. Uopšte je teško biti ljudsko biće."
<BR>&nbsp;&nbsp;&nbsp;&nbsp;&nbsp;"Znam, uverila sam se. A ti si... Sve to naučio na Helikonu."
<BR>&nbsp;&nbsp;&nbsp;&nbsp;&nbsp;"Naučio sam kako da se odnosim prema najvažnijim stvarima."
<BR>&nbsp;&nbsp;&nbsp;&nbsp;&nbsp;"I da mrziš poremećaje. Zato što mogu da te ubiju."
<BR>&nbsp;&nbsp;&nbsp;&nbsp;&nbsp;Otpio je gutljaj piva, još hladnog i reskog. "Nisam o tome razmišljao na taj način."
<BR>&nbsp;&nbsp;&nbsp;&nbsp;&nbsp;"Zašto mi to nisi odmah rekao?"
<BR>&nbsp;&nbsp;&nbsp;&nbsp;&nbsp;"Zato što to tada nisam znao."
<BR>&nbsp;&nbsp;&nbsp;&nbsp;&nbsp;"Korolar, znači: ako se vežeš za neku ženu, daješ onoliko koliko možeš od sebe, unutar tog ograničenog prostora."
<BR>&nbsp;&nbsp;&nbsp;&nbsp;&nbsp;"Zapremina između nas dvoje."
<BR>&nbsp;&nbsp;&nbsp;&nbsp;&nbsp;"Geometrijska analogija podjednako je dobra kao i sve drugo." Vrhom jezika je pomalo isturala donju usnu, kao i uvek kada bi se zamislila o nečemu. "A vežeš se potpuno da bi izbegao da platiš cenu koju život traži."
<BR>&nbsp;&nbsp;&nbsp;&nbsp;&nbsp;"Cenu... poremećaja?"
<BR>&nbsp;&nbsp;&nbsp;&nbsp;&nbsp;"Ako možeš da predvidiš, možeš i da izbegneš. Ispraviš. Kontrolišeš."
<BR>&nbsp;&nbsp;&nbsp;&nbsp;&nbsp;"Veoma analitički rečeno."
<BR>&nbsp;&nbsp;&nbsp;&nbsp;&nbsp;"Preskočila sam nezgodne delove, ali će oni biti u mom domaćem zadatku."
<BR>&nbsp;&nbsp;&nbsp;&nbsp;&nbsp;"U ovakvim razgovorima obično se koriste izrazi kao 'optimalno konsolidovana ličnost'. Očekivao sam da se pomene takav izraz." Dovršio je jelo i već se osećao mnogo bolje.
<BR>&nbsp;&nbsp;&nbsp;&nbsp;&nbsp;"Hrana je jedno od prijatnih životnih iskustava."
<BR>&nbsp;&nbsp;&nbsp;&nbsp;&nbsp;"Znači, zato to radiš."
<BR>&nbsp;&nbsp;&nbsp;&nbsp;&nbsp;"Sada već zbijaš šalu sa mnom."
<BR>&nbsp;&nbsp;&nbsp;&nbsp;&nbsp;"Ne, samo razrađujem implikacije teorije. Dopao mi se onaj deo o tome kako mržiš nepredvidljivost i poremećaje zato što povređuju ljude."
<BR>&nbsp;&nbsp;&nbsp;&nbsp;&nbsp;"To čine i Carstva, svojim propadanjem."
<BR>&nbsp;&nbsp;&nbsp;&nbsp;&nbsp;"Tačno." Dovršio je pivo i pomislio kako bi mu prijalo još jedno. Ali to bi ga otupelo. Više je voleo da pronađe drugi način da se oslobodi napetosti koju je još osećao.
<BR>&nbsp;&nbsp;&nbsp;&nbsp;&nbsp;"Dobar apetit." Smešila se.
<BR>&nbsp;&nbsp;&nbsp;&nbsp;&nbsp;"Nisi još ništa videla. A blizina smrti ume da probudi više od jedne vrste apetita. Hajde da se vratimo na onaj deo o domaćem zadatku."
<BR>&nbsp;&nbsp;&nbsp;&nbsp;&nbsp;"Imaš nešto na umu."
<BR>&nbsp;&nbsp;&nbsp;&nbsp;&nbsp;Nacerio se. "Čekaj samo da vidiš."
</TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
