<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>20.
<P>&nbsp;&nbsp;&nbsp;&nbsp;&nbsp;Išli su dalje uprkos tupom, dubokom nespokojstvu u svojim panovima.
<BR>&nbsp;&nbsp;&nbsp;&nbsp;&nbsp;Ja-pan je osećao miris nečega zbog čega je neprestano šarao pogledom. Koristeći se punom torbom umirujućih misli i prefinjenih trikova koje je naučio, Hari ga je terao dalje.
<BR>&nbsp;&nbsp;&nbsp;&nbsp;&nbsp;Sa Šilom je bilo teže. Ženka pana nije volela mučno pentranje uz dugačke, strme jaruge koje su vodile prema vrhu grebena. Žilavo žbunje im je sprečavalo prolaz, i gubili su mnogo vremena u zaobilaženju. Voće je bilo teže pronaći na ovoj visini.
<BR>&nbsp;&nbsp;&nbsp;&nbsp;&nbsp;Ja-pana su neprestano bolele ruke i ramena. Panovi su hodali na sve četiri zato što su njihove strahovito snažne ruke bile opterećene kaznenim bremenom trupa. Pronalaženje puta između stabala i kroz krševito zemljište nije im dalo da to nekako olakšaju. Šila i Ja-pan stenjali su i cvileli od bola koji im nijednog trenutka nije napuštao stopala, noge, zglobove šaka i mišice. Panovi nikada neće biti istraživači daljina.
<BR>&nbsp;&nbsp;&nbsp;&nbsp;&nbsp;Oboje su često dopuštali panovima da se odmore i nakupe vodu iz šupljih stabala, natapajući smrvljeno lišće. Bila je to jedna od primena jednostavnih oruđa. Stalno su njušili vazduh, uznemireni.
<BR>&nbsp;&nbsp;&nbsp;&nbsp;&nbsp;Miris koji ih je uzrujavao postao je snažniji, tamniji.
<BR>&nbsp;&nbsp;&nbsp;&nbsp;&nbsp;Šila je išla napred, i prva je prešla liniju grebena. Daleko napred, u dolini, nazirali su se četvrtasti obrisi izletničke stanice. Sa krova stanice diže se letač i kliznu preko doline, udaljavajući se od njih, bezopasan.
<BR>&nbsp;&nbsp;&nbsp;&nbsp;&nbsp;Setio se kako je - činilo mu se da je čitav vek prošao od tada - sedeo na tremu stanice sa čašom u ruci, dok mu je Dors govorila Da si ostao na Trantoru, možda bi sad bio mrtav. Nije ostao na Trantoru, ali...
<BR>&nbsp;&nbsp;&nbsp;&nbsp;&nbsp;Zaputili su se niz strmi obronak. Oči njihovih panova trzale su se na svaki neočekivani pokret. Hladan vetar ljuljao je retko i nisko žbunje i iskrivljeno drveće. Neka stabla izgledala su kao da su od perja, spaljena i rascepana munjama. Vazdušne mase iz dolina borile su se ovde, u nemilosrdnom sudaru pritisaka. Krševiti greben bio je daleko od prijatnog staništa panova. Požurili su.
<BR>&nbsp;&nbsp;&nbsp;&nbsp;&nbsp;Ispred njega, Šila se zaustavi.
<BR>&nbsp;&nbsp;&nbsp;&nbsp;&nbsp;Bez ijednog zvuka, pet rabuna se podigoše iz zaklona, u pravilnom polukrugu oko njih.
<BR>&nbsp;&nbsp;&nbsp;&nbsp;&nbsp;Hari nije mogao da odredi da li je to bio onaj isti čopor. Ako jeste, posredi su bili izuzetni lovci, sposobni da dugo čuvaju sećanje i nameru. Čekali su ih da naiđu, na mestu gde nije bilo drveća za penjanje.
<BR>&nbsp;&nbsp;&nbsp;&nbsp;&nbsp;Rabuni su bili sablasno tihi dok su im se približavali, uz prigušeno zveckanje kandži.
<BR>&nbsp;&nbsp;&nbsp;&nbsp;&nbsp;Dozvao je Šilu i počeo da diže potpuno lažnu krvožednu buku dok se okretao, ruku podignutih visoko iznad glave, uspravljajući leđa da bi izgledao još veći. Pustio je Ja-pana da preuzme kontrolu da bi dobio vremena da razmisli.
<BR>&nbsp;&nbsp;&nbsp;&nbsp;&nbsp;Čopor rabuna svakako je mogao da savlada dva usamljena pana. Da bi ovo preživeli, moraće da iznenade rabune, da ih zaplaše.
<BR>&nbsp;&nbsp;&nbsp;&nbsp;&nbsp;Osvrnuo se oko sebe. Bacanje kamena ovde neće biti od pomoći. Nesiguran šta mu valja činiti, pošao je levo, prema stablu koje je rascepila munja.
<BR>&nbsp;&nbsp;&nbsp;&nbsp;&nbsp;Šila opazi njegov pokret i stiže tamo prva, u nekoliko odlučnih koraka. Ja-pan podiže dva kamena i baci ih na najbližeg rabuna. Pogodio ga je u bok, ali ga nije primetno ozledio.
<BR>&nbsp;&nbsp;&nbsp;&nbsp;&nbsp;Rabuni počeše da kaskaju, kružeći oko njih. Dozivali su se šištavim roktanjem.
<BR>&nbsp;&nbsp;&nbsp;&nbsp;&nbsp;Šila skoči na sasušenu granu drveta. Grana se odlomi. Podigla ju je, i Hari shvati njenu nameru. Štap je dosezao do njene visine, i držala ga je obema rukama.
<BR>&nbsp;&nbsp;&nbsp;&nbsp;&nbsp;Najkrupniji rabun zarokta, i grupa razmeni poglede.
<BR>&nbsp;&nbsp;&nbsp;&nbsp;&nbsp;Napadoše.
<BR>&nbsp;&nbsp;&nbsp;&nbsp;&nbsp;Najbliži rabun krenu na Šilu. Ona ga zakači tupim vrhom po ramenu, i rabun zacvile.
<BR>&nbsp;&nbsp;&nbsp;&nbsp;&nbsp;Hari dograbi stablo rascepljenog drveta. Nije mogao da ga iščupa. Začu cviljenje iza sebe, i Šilin piskav, uplašen zov.
<BR>&nbsp;&nbsp;&nbsp;&nbsp;&nbsp;Bilo je najbolje pustiti panove da se oslobode napetosti oglašavanjem, ali se u njihovim glasovima jasno osećao prizvuk straha i ojačanja.
<BR>&nbsp;&nbsp;&nbsp;&nbsp;&nbsp;Pažljivo je odabrao tanju granu. Obema rukama ju je uvrnuo, služeći se svojom težinom i velikim mišićima ramena. Štap koji mu je ostao u rukama bio je zašiljen na vrhu.
<BR>&nbsp;&nbsp;&nbsp;&nbsp;&nbsp;Koplja. Bio je to jedini način da se sačuvaju od kandži rabuna. Panovi nikada nisu koristili tako napredno oružje. Njihova evolucija još nije stigla do te lekcije.
<BR>&nbsp;&nbsp;&nbsp;&nbsp;&nbsp;Rabuni su ih sada bili potpuno okružili. On i Šila stadoše leđa uz leđa. Jedva je stigao da zauzme taj položaj kada je jedan krupan, mrki rabun nasrnuo na njega.
<BR>&nbsp;&nbsp;&nbsp;&nbsp;&nbsp;Rabuni još nisu shvatili svrhu kopalja. Koplje ubode i odmah se povuče nazad. Jeziv urlik. Ja-pan se pomokri od straha, ali ga je nešto u Hariju držalo pod kontrolom.
<BR>&nbsp;&nbsp;&nbsp;&nbsp;&nbsp;Rabun se povuče, cvileći. Okrenu se da beži, ali se usred koraka zaustavi. Nekoliko trenutaka je oklevao - a onda se ponovo okrenu prema Hariju.
<BR>&nbsp;&nbsp;&nbsp;&nbsp;&nbsp;Zakaskao je napred sa novim pouzdanjem. Ostali rabuni su posmatrali. Rabun ode do istog drveta koje je Hari upotrebio i jednim trzajem odlomi dugačku, vitku motku. Onda pođe prema Hariju i stade ispred njega, držeći jednom rukom štap ispred sebe. Zabacivši veliku glavu, zagleda se u njega i napola se okrenu, isturivši jednu nogu napred.
<BR>&nbsp;&nbsp;&nbsp;&nbsp;&nbsp;Hari zapanjeno prepozna mačevalački položaj.
<BR>&nbsp;&nbsp;&nbsp;&nbsp;&nbsp;Isti položaj je koristio Vado. Vado je kontrolisao ovog rabuna.
<BR>&nbsp;&nbsp;&nbsp;&nbsp;&nbsp;Bilo je to sasvim verovatno. Na taj način će pogibija panova izgledati potpuno prirodno. Vado je mogao da kaže da je razvijao kontrolu rabuna kao novu komercijalnu primenu opreme za kontrolu panova.
<BR>&nbsp;&nbsp;&nbsp;&nbsp;&nbsp;Vado poče oprezno da se primiče, korak po korak, držeći dugačku motku obema rukama. Kraj motke je kružio. Pokret je bio grčevit; kandže su bile nezgrapne u poređenu sa rukama panova. Ali rabun je bio jači.
<BR>&nbsp;&nbsp;&nbsp;&nbsp;&nbsp;Napao ga je brzom fintom, a zatim ubodom. Hari je jedva uspeo da se izmakne u stranu, odbivši koplje svojim štapom. Vado hitro zauze položaj i napade sa Harijeve leve strane. Ubod, finta, ubod, finta. Hari je dočekivao svaki zamah podmetanjem štapa.
<BR>&nbsp;&nbsp;&nbsp;&nbsp;&nbsp;Njihovi drveni mačevi su praštali, sudarajući se, i Hari se nadao da se njegov neće slomiti. Vado je dobro kontrolisao svog rabuna. Više nije pokušavao da pobegne kao maločas.
<BR>&nbsp;&nbsp;&nbsp;&nbsp;&nbsp;Hari je bio potpuno zaokupljen odbijanjem Vadoovih udaraca. Znao je da mora da stekne nekakvo preimućstvo, jer će nadmoćna snaga rabuna uskoro početi da odnosi prevagu. Hari je kružio, odvlačeći Vadoa od Šile. Ostali rabuni su je držali u krugu, ali nisu napadali. Sva pažnja bila je usmerena prema dvema prilikama koje su zamahivale i dočekivale udarce.
<BR>&nbsp;&nbsp;&nbsp;&nbsp;&nbsp;Hari je odvlačio Vadoa prema jednoj izbočini. Rabun je imao poteškoća da održi koplje u uspravnom položaju i morao je da gleda u kandže da bi mu zahvat bio pravilan. Ovo je značilo da je manje pazio gde staje kopitima. Hari je zamahivao i ubadao, ne prestajući da se kreće, primoravajući rabuna da korača u stranu. Rabun zagazi velikim kopitom između dva nepravilna kamena i posrnu, ali odmah povrati ravnotežu.
<BR>&nbsp;&nbsp;&nbsp;&nbsp;&nbsp;Hari zakorači ulevo. Rabun ponovo stade među kamenje, zglob mu se iskrivi i on se zatetura. Hari je istog trenutka bio kraj njega. Gurnuo je koplje napred u trenutku kada je rabun oborio pogled, pokušavajući da nađe čvrst oslonac na tlu. Hari ga pogodi vrhom koplja.
<BR>&nbsp;&nbsp;&nbsp;&nbsp;&nbsp;Nasloni se svom težinom na koplje. Ostali rabuni ispustiše zvuk nalik na stenjanje.
<BR>&nbsp;&nbsp;&nbsp;&nbsp;&nbsp;Duvajući od besa, rabun pokuša da se izmakne od vrha. Hari natera Ja-pana da zakorači napred i gurne vrh koplja dublje u telo rabuna. Stvor promuklo pisnu. Ja-pan ponovo gurnu. Iz rabuna prsnu krv, kvaseći prašinu. Kolena mu zaklecaše, i on se strovali.
<BR>&nbsp;&nbsp;&nbsp;&nbsp;&nbsp;Hari baci pogled preko ramena. Ostali su upravo kretali u napad. Šila je odbijala napade tri rabuna, vrišteći na njih tako prodorno da se i sam ježio od toga. Već je uspela da rani jednog rabuna. Niz njegovo smeđe krzno lila je krv.
<BR>&nbsp;&nbsp;&nbsp;&nbsp;&nbsp;Ali ostali nisu napadali. Kružili su, režali i tukli nogama po zemlji, ali nisu prilazili bliže. Bili su zbunjeni, ali su istovremeno učili. Video je njihove hitre, sjajne oči kako proučavaju situaciju, novu strategiju u večnom ratu.
<BR>&nbsp;&nbsp;&nbsp;&nbsp;&nbsp;Šila iskorači i ubode najbližeg rabuna. Ovaj se baci na nju, pomamno režeći, i ona ga ponovo ubode, dublje. Rabun skarliknu, okrenu se... i poče da beži.
<BR>&nbsp;&nbsp;&nbsp;&nbsp;&nbsp;Bio je to znak za ostale. Svi se dadoše u trk, ostavivši saplemenika da bleji na zemlji. Ošamućeno je posmatrao kako mu krv ističe iz tela. Oči mu zatreptaše, i Vado više nije bio u njima. Životinja klonu.
<BR>&nbsp;&nbsp;&nbsp;&nbsp;&nbsp;Hari uze kamen, diže ga i tresnu rabuna po glavi. Bio je to mučan posao, i Hari je dopustio mračnom, usijanom besu da ovlada Ja-panom.
<BR>&nbsp;&nbsp;&nbsp;&nbsp;&nbsp;Kada je bilo gotovo, sagnuo se i osmotrio rabunov mozak. Gumasta, izuvijana kugla mozga bila je omotana finom, srebrnastom mrežom. Kolo za stapanje.
<BR>&nbsp;&nbsp;&nbsp;&nbsp;&nbsp;Okrenuvši leđa prizoru, prvi put je opazio da je Šila povređena.
</TD></TR></TABLE>
<P class="next">
<A HREF=p83.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
