<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>47. KRHOTINE
<P>&nbsp;&nbsp;&nbsp;&nbsp;&nbsp;"Bolje požurite", posavetova ih Ganimed Central. "Naredna konjunkcija biće rđava - pored Ioa i mi ćemo izazivati zemljotrese. Ne želimo da vas plašimo - ali ako naši radari nisu poludeli, vaša planina potonula je daljnjih stotinu metara u odnosu na poslednju proveru."
<BR>&nbsp;&nbsp;&nbsp;&nbsp;&nbsp;Ako se nastavi ovom stopom, pomisli van der Berg, Evropa će ponovo biti ravna za deset godina. Kako se samo stvari ovde zbivaju brže nego na Zemlji; upravo je to glavni razlog što je ovo mesto tako popularno među geolozima.
<BR>&nbsp;&nbsp;&nbsp;&nbsp;&nbsp;Sedeći vezan pojasevima na položaju broj dva neposredno iza Flojda, doslovce okružen konzolama svoje opreme, osećao je neobičnu mešavinu uzbuđenja i žaljenja. Kroz nekoliko časova biće okončana velika intelektualna pustolovina njegovog života - bez obzira na to kakav joj bio ishod. Ništa što donosi budućnost neće se moći meriti sa tim.
<BR>&nbsp;&nbsp;&nbsp;&nbsp;&nbsp;Nije ga ni najmanje obuzimao strah; njegovo uzdanje kako u čoveka tako i u mašinu bilo je potpuno. Jedno neočekivano otkriće bilo je čudnovato osećanje zahvalnosti pokojnoj Rouz Mekmahon; bez nje, njemu se uopšte ne bi ukazala ova prilika i on verovatno ne bi nikada doznao istinu.
<BR>&nbsp;&nbsp;&nbsp;&nbsp;&nbsp;Teško natovaren 'Bil Ti' jedva je nekako savladao jednu desetinu Zemljine gravitacije prilikom uzletanja; šatl nije bio predviđen za ovakve zadatke, ali će mu zato biti znatno lakše prilikom povratka, pošto iz njega bude istovaren prtljag. Izgledalo je da je proteklo veoma dugo dok se nije uspeo iznad 'Galaksije', tako da su imali obilje vremena da uoče oštećenja trupa, kao i znake rđe izazavane povremenim blagim kiselim kišama. Dok je Flojd bio usredsređen na uzletanje, van der Berg je podneo kratak izveštaj o stanju broda iz perspektive povlašćenog posmatrača. Izgledalo je ispravno postupiti tako - iako će, uz malo sreće, uskoro postati sasvim svejedno u kakvom je stanju 'Galaksija' za nova putovanja kroz svemir.
<BR>&nbsp;&nbsp;&nbsp;&nbsp;&nbsp;Uskoro se pod njima ukazala cela Luka i tog je časa van der Berg shvatio kakav je izvrstan posao obavio vršilac dužnosti kapetana Li kada je doveo brod do obale. Postojalo je samo nekoliko mesta gde se to moglo bezbedno učiniti; iako su imali i prilično sreće, Li je na najbolji način koristio vetar i zavlačno sidro.
<BR>&nbsp;&nbsp;&nbsp;&nbsp;&nbsp;Nedugo potom, optočila ih je magla; 'Bil Ti' se uspinjao polubalističkom trajektorijom da bi što više smanjio čeoni otpor, a i narednih dvadeset minuta ništa se drugo neće moći videti sem oblaka. Šteta, pomisli van der Berg; uveren sam da dole mora biti zanimljivih bića koja plivaju unaokolo, a možda se nikome više neće ukazati prilika da ih vidi...
<BR>&nbsp;&nbsp;&nbsp;&nbsp;&nbsp;"Predstoji isključenje motora", reče Flojd. "Sve je normalno."
<BR>&nbsp;&nbsp;&nbsp;&nbsp;&nbsp;"Vrlo dobro, 'Bile Ti'. Na vašoj visini nema izveštaja o saobraćaju. I dalje ste prvi za spuštanje na glavnu pistu."
<BR>&nbsp;&nbsp;&nbsp;&nbsp;&nbsp;"Ko je to duhovit?" upita van der Berg.
<BR>&nbsp;&nbsp;&nbsp;&nbsp;&nbsp;"Roni Lim. Verovali ili ne, to o 'spuštanju na glavnu pistu' potiče još od misije 'Apolo'."
<BR>&nbsp;&nbsp;&nbsp;&nbsp;&nbsp;Van der Bergu je odmah postalo jasno šta stoji iza toga. Ništa nije bolje od povremenih šala - pod uslovom da se ne prekardaši - doprinosilo popuštanju napetosti kod ljudi koji učestvuju u nekom složenom i, možda, opasnom poduhvatu.
<BR>&nbsp;&nbsp;&nbsp;&nbsp;&nbsp;"Petnaest minuta pre kočenja", reče Flojd. "Da čujemo ko je još u eteru."
<BR>&nbsp;&nbsp;&nbsp;&nbsp;&nbsp;On uključi automatsko biranje i malom kabinom stadoše da odjekuju nizovi bipova i pištanja, razdvojeni kratkim tišinama, kako ih je tjuner odbacivao jedan za drugim u brzom uspinjanju radio-spektrom.
<BR>&nbsp;&nbsp;&nbsp;&nbsp;&nbsp;"Vaši lokalni radio-farovi i odašiljači podataka", reče Flojd. "Nadao sam se... ah, tu smo!"
<BR>&nbsp;&nbsp;&nbsp;&nbsp;&nbsp;Začuo se samo slabašan muzički ton, koji se brzo i treperavo pojačavao i smanjivao kao kakav suludi sopran. Flojd baci pogled na merač učestalosti.
<BR>&nbsp;&nbsp;&nbsp;&nbsp;&nbsp;"Gotovo da nema Doplerovog efekta - brod brzo usporava."
<BR>&nbsp;&nbsp;&nbsp;&nbsp;&nbsp;"Šta je posredi - tekst?"
<BR>&nbsp;&nbsp;&nbsp;&nbsp;&nbsp;"Sporoskanirajući video, mislim. Emituju mnogo materijala na Zemlju preko velike antene na Ganimedu, kada je u pogodnom položaju. Medijske mreže vape za vestima."
<BR>&nbsp;&nbsp;&nbsp;&nbsp;&nbsp;Nekoliko minuta su slušali hipnotički, ali nesuvisli zvuk; potom Flojd isključi prijemnik. Iako su njihovim golim čulima emisije sa 'Vaseljene' bile besmislene, one su ipak dostavljale jedinu poruku koja je bila važna. Pomoć je bila na putu i uskoro će stići.
<BR>&nbsp;&nbsp;&nbsp;&nbsp;&nbsp;Delimično stoga da bi ispunio tišinu, ali i zato što se uistinu zanimao, van der Berg uzgredno primeti: "Jesi li skoro razgovarao sa dedom?"
<BR>&nbsp;&nbsp;&nbsp;&nbsp;&nbsp;'Razgovarati' je, razume se, bio potpuno pogrešan glagol u međuplanetnim razmerama, ali niko nije smislio neku alternativu koja bi bila opšte prihvaćena. 'Glasogram', 'audiopošta' i 'vokard' bili su nakratko u modi, ali su se ubrzo izgubili. Čak ni sada, većina ljudske rase nije verovala da je normalan razgovor nemoguć u širokim, otvorenim prostranstvima Sunčevog sistema, tako da su se s vremena na vreme mogli čuti srditi protesti u stilu: 'Zašto vi, naučnici, ne preduzmete nešto oko toga?'
<BR>&nbsp;&nbsp;&nbsp;&nbsp;&nbsp;"Jesam", reče Flojd. "On je dobro i jedva čekam da ga vidim."
<BR>&nbsp;&nbsp;&nbsp;&nbsp;&nbsp;U glasu mu je postojao prizuk napetosti. Pitam se, pomisli van der Berg, kada su se poslednji put sreli; no, zaključio je da bi bilo odveć netaktično kada bi to upitao. Umesto toga, narednih deset minuta proveo je u preslišavanju, zajedno sa Flojdom, procedura iskrcavanja i postavljanja opreme, kako ne bi došlo do nepotrebne pometnje kada se spuste.
<BR>&nbsp;&nbsp;&nbsp;&nbsp;&nbsp;Signal za početak kočenja uključio se samo delić sekunde pošto je Flojd već stavio u dejstvo odgovarajući program. U dobrim sam rukama, pomisli van der Berg: mogu da se opustim i usredsredim na svoj posao. Gde je ta kamera - nije valjda ponovo odlebdela...
<BR>&nbsp;&nbsp;&nbsp;&nbsp;&nbsp;Oblaci su stali da se razilaze. Iako je radar tačno pokazivao šta se nalazi ispod njih, i to pojednako dobro kao da su gledali na optičkom području, ipak je predstavljalo šok spaziti pročelje planine koja se uzdizala na samo nekoliko kilometara pred njima.
<BR>&nbsp;&nbsp;&nbsp;&nbsp;&nbsp;"Vidi!" uzviknu najednom Flojd. "Gore, levo - kod onog dvostrukog vrha - imaš pravo jednom da pogađaš!"
<BR>&nbsp;&nbsp;&nbsp;&nbsp;&nbsp;"Siguran sam da si u pravu - mislim da nismo počinili nikakvu štetu - samo ju je okrznuo - pitam se gde je drugi udario..."
<BR>&nbsp;&nbsp;&nbsp;&nbsp;&nbsp;"Visina hiljadu. Koje mesto za spuštanje? Alfa ne izgleda povoljno."
<BR>&nbsp;&nbsp;&nbsp;&nbsp;&nbsp;"U pravu si - pokušaj Gamu - bliža je planini, u svakom slučaju."
<BR>&nbsp;&nbsp;&nbsp;&nbsp;&nbsp;"Pet stotina. Evo Game. Lebdeću dvadeset sekundi - ako ti se ne dopadne, preći ćemo na Betu. Četiri stotine... Tri stotine...Dve stotine... ("Srećno, 'Bile Ti'", oglasila se nakratko 'Galaksija')... Hvala, Roni... Sto pedeset... Sto... Pedeset... - čudno - kao da je ceo teren prekriven razbijenim staklom... neko je ovde priredio pravu terevenku... Pedeset... Pedeset... I dalje u redu?"
<BR>&nbsp;&nbsp;&nbsp;&nbsp;&nbsp;"Savršeno. Idemo dole."
<BR>&nbsp;&nbsp;&nbsp;&nbsp;&nbsp;"Četrdeset... trideset... dvadeset... deset... siguran si da nećeš da se predomisliš? Deset... podižemo malo prašine, kao svojevremeno i Nil Armstrong - ili je to bio Baz?... pet... Kontakt! Baš lako, zar ne? Uopšte ne znam zašto me uopšte plaćaju za ovo?"
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
