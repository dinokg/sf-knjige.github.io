<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>55. MAGMA
<P>&nbsp;&nbsp;&nbsp;&nbsp;&nbsp;"Gazda", reče glavni komset u apartmanu, "dobio sam onaj specijalni program sa Ganimeda dok ste spavali. Želite li sada da ga vidite?"
<BR>&nbsp;&nbsp;&nbsp;&nbsp;&nbsp;"Da", uzvrati Pol Krojger. "Desetostruko ubrzanje. Bez zvuka."
<BR>&nbsp;&nbsp;&nbsp;&nbsp;&nbsp;Znao je da postoji obiman uvodni materijal koji je mogao da preskoči i da ga kasnije pogleda ako to bude želeo. Hteo je da što pre pređe na stvar.
<BR>&nbsp;&nbsp;&nbsp;&nbsp;&nbsp;Špica blesnu i na monitoru se pojavi Viktor Vilis, negde na Ganimedu, silovito gestikulirajući u potpunoj tišini. Kao i mnogi aktivni naučnici, dr Pol Krojger nije imao naročito visoko mišljenje o Vilisu, premda je priznavao da je ovaj obavljao koristan posao.
<BR>&nbsp;&nbsp;&nbsp;&nbsp;&nbsp;Vilisa naglo nestade, da bi se na njegovom mestu pojavio jedan manje dinamičan subjekat - planina Zevs. No, ona je ipak bila znatno aktivnija nego što bi to trebalo da bude jedna planina finih manira; dr Krojger je sa iznenađenjem razabrao koliko se promenila od poslednje emisije sa Evrope.
<BR>&nbsp;&nbsp;&nbsp;&nbsp;&nbsp;"Normalno", naredi on. "Zvuk."
<BR>&nbsp;&nbsp;&nbsp;&nbsp;&nbsp;"...gotovo stotinu metara dnevno, a i nagib se povećao za petnaest stepeni. Tektonske aktivnosti sada su silovite - oko podnožja teku prave reke lave... sa mnom je dr van der Berg... Vane, šta ti misliš?"
<BR>&nbsp;&nbsp;&nbsp;&nbsp;&nbsp;Nećak mi izgleda sasvim dobro, pomisli dr Krojger, ima li se u vidu kroz šta je sve prošao. Dobra pasmina, razume se...
<BR>&nbsp;&nbsp;&nbsp;&nbsp;&nbsp;"Kora se očigledno nikada nije oporavila od prvobitnog udara i sve vreme popušta pod akumuliranim pritiscima. Planina Zevs lagano tone još od časa kada smo je otkrili, ali stopa se veoma povećala u poslednjih nekoliko nedelja. Može se pratiti njeno poniranje iz dana u dan."
<BR>&nbsp;&nbsp;&nbsp;&nbsp;&nbsp;"Koliko će proteći pre nego što sasvim potone?"
<BR>&nbsp;&nbsp;&nbsp;&nbsp;&nbsp;"Gotovo da ne mogu poverovati da će se to stvarno dogoditi..."
<BR>&nbsp;&nbsp;&nbsp;&nbsp;&nbsp;Usledio je ponovo brzi rez na planinu, dok je Viktor Vilis govorio u 'ofu'.
<BR>&nbsp;&nbsp;&nbsp;&nbsp;&nbsp;"Doktor van der Berg je ovo kazao pre dva dana. Imaš li sada šta da primetiš, Vane?"
<BR>&nbsp;&nbsp;&nbsp;&nbsp;&nbsp;"Ovaj... izgleda da sam pogrešio. Spušta se poput lifta - potpuno neverovatno - preostalo je još samo pola kilometra! Odbijam da se upuštam u dalja predviđanja..."
<BR>&nbsp;&nbsp;&nbsp;&nbsp;&nbsp;"Veoma mudro, Vane - doduše, ovo je bio juče. A sada ćete videti ceo ubrzani snimak sve do trenutka kada smo izgubili kameru..."
<BR>&nbsp;&nbsp;&nbsp;&nbsp;&nbsp;Dr Pol Krojger se naže napred u sedištu, posmatrajući završni čin duge drame u kojoj je on igrao tako daleku, ali veoma važnu ulogu.
<BR>&nbsp;&nbsp;&nbsp;&nbsp;&nbsp;Nije bilo potrebe da se dodatno ubrzava snimak: već ga je gledao brzinom sto puta većom od normalne. Jedan čas bio je sabijen u nepun minut - čitav ljudski vek u vek kakvog leptira.
<BR>&nbsp;&nbsp;&nbsp;&nbsp;&nbsp;Na njegove oči planina Zevs je tonula. Mlazevi rastopljenog sumpora šikljali su uvis zasenjujućom brzinom, obrazujući parabole blistave, električne plaveti. Ličila je na brod koji nestaje u olujnom moru, okružen vatrom svetog Elisa. Čak ni Iovi spektakularni vulkani nisu se mogli porediti sa ovim razmetanjem silovitosti.
<BR>&nbsp;&nbsp;&nbsp;&nbsp;&nbsp;"Najveće blago koje je ikada otkriveno - nestaje sa vidika", reče Vilis prigušenim i gotovo pobožnim glasom. "Nažalost, ne možemo da vam prikažemo finale. Uskoro ćete videti zašto."
<BR>&nbsp;&nbsp;&nbsp;&nbsp;&nbsp;Snimak je prešao na normalnu brzinu. Preostalo je još samo oko dve stotine metara planine, a erupcije oko nje sada su se odigravale znato usporenije.
<BR>&nbsp;&nbsp;&nbsp;&nbsp;&nbsp;Najednom, cela slika se iskosi; stabilizatori slike u kameri, koji su do sada nekako uspevali da iziđu nakraj sa neprekidnim podrhtavanjem tla, konačno su izgubili neravnopravnu borbu. Za trenutak je izgledalo kao da se planina uzdiže - ali stvar je bila u tome što se prevrnuo tronožni stativ kamere. Poslednja slika koja je stigla sa Evrope bio je krupni plan jednog jarkog talasa rastopljenog sumpora koji je u narednom trenutku progutao kameru.
<BR>&nbsp;&nbsp;&nbsp;&nbsp;&nbsp;"Zauvek nestalo!" požali se Vilis. "Bogatstvo znatno veće od sveg blaga što su ga ikada proizveli Golkonda ili Kimberli! Kakav tragičan, tužan gubitak!"
<BR>&nbsp;&nbsp;&nbsp;&nbsp;&nbsp;"Kakva blesava budala!" odbrusi dr Krojger. "Zar mu nije jasno da..."
<BR>&nbsp;&nbsp;&nbsp;&nbsp;&nbsp;Kucnuo je čas za novo pismo časopisu 'Nature'. Jer ova tajna bila je odveć velika da bi se mogla sakriti.
</P></TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
