<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41. USPOMENE JEDNOG STOGODIŠNJAKA
<P>&nbsp;&nbsp;&nbsp;&nbsp;&nbsp;Dr Hejvud Flojd nije voleo da priča o prvoj misiji do Jupitera, kao ni o drugoj do Lucifera deset godina kasnije. Sve je to bilo veoma davno - i nije postojalo ništa što on nije rekao već stotinu puta pred kongresnim odborima, upravama Svemirskog veća i predstavnicima medija kao što je Viktor Vilis.
<BR>&nbsp;&nbsp;&nbsp;&nbsp;&nbsp;Bio je, međutim, u obavezi prema svojim saputnicima i to se nije moglo prenebreći. Kao jedini živi čovek koji je bio očevidac rađanja novog Sunca - i novog solarnog sistema - on je, kako su svi očekivali, morao biti posebno upućen u svetove kojim su se sada tako brzo približavali. No, bila je to prostodušna pretpostavka; on im je mogao znatno manje reći o Galilejevim satelitima nego nučnici i inženjeri koji su tamo radili već više od jednog pokolenja. Kada bi ga upitali: 'Kako je stvarno na Evropi (ili na Ganimedu, Iou, odnosno Kalistu...)?' - on bi neretko uputio radoznalca, prilično osorno, na obimne izveštaje koji su se mogli naći u brodskoj biblioteci.
<BR>&nbsp;&nbsp;&nbsp;&nbsp;&nbsp;No, postojalo je jedno područje na kome je njegovo iskustvo bilo jedinstveno. Pola stoleća kasnije, ponekad se još pitao da li se to stvarno dogodilo ili je on samo sanjao da se Dejvid Boumen pojavio pred njim na 'Otkriću'. Gotovo je lakše bilo poverovati da jedan svemirski brod pohode duhovi...
<BR>&nbsp;&nbsp;&nbsp;&nbsp;&nbsp;Ali to nije mogao biti san kada su se lebdeće čestice prašine sakupile u utvarnu priliku čoveka koji je morao biti mrtav već deset godina. Bez upozorenja koje mu je ta prikaza dala (sasvim se jasno sećao da su joj usne bile nepomične, dok je glas dolazio iz zvučnika na konzoli) 'Leonov' i svi na njemu pretvorili bi se u paru u trenutku detoniranja Jupitera.
<BR>&nbsp;&nbsp;&nbsp;&nbsp;&nbsp;"Zašto je on to učinio?" ponovi Flojd pitanje tokom jedne sedeljke kod kapetana posle večere. "Pedeset godina ne prestajem da razmišljam o tome. Ma šta da je postao pošto se uputio u istraživanje monolita u kapsuli sa 'Otkrića', mora da je zadržao neke veze sa ljudskom rasom; nije postao potpuni tuđin. Znamo da se vratio na Zemlju - nakratko - po onom incidentu sa bombama na orbiti. A ima uverljivih pokazatelja da je posetio još i svoju majku i nekadašnju devojku; to nije čin koji bi preduzeo jedan... jedan entitet koji je odbacio sva osećanja."
<BR>&nbsp;&nbsp;&nbsp;&nbsp;&nbsp;"Šta misliš, šta je on sada?" upita Vilis. "Odnosno - gde se nalazi?"
<BR>&nbsp;&nbsp;&nbsp;&nbsp;&nbsp;"Možda ovo drugo pitanje nema smisla - čak ni kad su ljudska bića u pitanju. Znaš li ti gde je smeštena tvoja svest?"
<BR>&nbsp;&nbsp;&nbsp;&nbsp;&nbsp;"Ja baš nisam sklon metafizici. Negde u mom mozgu, pretpostavljam."
<BR>&nbsp;&nbsp;&nbsp;&nbsp;&nbsp;"Kad sam bio mlad", uzdahnu Mihajlovič, koji je bio nadaren da sroza čak i najozbiljnije rasprave, "moja se nalazila oko metar niže."
<BR>&nbsp;&nbsp;&nbsp;&nbsp;&nbsp;"Pretpostavimo da je na Evropi; znamo da se tamo nalazi jedan monolit, a Boumen sigurno stoji u nekakvoj vezi sa njim - setite se kako nam je dostavio upozorenje."
<BR>&nbsp;&nbsp;&nbsp;&nbsp;&nbsp;"Misliš li da nam je on uputio i ono drugo u kome nam je naloženo da se držimo podalje od Evrope?"
<BR>&nbsp;&nbsp;&nbsp;&nbsp;&nbsp;"A što mi sad nećemo poslušati..."
<BR>&nbsp;&nbsp;&nbsp;&nbsp;&nbsp;"...sa jakim razlogom..."
<BR>&nbsp;&nbsp;&nbsp;&nbsp;&nbsp;Kapetan Smit, koji se obično zadovoljavao time da pusti raspravu da ide svojim tokom, načinio je jednu od svojih retkih upadica.
<BR>&nbsp;&nbsp;&nbsp;&nbsp;&nbsp;"Doktore Flojde", reče on zamišljeno, "vi ste u jedinstvenom položaju i mi bismo to morali da iskoristimo. Boumen je jednom skrenuo sa svog puta da bi vam pomogao. Ako je i dalje u blizini, možda bi mogao ponovo tako da postupi. Veoma me brine ono naređenje: 'Ne pokušavajte spuštanje tamo.' Ako bi nas uverio da je ono... privremeno povučeno, recimo... bilo bi mi znatno lakše."
<BR>&nbsp;&nbsp;&nbsp;&nbsp;&nbsp;Oglasilo se nekoliko "Čujmo!" oko stola pre no što je Flojd odgovorio.
<BR>&nbsp;&nbsp;&nbsp;&nbsp;&nbsp;"Da - i ja sam razmišljao o tome. Već sam rekao 'Galaksiji' da motri na bilo kakvu... pa, recimo, manifestaciju... u slučaju da on pokuša da uspostavi kontakt."
<BR>&nbsp;&nbsp;&nbsp;&nbsp;&nbsp;"Razume se", reče Iva, "možda je već mrtav - ako duhovi mogu da umru."
<BR>&nbsp;&nbsp;&nbsp;&nbsp;&nbsp;Čak je i Mihajlovič ostao bez uobičajenog komentara na ovu opasku, ali Iva je očigledno osetila da niko nema baš visoko mišljenje o onome što je upravo rekla.
<BR>&nbsp;&nbsp;&nbsp;&nbsp;&nbsp;Nepokolebana, ona pokuša ponovo.
<BR>&nbsp;&nbsp;&nbsp;&nbsp;&nbsp;"Vudi, dragi", reče ona. "Zašto ga jednostavno ne pozoveš preko radija. Ta naprava za to služi, zar ne?"
<BR>&nbsp;&nbsp;&nbsp;&nbsp;&nbsp;Flojd je već pomislio na tu mogućnost, ali mu se ona učinila tako prostodušna da je on nije shvatio ozbiljno.
<BR>&nbsp;&nbsp;&nbsp;&nbsp;&nbsp;"Učiniću to", reče on. "Ne verujem da će od toga biti neke štete."
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
