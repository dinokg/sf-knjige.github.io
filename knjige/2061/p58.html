<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>50. OTVORENI GRAD
<P>&nbsp;&nbsp;&nbsp;&nbsp;&nbsp;Kakvo grozno mesto, pomisli Kris Flojd - ništa drugo do naleti susnežice, vrtložja snega, povremeno ukazivanje predela ispruganog ledom - Luka je u poređenju sa ovim pravi tropski raj! No, dobro je znao da je noćna strana, udaljena samo koju stotinu kilometara iza krivine Evrope, još rđavija.
<BR>&nbsp;&nbsp;&nbsp;&nbsp;&nbsp;Na njegovo iznenađenje, atmosfera se iznenada i potpuno razbistrila neposredno pre no što su došli do odredišta. Oblaci su se razišli - i pred njima se ukazao jadan ogromni, crni zid, visok gotovo kilometar, koji se pružao pravo preko putanje letenja 'Bila Tija'. Bio je tako ogroman da je očigledno stvarao svoju mikroklimu; preovlađujući vetrovi bivali su skretani oko njega, tako da je u njegovom okrilju ostajalo jedno lokalno, mirno područje.
<BR>&nbsp;&nbsp;&nbsp;&nbsp;&nbsp;U zidu se sasvim lako mogao prepoznati Monolit; a zaklonjeno u njegovim podnožju nalazilo se na stotine poluloptastih ustrojstava koja su se utvarno belo blistala obasjana zracima sunca koje je jednom bilo Jupiter. Veoma liče, pomisli Flojd, na kakve starinske košnice načinjene od snega; nešto u njihovom izgledu prizivalo je i druge spomene sa Zemlje. Van der Berg ga je za malo pretekao.
<BR>&nbsp;&nbsp;&nbsp;&nbsp;&nbsp;"Igloi", reče on. "Isti problem - isto rešenje. Ovde nema nikakvog drugog gradivnog materijala osim stena - koje bi znatno teže bilo obrađivati. A i niska sila teže mora da je od pomoći - neke kupole su prilično velike. Pitam se šta živi u njima..."
<BR>&nbsp;&nbsp;&nbsp;&nbsp;&nbsp;I dalje su bili predaleko da bi mogli razabrati kretanje po ulicama ovog malog grada na rubu sveta. A onda, kada su se približili, videli su da uopšte nema ulica.
<BR>&nbsp;&nbsp;&nbsp;&nbsp;&nbsp;"Ovo je Venecija, načinjena od leda", reče Flojd. "Samo igloi i kanali."
<BR>&nbsp;&nbsp;&nbsp;&nbsp;&nbsp;"Amfibije", uzvrati van der Berg. "To je trebalo i da očekujemo. Pitam se gde su?"
<BR>&nbsp;&nbsp;&nbsp;&nbsp;&nbsp;"Možda smo ih mi uplašili. 'Bil Ti' je znatno bučniji napolju nego unutra."
<BR>&nbsp;&nbsp;&nbsp;&nbsp;&nbsp;Za trenutak, van der Berg je bio zaokupljen snimanjem i izveštavanjem 'Galaksije', tako da ništa nije odgovorio. Konačno reče: "Ne možemo tek tako da odemo i ne pokušamo nekakav kontakt. U pravu si; ovo je znatno veće od planine Zevs."
<BR>&nbsp;&nbsp;&nbsp;&nbsp;&nbsp;"A moglo bi biti i opasnije."
<BR>&nbsp;&nbsp;&nbsp;&nbsp;&nbsp;"Ne vidim nikakav trag razvijene tehnologije - ispravka, ono tamo liči na staru radarsku antenu iz dvadesetog veka! Možeš li se približiti?"
<BR>&nbsp;&nbsp;&nbsp;&nbsp;&nbsp;"I da otvore vatru na nas. Ne, hvala. Osim toga, ističe nam vreme predviđeno za lebdenje ovde. Još samo deset minuta - ako želiš da se vratiš kući."
<BR>&nbsp;&nbsp;&nbsp;&nbsp;&nbsp;"Možemo li se bar spustiti i pogledati malo unaokolo? Tamo je neka ravna i čista stena. Gde su se, do vraga, deli ovdašnji žitelji?"
<BR>&nbsp;&nbsp;&nbsp;&nbsp;&nbsp;"Uplašeni su, kao i ja. Devet minuta. Preći ću jednom preko mesta - snimi sve što možeš - da, 'Galaksijo', sve je u redu sa nama - samo smo zauzeti sada - javite se kasnije..."
<BR>&nbsp;&nbsp;&nbsp;&nbsp;&nbsp;"Upravo mi je postalo jasno - to nije radar, već nešto gotovo podjednako znimljivo. Upravjeno je tačno ka Luciferu - posredi je solarna peć! Prilično pametno na mestu gde se sunce nikada ne miče - a ne možeš zapaliti vatru."
<BR>&nbsp;&nbsp;&nbsp;&nbsp;&nbsp;"Osam minuta. Baš šteta što su se posakrivali unutra."
<BR>&nbsp;&nbsp;&nbsp;&nbsp;&nbsp;"Ili su pobegli natrag u vodu. Možemo li malo da pogledamo ono veliko zdanje sa otvorenim prostorom unaokolo? Mislim da je to gradska većnica."
<BR>&nbsp;&nbsp;&nbsp;&nbsp;&nbsp;Van der Berg je pokazivao prema jednoj građevini znatno većoj od ostalih, kao i potpuno drugačijeg sklopa; bila je to zbirka uspravnih valjaka, slična prekomerno velikim cevima orgulja. Štaviše, boja joj nije bila bezoblično bela kao kod igloa, već je po celoj površini imala složene šare.
<BR>&nbsp;&nbsp;&nbsp;&nbsp;&nbsp;"Evropska umetnost!" uzviknu van der Berg. "Posredi je svojevrstan mural! Bliže, bliže! Moramo ovo da snimimo!"
<BR>&nbsp;&nbsp;&nbsp;&nbsp;&nbsp;Poslušno, Flojd se spusti niže - još niže - još niže. Izgledalo je da je potpuno zaboravio na svoju prethodnu uzdržanost, s obzirom na raspoloživo vreme; i najednom, uz šok i nevericu, van der Berg shvati da se ovaj sprema za spuštanje.
<BR>&nbsp;&nbsp;&nbsp;&nbsp;&nbsp;Naučnik odvoji pogled od tla koje se brzo primicalo i upilji se u pilota. Iako je Flojd očigledno i dalje imao punu kontrolu nad 'Bilom Tijem', delovao je kao hipnotisan; zurio je u jednu fiksiranu tačku pravo ispred šatla koji se spuštao.
<BR>&nbsp;&nbsp;&nbsp;&nbsp;&nbsp;"Šta je, Krise?" uzviknu van der Berg. "Znaš li šta radiš?"
<BR>&nbsp;&nbsp;&nbsp;&nbsp;&nbsp;"Razume se. Zar ga ne vidiš?"
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"Pa ovog čoveka koji stoji pored najvećeg cilindra. A on čak ne nosi ni masku za disanje!"
<BR>&nbsp;&nbsp;&nbsp;&nbsp;&nbsp;"Ne budi budala, Krise! Nema nikoga tamo!"
<BR>&nbsp;&nbsp;&nbsp;&nbsp;&nbsp;"Gleda nas. Maše nam... mislim da ga prepo... Oh, moj Bože!"
<BR>&nbsp;&nbsp;&nbsp;&nbsp;&nbsp;"Nema nikoga tamo! Nikoga! Diži nas!"
<BR>&nbsp;&nbsp;&nbsp;&nbsp;&nbsp;Flojd ga je potpuno prenebregao. Bio je sasvim miran i profesionalan dok je besprekorno spuštao 'Bila Tija', da bi isključio motor tačno u odgovarajućem trenutku pre no što je šatl dodirnuo tle.
<BR>&nbsp;&nbsp;&nbsp;&nbsp;&nbsp;Veoma temeljito, proverio je podatke sa instrumenata i uključio bezbednosne prekidače. Tek pošto je potpuno obavio postupak spuštanja ponovo je podigao pogled ka osmatračkom prozoru, sa zbunjenim, ali srećnim izrazom lica.
<BR>&nbsp;&nbsp;&nbsp;&nbsp;&nbsp;"Zdravo, deda", reče on blago, obraćajući se nekome koga van der Berg nije mogao da vidi.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
