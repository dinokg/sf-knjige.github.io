<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. OPOZIV
<P>&nbsp;&nbsp;&nbsp;&nbsp;&nbsp;"Jesi li video Viktora?" upita Mihajlovič vedro, dok je Flojd hitao na sastanak kod kapetana. "Potpuno je slomljen čovek."
<BR>&nbsp;&nbsp;&nbsp;&nbsp;&nbsp;"Ponovo će mu izrasti na povratku kući", odvrati kratko Flojd, koji nije imao vremena za takve sitnice u ovom trenutku. "Pokušavam da ustanovim šta se dogodilo."
<BR>&nbsp;&nbsp;&nbsp;&nbsp;&nbsp;Kapetan Smit je i dalje sedeo, gotovo otupeo, u svojoj kabini kada je Flojd stigao. Da je ovo bila neka vanredna situacija koja se odnosila na njegov vlastiti brod, on bi se pretvorio u pravi tornado kontrolisane energije, izdajući naređenja levo i desno. Ali pod ovakvim okolnostima ništa drugo nije mogao da preduzme do da čeka narednu poruku sa Zemlje.
<BR>&nbsp;&nbsp;&nbsp;&nbsp;&nbsp;Kapetan Laplas bio mu je prijatelj; kako je on mogao da se uvali u takvu nepriliku? Nije postojala nikakva nesreća, greška u navigaciji ili otkazivanje uređaja, čime se mogla objasniti nevolja koja ih je snašla. Niti je, bar koliko je Smit uspevao da se razabere, bio neki način na koji je 'Vaseljena' mogla da im pritekne u pomoć. U središtu operacija uzaludno su se vrteli u krug; stvar je ličila na jedan od onih nesrećnih slučajeva, odveć čestih u svemiru, u kojima se ništa drugo nije moglo učiniti osim da se izjavi saučešće i zabeleži poslednja poruka. Ali on ničim nije odao svoje sumnje i uzdržanost kada je Flojdu saopštio novosti.
<BR>&nbsp;&nbsp;&nbsp;&nbsp;&nbsp;"Dogodila se nesreća", reče on. "Dobili smo naređenje da se odmah vratimo na Zemlju, kako bismo se pripremili za spasilačku misiju."
<BR>&nbsp;&nbsp;&nbsp;&nbsp;&nbsp;"Kakva nesreća?"
<BR>&nbsp;&nbsp;&nbsp;&nbsp;&nbsp;"U pitanju je letelica iz iste serije, 'Galaksija'. Nalazila se u istraživanju jovijanskih satelita. Bila je prinuđena da se spusti."
<BR>&nbsp;&nbsp;&nbsp;&nbsp;&nbsp;Razabrao je izraz zbunjenosti i neverice na Flojdovom licu.
<BR>&nbsp;&nbsp;&nbsp;&nbsp;&nbsp;"Da, znam da je to nemoguće. Ali još nisi čuo sve. Ono najlepše tek dolazi: nasukani su na - Evropi."
<BR>&nbsp;&nbsp;&nbsp;&nbsp;&nbsp;"Na Evropi!"
<BR>&nbsp;&nbsp;&nbsp;&nbsp;&nbsp;"Bojim se da je tako. Oštećeni su, ali, kako izgleda, niko nije stradao. I dalje čekamo pojedinosti."
<BR>&nbsp;&nbsp;&nbsp;&nbsp;&nbsp;"Kada se to dogodilo?"
<BR>&nbsp;&nbsp;&nbsp;&nbsp;&nbsp;"Pre dvanaest časova. Proteklo je izvesno vreme pre no što su uspeli da izveste Ganimed."
<BR>&nbsp;&nbsp;&nbsp;&nbsp;&nbsp;"Ali šta mi možemo da učinimo? Nalazimo se na drugom kraju Sunčevog sistema. Ako se vratimo do lunarne orbite da uzmemo gorivo, a zatim krenemo najbržom orbitom do Jupitera, to bi potrajalo... oh... najmanje dva meseca!" (A u doba 'Leonova', dodade Flojd u sebi, stvar bi se protegla na dve godine...)
<BR>&nbsp;&nbsp;&nbsp;&nbsp;&nbsp;"Znam; ali nema nijednog drugog broda koji bi mogao nešto da preduzme."
<BR>&nbsp;&nbsp;&nbsp;&nbsp;&nbsp;"A šta je sa međusatelitskim teretnjacima sa Ganimeda?"
<BR>&nbsp;&nbsp;&nbsp;&nbsp;&nbsp;"Oni su građeni jedino za rad na orbiti."
<BR>&nbsp;&nbsp;&nbsp;&nbsp;&nbsp;"Spustili su se na Kalisto."
<BR>&nbsp;&nbsp;&nbsp;&nbsp;&nbsp;"Tu je potrebno znatno manje energije. Oh, mogli bi da pokušaju i sa Evropom, ali uz sasvim skroman koristan teret. Stvar je već ispitana, razume se."
<BR>&nbsp;&nbsp;&nbsp;&nbsp;&nbsp;Flojd gotovo da nije čuo kapetana; i dalje je pokušavao da pojmi ovu neverovatnu vest. Prvi put za pola stoleća - a tek drugi put u celoj istoriji! - jedan brod se spustio na zabranjeni svet. I to je pobudilo jednu zloslutnu pomisao...
<BR>&nbsp;&nbsp;&nbsp;&nbsp;&nbsp;"Misliš li da bi za to mogao biti odgovoran neko... ili nešto... ko se nalazi na Evropi?"
<BR>&nbsp;&nbsp;&nbsp;&nbsp;&nbsp;"Upravo sam razmišljao o tome", uzvrati smrknuto kapetan. "Ali već godinama se vrzmamo oko tog mesta i ništa se nije dogodilo."
<BR>&nbsp;&nbsp;&nbsp;&nbsp;&nbsp;"A još konkretnije - šta bi se moglo nama desiti ako pokušamo da im priteknemo u pomoć?"
<BR>&nbsp;&nbsp;&nbsp;&nbsp;&nbsp;"To mi je najpre palo na pamet. Ali sve su to samo spekulacije - moraćemo da sačekamo na nove činjenice. U međuvremenu - zbog toga sam te, u stvari, i pozvao - upravo mi je stigao spisak članova posade sa 'Galaksije', pa sam se pitao...
<BR>&nbsp;&nbsp;&nbsp;&nbsp;&nbsp;Oklevajući, on pruži odštampani list preko radnog stola. Ali još pre no što je Flojd bacio pogled na njega, predosetio je šta će tamo videti.
<BR>&nbsp;&nbsp;&nbsp;&nbsp;&nbsp;"Moj unuk", reče on sumorno.
<BR>&nbsp;&nbsp;&nbsp;&nbsp;&nbsp;A i jedina osoba, dodade on u sebi, koja može produžiti moje ime.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
