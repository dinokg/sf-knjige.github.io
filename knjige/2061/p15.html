<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. 'NIKO NAM NIJE KAZAO DA PONESEMO KUPAĆE KOSTIME...'
<P>&nbsp;&nbsp;&nbsp;&nbsp;&nbsp;Kapetan Smit je sačuvao tajnu o svom malom iznenađenju sve do petog dana putovanja, na samo nekoliko časova pre 'okretanja'. Kada ga je konačno obnarodovao, stvar je, kao što je i očekivao, primljena sa zaprepašćenjem i nevericom.
<BR>&nbsp;&nbsp;&nbsp;&nbsp;&nbsp;Iz šoka se prvi povratio Viktor Vilis.
<BR>&nbsp;&nbsp;&nbsp;&nbsp;&nbsp;"Bazen za plivanje! Na jednom svemirskom brodu! Vi se sigurno šalite!"
<BR>&nbsp;&nbsp;&nbsp;&nbsp;&nbsp;Kapetan se udobnije zavali, očigledno dobro se zabavljajući. Uputio je kratak smešak Hejvudu Flojdu, koji je već bio upućen u stvar.
<BR>&nbsp;&nbsp;&nbsp;&nbsp;&nbsp;"Pa, pretpostavljam da bi Kolumbo bio u podjednakoj meri očaran nekim pogodnostima uvedenim na brodovima posle njega."
<BR>&nbsp;&nbsp;&nbsp;&nbsp;&nbsp;"Postoji li i odskočna daska?" upita Grinberg čežnjivo. "Na fakultetu sam bio prvak."
<BR>&nbsp;&nbsp;&nbsp;&nbsp;&nbsp;"Verovali ili ne - postoji. Doduše, nalazi se na visini od samo pet metara - ali to će vam pružiti tri sekunde slobodnog pada pri jednoj desetini gravitacije koja vlada kod nas. A ako želite duže da lebdite, uveren sam da će gospodin Kertis rado smanjiti potisak."
<BR>&nbsp;&nbsp;&nbsp;&nbsp;&nbsp;"Je li?" upita oporim glasom glavni inženjer. "I da sve proračune orbite bacim u vodu? A da se i ne pominje opasnost da voda iscuri napolje. Površinski napon, znate..."
<BR>&nbsp;&nbsp;&nbsp;&nbsp;&nbsp;"Zar nije postojala jedna svemirska stanica koja je imala loptasti bazen za plivanje?" upita neko.
<BR>&nbsp;&nbsp;&nbsp;&nbsp;&nbsp;"Pokušali si to u glavčini 'Pastera', pre no što su počeli da ga okreću", uzvrati Flojd. "Ali stvar naprosto nije bila praktična. Pri nultoj sili teže bazen mora biti zatvoren sa svih strana. A čovek se sasvim lako može utopiti u velikoj lopti vode, naročito ako ga obuzme panika."
<BR>&nbsp;&nbsp;&nbsp;&nbsp;&nbsp;"Zgodan način da se uđe u istoriju - kao prva osoba koja se udavila u svemiru..."
<BR>&nbsp;&nbsp;&nbsp;&nbsp;&nbsp;"Niko nam nije kazao da ponesemo kupaće kostime", požali se Megi M'Bala.
<BR>&nbsp;&nbsp;&nbsp;&nbsp;&nbsp;"Svako ko mora da nosi kupaći kostim verovatno i treba", došapnu Mihajlovič Flojdu.
<BR>&nbsp;&nbsp;&nbsp;&nbsp;&nbsp;Kapetan Smit kucnu po stolu da bi uspostavio red.
<BR>&nbsp;&nbsp;&nbsp;&nbsp;&nbsp;"Ovo je važnije, molim. Kao što znate, u ponoć dostižemo najveću brzinu i moramo da počnemo kočenje. Stoga će pogon biti isključen u 23.00 i brod će se okrenuti. Imaćemo dva časa bestežinskog stanja pre no što ponovo uključimo pogon u 01.00
<BR>&nbsp;&nbsp;&nbsp;&nbsp;&nbsp;Kao što verovatno pretpostavljate, posada će imati pune ruke posla - iskoristićemo priliku da proverimo motore i izvršimo pregled trupa, što se ne može učiniti dok smo pod pogonom. Savetujem vam da u to vreme budete na počinku i da imate labavo vezane pojaseve preko ležaljki. Stjuardi će se pobrinuti o tome da nema nepričvršćenih predmeta koji bi mogli da izazovu neprilike kada se težina vrati. Ima li pitanja?"
<BR>&nbsp;&nbsp;&nbsp;&nbsp;&nbsp;Zavladala je duboka tišina, kao da su okupljeni putnici i dalje bili pomalo pometeni otkrićem i udubljeni u razmišljanje o tome šta im tim povodom valja preduzeti.
<BR>&nbsp;&nbsp;&nbsp;&nbsp;&nbsp;"Nadao sam se da ćete me pitati o finansijskoj strani jedne takve raskoši - ali iako to niste učinili, ja ću vam ipak reći. Posredi nije nikakav luksuz - stvar ništa ne košta, ali se nadamo da će biti jedna od glavnih atrakcija na narednim putovanjima.
<BR>&nbsp;&nbsp;&nbsp;&nbsp;&nbsp;Vidite, u svakom slučaju moramo da nosimo pet hiljada tona vode kao reakcionu masu, tako da je valja što bolje iskoristiti. Tank broj jedan sada je tri četvrtine prazan i tako će ostati sve do kraja putovanja. Prema tome, sutra posle doručka - vidimo se na plaži..."
<BR>
<BR>&nbsp;&nbsp;&nbsp;&nbsp;&nbsp;Ima li se na umu hitnja kojom je građena 'Vaseljena', bilo je iznenađujuće da je tako valjano urađeno nešto što je bilo tako spektakularno nebitno.
<BR>&nbsp;&nbsp;&nbsp;&nbsp;&nbsp;'Plaža' je bila metalna platforma, široka oko pet metara, koja se zakrivljavala duž jedne trećine velikog obima rezervoara. Iako se naspramni zid nalazio na udaljenosti od samo dvadeset metara, domišljata primena projektovanih slika činila je da izgleda beskonačno daleko. Vozeći se na talasima negde nasred pučine, surferi su hitali ka obali do koje nikada neće stići. Iza njih, jedan predivni putnički kliper, u kome bi bilo koji turistički vodič prepoznao 'Tai-pan' iz 'Cungove pomorsko-svemirske korporacije', jurio je duž obzorja pod punim naponom jedara.
<BR>&nbsp;&nbsp;&nbsp;&nbsp;&nbsp;Da bi opsena bila potpuna, pod nogama se osećao pesak (blago namagnetisan kako se ne bi odveć udaljio od predviđenog mesta), a kratki potez obale okončavao se skupinom palmi koje su delovale veoma uverljivo sve dok se ne bi osmotrile sasvim izbliza. Visoko gore, vrelo tropsko sunce upotpunjavalo je idiličnu sliku; teško je bilo shvatiti da je tik iza ovih zidova sijalo stvarno Sunce - i to dvostruko snažnije nego na bilo kojoj zemaljskoj obali.
<BR>&nbsp;&nbsp;&nbsp;&nbsp;&nbsp;Projektanti su odista obavili čudesan posao u ograničeno raspoloživom prostoru. Stoga je Grinbergova primedba delovala pomalo nepošteno: "Šteta što nema vožnje na dasci..."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
