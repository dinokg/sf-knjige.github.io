<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;"Šta ti želiš?" upita Ričard Lovca.
<BR>&nbsp;&nbsp;&nbsp;&nbsp;&nbsp;Njih troje išli su obalom podzemne reke. Ričard je s poštovanjem posmatrao sivu vodu kako promiče i kovitla se, tu nadohvat. Ovo nije bila reka u koju možeš da upadneš i ponovo iz nje iziđeš. To je bila druga vrsta reke.
<BR>&nbsp;&nbsp;&nbsp;&nbsp;&nbsp;"Posle?"
<BR>&nbsp;&nbsp;&nbsp;&nbsp;&nbsp;"Ovaj", reče on. "Ja pokušavam da se vratim u stvarni London i svom starom životu. Dor želi da otkrije ko je pobio njenu porodicu. Šta ti želiš?"
<BR>&nbsp;&nbsp;&nbsp;&nbsp;&nbsp;Vukli su se duž obale, korako po korak, sa Lovcem na čelu.
<BR>&nbsp;&nbsp;&nbsp;&nbsp;&nbsp;Ništa nije odgovorila.
<BR>&nbsp;&nbsp;&nbsp;&nbsp;&nbsp;Reka je usporila i ulila se u malo podzemno jezero. Išli su pored jezera, njihove svetiljke odslikavale su se u crnoj vodi, a odrazi su bili zamrljani rečnom maglom.
<BR>&nbsp;&nbsp;&nbsp;&nbsp;&nbsp;"Šta, dakle?" upita Ričard. Nije očekivao da će dobiti bilo kakav odgovor.
<BR>&nbsp;&nbsp;&nbsp;&nbsp;&nbsp;Lovčev glas bio je tih i moćan. Nije zastala. "Borila sam se u kanalizaciji ispod Njujorka sa velikim, slepim, belim, kraljevskim aligator. Bio je dugačak trideset stopa, utovio se od otpadaka u kanalizaciji i žestoko se borio. Nadjačala sam ga i ubila. Oči su mu bile poput ogromnih perli u tami."
<BR>&nbsp;&nbsp;&nbsp;&nbsp;&nbsp;Njen glas sa čudnim naglaskom odjekivao je podzemljem, udvojen u magli.
<BR>&nbsp;&nbsp;&nbsp;&nbsp;&nbsp;"Borila sam se protiv medveda koji se šepurio gradom ispod Berlina. Ubio je hiljadu ljudi, i kandže su mu bile smeđe i crne od stogodišnje sasušene krvi, ali je pokleknuo preda mnom. Šaputao je reči na ljudskom jeziku dok je umirao."
<BR>&nbsp;&nbsp;&nbsp;&nbsp;&nbsp;Magla je nisko počivala iznad jezera. Ričard je zamišljao da može da vidi stvorenja o kojima je govorila, bele obrise koji se uvijaju u isparenjima.
<BR>&nbsp;&nbsp;&nbsp;&nbsp;&nbsp;"U podzemnom gradu Kalkute postojao je tigar. Ljudožder, veličanstven i ogorčen, veličine omanjeg slona. Tigar je ugledan protivnik. Savladala sam ga golim rukama."
<BR>&nbsp;&nbsp;&nbsp;&nbsp;&nbsp;Bacio je pogled na Dor. Pomno je slušala Lovca: ni ona sve ovo nije znala.
<BR>&nbsp;&nbsp;&nbsp;&nbsp;&nbsp;"Pogubiću i londonsku Zver. Kažu da joj je koža načičkana mačevima, kopljima i noževima koje su u nju zaboli oni koji su pokušali i nisu uspeli. Njene kljove su žileti, a kopita munje.
<BR>&nbsp;&nbsp;&nbsp;&nbsp;&nbsp;Ubiću je, ili ću umreti pri tom pokušaju."
<BR>&nbsp;&nbsp;&nbsp;&nbsp;&nbsp;Oči su joj sijale dok je razmišljala o svojoj lovini. Rečna izmaglica pretvarala se u debelu žutu maglu.
<BR>&nbsp;&nbsp;&nbsp;&nbsp;&nbsp;Negde u blizini tri puta se oglasilo zvono, zvuk koji se preneo preko vode.
<BR>&nbsp;&nbsp;&nbsp;&nbsp;&nbsp;Postajalo je svetlije. Ričard je mislio da vidi obrise zgrada svuda oko sebe. Žuto-zelena magla postala je gušća: imala je ukus pepela i čađi hiljadu urbanih godina. Lepila im se za svetiljke, prigušujući njihov sjaj.
<BR>&nbsp;&nbsp;&nbsp;&nbsp;&nbsp;"Šta je ovo?" upita on.
<BR>&nbsp;&nbsp;&nbsp;&nbsp;&nbsp;"Londonska magla", reče Lovac.
<BR>&nbsp;&nbsp;&nbsp;&nbsp;&nbsp;"Ali nestala je pre mnogo godina, zar nije tako? Akt o čistom vazduhu, i sve to?" Ričard se setio kljiga o Šerloku Holmsu iz svog detinjstva. "Kako su je ono zvali?"
<BR>&nbsp;&nbsp;&nbsp;&nbsp;&nbsp;"Supa od graška", odvrati Dor. "Londonska znamenitost. U Gornjem svetu nema je već, oh, ima tome četrdeset godina. Mi ovde dole imamo njene duhove. Mmm. Ne duhove. Više kao odjeke."
<BR>&nbsp;&nbsp;&nbsp;&nbsp;&nbsp;Ričard je udahnuo pramen žuto-zelene magle i počeo da kašlje.
<BR>&nbsp;&nbsp;&nbsp;&nbsp;&nbsp;"To ne zvuči baš dobro", primeti Dor.
<BR>&nbsp;&nbsp;&nbsp;&nbsp;&nbsp;"Magla mi je ušla u grlo", reče Ričard.
<BR>&nbsp;&nbsp;&nbsp;&nbsp;&nbsp;Tle je postajalo lepljivije, blatnjavije: usisavalo je Ričardova stopala u hodu.
<BR>&nbsp;&nbsp;&nbsp;&nbsp;&nbsp;"Malo magle nikada nikom nije naudilo", reče on kako bi samog sebe razuverio.
<BR>&nbsp;&nbsp;&nbsp;&nbsp;&nbsp;Dor ga pogleda krupnim, vilinskim očima. "Bila je jedna 1952. za koju se smatra da je pobila četiri hiljade ljudi."
<BR>&nbsp;&nbsp;&nbsp;&nbsp;&nbsp;"Ljudi odavde?" upita on. "Iz Londona Ispod?"
<BR>&nbsp;&nbsp;&nbsp;&nbsp;&nbsp;"Tvojih ljudi", reče Lovac.
<BR>&nbsp;&nbsp;&nbsp;&nbsp;&nbsp;Ričard je bio spreman da u to poveruje. Pomišljao je na to da prestane da diše, ali magla je postajala sve gušća. Tle je bivalo sve kašastije. "Ne razumem. Zašto vi ovde dole imate magle, kada ih mi nemamo?"
<BR>&nbsp;&nbsp;&nbsp;&nbsp;&nbsp;Dor se počeša po nosu. "Postoje mehurići prohujalog vremena u Londonu, u kojima stvari i mesta ostaju isti, poput mehurića u ćilibaru", objasni ona. "U Londonu postoji pregršt vremena, i ono mora nekuda da ode, ne biva svo odjednom utrošeno."
<BR>&nbsp;&nbsp;&nbsp;&nbsp;&nbsp;"Možda sam još mamuran", uzdahnu Ričard. "To gotovo da je imalo smisla."
<BR>
<BR>&nbsp;&nbsp;&nbsp;&nbsp;&nbsp;Opat je znao da će ovaj dan doneti hodočasnike. Znanje je bilo deo njegovih snova; okruživalo ga je, poput tame. I tako je taj dan postao dan iščekivanja, što je, dobro je to znao, bilo greh: trenutke treba iskusiti; čekanje je bilo greh kako protiv vremena koje je tek trebalo da dođe, tako i protiv trenutaka koje čovek upravo potcenjuje.
<BR>&nbsp;&nbsp;&nbsp;&nbsp;&nbsp;Pa ipak, čekao je. Tokom svakodnevnih službi, za vreme njihovih oskudnih obroka, Opat je pomno osluškivao, čekajući da se zvono oglasi, čekajući da sazna ko i koliko.
<BR>&nbsp;&nbsp;&nbsp;&nbsp;&nbsp;Uhvatio je sebe kako se nada čistoj smrti. Poslednji hodočasnik potrajao je skoro godinu dana, blebetava, vrišteća stvar. Opat svoju slepoću nije smatrao ni blagoslovom ni kletvom: ona je jednostavno bila to što jeste; ali ipak je bio zahvalan što nije mogao da vidi lice tog jadnog stvorenja. Brat Džet, koji se starao o toj spodobi, još se budio noću, vrišteći, jer je pred očima video njegovo izobličeno lice. Zvono se oglasilo kasno po podne, tri puta. Opat se nalazio u kapeli, na kolenima, razmišljajući o njihovoj odgovornosti. Ustao je i otišao do hodnika gde je ostao da čeka.
<BR>&nbsp;&nbsp;&nbsp;&nbsp;&nbsp;"Oče?" Glas je pripadao bratu Fuliginusu.
<BR>&nbsp;&nbsp;&nbsp;&nbsp;&nbsp;"Ko čuva most?" upita ga opat. Imao je iznenađujuće dubok i melodičan glas za tako starog čoveka.
<BR>&nbsp;&nbsp;&nbsp;&nbsp;&nbsp;"Brat Sabl", stiže odgovor iz tame.
<BR>&nbsp;&nbsp;&nbsp;&nbsp;&nbsp;Opat ispruži ruku, ščepa mladićev lakat i krenu pored njega, lagano, hodnicima opatije.
<BR>
<BR>&nbsp;&nbsp;&nbsp;&nbsp;&nbsp;Nije bilo čvrstog tla; nije bilo jezera. Gacali su i pljeskali kroz neku vrstu močvare i žutu maglu.
<BR>&nbsp;&nbsp;&nbsp;&nbsp;&nbsp;"Ovo je", izjavi Ričard, "odvratno." Ulazilo mu je kroz cipele, napadalo sokne i mnogo se prisnije upoznavalo s njegovim prstima nego što je to Ričardu prijalo.
<BR>&nbsp;&nbsp;&nbsp;&nbsp;&nbsp;Ispred njih nalazio se most, izdizao se iz močvare, i jedna prilika, odevena u crno, čekala je u podnožju mosta. Na sebi je imala crnu mantiju dominikanskog sveštenika. Koža joj je bila boje starog mahagonija. Bio je visok čovek i držao je drveni štap iste visine kao i on sGm.
<BR>&nbsp;&nbsp;&nbsp;&nbsp;&nbsp;"Odmah da ste stali!" doviknu im on. "Recite mi svoja imena i položaje."
<BR>&nbsp;&nbsp;&nbsp;&nbsp;&nbsp;"Ja sam gospa Dor", reče Dor. "Ja sam Portikova kćer, od Kuće Luka."
<BR>&nbsp;&nbsp;&nbsp;&nbsp;&nbsp;"Ja sam Lovac. Ja sam njen telohranitelj."
<BR>&nbsp;&nbsp;&nbsp;&nbsp;&nbsp;"Ričard Mejhju", reče Ričard. "Mokar."
<BR>&nbsp;&nbsp;&nbsp;&nbsp;&nbsp;"I vi želite da prođete?"
<BR>&nbsp;&nbsp;&nbsp;&nbsp;&nbsp;Ričard istupi napred. "Da, zapravo, želimo. Došli smo po ključ."
<BR>&nbsp;&nbsp;&nbsp;&nbsp;&nbsp;Kaluđer ništa ne reče. Podigao je štap i nežno gurnuo njime Ričarda u grudi. Ričard izgubi tle pod nogama i završi u blatnjavoj vodi (ili, da budemo još tačniji, vodenom blatu).
<BR>&nbsp;&nbsp;&nbsp;&nbsp;&nbsp;Kaluđer sačeka nekoliko trenutaka da vidi hoće li se Ričard podići i nasrnuti. Ričard to nije učinio.
<BR>&nbsp;&nbsp;&nbsp;&nbsp;&nbsp;Ali jeste Lovac.
<BR>&nbsp;&nbsp;&nbsp;&nbsp;&nbsp;Ričard je ustao iz blata i stao prvi put da posmatra, otvorenih usta, borbu štapovima.
<BR>&nbsp;&nbsp;&nbsp;&nbsp;&nbsp;Kaluđer je bio dobar. Bio je krupniji od Lovca, i Ričard je podozrevao da je i jači. Lovac je, s druge strane, bila brža od kaluđera.
<BR>&nbsp;&nbsp;&nbsp;&nbsp;&nbsp;Drveni štapovi su se sudarali i fijukali kroz sumaglicu.
<BR>&nbsp;&nbsp;&nbsp;&nbsp;&nbsp;Kaluđerov štap ostvari iznenandi kontakt s Lovčevim trbuhom. Posrnula je kroz blato. Prišao joj je - suviše blizu, kada je shvatio da je to bila samo finta, i njen ga štap opauči, snažno i precizno, sa unutrašnje strane kolena, tako da noge više nisu mogle da izdrže njegovu težinu.
<BR>&nbsp;&nbsp;&nbsp;&nbsp;&nbsp;"Dosta!" doviknu neki glas sa mosta.
<BR>&nbsp;&nbsp;&nbsp;&nbsp;&nbsp;Lovac se povuče za korak. Stajala je pored Ričarda i Dor.
<BR>&nbsp;&nbsp;&nbsp;&nbsp;&nbsp;Krupni kaluđer ustade iz blata. Usna mu je krvarila. Duboko se naklonio Lovcu, a zatim otišao do podnožja mosta.
<BR>&nbsp;&nbsp;&nbsp;&nbsp;&nbsp;"Ko su oni, brate Sabl?" doviknu glas.
<BR>&nbsp;&nbsp;&nbsp;&nbsp;&nbsp;"Gospa Dor, kćerka gospodara Portika, od Kuće Luka; Lovac, njen telohranitelj, i Ričard Mejhju Mokri, njihov saputnik", odvrati brat Sabl, kroz modre usne. "Pobedila me je u poštenoj borbi, brate Fuliginuse."
<BR>&nbsp;&nbsp;&nbsp;&nbsp;&nbsp;"Pusti ih da se popnu", reče glas.
<BR>&nbsp;&nbsp;&nbsp;&nbsp;&nbsp;Lovac ih povede uz most. Na vrhu mosta čekao ih je drugi kaluđer: brat Fuliginus. Bio je mlađi i sitniji od onog prvog koga su sreli, ali odeven na isti način. Koža mu je bila tamno, bakarno smeđa.
<BR>&nbsp;&nbsp;&nbsp;&nbsp;&nbsp;Bilo je još u crno odevenih prilika, na granici vidljivosti, dalje u žutoj magli. Još Crnih Redovnika, nagađao je Ričard.
<BR>&nbsp;&nbsp;&nbsp;&nbsp;&nbsp;Drugi kaluđer zurio je u njih troje trenutak, a onda reče:
<BR>&nbsp;&nbsp;&nbsp;&nbsp;&nbsp;"Kada okrenem glavu, možeš ići kuda želiš.
<BR>&nbsp;&nbsp;&nbsp;&nbsp;&nbsp;Kada je ponovo okrenem, ostaješ dok ne istruneš.
<BR>&nbsp;&nbsp;&nbsp;&nbsp;&nbsp;Ja nemam lice, ali živim ili umirem
<BR>&nbsp;&nbsp;&nbsp;&nbsp;&nbsp;zbog svojih krivih zuba - ko sam ja?"
<BR>&nbsp;&nbsp;&nbsp;&nbsp;&nbsp;Dor iskorači jedan korak. Oblizala je usne i napola zatvorila oči. "Kada okrenem glavu..." ponovi ona mozgajući naglas. "Krivi zubi... ići kuda..." A onda joj se licem razli osmeh. Zagledala se u brata Fuliginusa. "Ključ", reče ona. "Odgovor je, ključ"
<BR>&nbsp;&nbsp;&nbsp;&nbsp;&nbsp;Iz žute magle iskorači jedan veoma star čovek i oprezno krenu prema njima, držeći se svojom čvornovatnom šakom za kameni bok mosta. Zastao je kada je stigao do brata Fuliginusa. Oči su mu bile mlečnobele, zadebljale od katarakta. Ričardu se svideo na prvi pogled.
<BR>&nbsp;&nbsp;&nbsp;&nbsp;&nbsp;"Koliko ih je?" upitao je mlađeg muškarca, dubokim glasom.
<BR>&nbsp;&nbsp;&nbsp;&nbsp;&nbsp;"Troje, oče opate."
<BR>&nbsp;&nbsp;&nbsp;&nbsp;&nbsp;"A da li je jedno od njih nadjačalo prvog čuvara kapije?"
<BR>&nbsp;&nbsp;&nbsp;&nbsp;&nbsp;"Da, oče opate."
<BR>&nbsp;&nbsp;&nbsp;&nbsp;&nbsp;"A da li je jedno od njih tačno odgovorilo na pitanje drugog čuvara kapije?"
<BR>&nbsp;&nbsp;&nbsp;&nbsp;&nbsp;"Jeste, oče opate."
<BR>&nbsp;&nbsp;&nbsp;&nbsp;&nbsp;"Znači, preostaje još jedno da se suoči sa kušnjom ključa. Pusti njega ili nju da istupi."
<BR>&nbsp;&nbsp;&nbsp;&nbsp;&nbsp;Dor zausti: "Oh, ne."
<BR>&nbsp;&nbsp;&nbsp;&nbsp;&nbsp;Lovac reče: "Dozvolite da ja zauzmem njegovo mesto. Ja ću se suočiti sa kušnjom."
<BR>&nbsp;&nbsp;&nbsp;&nbsp;&nbsp;Kada je Ričard bio mali, odveli su ga na školsko putovanje u lokalni zamak. Sa ostalim drugovima iz razreda popeo se uz mnogobrojne stepenike do najviše tačke u zamku, u jednu delimično razrušenu kulu. Zbili su se na vrhu, dok im je učitelj pokazivao ceo predeo koji se prostirao ispod.
<BR>&nbsp;&nbsp;&nbsp;&nbsp;&nbsp;Čak i u tim godinama, Ričard nije baš najbolje podnosio visinu. Čvrsto se uhvatio za ogradu, čvrsto zatvorio oči i trudio se da ne gleda.
<BR>&nbsp;&nbsp;&nbsp;&nbsp;&nbsp;Učitelj im je kazao da od vrha kule do podnožja brda nad kojim se ova nadnosila ima tri stotine stopa. Takođe im je kazao da bi peni, ispušten sa vrha kule, posedovao dovoljno snage da probije čovekovu lobanju u podnožju brda.
<BR>&nbsp;&nbsp;&nbsp;&nbsp;&nbsp;Te je noći Ričard ležao u krevetu, zamišljajući peni kako pada snagom metka ili munje. I dalje je to bio običan peni, ali kakav ubilački peni, kada bi pao...
<BR>&nbsp;&nbsp;&nbsp;&nbsp;&nbsp;Kušnja.
<BR>&nbsp;&nbsp;&nbsp;&nbsp;&nbsp;Peni je pao na Ričarda. Bio je to jedan od takvih penija.
<BR>&nbsp;&nbsp;&nbsp;&nbsp;&nbsp;"Stani malo", reče on. "Povuci se. Mmmm: kušnja. Neko je imao spremno iskušenje za njih. Neko ko se nije borio tamo dole u blatu, i nije morao da odgovori na zagonetku..."
<BR>&nbsp;&nbsp;&nbsp;&nbsp;&nbsp;Buncao je. Čuo je sebe kako bunca, i nije ga bilo briga.
<BR>&nbsp;&nbsp;&nbsp;&nbsp;&nbsp;"Ta vaša kušnja", upita on opata. "Kakva je? Je li to ona vrsta kušnje kao kada idete u posetu prilično nezgodnom postarijem rođaku ili ona više liči na zavlačenje šake u vrelu vodu da bi se videlo kako brzo može da zguli kožu?"
<BR>&nbsp;&nbsp;&nbsp;&nbsp;&nbsp;"Ovuda", reče opat.
<BR>&nbsp;&nbsp;&nbsp;&nbsp;&nbsp;"Ne želite njega", reče Dor. "Uzmite jednu od nas."
<BR>&nbsp;&nbsp;&nbsp;&nbsp;&nbsp;"Došlo vas je troje. Postoje tri ispita. Svako od vas se suočava sa po jednim: to je pošteno", reče opat. "Ako prođe kušnju, vratiće vam se."
<BR>&nbsp;&nbsp;&nbsp;&nbsp;&nbsp;Laki povetarac malo je rasterao maglu. Ostale tamne prilike bile su, kao što je Ričard pretpostavio, ostali Crni Redovnici. Svaki redovnik držao je samostrel. Svi samostreli bili su upereni u Ričarda, Lovca ili Dor. Zbili su redove, odsekavši Ričarda od Lovca i Dor.
<BR>&nbsp;&nbsp;&nbsp;&nbsp;&nbsp;"Mi tražimo ključ..." reče Ričard.
<BR>&nbsp;&nbsp;&nbsp;&nbsp;&nbsp;"Da", reče opat.
<BR>&nbsp;&nbsp;&nbsp;&nbsp;&nbsp;"Za jednog anđela", objasni Ričard.
<BR>&nbsp;&nbsp;&nbsp;&nbsp;&nbsp;"Da", reče opat. Pružio je jednu ruku i pronašao pregib ruke brata Fuliginusa.
<BR>&nbsp;&nbsp;&nbsp;&nbsp;&nbsp;Ričard spusti glas. "Slušajte, ne možete reći 'ne' jednom anđelu, naročito to ne možete učiniti vi mantijaši... Zašto jednostavno ne preskočimo tu kušvnju? Kada biste mi ga lepo predali, mogao bih da im kažem da sam prošao kroz proveru."
<BR>&nbsp;&nbsp;&nbsp;&nbsp;&nbsp;Opat je počeo da se spušta niz luk mosta. U podnožju su se nalazila otvorena vrata. Ričard ga je sledio. Ponekada ništa ne možete da učinite.
<BR>&nbsp;&nbsp;&nbsp;&nbsp;&nbsp;"Kada je naš red osnovan, poveren nam je ključ. To je jedna od najsvetijih i najmoćnijih relikvija. Moramo ga predati, ali samo onome ko prođe kroz kušnje i dokaže da ga je vredan."
<BR>&nbsp;&nbsp;&nbsp;&nbsp;&nbsp;Išli su krivudavim uskim hodnicima, i Ričard je za sobom ostavljao trag vlažnog blata.
<BR>&nbsp;&nbsp;&nbsp;&nbsp;&nbsp;"Ako ne prođem kušnju, onda nećemo dobiti ključ, je li tako?"
<BR>&nbsp;&nbsp;&nbsp;&nbsp;&nbsp;"Nećete, sine moj."
<BR>&nbsp;&nbsp;&nbsp;&nbsp;&nbsp;Ričard je na trenutak o tome razmišljao. "Mogu li kasnije da se vratim da ponovo pokušam?"
<BR>&nbsp;&nbsp;&nbsp;&nbsp;&nbsp;Brat Fuliginus se nakašlja.
<BR>&nbsp;&nbsp;&nbsp;&nbsp;&nbsp;"Ne baš, sine moj", reče opat. "Ako bi do toga došlo, sva je verovatnoća da bi ti bilo..." zastao je, a onda nastavio, "sasvim svejedno. Ali ne uzbuđuj se, možda ćeš ti biti taj koji će osvojiti ključ, a?"
<BR>&nbsp;&nbsp;&nbsp;&nbsp;&nbsp;U njegovom glasu osećalo se neko sablasno razuveravanje, koje je bilo užasnije od bilo kog pokušaja zaplašivanja.
<BR>&nbsp;&nbsp;&nbsp;&nbsp;&nbsp;"Vi biste me ubili?"
<BR>&nbsp;&nbsp;&nbsp;&nbsp;&nbsp;Opat je zurio ispred sebe mlečnimplavo očima. U glasu mu se osećao izvestan prekor. "Mi smo sveti ljudi", reče on. "Ne, kušnja će te ubiti."
<BR>&nbsp;&nbsp;&nbsp;&nbsp;&nbsp;Sišli su niz stepenice i ušli u nisku prostoriju nalik na kriptu sa neobično ukrašenim zidovima.
<BR>&nbsp;&nbsp;&nbsp;&nbsp;&nbsp;"A sada", reče opat. "Osmehni se!"
<BR>&nbsp;&nbsp;&nbsp;&nbsp;&nbsp;Začulo se električno zujanje blica fotoaparata koji je zaslepeo Ričarda na trenutak. Kada je ponovo mogao da vidi, brat Fuliginus spustio je izubijani stari polaroid i stao da izvlači fotografiju.
<BR>&nbsp;&nbsp;&nbsp;&nbsp;&nbsp;Redovnik je sačekao da se razvije, a onda ju je prikucao na zid.
<BR>&nbsp;&nbsp;&nbsp;&nbsp;&nbsp;"Ovo je naš zid sa onima koji nisu uspeli", uzdahnu opat, "kako bismo bili sigurni da nijedan od njih neće biti zaboravljen. To je takođe naš teret: spomenik."
<BR>&nbsp;&nbsp;&nbsp;&nbsp;&nbsp;Ričard je zurio u lica. Nekoliko polaroida, dvadeset do trideset fotografija, nekoliko sepija otisaka i dagerotipija; a posle njih, skice urađene olovkom i vodenim bojicama, kao i minijature. Protezale su se duž celog jednog zida. Redovnici su se ovim bavili veoma dugo.
<BR>
<BR>&nbsp;&nbsp;&nbsp;&nbsp;&nbsp;Dor je drhtala. "Tako sam glupa", promrmljala je. "Trebalo je da znam. Nas troje. Nije uopšte trebalo da dođem pravo ovamo."
<BR>&nbsp;&nbsp;&nbsp;&nbsp;&nbsp;Lovčeva glava pomerala se s jedne na drugu stranu. Uočila je položaje svih redovnika, svakog samostrela; procenila je kakvi su izgledi da, kao prvo, prebaci Dor preko ivice mosta, nenaoružana, zatim da pretrpi samo manje povrede, i na kraju da zadobije ozbiljnu povredu, ali da Dor prođe samo sa manjima. Sada je ponovo procenjivala. "A šta bi uradila drugačije da si znala?" upita ona.
<BR>&nbsp;&nbsp;&nbsp;&nbsp;&nbsp;"Kao prvo, ne bih njega dovela ovamo. Pronašla bih markiza."
<BR>&nbsp;&nbsp;&nbsp;&nbsp;&nbsp;Lovac nagnu glavu na jednu stranu. "Ti mu veruješ?" upita ona, otvoreno, i Dor je znala da misli na de Karabasa, a ne na Ričarda.
<BR>&nbsp;&nbsp;&nbsp;&nbsp;&nbsp;"Da", odvrati Dor. "Manje više, ja mu verujem."
<BR>&nbsp;&nbsp;&nbsp;&nbsp;&nbsp;Dor je tek dva dana imala pet godina. Pijaca se održavala u vrtovima u Kevu toga dana, i otac ju je poveo sa sobom; bio je to poklon za rođendan. Njena prva pijaca.
<BR>&nbsp;&nbsp;&nbsp;&nbsp;&nbsp;Nalazili su se u kući leptirova, okruženi krilima svetlih boja, providnim stvorenjima gotovo bez težine, koja su je zanela i zadivila, kada je otac čučnuo pored nje.
<BR>&nbsp;&nbsp;&nbsp;&nbsp;&nbsp;"Dor?" pozvao ju je. "Polako se okreni i pogledaj tamo, pored vrata."
<BR>&nbsp;&nbsp;&nbsp;&nbsp;&nbsp;Okrenula se i pogledala. Jedan tamnoputi čovek u velikom kaputu, crne kose privezane u dugačak rep, stajao je pored vrata, razgovarajući sa blizancima zlatne kože, jednim mladim muškarcem i jednom mladom ženom. Mlada žena je plakala, onako kako odrasli plaču, potiskujući to u sebi koliko god mogu i mrzeći što ipak prodire na ivicama, čineći ih ružnim i smešnim.
<BR>&nbsp;&nbsp;&nbsp;&nbsp;&nbsp;Dor se ponovo vratila leptirovima.
<BR>&nbsp;&nbsp;&nbsp;&nbsp;&nbsp;"Jesi li ga videla?" upitao je njen otac.
<BR>&nbsp;&nbsp;&nbsp;&nbsp;&nbsp;Klimnula je.
<BR>&nbsp;&nbsp;&nbsp;&nbsp;&nbsp;"To je markiz de Karabas", rekao je on. "On je prevarant i varalica i verovatno pomalo i čudovište. Ako se ikada nađeš u nevolji, obrati se njemu. On će te zaštititi, devojko. Mora."
<BR>&nbsp;&nbsp;&nbsp;&nbsp;&nbsp;Dor je ponovo pogledala tog čoveka. Držao je šake na ramenima blizanaca i izvodio ih iz prostorije; ali pogledao je preko ramena, dok je odlazio, i namignuo joj.
<BR>&nbsp;&nbsp;&nbsp;&nbsp;&nbsp;Redovnici koji su ih okruživali bili su tamni duhovi u magli. Dor podiže glas. "Izvini, brate", pozva ona brata Sabla. "Šta će se dogoditi s nama ako naš prijatelj, koji je otišao po ključ, ne uspe?"
<BR>&nbsp;&nbsp;&nbsp;&nbsp;&nbsp;Napravio je korak prema njima.
<BR>&nbsp;&nbsp;&nbsp;&nbsp;&nbsp;"Otpratićemo vas odavde i pustiti vas da odete."
<BR>&nbsp;&nbsp;&nbsp;&nbsp;&nbsp;"A šta će biti s Ričardom?" upita ona.
<BR>&nbsp;&nbsp;&nbsp;&nbsp;&nbsp;Videla je kako je tužno, neopozivo zavrteo glavom ispod kapuljače.
<BR>&nbsp;&nbsp;&nbsp;&nbsp;&nbsp;"Trebalo je da dovedem markiza", reče Dor; i zapita se gde li je on i šta radi.
<BR>
<BR>&nbsp;&nbsp;&nbsp;&nbsp;&nbsp;Markiz de Karabas bio je razapet na velikoj drvenoj konstrukciji u obliku slova X koju je gospodin Vandemar sklepao od nekoliko starih paleta, jednog dela stolice, drvene kapije i nečeg što je ličilo na točak kola. Takođe je upotrebio veliku kutiju zarđalih eksera. Gospodin Vandemar se popeo uz lestvice, vukući celu konstrukciju za sobom.
<BR>&nbsp;&nbsp;&nbsp;&nbsp;&nbsp;"Još malo više", doviknu gospodin Krup, koji se nalazio dole na tlu. "Malo ulevo. Da. Tako je. Predivno."
<BR>&nbsp;&nbsp;&nbsp;&nbsp;&nbsp;Prošlo je dosta vremena od kada nikoga nisu razapeli.
<BR>&nbsp;&nbsp;&nbsp;&nbsp;&nbsp;Noge i ruke markiza de Karabasa bile su raširene u obliku širokog slova X. Ekseri su mu prolazili kroz šake i stopala. Takođe je konopcem bio privezan oko struka. Bio je, u svakom praktičnom pogledu, u nesvesti.
<BR>&nbsp;&nbsp;&nbsp;&nbsp;&nbsp;Cela konstrukcija klatila se u vazduhu, počivajući na nekoliko konopaca, u prostoriji koja je nekada služila kao bolnička kafeterija.
<BR>&nbsp;&nbsp;&nbsp;&nbsp;&nbsp;Dole na tlu, gospodin Krup je prikupio veliku gomilu oštrih predmeta, od žileta, kuhinjskih noževa do ostavljenih skalpela i lanceta, i velikog broja zanimljivih stvari koje je gospodin Vandemar pronašao u negdašnjem stomatološkom krilu. Bio je tu čak i jedan žarač iz kotlarnice.
<BR>&nbsp;&nbsp;&nbsp;&nbsp;&nbsp;"Zašto ne pogledate kako mu je, gospodine Vandemare?" upita on.
<BR>&nbsp;&nbsp;&nbsp;&nbsp;&nbsp;Gospodin Vandemar ispruži čekić i postavi tučak markizu ispod brade. Zatim mu podiže njime bradu.
<BR>&nbsp;&nbsp;&nbsp;&nbsp;&nbsp;Markiževi kapci zatreptaše i otvoriše se. Duboko je udahnuo vazduh i pljunuo skerletnu pljuvačku gospodinu Vandemaru u lice.
<BR>&nbsp;&nbsp;&nbsp;&nbsp;&nbsp;"Nevaljalko", reče gospodin Krup, prekorno.
<BR>&nbsp;&nbsp;&nbsp;&nbsp;&nbsp;Vežbe u gađanju bile su mnogo zabavnije kada su mete bile budne.
<BR>
<BR>&nbsp;&nbsp;&nbsp;&nbsp;&nbsp;Čajnik je pomamno ključao. Ričard je posmatrao ključalu vodu i pitao se šta će s njom. Mašta je mogla da ga snabde velikim brojem odgovora.
<BR>&nbsp;&nbsp;&nbsp;&nbsp;&nbsp;Nijedan nije bio tačan.
<BR>&nbsp;&nbsp;&nbsp;&nbsp;&nbsp;Ključalu vodu sipali su u lonac u koji je brat Fuliginus potom dodao tri kašičice čaja. Tečnost koja je na taj način dobijena sipana je iz lonca kroz cediljku za čaj u tri porculanske šolje.
<BR>&nbsp;&nbsp;&nbsp;&nbsp;&nbsp;Opat je podigao slepu glavu, omirisao vazduh, nasmešio se. "Prvi deo kušnje ključa", reče on, "jeste fina šolja čaja. Šećera?"
<BR>&nbsp;&nbsp;&nbsp;&nbsp;&nbsp;"Ne, hvala", zabrinuto reče Ričard.
<BR>&nbsp;&nbsp;&nbsp;&nbsp;&nbsp;Brat Fuliginus dodao je malo mleka u čaj i pružio Ričardu šolju i tanjirić.
<BR>&nbsp;&nbsp;&nbsp;&nbsp;&nbsp;"Je li otrovan?" upita on.
<BR>&nbsp;&nbsp;&nbsp;&nbsp;&nbsp;Opat se umalo nije uvredio. "Blagi Bože, nije."
<BR>&nbsp;&nbsp;&nbsp;&nbsp;&nbsp;Ričard srknu čaj koji je manje više imao ukus čaja. "Ali ovo je deo kušnje?"
<BR>&nbsp;&nbsp;&nbsp;&nbsp;&nbsp;Brat Fuliginus uze opatove šake i spusti među njih šolju sa čajem.
<BR>&nbsp;&nbsp;&nbsp;&nbsp;&nbsp;"Na neki način. Volimo da iskušenicima ponudimo šolju čaja pre nego što počnu. To je deo kušnje za nas. Ne za tebe." Opat je srknuo svoj čaj i blaženi osmeh razli se njegovim drevnim licem. "Prilično dobar čaj, kada se sve uzme u obzir."
<BR>&nbsp;&nbsp;&nbsp;&nbsp;&nbsp;Ričard spusti svoju šolju. "Da li biste imali nešto protiv", upita on, "da nastavimo kušnju?"
<BR>&nbsp;&nbsp;&nbsp;&nbsp;&nbsp;"Uopšte ne", reče opat. "Uopšte ne."
<BR>&nbsp;&nbsp;&nbsp;&nbsp;&nbsp;Ustao je. Njih trojica uputiše se prema vratima, na suprotnom kraju prostorije.
<BR>&nbsp;&nbsp;&nbsp;&nbsp;&nbsp;"Da li..." Ričard zastade, pokušavajući da odgonetne šta je to pokušavao da pita. Zatim reče: "Postoji li išta što biste mogli da mi kažete o toj kušnji?"
<BR>&nbsp;&nbsp;&nbsp;&nbsp;&nbsp;Opat odmahnu glavom.
<BR>&nbsp;&nbsp;&nbsp;&nbsp;&nbsp;Zaista nije imalo šta da se kaže: odvodio je iskušenike do vrata. Zatim bi sačekao, sat ili dva. Zatim bi se vratio unutra i uklonio ostatke iskušenika iz kapele i pokopao ih u komorama. Ponekad ne bi bili mrtvi, mada ne biste mogli nazvati živim ono što bi od njih ostalo. O tim nesrećnicima Crni Redovnici starali su se što su bolje umeli.
<BR>&nbsp;&nbsp;&nbsp;&nbsp;&nbsp;"U redu", reče Ričard. I osmehnu se. "Povedi, Mekdafe."
<BR>&nbsp;&nbsp;&nbsp;&nbsp;&nbsp;Brat Fuliginus povuče reze na vratima. Otvorila su se sa treskom, nalik na dvostruki pucanj. Otvorio ih je širom.
<BR>&nbsp;&nbsp;&nbsp;&nbsp;&nbsp;Ričard prođe kroz njih.
<BR>&nbsp;&nbsp;&nbsp;&nbsp;&nbsp;Brat Fuliginus gurnu vrata i zatvori ih za njim, pa ponovo stavi reze na mesto.
<BR>&nbsp;&nbsp;&nbsp;&nbsp;&nbsp;Odveo je opata nazad do stolice i ponovo mu stavio šolju sa čajem među šake. Opat je pijuckao čaj i tišini. A onda reče: "'Navali, Megdafe' glasi, u stvari. Ali nisam imao srca da ga ispravim. Zvučao mi je kao veoma fini mladić."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
