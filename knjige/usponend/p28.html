<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>24.
<P>&nbsp;&nbsp;&nbsp;&nbsp;&nbsp;Padam! Dok mi je srce divlje tuklo, probudio sam se u nečemu što je ličilo na drugačiju Vaseljenu.
<BR>&nbsp;&nbsp;&nbsp;&nbsp;&nbsp;Lebdeo sam, nisam padao. Najpre sam pomislio da sam u nekom okeanu, slanom okeanu sa pozitivnim potiskom, da lebdim kao fetus u slanom moru boje sepije, ali onda sam shvatio da uopšte nema gravitacije, niti talasa ili struja, i da medij nije voda, već gusta svetlost boje sepije. Brod? Ne, nalazio sam se u prostranom, praznom, zamračenom ali svetlošću okruženom prostoru - u praznom ovoidu prečnika petnaestak metara ili više, sa pergamentnim zidovima kroz koje sam video i profiltriranu svetlost buktećeg sunca i nešto složenije, ogromnu organsku strukturu koja se izvijala na sve strane. Slabašno sam pomerio ruke iz lebdećeg položaja da bih dodirnuo lice, glavu, telo i mišice...
<BR>&nbsp;&nbsp;&nbsp;&nbsp;&nbsp;Jesam lebdeo, privezan samo najlakšim mogućim vezovima za neku vrstu lepljive trake na zakrivljenom unutrašnjem zidu. Bio sam bos i imao sam na sebi samo meku pamučnu tuniku koju nisam prepoznao - pižama? Bolnička odeća?
<BR>&nbsp;&nbsp;&nbsp;&nbsp;&nbsp;Lice mi je bilo osetljivo i opipao sam nova ispupčenja koja su mogla biti ožiljci. Kosu nisam imao, meso iznad lobanje bridelo mi je i nesumnjivo je bilo prekriveno ožiljcima, a uho mi je bilo na mestu, ali veoma osetljivo. Na rukama sam imao nekoliko bledih ožiljaka koje sam mogao da vidim pri mutnom svetlu. Zadigao sam nogavicu i pogledao ranije gadno prelomljenu potkolenicu. Bila je zalečena i čvrsta. Opipao sam rebra - osetljiva, ali čitava. Ipak sam, znači, dospeo u automatskog lekara.
<BR>&nbsp;&nbsp;&nbsp;&nbsp;&nbsp;Mora da sam glasno progovorio, jer je neka tamna prilika koja je lebdela u blizini rekla: "Ipak jesi, Role Endimione. Ali deo hirurških zahvata izveden je na staromodan način... i to sam uradila ja."
<BR>&nbsp;&nbsp;&nbsp;&nbsp;&nbsp;Trgao sam se - uzlebdevši toliko da napnem lepljive trake. To nije bio Anein glas.
<BR>&nbsp;&nbsp;&nbsp;&nbsp;&nbsp;Tamno obličje dolebde bliže i ja prepoznah oblik, kosu i - konačno - glas. "Rejčel", rekoh. Jezik mi je bio suv, usne ispucale. Ta reč pre je ličila na kreketanje nego na govor.
<BR>&nbsp;&nbsp;&nbsp;&nbsp;&nbsp;Rejčel priđe i ponudi mi bocu za istiskanje. Prvih nekoliko kapi izišlo je u obliku zatumbanih sfera - od kojih me je većina zapljusnula po licu - ali ubrzo sam ukopčao i istisnuo kapi u otvorena usta. Voda je bila hladna i divna.
<BR>&nbsp;&nbsp;&nbsp;&nbsp;&nbsp;"Dve nedelje si dobijao tečnosti i hranljive rastvore preko infuzije", reče Rejčel, "ali bolje je kada neposredno piješ."
<BR>&nbsp;&nbsp;&nbsp;&nbsp;&nbsp;"Dve nedelje!" rekoh. Obazreh se. "Anea? Je li ona... da li su..."
<BR>&nbsp;&nbsp;&nbsp;&nbsp;&nbsp;"Svi su dobro", reče Rejčel. "Anea je u poslu. Provela je najveći deo poslednjih par nedelja ovde, sa tobom... pazila je na tebe... ali kada je morala da ode sa Minmunom i ostalima, naterala me je da ostanem uz tebe."
<BR>&nbsp;&nbsp;&nbsp;&nbsp;&nbsp;"Sa Minmunom?" upitah ja. Zagledao sam se kroz providni zid. Jedna jarka zvezda - manja od Hiperionovog sunca. Neverovatne geometrije strukture koja se širila, izvijala iz ove jajaste prostorije. "Gde smo?" upitah. "Kako smo stigli ovamo?"
<BR>&nbsp;&nbsp;&nbsp;&nbsp;&nbsp;Rejčel se zasmeja. "Najpre ću ti odgovoriti na drugo pitanje, a odgovor na prvo videćeš i sam za nekoliko minuta. Anea je naterala brod da skoči do ovog mesta. Otac kapetan De Soja, njegov narednik Gregorijus i oficir Karel Šan znali su koordinate ovog zvezdanog sistema. Svi su bili u nesvesti, ali poslednji preživeli - njihov bivši zarobljenik, Hag Libler - znao je gde se krije ovo mesto."
<BR>&nbsp;&nbsp;&nbsp;&nbsp;&nbsp;Ponovo pogledah kroz zid. Struktura je izgledala ogromno - svetlost prepletena sa senkama protezala se u svim pravcima od ove mahune. Kako su mogli da sakriju nešto toliko veliko? I ko je to sakrio?
<BR>&nbsp;&nbsp;&nbsp;&nbsp;&nbsp;"Kako smo stigli na vreme do tačke translacije?" zastenjao sam, progutavši još nekoliko loptica vode. "Mislio sam da su nam se približavali brodovi Paksa."
<BR>&nbsp;&nbsp;&nbsp;&nbsp;&nbsp;"I jesu", reče Rejčel. "Približavali su se. Nikada ne bismo stigli do tačke translacije za Hokingov pogon pre nego što bi nas oni uništili. Evo - ne moraš više da budeš zalepljen za zid." Ona strgnu lepljive trake i ja zalebdeh slobodno. Čak i pri nultoj gravitaciji, osećao sam se veoma slabo.
<BR>&nbsp;&nbsp;&nbsp;&nbsp;&nbsp;Okrenuvši se tako da i dalje mogu da vidim Rejčelino lice u mutnom svetlu boje sepije, rekoh: "Pa kako smo onda to izveli?"
<BR>&nbsp;&nbsp;&nbsp;&nbsp;&nbsp;"Nismo izvršili translaciju", reče mlada žena. "Anea je upravila brod prema tački u svemiru odakle smo se prebacili pravo u ovaj sistem."
<BR>&nbsp;&nbsp;&nbsp;&nbsp;&nbsp;"Prebacili? Zar je postojao aktivni portal dalekobacača u svemiru? Poput onih koje su koristili brodovi SILE Hegemonije za tranzit? Mislio sam da nijedan nije preživeo Pad."
<BR>&nbsp;&nbsp;&nbsp;&nbsp;&nbsp;Rejčel je odmahivala glavom. "Nije bilo nikakvog portala dalekobacača. Ničega. Samo nasumično određena tačka nekoliko stotina hiljada klika od drugog meseca. Bila je to žestoka potera... Paks nam se neprestano obraćao i pretio da će pripucati. Konačno su to i učinili... laserski zraci skočili su prema nama sa desetak mesta - ne bismo se pretvorili čak ni u polje otpadaka, već samo u gas koji se kreće sve širom krivuljom - ali onda smo stigli do tačke prema kojoj je Anea pokazala i najednom smo bili... ovde."
<BR>&nbsp;&nbsp;&nbsp;&nbsp;&nbsp;Nisam ponovo upitao Gde je to ovde? - ali sam dolebdeo do zakrivljenog zida i pokušao da virnem kroz njega. Zid je bio topao, sunđerast, organski na dodir i filtrirao je najveći deo sunčeve svetlosti. Unutrašnja svetlost koja je tako nastajala bila je meka i divna, ali tako je bilo teško videti šta se nalazi napolju - bila je vidljiva samo jedna bukteća zvezda i nagoveštaj neverovatne geometrijske strukture izvan naše mahune.
<BR>&nbsp;&nbsp;&nbsp;&nbsp;&nbsp;"Jesi li spreman da vidiš 'gde'?" upita Rejčel.
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Mahuno", reče Rejčel, "molim providnu površinu."
<BR>&nbsp;&nbsp;&nbsp;&nbsp;&nbsp;Iznenada nas ništa nije delilo od spoljašnjosti. Umalo nisam viknuo od straha. Umesto toga, zamlatarao sam rukama i nogama u pokušaju da pronađem čvrstu površinu za koju bih se uhvatio, sve dok se Rejčel nije odbila, približila i umirila me rukom, čvrsto.
<BR>&nbsp;&nbsp;&nbsp;&nbsp;&nbsp;Bili smo u svemiru. Mahuna oko nas naprosto je nestala. Lebdeli smo u svemiru - činilo se da lebdimo u svemiru, ako se izuzme prisustvo vazduha za disanje - i nalazili smo se daleko na grani...
<BR>&nbsp;&nbsp;&nbsp;&nbsp;&nbsp;Drvo nije prava reč. Viđao sam drveće. Ovo nije bilo drvo.
<BR>&nbsp;&nbsp;&nbsp;&nbsp;&nbsp;Mnogo toga sam čuo o starim templarskim stablima-svetovima, video sam panj Svetskog Drveta na Božjem Gaju - i čuo sam za kilometrima dugačka stabla-brodove koji su putovali kroz zvezdane sisteme u danima hodočašća Martina Silenusa.
<BR>&nbsp;&nbsp;&nbsp;&nbsp;&nbsp;Ovo nije bilo drvo-svet niti stablo-brod.
<BR>&nbsp;&nbsp;&nbsp;&nbsp;&nbsp;Čuo sam za fantastične legende - zapravo, od Anee, tako da to i nisu bile legende - o drvetu-prstenu oko zvezde, o fantastičnom prstenu ispletenom od živog materijala, koji se protezao sasvim oko sunca sličnog onom iz sistema Stare Zemlje. Jednom sam pokušao da izračunam koliko bi to zahtevalo živog materijala i zaključio da mora da je u pitanju besmislica.
<BR>&nbsp;&nbsp;&nbsp;&nbsp;&nbsp;Ovo nije bilo drvo-prsten.
<BR>&nbsp;&nbsp;&nbsp;&nbsp;&nbsp;Ono što se protezalo oko mene, sa svih strana, zakrivljujući se prema unutrašnjosti kroz prostranstva previše velika da bi ih moj um oblikovan na planeti pojmio - debla široka desetinama ili stotinama kilometara, klikama široke grane, lišće široko stotinama metara, sistemi korenja koji su se protezali kao Božje sinapse stotinama, ne... hiljadama kilometara u svemir - prepletene, umotane grane koje su se pružale prema unutrašnjosti i spoljašnjosti u svim pravcima, debla dugačka poput reke Misisipi na Staroj Zemlji koja su u daljini izgledala kao tanušne grančice, drveće veličine mog rodnog kontinenta Akvile na Hiperionu, koje se stapalo sa hiljadama drugih gomila i masa zelenila, i sve se savijalo prema unutrašnjosti, sa svih strana, u svim pravcima... bilo je mnogo crnih procepa, rupa kroz koje se video svemir, neki procepi bili su veći od stabala i zelenila koje je vijugalo kroz njih... ali nigde procepi nisu bili potpuni... svuda su se debla, grane i korenje preplitali, otvarali bezbroj milijardi zelenih listova prema zvezdi koja je buktala u središtu vakuuma, u centru...
<BR>&nbsp;&nbsp;&nbsp;&nbsp;&nbsp;Zatvorio sam oči.
<BR>&nbsp;&nbsp;&nbsp;&nbsp;&nbsp;"Ovo ne može biti stvarno", rekoh ja.
<BR>&nbsp;&nbsp;&nbsp;&nbsp;&nbsp;"Jeste", reče Rejčel.
<BR>&nbsp;&nbsp;&nbsp;&nbsp;&nbsp;"Proterani?" upitah.
<BR>&nbsp;&nbsp;&nbsp;&nbsp;&nbsp;"Da", reče Aneina prijateljica, dete iz Speva. "I Templari. I ergovi. I... drugi. To je živo, ali ujedno i konstrukt... stvorenje sa sopstvenim umom."
<BR>&nbsp;&nbsp;&nbsp;&nbsp;&nbsp;"Nemoguće", rekoh ja. "Bili bi potrebni milioni godina da se izgradi ova... sfera."
<BR>&nbsp;&nbsp;&nbsp;&nbsp;&nbsp;"Biosfera", reče Rejčel sa osmehom.
<BR>&nbsp;&nbsp;&nbsp;&nbsp;&nbsp;Ponovo odmahnuh glavom. "Biosfera je stari termin. To je samo zatvoreni živi sistem na nekoj planeti i oko nje."
<BR>&nbsp;&nbsp;&nbsp;&nbsp;&nbsp;"Ovo je biosfera", ponovi Rejčel. "Samo što ovde nema planeta. Kometa, da, ali ne i planeta." Ona pokaza.
<BR>&nbsp;&nbsp;&nbsp;&nbsp;&nbsp;Daleko, možda stotinama hiljada kilometara od nas, tamo gde je unutrašnjost ove žive sfere počinjala da bledi u zelenu mrlju čak i u kristalno jasnom vakuumu, dugačka, bela pruga kretala se lagano kroz crni procep između stabala.
<BR>&nbsp;&nbsp;&nbsp;&nbsp;&nbsp;"Kometa", ponovih glupavo.
<BR>&nbsp;&nbsp;&nbsp;&nbsp;&nbsp;"Za navodnjavanje", reče Rejčel. "Moraju da koriste milione kometa. Srećom, ima ih mnogo milijardi u Oortovom oblaku. I još milijardi u Kuiperovom pojasu."
<BR>&nbsp;&nbsp;&nbsp;&nbsp;&nbsp;Zurio sam. Tamo napolju bilo je i drugih belih mrljica, a svaka je imala dugačak, svetlucav rep. Neke su se kretale između stabala i grana dok sam posmatrao, tako da sam mogao da steknem nekakav utisak o veličini ove biosfere. Krivulje kometa prožimale su procepe u biljnom materijalu. Ako je ovo uistinu sfera, komete bi morale da prođu natrag kroz ovaj živi globus na svom putu izvan sistema. Kakvo je samopouzdanje potrebno da se uradi nešto slično?
<BR>&nbsp;&nbsp;&nbsp;&nbsp;&nbsp;"U čemu se sada nalazimo?" upitah ja.
<BR>&nbsp;&nbsp;&nbsp;&nbsp;&nbsp;"U environmentalnoj mahuni", reče Rejčel. "U kugli života. Ova je sačinjena za medicinsku službu. Ne samo da je vodila računa o tvojoj infuziji, životnim znacima i regeneraciji tkiva, već je odgajala i pravila mnoge lekove i druge hemikalije."
<BR>&nbsp;&nbsp;&nbsp;&nbsp;&nbsp;Posegnuo sam i dodirnuo gotovo providan materijal. "Koliko je ovo debelo?"
<BR>&nbsp;&nbsp;&nbsp;&nbsp;&nbsp;"Oko milimetar", reče Rejčel. "Ali veoma je jako. Može da nas zaštiti od većine mikrometeorskih udara."
<BR>&nbsp;&nbsp;&nbsp;&nbsp;&nbsp;"Odakle Proteranima takav materijal?"
<BR>&nbsp;&nbsp;&nbsp;&nbsp;&nbsp;"Biofakturišu gene i on sam raste", reče Rejčel. "Misliš li da si spreman da pođeš da se vidiš sa Aneom i sretneš neke ljude? Svi čekaju da se probudiš."
<BR>&nbsp;&nbsp;&nbsp;&nbsp;&nbsp;"Da", rekoh, a onda, brzo dodadoh: "Ne! Rejčel?"
<BR>&nbsp;&nbsp;&nbsp;&nbsp;&nbsp;Lebdela je tamo i čekala. Video sam koliko su joj tamne oči sjajne u tom zapanjujućem svetlu. Veoma nalik na oči moje drage.
<BR>&nbsp;&nbsp;&nbsp;&nbsp;&nbsp;"Rejčel..." zaustih nespretno.
<BR>&nbsp;&nbsp;&nbsp;&nbsp;&nbsp;Čekala je i lebdela, ispruživši ruku da bi dodirivala providni zid mahune, okrenuta glavom naviše u odnosu na mene.
<BR>&nbsp;&nbsp;&nbsp;&nbsp;&nbsp;"Rejčel, nikada nismo stigli duže da razgovaramo..."
<BR>&nbsp;&nbsp;&nbsp;&nbsp;&nbsp;"Nisam ti se dopala", reče mlada žena sa blagim osmehom.
<BR>&nbsp;&nbsp;&nbsp;&nbsp;&nbsp;"To nije tačno... Mislim, bilo je tačno, u neku ruku... ali samo zato što isprva naprosto nisam razumeo stvari. Za Aneu je prošlo pet godina otkada sam ja otišao... bilo je teško... valjda sam bio ljubomoran."
<BR>&nbsp;&nbsp;&nbsp;&nbsp;&nbsp;Ona izvi tamnu obrvu. "Kako ljubomoran, Role? Zar si mislio da smo Anea i ja bile ljubavnice tokom svih tih godina tvog odsustva?"
<BR>&nbsp;&nbsp;&nbsp;&nbsp;&nbsp;"Pa, ne... mislim, nisam znao..."
<BR>&nbsp;&nbsp;&nbsp;&nbsp;&nbsp;Rejčel podiže ruku, poštedevši me dalje nelagodnosti. "Nismo", reče ona. "Nikada nismo bile. Anea nikada ne bi ni pomislila na nešto takvo. Teo bi možda razmotrila takvu mogućnost, ali ona je od samog početka znala da je Anei i meni suđeno da volimo određene muškarce."
<BR>&nbsp;&nbsp;&nbsp;&nbsp;&nbsp;Zurio sam. Suđeno?
<BR>&nbsp;&nbsp;&nbsp;&nbsp;&nbsp;Rejčel se ponovo osmehnu. Mogao sam da zamislim taj kez kod devojčice o kojoj je Sol Vejntraub govorio u svom delu Speva o Hiperionu. "Ne brini, Role. Slučajno znam da je činjenica da Anea nije nikada volela nikoga osim tebe. Čak i kada je bila devojčica. Čak i pre nego što te je srela. Ti si oduvek bio njen odabrani." Osmeh mlade žene postade tužan. "Šteta što sve nismo toliko srećne."
<BR>&nbsp;&nbsp;&nbsp;&nbsp;&nbsp;Zaustih nešto da kažem, sa oklevanjem.
<BR>&nbsp;&nbsp;&nbsp;&nbsp;&nbsp;Rejčelin osmeh zgasnu. "Oh. Rekla ti je za onaj interregnum od jedne godine, jedanaest meseci, jedne nedelje i šest sati?"
<BR>&nbsp;&nbsp;&nbsp;&nbsp;&nbsp;"Da", rekoh ja. "I o tome da je..." Zaćutah. Bilo bi blesavo zagrcnuti se pred tom jakom ženom. Nikada me ne bi ponovo gledala istim očima.
<BR>&nbsp;&nbsp;&nbsp;&nbsp;&nbsp;"Rodila bebu?" dovrši Rejčel brzo.
<BR>&nbsp;&nbsp;&nbsp;&nbsp;&nbsp;Pogledah je kao da pokušavam da pronađem neki odgovor na njenom lepom licu. "Je li ti Anea pričala o tome?" upitah sa osećanjem da donekle izdajem svoju dragu prijateljicu, pokušavajući da dođem do ove informacije od nekoga drugog. Ali nisam mogao da se zaustavim. "Da li znaš šta je za to vreme..."
<BR>&nbsp;&nbsp;&nbsp;&nbsp;&nbsp;"Gde je bila?" upita Rejčel, suočena sa mojim napetim pogledom. "Šta joj se dešavalo? Da se udala?"
<BR>&nbsp;&nbsp;&nbsp;&nbsp;&nbsp;Mogao sam samo da klimnem glavom.
<BR>&nbsp;&nbsp;&nbsp;&nbsp;&nbsp;"Da", reče Rejčel. "Znali smo."
<BR>&nbsp;&nbsp;&nbsp;&nbsp;&nbsp;"Jeste li bili tamo sa njom?"
<BR>&nbsp;&nbsp;&nbsp;&nbsp;&nbsp;Rejčel kao da je oklevala, kao da odmerava odgovor. "Ne", reče najzad. "A. Betik, Teo i ja čekali smo skoro dve godine da se vrati. Nastavili smo sa njenim... zadatkom? Misijom? ...Šta god bilo, nastavili smo s tim dok nje nije bilo... držali neka njena predavanja, pronalazili ljude koji su želeli da se pričeste, obaveštavali ih kada će se vratiti."
<BR>&nbsp;&nbsp;&nbsp;&nbsp;&nbsp;"Znači, znali ste kada će se vratiti?"
<BR>&nbsp;&nbsp;&nbsp;&nbsp;&nbsp;"Da", reče Rejčel. "Do samog dana."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Tada je morala da se vrati", reče tamnokosa žena. "Iskoristila je svaki minut koji je mogla, a da ne ugrozi svoju misiju. Paks nas je već sutradan lovio... pohvatali bi nas sve da se Anea nije vratila i prebacila nas sve."
<BR>&nbsp;&nbsp;&nbsp;&nbsp;&nbsp;Klimnuo sam glavom, ali nisam mislio na tesna bekstva od Paksa. "Da li si srela... njega?" upitah, pokušavši da održim neutralni ton.
<BR>&nbsp;&nbsp;&nbsp;&nbsp;&nbsp;Izraz na Rejčelinom licu ostade ozbiljan. "Misliš, oca deteta? Aneinog muža?"
<BR>&nbsp;&nbsp;&nbsp;&nbsp;&nbsp;Osetio sam da Rejčel ne pokušava da bude surova, ali te reče iskidale su me mnogo gore od Nemesinih kandži. "Da", rekoh. "Njega."
<BR>&nbsp;&nbsp;&nbsp;&nbsp;&nbsp;Rejčel odmahnu glavom. "Niko od nas nije ga sreo kada je otišla."
<BR>&nbsp;&nbsp;&nbsp;&nbsp;&nbsp;"Ali ti znaš zbog čega je njega odabrala kao oca svog deteta?" bio sam uporan, sam sebi nalik na velikog inkvizitora koga smo ostavili na T'ien Šanu.
<BR>&nbsp;&nbsp;&nbsp;&nbsp;&nbsp;"Da", reče Rejčel i pogleda me u oči, ne želeći da oda više od toga.
<BR>&nbsp;&nbsp;&nbsp;&nbsp;&nbsp;"Je li to imalo neke veze sa njenom... misijom?" upitah, dok mi se grlo sve više stezalo, a glas postajao sve napetiji. "Da li to ima neke veze... da li postoji neki razlog za to što se dete rodilo baš njima? Možeš li išta da mi kažeš, Rejčel?"
<BR>&nbsp;&nbsp;&nbsp;&nbsp;&nbsp;Ona me tada uze za ručni zglob, ščepavši ga snažno. "Role, ti znaš da će ti Anea to objasniti kada dođe vreme."
<BR>&nbsp;&nbsp;&nbsp;&nbsp;&nbsp;Odmaknuh se, oglasivši se nepristojnim zvukom. "Kada dođe vreme", zarežah. "Isuse sveti Hriste, muka mi je više od te fraze. I muka mi je od čekanja."
<BR>&nbsp;&nbsp;&nbsp;&nbsp;&nbsp;Rejčel slegnu ramenima. "Onda se suoči sa njom. Zapreti joj da ćeš je prebiti ako ti ne kaže. Izudarao si ono Nemes-stvorenje... Anea ne bi trebalo da ti predstavlja problem."
<BR>&nbsp;&nbsp;&nbsp;&nbsp;&nbsp;Namrgodio sam se na ženu.
<BR>&nbsp;&nbsp;&nbsp;&nbsp;&nbsp;"Ozbiljno, Role, to je tvoja i Aneina stvar. Mogu samo da ti kažem da si ti jedini muškarac o kome je ikada govorila i - koliko mogu da vidim - jedini muškarac koga je ikada volela."
<BR>&nbsp;&nbsp;&nbsp;&nbsp;&nbsp;"Do đavola, kako možeš..." počeo sam ljutito, a onda naterao sebe da umuknem. Nespretno sam je potapšao po ruci, i od tog pokreta počeo da se obrćem oko središta sopstvene ose. Bilo je teško ostati blizu nekoga pri nultoj gravitaciji, a da ga ne dodiruješ. "Hvala ti, Rejčel", rekao sam.
<BR>&nbsp;&nbsp;&nbsp;&nbsp;&nbsp;"Jesi li spreman da pođeš da se sretneš sa ostalima?"
<BR>&nbsp;&nbsp;&nbsp;&nbsp;&nbsp;Udahnuo sam duboko. "Gotovo da jesam", rekoh. "Može li površina ove mahune da postane reflektivna?"
<BR>&nbsp;&nbsp;&nbsp;&nbsp;&nbsp;"Mahuno", reče Rejčel, "providnost devedeset posto. Visoka unutrašnja reflektivnost." Meni reče: "Da pogledaš u ogledalo pre velikog sastanka?"
<BR>&nbsp;&nbsp;&nbsp;&nbsp;&nbsp;Površina postade reflektivna otprilike kao ustajala lokva vode - ne savršeno ogledalo, ali dovoljno jasno i svetlo da mi pokaže Rola Endimiona sa ožiljcima na licu i golom skalpu, sa bebasto ružičastom kožom na lobanji, tragovima modrica i otocima ispod i oko očiju, i mršavog... veoma mršavog. Kosti i mišići mog lica i gornjeg dela tela kao da su bili skicirani grubim pokretima olovke. Oči su mi izgledale drugačije.
<BR>&nbsp;&nbsp;&nbsp;&nbsp;&nbsp;"Isuse sveti Hriste", rekoh ponovo.
<BR>&nbsp;&nbsp;&nbsp;&nbsp;&nbsp;Rejčel odmahnu rukom. "Autohirurg je hteo da ostaneš još nedelju dana, ali Anea nije mogla da čeka. Ožiljci nisu trajni... bar većina nije. Lek mahune u infuziji postarao se za regeneraciju. Kosa će ponovo početi da ti raste za dve ili tri standardne nedelje."
<BR>&nbsp;&nbsp;&nbsp;&nbsp;&nbsp;Dodirnuo sam skalp. Bilo je to kao da sam potapšao ožiljcima prošaranu i izuzetno osetljivu guzu nekog ružnog novorođenčeta. "Dve ili tri nedelje", rekao sam. "Sjajno. Jebote, sjajno."
<BR>&nbsp;&nbsp;&nbsp;&nbsp;&nbsp;"Ne brini zbog toga", reče Rejčel. "Štaviše, meni izgledaš prilično zgodno. Zadržala bih taj izgled da sam na tvom mestu, Role. Osim toga, čujem da je Anea luda za starijim muškarcima. A ti sada svakako izgledaš starije."
<BR>&nbsp;&nbsp;&nbsp;&nbsp;&nbsp;"Hvala", rekoh suvo.
<BR>&nbsp;&nbsp;&nbsp;&nbsp;&nbsp;"Nema na čemu", reče Rejčel. "Mahuno. Otvori dužicu. Pristup glavnoj konektorskoj stabljici pod pritiskom."
<BR>&nbsp;&nbsp;&nbsp;&nbsp;&nbsp;Ona me povede napolje, odbacivši se i zalebdevši ispred mene kroz zid koji se otvarao.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Anea me je zagrlila toliko snažno kada sam ušao u prostoriju... mahunu... da sam ze zapitao neće li moja polomljena rebra ponovo da popuste. Uzvratio sam joj podjednako snažnim zagrljajem.
<BR>&nbsp;&nbsp;&nbsp;&nbsp;&nbsp;Putovanje kroz konektorsku stabljiku bilo je sasvim obično, ako se ne računa ispaljivanje niz elastičnu, providnu, dva metra široku cev brzinom koja je po mojoj proceni iznosila šezdeset klika na sat - koristili su struje kiseonika koje su tekle velikom brzinom u suprotnim smerovima za podsticaj pri odbacivanju i lebdenju kroz vazduh - i sve vreme drugi ljudi, mahom veoma mršavi, ćosavi i izuzetno visoki, hujali su nemo u suprotnom smeru brzinom koja je verovatno prelazila 120 klika na sat, na samo nekoliko centimetara od nas. Onda su tu bile mahune-čvorišta, u koje smo Rejčel i ja uletali velikom brzinom, poput krvnih zrnaca suknutih u pretkomore i komore nekog ogromnog srca, i kroz koje smo se tumbali, odbacivali i izbegavali druge brze putnike, da bismo izlazili kroz neki od desetak otvora drugih konektorskih stabljika. Izgubio sam se već posle nekoliko minuta, ali činilo se da Rejčel zna put - pokazala mi je da je biljno tkivo prožeto tananim bojama iznad svakog izlaza - i ubrzo smo ušli u mahunu koja nije bila mnogo prostranija od moje, ali je bila prepuna odeljaka, delova za sedenje sa lepljivom trakom, i ljudi. Neke od tih ljudi - poput Anee, A. Betika, Teo, Dordže Famo i Ljomoa Dondruba - dobro sam poznavao; druge ljude koji su bili tamo - oca kapetana De Soju, očito osveženog i oporavljenog od strašnih rana, u crnim svešteničkim pantalonama, tunici i sa rimskim okovratnikom, narednika Gregorijusa u borbenoj uniformi švajcarske garde - upoznao sam nedavno i poznavao iz viđenja; drugi, poput visokih, mršavih, nestvarnih Proteranih i Templara pod kapuljačama, bili su čudesni i neobični, ali nije mi bilo teško da prihvatim njihovo prisustvo; a za neke druge prisutne pojedince - koje mi je Anea brzo predstavila kao Istinski Glas Drveta, Templara Heta Mastina, i nekadašnjeg pukovnika SILE Hegemonije Fedmana Kasada, znao sam, ali nisam sasvim mogao da poverujem da sam ih susreo. Više od Rejčel ili činjenice da je Aneina majka bila Bron Lamija, oni nisu bili samo likovi iz Speva starog pesnika, već arhetipovi iz dubokog mita, ako ništa drugo, ono davno mrtvi, a najverovatnije nikada nisu ni postojali u čvrstom, svakodnevnom jedi-spavaj-idi-u-klozet poretku stvari.
<BR>&nbsp;&nbsp;&nbsp;&nbsp;&nbsp;I konačno, u ovoj mahuni Proteranih pod nultom gravitacijom, nalazili su se i drugi ljudi koji uopšte nisu bili ljudi, bar ne sa moje tačke gledanja: poput vrbastih zelenih stvorenja koje mi je Anea predstavila kao LLeeoonna i OOeeaall, dva od nekoliko preživelih Senešaj-empata sa Hebrona - tuđinska, a inteligentna bića. Posmatrao sam ta čudna stvorenja - veoma bleda, kao čempres zelena koža i oči; tela tako tanka da sam mogao prstima da im obuhvatim trup; simetrična poput nas, sa dve ruke, dve noge, glavom, ali, naravno, ni nalik na nas; udovi su im izgledali pre kao jedinstvene, neisprekidane, fluidne linije nego kao evoluirane međusobno uglavljene kosti i hrskavica; rašireni prsti nalik na žablje; i glave više nalik na glavu ljudskog fetusa nego odraslog ljudskog bića. Oči su im bile samo zasenčene tačke na zelenom mesu lica.
<BR>&nbsp;&nbsp;&nbsp;&nbsp;&nbsp;Senešaji su navodno izumrli na samom početku Hedžire... bili su više nego legenda, još nestvarniji od priče o vojniku Kasadu ili Templaru Hetu Mastinu.
<BR>&nbsp;&nbsp;&nbsp;&nbsp;&nbsp;Jedna od tih zelenih legendi očešala mi je dlan troprstom šakom prilikom upoznavanja.
<BR>&nbsp;&nbsp;&nbsp;&nbsp;&nbsp;U mahuni je bilo i drugih neljudskih, ne-Proteranih, neandroidnih entiteta.
<BR>&nbsp;&nbsp;&nbsp;&nbsp;&nbsp;Blizu providnog zida mahune, lebdelo je nešto što je ličilo na krupne, zelenkastobele diskove - meke, drhtave tacne od mekog materijala - i svaki je bio prečnika gotovo dva metra. Već sam video taj oblik života... na svetu oblaka gde me je pojela nebeska sipa.
<BR>&nbsp;&nbsp;&nbsp;&nbsp;&nbsp;Nije vas pojela, Č. Endimione, odjeknuo mi je nalet govora u glavi, samo transportovala.
<BR>&nbsp;&nbsp;&nbsp;&nbsp;&nbsp;Telepatija? pomislio sam, upola usmerivši pitanje prema diskovima. Setio sam se naleta misli-govora na svetu oblaka i toga da sam se zapitao odakle je došao.
<BR>&nbsp;&nbsp;&nbsp;&nbsp;&nbsp;Anea mi je odgovorila. "Liči na telepatiju", reče ona tiho, "ali tu nema ničeg mističnog. Akerateli su naučili naš jezik na uobičajeni način - njihovi zeplini, simbioti, čuli su zvučne vibracije, a Akerateli su ih raščlanili i analizirali. Oni kontrolišu zepline nekom vrstom dalekometnih, veoma usko fokusiranih mikrotalasnih pulseva..."
<BR>&nbsp;&nbsp;&nbsp;&nbsp;&nbsp;"Ono što me je progutalo na svetu oblaka bilo je zeplin", rekoh ja.
<BR>&nbsp;&nbsp;&nbsp;&nbsp;&nbsp;"Da", reče Anea.
<BR>&nbsp;&nbsp;&nbsp;&nbsp;&nbsp;"Poput zeplina na Vrtlogu?"
<BR>&nbsp;&nbsp;&nbsp;&nbsp;&nbsp;"Da, a isto tako i u Jupiterovoj atmosferi."
<BR>&nbsp;&nbsp;&nbsp;&nbsp;&nbsp;"Mislio sam da su ih lovci istrebili početkom Hedžire."
<BR>&nbsp;&nbsp;&nbsp;&nbsp;&nbsp;"Zbrisani su na Vrtlogu", reče Anea. "A na Jupiteru čak i pre Hedžire. Ali ti nisi leteo u kajaku pod zmajem ni na Jupiteru, ni na Vrtlogu... već na jednom drugom, kiseonikom bogatom gasnom džinu stotinu svetlosnih godina duboko u Zabačenosti."
<BR>&nbsp;&nbsp;&nbsp;&nbsp;&nbsp;Klimnuh glavom. "Izvini što sam te prekinuo. Rekla si... mikrotalasni impulsi..."
<BR>&nbsp;&nbsp;&nbsp;&nbsp;&nbsp;Anea odmahnu graciozno, onim omalovažavajućim pokretom koji sam kod nje upoznao još kada je bila dete. "Tokom eona, oni su kolonizovali više od deset hiljada kiseonikom bogatih svetova, gasnih džinova."
<BR>&nbsp;&nbsp;&nbsp;&nbsp;&nbsp;"Deset hiljada!" rekoh ja. Mislim da mi je na trenutak donja vilica bukvalno visila. Za vreme više od hiljadu dvesta godina koliko je čovečanstvo putovalo, istražili smo i naselili se na manje od deset odsto tog broja planeta.
<BR>&nbsp;&nbsp;&nbsp;&nbsp;&nbsp;"Akerateli to duže rade od nas", reče De Soja tiho.
<BR>&nbsp;&nbsp;&nbsp;&nbsp;&nbsp;Pogledao sam diskove koji su blago vibrirali. Nisam mogao da im vidim oči, isto tako ni uši. Da li nas čuju? Sigurno... jedan od njih odgovorio je na moje misli. Mogu li da čitaju misli isto tako kao što podstiču jezik uma?
<BR>&nbsp;&nbsp;&nbsp;&nbsp;&nbsp;Dok sam zurio u njih, razgovor između ljudi i Proteranih u prostoriji nastavio se.
<BR>&nbsp;&nbsp;&nbsp;&nbsp;&nbsp;"Podaci su pouzdani", reče bledi Proterani za koga sam kasnije saznao da se zove Navson Hamnim. "Najmanje tri stotine brodova klase arhanđeo grupisalo se u sistemu Lakaj 9352. Svaki brod nosi predstavnika Reda Jerusalimskih ili Malteških Vitezova. To je neosporno veliki Krstaški pohod."
<BR>&nbsp;&nbsp;&nbsp;&nbsp;&nbsp;"Lakaj 9352", razmišljao je De Soja naglas. "Sibiatusovo Ogorčenje. Znam to mesto. Koliko su ti podaci stari?"
<BR>&nbsp;&nbsp;&nbsp;&nbsp;&nbsp;"Dvadeset sati", reče Navsom Hamnim. "Poslati su nam jedinom sondom sa Gideonovim pogonom koja nam je preostala... od tri sonde zarobljene za vreme tvojih napada, dve su uništene. Prilično smo sigurni da je brod-izvidnik koji je poslao ovu sondu pronađen i uništen samo nekoliko sekundi posle lansiranja kurira."
<BR>&nbsp;&nbsp;&nbsp;&nbsp;&nbsp;"Tri stotine arhanđela", reče De Soja. Protrlja obraze. "Ako su svesni da znamo za njih, mogu da izvedu Gideonov skok ovamo za samo nekoliko dana... sati. Pretpostavimo da im treba dva dana za vaskrsavanje, što znači da nam ostaje možda manje od tri dana za pripremu. Da li je odbrana poboljšana otkad sam otišao?"
<BR>&nbsp;&nbsp;&nbsp;&nbsp;&nbsp;Drugi Proterani koga sam kasnije upoznao kao Sistendža Kordvela, raširio je ruke gestom čije ću značenje kasnije prepoznavati kao 'nema izgleda'. Primetio sam opne među njegovim dugačkim prstima. "Većina borbenih brodova morala je da skoči do isturenog Velikog Zida kako bi zadržala njihovu udarnu jedinicu KONJSKA GLAVA. Borbe su tamo veoma žestoke. Očekujemo da će se malo brodova vratiti."
<BR>&nbsp;&nbsp;&nbsp;&nbsp;&nbsp;"Da li vaši podaci sadrže informaciju o tome da li Paks zna šta se ovde nalazi?" upita Anea.
<BR>&nbsp;&nbsp;&nbsp;&nbsp;&nbsp;Navson Hamnim raširi ruke u istančanoj varijaciji Kordvelovog gesta. "Mislimo da ne zna. Ali sada znaju da je ovo bila oblast u kojoj smo se pripremali za nedavne odbrambene bitke. Pretpostavljam da misle da je ovo samo još jedna baza - možda sa delimičnim orbitalnim šumskim prstenom."
<BR>&nbsp;&nbsp;&nbsp;&nbsp;&nbsp;"Možemo li da učinimo bilo šta da prekinemo Krstaški pohod pre nego što on dođe ovamo?" upita Anea, obrativši se svima u prostoriji.
<BR>&nbsp;&nbsp;&nbsp;&nbsp;&nbsp;"Ne." Taj ravni slog začuo se od visokog muškarca koji mi je predstavljen kao pukovnik Fedman Kasad. Njegov engleski iz Mreže imao je neobičan naglasak. Bio je to visoki muškarac, izuzetno vitak, ali mišićav, sa retkom bradom duž vilice i oko usana. U Spevu starog pesnika, Kasad je opisan kao srazmerno mlad čovek, ali ovaj ratnik bio je u svojim standardnim šezdesetim, najmanje, sa dubokim borama oko tankih usana i sitnih očiju; taman ten bio mu je još tamniji zahvaljujući izloženosti suncu pustinjskog sveta ili ultraljubičastom zračenju dubokog svemira, a kosa na glavi dizala mu se u šiljcima, nalik na kratke srebrne eksere.
<BR>&nbsp;&nbsp;&nbsp;&nbsp;&nbsp;Svi pogledaše Kasada i sačekaše.
<BR>&nbsp;&nbsp;&nbsp;&nbsp;&nbsp;"Pošto je De Sojin brod uništen", reče pukovnik, "naša jedina prilika za uspešnu operaciju brzog udara i bekstva više ne postoji. Nekoliko ratnih brodova sa Hokingovim pogonom koji su nam preostali imali bi vremenski dug od najmanje dva meseca kada bi skočili u Lakaj 9352 i natrag. Krstaški arhanđeli bi gotovo izvesno do tada stigli ovamo i otišli... a mi bismo ostali bez odbrane."
<BR>&nbsp;&nbsp;&nbsp;&nbsp;&nbsp;Navson Hamnim se odbi od zida mahune i obrnu se tako da stoji bokom okrenut prema Kasadu. "Ta dva ratna broda ionako nas ne mogu zaštititi", reče on tiho; njegov engleski iz Mreže bio je više muzikalan nego opterećen naglaskom. "Zar ne bi trebalo da razmotrimo mogućnost smrti prilikom napada?"
<BR>&nbsp;&nbsp;&nbsp;&nbsp;&nbsp;Anea dolebde između dva muškarca. "Mislim da uopšte ne treba da razmatramo mogućnost smrti", reče ona. "Niti da dozvolimo uništenje biosfere."
<BR>&nbsp;&nbsp;&nbsp;&nbsp;&nbsp;Pozitivan stav, progovori glas u mojoj glavi. Ali ne mogu se svi pozitivni stavovi podržati mogućom akcijom.
<BR>&nbsp;&nbsp;&nbsp;&nbsp;&nbsp;"Istina", reče Anea, pogledavši prema diskovima, "ali možda će se u ovom slučaju mogućnost za takvu akciju stvoriti."
<BR>&nbsp;&nbsp;&nbsp;&nbsp;&nbsp;Svima želimo dobre termale, reče glas u mojoj glavi. Diskovi se pomeriše prema zidu mahune, koji se otvori pred njima. Onda nestaše.
<BR>&nbsp;&nbsp;&nbsp;&nbsp;&nbsp;Anea udahnu duboko. "Hoćemo li se sastati na Igdrasilu kako bismo zajedno obedovali za sedam sati i nastavili sa razgovorom? Možda će neko nešto smisliti."
<BR>&nbsp;&nbsp;&nbsp;&nbsp;&nbsp;Nije bilo protivljenja. Ljudi, Proterani i Senešaji izišli su kroz mnoštvo otvora kojih tamo trenutak ranije nije bilo.
<BR>&nbsp;&nbsp;&nbsp;&nbsp;&nbsp;Anea je dolebdela do mene i ponovo me zagrlila. Pomazih je po kosi.
<BR>&nbsp;&nbsp;&nbsp;&nbsp;&nbsp;"Prijatelju moj", reče ona tiho. "Hodi sa mnom."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bila je to njena privatna mahuna - naša privatna mahuna, izvestila me je - i bila je prilično nalik onoj u kojoj sam se probudio, osim što su ovde bile organske police, niše, površine za pisanje, odeljci za odlaganje stvari i priključci interfejsa komloga. Moja odeća sa broda bila je uredno presavijena i smeštena u spremištu, a rezervne čizme bile su mi u ladici od fiberplastike.
<BR>&nbsp;&nbsp;&nbsp;&nbsp;&nbsp;Anea je izvukla hranu iz spremišta-hladnjaka i počela da priprema sendviče. "Mora da si gladan, mili", reče ona, otkidajući komade tvrdog hleba. Video sam zaj-kozji sir na lepljivoj površini za rad pri nultoj gravitaciji, nekoliko zamotanih komada pečene govedine koji mora da su došli s broda, mehure senfa i nekoliko bokala pirinčanog piva sa T'ien Šana. Najednom sam umirao od gladi.
<BR>&nbsp;&nbsp;&nbsp;&nbsp;&nbsp;Sendviči su bili veliki i debeli. Spustila ih je na tanjire-hvatače napravljene od nekog snažnog vlakna, podigla sopstveni obrok i mehur piva, i odbila se prema spoljnjem zidu. Pojavio se portal i počeo da se otvara.
<BR>&nbsp;&nbsp;&nbsp;&nbsp;&nbsp;"Uh..." rekao sam ja zabrinuto, što je trebalo da znači - Izvini, Anea, ali tamo napolju je svemir. Zar ćemo oboje da pretrpimo eksplozivnu dekompresiju i odemo u groznu smrt?
<BR>&nbsp;&nbsp;&nbsp;&nbsp;&nbsp;Odbacila se kroz organski portal, a ja sam slegnuo ramenima i pošao za njom.
<BR>&nbsp;&nbsp;&nbsp;&nbsp;&nbsp;Tamo su bila gazišta, viseći mostovi, stepeništa sa lepljivom trakom, balkoni i terase - od biljnih vlakana tvrdih kao čelik, a sve je bilo obavijeno oko mahuna, stabljika, grana i stabala poput bršljana. Takođe, bilo je vazduha za disanje. Mirisalo je na šumu posle kiše.
<BR>&nbsp;&nbsp;&nbsp;&nbsp;&nbsp;"Zaštitno polje", rekao sam, pomislivši da je trebalo to da očekujem. Najzad, ako je Konzulov drevni brod mogao da ima balkon...
<BR>&nbsp;&nbsp;&nbsp;&nbsp;&nbsp;Pogledao sam unaokolo. "Odakle energija za to?" rekao sam. "Iz solarnih receptora?"
<BR>&nbsp;&nbsp;&nbsp;&nbsp;&nbsp;"Posredno", reče Anea, pronašavši lepljivu klupu i prostirku. Na ovom malom balkonu složenog tkanja nije bilo ograde. Ogromna grana - prečnika najmanje trideset metara - završavala se bujnim lišćem iznad nas, a prava mreža stabala i grana 'ispod' nas ubedila je moje unutrašnje uho da se nalazimo mnogo kilometara visoko na zidu sazdanom od izukrštanih zelenih greda. Odupirao sam se porivu da se bacim na lepljivu prostirku i grčevito se priljubim uz nju kao da mi od toga život zavisi. Kraj nas je prolepršala svetlucava paučina, za kojom je letela neka mala ptica sa repom u obliku slova 'V'.
<BR>&nbsp;&nbsp;&nbsp;&nbsp;&nbsp;"Posredno", rekoh punim ustima pošto sam zagrizao ogroman zalogaj sendviča.
<BR>&nbsp;&nbsp;&nbsp;&nbsp;&nbsp;"Sunčeva svetlost - najvećim delom - pretvara se u zaštitna polja zahvaljujući ergovima", nastavi moja prijateljica dok je pijuckala pivo i gledala u naizgled beskrajno lisnato prostranstvo iznad nas, ispod nas, svuda oko nas, sa zelenim licima okrenutim prema blistavoj zvezdi. Nije bilo dovoljno vazduha da bi nam nebo bilo plavo, ali zaštitno polje polarizovalo je sunce taman dovoljno da ne budemo zaslepljeni kada pogledamo tamo.
<BR>&nbsp;&nbsp;&nbsp;&nbsp;&nbsp;Umalo nisam ispljunuo hranu; uspeo sam umesto toga da progutam, i rekao: "Ergovi? Misliš, aldebaranski pretvarači energije? Ozbiljno? Ergovi kao oni sa poslednjeg hodočašća na Hiperionu?"
<BR>&nbsp;&nbsp;&nbsp;&nbsp;&nbsp;"Da", reče Anea. Njene tamne oči sada su bile okrenute prema meni.
<BR>&nbsp;&nbsp;&nbsp;&nbsp;&nbsp;"Mislio sam da su oni izumrli."
<BR>&nbsp;&nbsp;&nbsp;&nbsp;&nbsp;"Ne", reče Anea.
<BR>&nbsp;&nbsp;&nbsp;&nbsp;&nbsp;Otpio sam dugi gutljaj iz mehura i odmahnuo glavom. "Zbunjen sam."
<BR>&nbsp;&nbsp;&nbsp;&nbsp;&nbsp;"Imaš i pravo da budeš zbunjen, prijatelju dragi", reče Anea tiho.
<BR>&nbsp;&nbsp;&nbsp;&nbsp;&nbsp;"Ovo mesto..." Mahnuo sam slabo prema zidu granja i lišća koji se gubio mnogo dalje od planetnog horizonta, sa beskrajno udaljenim zeleno-crnim zakrivljenjem visoko iznad nas. "Nemoguće je", rekao sam.
<BR>&nbsp;&nbsp;&nbsp;&nbsp;&nbsp;"Ne baš", reče Anea. "Temlari i Proterani radili su na njemu - kao i na drugima poput njega - hiljadama godina."
<BR>&nbsp;&nbsp;&nbsp;&nbsp;&nbsp;Ponovo sam počeo da žvaćem. Sir i pečena govedina bili su izvrsni. "Znači, ovde su one hiljade i milioni stabala stigli posle napuštanja Božjeg Gaja u vreme Pada."
<BR>&nbsp;&nbsp;&nbsp;&nbsp;&nbsp;"Neka od njih", reče Anea. "Ali Templari su radili sa Proteranima na tome da razviju orbitalne šumske prstenove i biosfere mnogo pre toga."
<BR>&nbsp;&nbsp;&nbsp;&nbsp;&nbsp;Virnuo sam naviše. Udaljenosti su u meni izazivale vrtoglavicu. Od pomisli da sam na ovako maloj, lisnatoj platformi, toliko kilometara iznad ništavila, gubio sam ravnotežu. Duboko ispod nas, udesno, nešto što je izgledalo kao mali, zeleni izdanak kretalo se sporo oko prepletenih grana. Video sam membranu energetskog polja oko toga i shvatio da posmatram jedan od čuvenih templarskih drvobrodova, gotovo sigurno kilometrima dugačak. "Je li onda ovo dovršeno?" upitah. "Kao prava Dajsonova sfera? Globus oko zvezde?"
<BR>&nbsp;&nbsp;&nbsp;&nbsp;&nbsp;Anea odmahnu glavom. "Daleko od toga, mada su pre oko dvadeset standardnih godina spojili pipke svih primarnih stabala. Tehnički, to je sfera, ali u ovom trenutku najveći njen deo sastoji se od rupa - neke od njih imaju prečnik mnogo miliona klika."
<BR>&nbsp;&nbsp;&nbsp;&nbsp;&nbsp;"Jebote, fantastično", rekoh ja, shvativši da sam mogao da budem i rečitiji. Protrljah obraze i opipah tamo izdžikljalu bradu. "Bio sam nesvestan dve nedelje?" upitah.
<BR>&nbsp;&nbsp;&nbsp;&nbsp;&nbsp;"Petnaest standardnih dana", reče Anea.
<BR>&nbsp;&nbsp;&nbsp;&nbsp;&nbsp;"Automatski lekar obično radi brže od toga", rekoh ja. Dovršio sam sendvič, zalepio tanjir za površinu stola i usredsredio se na pivo.
<BR>&nbsp;&nbsp;&nbsp;&nbsp;&nbsp;"Obično radi", saglasi se Anea. "Rejčel mora da ti je rekla da si proveo srazmerno kratko vreme u autohirurgu. Ona je lično obavila najveći deo početnih operacija."
<BR>&nbsp;&nbsp;&nbsp;&nbsp;&nbsp;"Zašto?" upitah ja.
<BR>&nbsp;&nbsp;&nbsp;&nbsp;&nbsp;"Spremište je bilo puno", reče Anea. "Odledili smo te iz fuge čim smo stigli ovde, ali trojica koja su smeštena u lekara pre tebe bila su u lošem stanju. De Soja je punu nedelju dana bio blizu smrti. Narednik... Gregorijus... bio je mnogo ozbiljnije povređen nego što je rekao kada smo ga sreli na Velikom Vrhu. A treći oficif - Karel Šan - umro je, uprkos svim naporima automatskog lekara i medicinara Proteranih."
<BR>&nbsp;&nbsp;&nbsp;&nbsp;&nbsp;"Sranje", rekoh, spustivši pivo. "Žao mi je zbog toga." Čovek se navikne na to da autohirurg može da sredi gotovo sve.
<BR>&nbsp;&nbsp;&nbsp;&nbsp;&nbsp;Anea me pogleda tako pomno da sam osetio kako mi njen pogled greje lobanju baš kao što sam mogao da osetim snažnu sunčevu svetlost. "Kako si, Role?"
<BR>&nbsp;&nbsp;&nbsp;&nbsp;&nbsp;"Sjajno", rekoh ja. "Malo me boli. Osećam kako mi rebra zarastaju. Ožiljci me svrbe. I osećam se kao da sam spavao dve nedelje predugo... ali dobro sam."
<BR>&nbsp;&nbsp;&nbsp;&nbsp;&nbsp;Ona mi uze ruku. Shvatio sam da su joj oči vlažne. "Stvarno bih poludela da si mi umro", reče ona trenutak kasnije, glasom nabijenim emocijama.
<BR>&nbsp;&nbsp;&nbsp;&nbsp;&nbsp;"I ja." Stisnuo sam joj šaku, digao pogled, najednom skočio na noge tako da je mehur s pivom odleteo u spirali kroz redak vazduh i umalo nisam sam sebe lansirao. Samo su me lepljivi đonovi cipela zadržali na mestu. "E, do mojega!" rekao sam i pokazao.
<BR>&nbsp;&nbsp;&nbsp;&nbsp;&nbsp;Sa ove udaljenosti, ličilo je na sipu, dugačku možda samo metar ili dva. Zahvaljujući iskustvu i sve boljem osećaju za ovdašnju perspektivu, znao sam da nije tako.
<BR>&nbsp;&nbsp;&nbsp;&nbsp;&nbsp;"Jedan od zeplina", reče Anea. "Akerateli imaju desetine hiljada njih koji rade na Biosferi. Zadržavaju se u okruženju CO <SUB>2</SUB> i O <SUB>2</SUB>."
<BR>&nbsp;&nbsp;&nbsp;&nbsp;&nbsp;"Neće valjda ponovo da me pojede?" upitah ja.
<BR>&nbsp;&nbsp;&nbsp;&nbsp;&nbsp;Anea se isceri. "Sumnjam. Onaj koji te je probao verovatno je već upozorio ostale."
<BR>&nbsp;&nbsp;&nbsp;&nbsp;&nbsp;Potražio sam pogledom svoje pivo, video da se mehur tumba stotinu metara ispod nas, pomislio da skočim za njim, predomislio se i seo na lepljivu klupu.
<BR>&nbsp;&nbsp;&nbsp;&nbsp;&nbsp;Anea mi dade svoj mehur. "Hajde samo. Nikada ne mogu da dovršim te stvari." Posmatrala je kako pijem. "Kad već pričamo, imaš li još pitanja?"
<BR>&nbsp;&nbsp;&nbsp;&nbsp;&nbsp;Progutao sam i odmahnuo rukom sa omalovažavanjem. "Pa, ovde se muva neka gomila istrebljenih, mitskih i mrtvih ljudi. Da li bi možda htela to da mi objasniš?"
<BR>&nbsp;&nbsp;&nbsp;&nbsp;&nbsp;"Kada kažeš istrebljenih, misliš na zepline, Senešaje i Templare?" upita ona.
<BR>&nbsp;&nbsp;&nbsp;&nbsp;&nbsp;"Aha. I na ergove... mada još nisam video nijednog."
<BR>&nbsp;&nbsp;&nbsp;&nbsp;&nbsp;"Templari i Proterani zajedno su radili na očuvanju takvih progonjenih razumnih vrsta onako kako su kolonisti na Maui-Kovenantu pokušali da spasu delfine sa Stare Zemlje", reče ona. "Najpre od kolonista s početka Hedžire, zatim od Hegemonije, a sada od Paksa."
<BR>&nbsp;&nbsp;&nbsp;&nbsp;&nbsp;"A mitski i mrtvi ljudi?" upitah ja.
<BR>&nbsp;&nbsp;&nbsp;&nbsp;&nbsp;"Tu spada pukovnik Kasad?"
<BR>&nbsp;&nbsp;&nbsp;&nbsp;&nbsp;"I Het Mastin", rekoh ja. "I, kad smo već kod toga, Rejčel. Jebote, ovde kao da se pojavljuje čitava glavna postavka Speva o Hiperionu."
<BR>&nbsp;&nbsp;&nbsp;&nbsp;&nbsp;"Ne baš", reče Anea, glasom tihim i pomalo tužnim. "Konzul je mrtav. Ocu Direu nikada ne dopuste da živi. A nema ni moje majke."
<BR>&nbsp;&nbsp;&nbsp;&nbsp;&nbsp;"Žao mi je, malena..."
<BR>&nbsp;&nbsp;&nbsp;&nbsp;&nbsp;Ona mi ponovo dodirnu ruku. "U redu je. Znam na šta misliš... sve je to uznemirujuće."
<BR>&nbsp;&nbsp;&nbsp;&nbsp;&nbsp;"Jesi li od ranije poznavala pukovnika Kasada i Heta Mastina?" upitah ja.
<BR>&nbsp;&nbsp;&nbsp;&nbsp;&nbsp;Anea odmahnu glavom. "Majka mi je pričala o njima, naravno... a Čika Martin je imao štošta da doda svom opisu iz poeme. Ali oni su otišli pre mog rođenja."
<BR>&nbsp;&nbsp;&nbsp;&nbsp;&nbsp;"Otišli", ponovio sam. "Zar nećeš da kažeš da su umrli?" Pokušavao sam da se setim strofa iz Speva. Prema priči starog pesnika, Het Mastin, visoki Templar, Istinski Glas Drveta, nestao je tokom putovanja kolima sa jedrom preko Mora Trave na Hiperionu, ubrzo pošto je njegov brod, Igdrasil, izgoreo na orbiti. Krv u Templarevoj kabini ukazivala je na Šrajka. Ostavio je erga u Mebijusovoj kocki. Nešto kasnije, pronašli su Mastina u Dolini Vremenskih Grobnica. Nije bio u stanju da objasni svoje odsustvo, rekao je samo da krv u kolima nije bila njegova, kriknuo je da je njegov posao da bude Glas Drveta Bola i umro.
<BR>&nbsp;&nbsp;&nbsp;&nbsp;&nbsp;Pukovnik Kasad je nestao otprilike u isto vreme - ubrzo posle ulaska u Dolinu Vremenskih Grobnica - ali pukovnik SILE je, prema Spevu Martina Silenusa, pratio svoju fantomsku ljubavnicu, Monetu, u daleku budućnost, gde će poginuti u borbi sa Šrajkom. Sklopio sam oči i naglas odrecitovao:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...Kasnije, u klanici doline,
<BR>&nbsp;&nbsp;&nbsp;&nbsp;&nbsp;Moneta i nekoliko Izabranih Ratnika
<BR>&nbsp;&nbsp;&nbsp;&nbsp;&nbsp;Svi ranjeni,
<BR>&nbsp;&nbsp;&nbsp;&nbsp;&nbsp;Iskidani, izmrcvareni besom Šrajkove horde,
<BR>&nbsp;&nbsp;&nbsp;&nbsp;&nbsp;Pronađoše telo Fedmana Kasada
<BR>&nbsp;&nbsp;&nbsp;&nbsp;&nbsp;Još u samrtnom zagrljaju sa
<BR>&nbsp;&nbsp;&nbsp;&nbsp;&nbsp;Nemim Šrajkom.
<BR>&nbsp;&nbsp;&nbsp;&nbsp;&nbsp;Podigoše ratnika, ponesoše, dodirujuć' ga
<BR>&nbsp;&nbsp;&nbsp;&nbsp;&nbsp;S poštovanjem što se rađa iz gubitka i bitke
<BR>&nbsp;&nbsp;&nbsp;&nbsp;&nbsp;Opraše mu i odenuše unakaženo telo
<BR>&nbsp;&nbsp;&nbsp;&nbsp;&nbsp;I odneše ga do Kristalnog Monolita.
<BR>&nbsp;&nbsp;&nbsp;&nbsp;&nbsp;Tu položiše junaka na odar od belog mermera,
<BR>&nbsp;&nbsp;&nbsp;&nbsp;&nbsp;Oružje mu staviše kraj nogu.
<BR>&nbsp;&nbsp;&nbsp;&nbsp;&nbsp;U dolini iza njega, velika je lomača
<BR>&nbsp;&nbsp;&nbsp;&nbsp;&nbsp;Ispunila vazduh svetlom.
<BR>&nbsp;&nbsp;&nbsp;&nbsp;&nbsp;Ljudi, muškarci i žene, nosili su baklje
<BR>&nbsp;&nbsp;&nbsp;&nbsp;&nbsp;Kroz mrak,
<BR>&nbsp;&nbsp;&nbsp;&nbsp;&nbsp;Dok su drugi silazili, na prstima
<BR>&nbsp;&nbsp;&nbsp;&nbsp;&nbsp;Kroz jutarnji lapis lazuli,
<BR>&nbsp;&nbsp;&nbsp;&nbsp;&nbsp;A neki su došli i vilinskim brodom,
<BR>&nbsp;&nbsp;&nbsp;&nbsp;&nbsp;U mehuru svetla,
<BR>&nbsp;&nbsp;&nbsp;&nbsp;&nbsp;Dok su se ostali spuštali na krilima energije
<BR>&nbsp;&nbsp;&nbsp;&nbsp;&nbsp;Ili obavijeni krugovima zelenim i zlatnim.
<BR>&nbsp;&nbsp;&nbsp;&nbsp;&nbsp;Kasnije, dok su zvezde gorele na nebu,
<BR>&nbsp;&nbsp;&nbsp;&nbsp;&nbsp;Moneta se oprostila sa budućim
<BR>&nbsp;&nbsp;&nbsp;&nbsp;&nbsp;Prijateljima i ušla u Sfingu.
<BR>&nbsp;&nbsp;&nbsp;&nbsp;&nbsp;Mnoštvo je zapevalo.
<BR>&nbsp;&nbsp;&nbsp;&nbsp;&nbsp;Pacovi su cunjali međ' palim barjacima
<BR>&nbsp;&nbsp;&nbsp;&nbsp;&nbsp;Na polju gde su izginuli junaci,
<BR>&nbsp;&nbsp;&nbsp;&nbsp;&nbsp;Dok je vetar šaputao po lubu
<BR>&nbsp;&nbsp;&nbsp;&nbsp;&nbsp;Sečivu, čeliku i trnu.
<BR>&nbsp;&nbsp;&nbsp;&nbsp;&nbsp;I tako,
<BR>&nbsp;&nbsp;&nbsp;&nbsp;&nbsp;U Dolini
<BR>&nbsp;&nbsp;&nbsp;&nbsp;&nbsp;Velike Grobnice zatreptaše,
<BR>&nbsp;&nbsp;&nbsp;&nbsp;&nbsp;Zgasnuše iz zlata u bronzu,
<BR>&nbsp;&nbsp;&nbsp;&nbsp;&nbsp;Pa počeše dugi povratak.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Upečatljivo pamćenje", reče Anea.
<BR>&nbsp;&nbsp;&nbsp;&nbsp;&nbsp;"Od Grandam sam obično dobijao ćuške kada bih pogrešio", rekoh ja. "Ne menjaj temu. Templar i pukovnik bi, po meni, trebalo da su mrtvi."
<BR>&nbsp;&nbsp;&nbsp;&nbsp;&nbsp;"I biće", reče Anea. "Baš kao svi mi."
<BR>&nbsp;&nbsp;&nbsp;&nbsp;&nbsp;Sačekao sam da prođe njena delfijska faza.
<BR>&nbsp;&nbsp;&nbsp;&nbsp;&nbsp;"Spev veli da je Heta Mastina negde... u neko kada odneo Šrajk", reče ona. "Kasnije je umro u Dolini Vremenskih grobnica, po povratku. U poemi ne stoji da li je bio odsutan jedan sat ili trideset godina. Čika Martin to nije znao."
<BR>&nbsp;&nbsp;&nbsp;&nbsp;&nbsp;Pogledah je, suzivši oči. "A šta je sa Kasadom, malena? Spev je tu prilično određen... pukovnik prati Monetu u daleku budućnost, upušta se u borbu sa Šrajkom..."
<BR>&nbsp;&nbsp;&nbsp;&nbsp;&nbsp;"Zapravo, sa legijama Šrajkova", ispravi me prijateljica.
<BR>&nbsp;&nbsp;&nbsp;&nbsp;&nbsp;"Aha", rekoh ja. To nikada nisam zaista razumeo. "Ali čini mi se da tu ima kontinuiteta... on je prati, bori se, umire, stavljaju mu telo u Kristalni Monolit i Moneta sa tom grobnicom kreće natrag, na dugi put kroz vreme."
<BR>&nbsp;&nbsp;&nbsp;&nbsp;&nbsp;Anea klimnu glavom i osmehnu se. "Sa Šrajkom", reče ona.
<BR>&nbsp;&nbsp;&nbsp;&nbsp;&nbsp;Zastao sam. Šrajk je izišao iz Grobnica... Moneta je nekako doputovala sa njim... i mada u Spevu jasno stoji da je Kasad uništio Šrajka u toj velikoj, poslednjoj borbi, čudovište je nekako bilo živo i putovalo je sa Monetom i Kasadovim telom natrag kroz...
<BR>&nbsp;&nbsp;&nbsp;&nbsp;&nbsp;Prokletstvo. Je li poema ikada zaista pomenula da je Kasad bio mrtav?
<BR>&nbsp;&nbsp;&nbsp;&nbsp;&nbsp;"Čika Martin je morao da izmisli delove priče, znaš", reče Anea. "Imao je neke opise od Rejčel, ali dozvolio je sebi pesničku slobodu kod delova koje nije razumeo."
<BR>&nbsp;&nbsp;&nbsp;&nbsp;&nbsp;"Aha", rekoh ja. Rejčel. Moneta. Spev je jasno nagovestio da će se dete Rejčel, koje je otišlo sa svojim ocem, Solom, u budućnost, vratiti kao žena, Moneta. Fantomska ljubavnica pukovnika Kasada. Žena koju će pratiti u budućnost, u sopstvenu sudbinu... A šta mi je ono Rejčel rekla pre nekoliko sati, kada sam posumnjao da su ona i Anea bile ljubavnice? "Slučajno sam u vezi sa jednim vojnikom... muškarcem... koga ćeš danas upoznati. U stvari, biću jednog dana u vezi sa njim. Mislim... sranje, baš je složeno."
<BR>&nbsp;&nbsp;&nbsp;&nbsp;&nbsp;Zaista. Glava me je bolela. Spustio sam pivo i uhvatio se za glavu.
<BR>&nbsp;&nbsp;&nbsp;&nbsp;&nbsp;"Još je složenije nego što misliš", reče Anea.
<BR>&nbsp;&nbsp;&nbsp;&nbsp;&nbsp;Pogledao sam je kroz prste. "Hoćeš li da mi objasniš?"
<BR>&nbsp;&nbsp;&nbsp;&nbsp;&nbsp;"Da, ali..."
<BR>&nbsp;&nbsp;&nbsp;&nbsp;&nbsp;"Znam", rekoh. "U neko drugo vreme."
<BR>&nbsp;&nbsp;&nbsp;&nbsp;&nbsp;"Da", reče Anea, uhvativši me za ruku.
<BR>&nbsp;&nbsp;&nbsp;&nbsp;&nbsp;"Ima li nekog razloga zbog kog ne bi trebalo sada da pričamo o tome?" upitah ja.
<BR>&nbsp;&nbsp;&nbsp;&nbsp;&nbsp;Anea klimnu glavom. "Moramo sada da uđemo u mahunu i naredimo da zidovi postanu neprovidni", reče ona.
<BR>&nbsp;&nbsp;&nbsp;&nbsp;&nbsp;"Zar moramo?" upitah ja.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I šta onda?" upitah.
<BR>&nbsp;&nbsp;&nbsp;&nbsp;&nbsp;"Onda ćemo", reče Anea, odbivši se od lepljive prostirke, povukavši me za sobom, "satima voditi ljubav."
</TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
