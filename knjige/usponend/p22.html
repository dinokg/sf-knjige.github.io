<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>19.
<P>&nbsp;&nbsp;&nbsp;&nbsp;&nbsp;Dalaj Lama ima samo osam standardnih godina. Znao sam to - Anea i A. Betik, Teo i Rejčel pomenuli su to više puta - ali svejedno sam iznenađen kada vidim dete kako sedi na svom visokom, jastucima postavljenom prestolu.
<BR>&nbsp;&nbsp;&nbsp;&nbsp;&nbsp;U ogromnoj prijemnoj dvorani ima najmanje tri ili četiri hiljade ljudi. Nekoliko širokih eskalatora istovremeno bljuje goste u predvorje veličine hangara za svemirske letilice - zlatni stubovi dižu se do freskama oslikane tavanice dvadeset metara iznad nas, plavo-bele pločice su nam pod nogama, sa složenim, usađenim slikama iz Bardo Thodrol, 'Tibetanske knjige mrtvih', kao i ilustracijama ogromne migracije budističkih emigranata sa Stare Zemlje semebrodovima, i mi prolazimo ispod ogromnih zlatnih lukova kako bismo ušli u prijemnu dvoranu - a prijemna dvorana još je veća, sa tavanicom koja je džinovski svetlarnik kroz koji se sasvim jasno vide uskomešani oblaci, treperave munje i fenjerima obasjana planina. Tri ili četiri hiljade gostiju blistaju u svojoj finoj odeći - lelujavoj svili, oblikovanom platnu, nabranoj i obojenoj vuni, mnoštvu crvenocrnog i belog perja, sa složenim frizurama, tananim, predivno izrađenim narukvicama, ogrlicama, lančićima za gležanj, naušnicama, krunama i opasačima od srebra, ametista, zlata, žada, lapis lazulija i mnoštva drugih dragocenih metala. A u svoj toj eleganciji i prefinjenosti raštrkano je mnoštvo kaluđera i opata u svojim jednostavnim odorama narandžaste, zlatne, žute, crvene i boje šafrana, dok im sveže obrijane glave blistaju na svetlu iz stotinu treperavih mangala na tronošcima. Ipak, prostorija je toliko velika da tih nekoliko hiljada ljudi nisu ni blizu toga da je ispune - podovi od parketa blistaju na svetlu vatre, a između prvih rubova gomile i zlatnog prestola nalazi se dvadeset metara praznog prostora.
<BR>&nbsp;&nbsp;&nbsp;&nbsp;&nbsp;Čuje se duvanje u male trube dok redovi gostiju stupaju sa stepeništa eskalatora u popločano predvorje. Trube su od mesinga i kosti, i red kaluđera koji duva u njih trči od stepenica do lukova ulaza - više od šezdeset metara neprekidne buke. Stotine truba drže jednu notu minutima, a onda se prebacuju u drugu nisku notu bez ikakvog znaka, od jednog trubača do drugog, dok ulazimo u glavnu prijemnu dvoranu - predvorje služi kao džinovska odaja odjeka iza nas - a te niske tonove preuzima i pojačava dvadeset horni dugačkih četiri metra, sa obe strane naše procesije. Kaluđeri koji duvaju u te čudovišne instrumente stoje u malim nišama u zidovima, tako da su džinovske trube oslonjene o postolja na parketu, a krajevi u obliku zvona uvijaju se naviše kao pupoljci lotusa široki jedan metar. Pored ovog neprekidnog, dubokog niza tonova - prilično nalik na sirenu za maglu nekog prekookeanskog broda unutar tutnjave glečera - čuju se odjeci ogromnog gonga, prečnika najmanje pet metara, u koji se udara u preciznim razmacima. Vazduh miriše na tamjan iz mangala i tanušni veo mirisnog dima kreće se oko glava gostiju ukrašenih draguljima i svečanim frizurama i kao da treperi i pomera se sa dizanjem i spuštanjem tonova iz truba, horni i gonga.
<BR>&nbsp;&nbsp;&nbsp;&nbsp;&nbsp;Sva lica okrenuta su prema Dalaj Lami, njegovoj najbližoj sviti i gostima. Uzimam Aneu za ruku i polazimo desno, držeći se daleko od prestola i podijuma oko njega. Sazvežđa važnih gostiju nervozno prolaze između nas i dalekog prestola.
<BR>&nbsp;&nbsp;&nbsp;&nbsp;&nbsp;Iznenada, duboki tonovi truba prestaju. Poslednje vibracije gonga odjekuju i gube se. Svi gosti su prisutni. Sluge sa velikim naporom zatvaraju ogromna vrata iza nas. Kroz ogroman, odjekujući prostor, čujem pucketanje plamenova u bezbroj mangala. Kiša iznenada dobuje po kristalnom svetlarniku visoko iznad nas.
<BR>&nbsp;&nbsp;&nbsp;&nbsp;&nbsp;Dalaj Lama se blago osmehuje dok sedi ukrštenih nogu na mnoštvu svilenih jastuka povrh platforme koja ga uzdiže do nivoa pogleda gostiju koji stoje. Dečakova glava je nepokrivena i obrijana, a odeven je u jednostavnu crvenu odoru lame. Sa njegove desne strane, i niže, na sopstvenom prestolu, sedi regent koji će vladati - uz savetovanje sa drugim sveštenicima - sve dok Njegova Svetost Dalaj Lama ne napuni osamnaest standardnih godina. Anea mi je pričala o tom regentu, čoveku po imenu Reting Tokra, za koga se govorilo da je doslovce otelovljenje lukavosti, ali ja sa svog udaljenog mesta mogu da vidim samo uobičajenu crvenu odoru i mršavo, zgrčeno, mrko lice sa uskim očima i malim brkovima.
<BR>&nbsp;&nbsp;&nbsp;&nbsp;&nbsp;Levo od Njegove Svetosti Dalaj Lame nalazi se veliki kancelar, opat nad opatima. Taj čovek je veoma star i široko se osmehuje falangama gostiju. Levo od njega je državna proročica, mršava, mlada žena sa strogo podšišanom kosom i žutom platnenom bluzom ispod crvene odore. Anea je objasnila da je posao državne proročice da predviđa budućnost dok se nalazi u dubokom transu. Levo od državne proročice, lica mahom skrivenih pred mojim pogledom zahvaljujući pozlaćenim stubovima Dalaj Laminog prestola, stoje pet emisara Paksa - mogu da razaznam niskog muškarca u kardinalski crvenoj odeći, tri obličja u crnim mantijama i najmanje jednu vojnu uniformu.
<BR>&nbsp;&nbsp;&nbsp;&nbsp;&nbsp;Desno od regentovog prestola stoji glavni telal i šef obezbeđenja Njegove Svetosti, legendarni Karl Linga Vilijem Ajhedži, zen-strelac, akvarelista, majstor karatea, filozof, nekadašnji letač i ikebanista. Ajhedži izgleda kao da je građen od vijugavog čelika obavijenog čistim mišićima dok istupa napred i ispunjava ogromnu dvoranu svojim glasom:
<BR>&nbsp;&nbsp;&nbsp;&nbsp;&nbsp;"Poštovani gosti, posetioci sa drugih svetova, Dugpasi, Drukpasi, Drungpasi - vi sa najviših grebenova, iz plemenitih klanaca i padina pošumljene doline - Dzase, poštovani zvaničnici, Crveni Šeširi i Žuti Šeširi, kaluđeri, opati, getsel šegrti, Ko-sai Četvrtog Nivoa i viši, blagosloveni, vi koji nosite su gi, žene i muževi ovih toliko poštovanih, vi koji tragate za Prosvetljenjem, sa zadovoljstvom vam večeras ovde želim dobrodošlicu u ime Njegove Svetosti, Gecvang Ngvang Lobsang Tengin Gijapso Sisunvangjur Cungpa Mapaj Depal Sangpa - Svetoga, Blagog Veličanstva, Moćnog Govornika, Čistoumnog, Božanski Mudrog, Čuvara Vere, širokog kao okean!"
<BR>&nbsp;&nbsp;&nbsp;&nbsp;&nbsp;Male trube od mesinga i kosti oglašavaju se visokim, jasnim tonovima. Velike horne riču kao dinosaurusi. Gong nam puni kosti i zube vibracijama.
<BR>&nbsp;&nbsp;&nbsp;&nbsp;&nbsp;Glavni telal Ajhedži odstupa. Njegova Svetost Dalaj Lama progovara, detinjim glasom, tihim, ali jasnim i čvrstim u velikom prostoru.
<BR>&nbsp;&nbsp;&nbsp;&nbsp;&nbsp;"Hvala vam svima što ste došli večeras. Pozdravićemo naše nove prijatelje iz Paksa u prisnijim okolnostima. Mnogi od vas zahtevali su da me vide... vi ćete dobiti moj blagoslov večeras, u privatnoj audijenciji. Ja sam zahtevao da razgovaram sa nekima od vas. Vi ćete me sresti večeras u privatnoj audijenciji. Naši prijatelji iz Paksa razgovaraće večeras i u danima koji slede sa mnogima od vas. Kada budete razgovarali sa njima, molim vas da upamtite da su to naša braća i sestre u Darmi, u potrazi za Prosvetljenjem. Molim vas da upamtite da je naš dah njihov dah i da je dah svakoga od nas Budin dah. Hvala vam. Molim vas da večeras uživate u našoj proslavi."
<BR>&nbsp;&nbsp;&nbsp;&nbsp;&nbsp;I na to podijum, presto i sve na njemu klizu nemo unazad kroz zid koji se otvara, krije ih klizna zavesa, zatim nova zavesa, a potom i sam zid, a hiljade prisutnih u glavnoj prijemnoj dvorani ispuštaju dah kao jedan.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Veče je bilo, kako se sećam, gotovo nadrealna kombinacija gala bala koji se vrteo oko formalnog papskog prijema. Naravno, ja nikada nisam video neki papski prijem - tajanstveni kardinal na sada zaklonjenom podijumu bio je najviši zvaničnik Crkve koga sam ikada sreo - ali uzbuđenje onih koje je Dalaj Lama primao mora da je bilo isto kao kod hrišćana koji se sreću sa papom, a pompa i okolnosti njihove prezentacije bile su upečatljive. Vojnici-kaluđeri u crvenim odorama i sa crvenim ili žutim šeširima otpratili su nekolicinu srećnika kroz navučene zavese, zatim kroz još zavesa i konačno kroz vrata u zidu do Dalaj Lame, dok smo se mi ostali kretali i mešali na bakljama obasjanom parketu, muvali se oko dugačkih stolova sa izvrsnom hranom, ili čak plesali uz muziku malog orkestra - tamo nije bilo truba od mesinga i kosti, niti horni od po četiri metra. Priznajem da sam upitao Aneu da li je za ples, ali ona se osmehnula, odmahnula glavom i povela našu grupu prema najbližem stolu za banket. Ubrzo smo se upustili u razgovor sa Dordže Famo i nekoliko njenih sveštenica.
<BR>&nbsp;&nbsp;&nbsp;&nbsp;&nbsp;Znajući da možda kršim protokol, svejedno sam upitao lepu staricu zbog čega je zovu Gromovna Krmača. Dok smo žvakali pržene kuglice campe i ispijali izvrstan čaj, Dordže Famo se nasmejala i ispričala nam priču.
<BR>&nbsp;&nbsp;&nbsp;&nbsp;&nbsp;Na Staroj Zemlji, prva takva opatica jednog potpuno muškog budističkog manastira stekla je ugled reinkarnacije prvobitne Gromovne Krmače, poluboginje zastrašujućih moći. Ta prva opatica Dordže Famo navodno je pretvarala ne samo sebe već i sve lame u svom manastiru u svinje kako bi uplašila i oterala neprijateljske vojnike.
<BR>&nbsp;&nbsp;&nbsp;&nbsp;&nbsp;Kada sam upitao ovu poslednju reinkarnaciju Gromovne Krmače da li je zadržala moć pretvaranja u krmaču, elegantna starica digla je glavu i čvrsto rekla: "Ako bi to preplašilo i oteralo ove sadašnje okupatore, učinila bih to istog trena."
<BR>&nbsp;&nbsp;&nbsp;&nbsp;&nbsp;Tokom otprilike tri sata koliko smo se Anea i ja muvali okolo, ćaskali, slušali muziku i posmatrali munje kroz veliki svetlarnik, to je bila jedina negativna stvar koju smo čuli izgovorenu - glasno - o emisarima Paksa, mada se činilo da ispod svilene prefinjenosti i gala veselosti veče prožima skrivena struja napetosti. To je izgledalo prirodno, pošto je svet T'ien Šan bio - ako se izuzme po koji padobrod slobodnih trgovaca - izolovan od Paksa i ostatka posthegemonijskog čovečanstva skoro tri veka.
<BR>&nbsp;&nbsp;&nbsp;&nbsp;&nbsp;Veče se bližilo kraju i bio sam sve uvereniji da je tvrdnja Labsanga Samtena o tome da Dalaj Lama i njegovi gosti iz Paksa žele da nas vide bila pogrešna, kada nas je iznenada nekoliko zvaničnika iz palate sa velikim, zakrivljenim crvenim i žutim šeširima - prilično nalik na ilustracije drevnih grčkih kaciga koje sam viđao - potražilo i zamolilo da pođemo sa njima do Dalaj Lame.
<BR>&nbsp;&nbsp;&nbsp;&nbsp;&nbsp;Pogledao sam prijateljicu, spreman da zaždim sa njom i pokrivam naš uzmak ukoliko ona pokaže i najmanji znak straha ili nelagodnosti, ali Anea je naprosto klimnula glavom u znak pristanka i uzela me pod ruku. More zvanica razdvojilo se pred nama dok smo prolazili kroz ogroman prostor iza zvaničnika, nas dvoje lagano, ruku pod ruku, kao da sam ja njen otac koji je daje prilikom tradicionalnog crkvenog venčanja... ili kao da smo oduvek bili par. U džepu mi je bila laserska svetiljkica, kao i dnevnik/komunikator sa disključem. Laser bi malo vredeo u slučaju da Paks pokaže odlučnost da nas zarobi, ali ja sam rešio da pozovem brod ako dođe do najgoreg. Umesto da dopustim da Anea bude zarobljena, spustiću brod na buktećim reaktivnim potisnicima, pravo kroz divni svetlarnik.
<BR>&nbsp;&nbsp;&nbsp;&nbsp;&nbsp;Prošli smo kroz spoljnju zavesu i ušli u baldahinima prekriveni prostor gde su zvuci orkestra i veselja još bili sasvim čujni. Ovde je nekoliko zvaničnika sa crvenim šeširima zatražilo da pružimo šake dlanovima okrenute naviše. Kada smo to učinili, u šake su nam stavili beli svileni šal, tako da su krajevi ostali da mu vise. Mahnuli su nam da prođemo kroz drugu zavesu. Tu nas je veliki kancelar dočekao naklonom - Anea mu je odgovorila gracioznim savijanjem noge u kolenu, a ja nespretnim klanjanjem - i poveo nas kroz vrata u malu prostoriju gde je čekao Dalaj Lama sa svojim gostima.
<BR>&nbsp;&nbsp;&nbsp;&nbsp;&nbsp;Ta privatna odaja bila je nalik na produžetak prestola mladog Dalaj Lame - zlato, pozlata i svileni brokat, neobuzdano ukrašene tapiserije sa naopako okrenutim kukastim krstovima izvezenim posvuda među slikama pupoljaka koji se otvaraju, vijugavim zmajevima i spiralnim mandalama. Vrata su se zatvorila iza nas i zvuci prijema bili bi potpuno presečeni da nije bilo mikrofona i tri video-monitora ugrađenih u zid s naše leve strane. Video prenos prijema u stvarnom vremenu dolazio je sa različitih mesta u glavnoj prijemnoj dvorani i dečak na prestolu i njegovi gosti pažljivo su ga pratili.
<BR>&nbsp;&nbsp;&nbsp;&nbsp;&nbsp;Zastali smo dok nam veliki kancelar nije ponovo mahnuo da priđemo. Šaputao nam je dok smo prilazili prestolu i dok se Dalaj Lama okretao prema nama. "Nije neophodno klanjati se sve dok Njegova Svetost ne podigne ruku. Onda, molim vas, poklonite se i ostanite tako sve dok ne prestane da vas dodiruje."
<BR>&nbsp;&nbsp;&nbsp;&nbsp;&nbsp;Zastali smo na tri koraka od uzdignute platforme prestola sa treperavim prekrivačima i jastucima oivičenim resama. Karl Linga Vilijem Ajhedži, glavni telal, reče tiho, ali zvonko: "Vaša Svetosti, arhitekta zadužen za izgradnju Hsuan-k'ung Šua i njen asistent."
<BR>&nbsp;&nbsp;&nbsp;&nbsp;&nbsp;Njen asistent? Kročih napred za Aneom, zbunjen, ali i zahvalan što telal nije objavio naša imena. Video sam pet prilika iz Paksa krajičkom oka, ali protokol je zahtevao da budem okrenut prema Dalaj Lami, sa spuštenim pogledom.
<BR>&nbsp;&nbsp;&nbsp;&nbsp;&nbsp;Anea stade kod ruba visoke platforme sa prestolom, držeći ruke nepomično ispred sebe, zategnuvši šal između šaka. Veliki kancelar stavi nekoliko predmeta na šal, a dečak posegnu napred i brzo ih skinu, stavivši ih na desnu stranu platforme. Kada su predmeti nestali, jedan sluga stupi napred i uze beli šal. Anea sklopi ruke kao da se moli i nakloni se. Dečakov osmeh bio je blag, dok se naginjao napred i dodirivao moju prijateljicu - moju voljenu - po glavi, načinivši prstima krunu na njenoj smeđoj kosi. Shvatih da je to blagoslov. Kada je uklonio prste, on podiže crveni šal sa gomile koja mu je stajala sa strane i stavi ga u Aneinu levu ruku. Onda uze njenu desnu ruku i prodrma je, dok mu se osmeh širio. Veliki kancelar pokaza Anei da stane ispred regentovog nižeg prestola, dok sam ja stupao napred i prolazio kroz istu brzu ceremoniju sa Dalaj Lamom.
<BR>&nbsp;&nbsp;&nbsp;&nbsp;&nbsp;Imao sam taman toliko vremena da primetim da se među predmetima koje je veliki kancelar spustio na šal, da bi ih Dalaj Lama sklonio, nalazio zlatni reljef u obliku tri planine, koji je predstavljao svet T'ien Šan, kako mi je Anea kasnije objasnila, sliku ljudskog tela, stilizovanu knjigu koja je predstavljala govor, i chorten, ili hram, obličje koje je predstavljalo um. Pojavljivanje i nestajanje bilo je gotovo pre nego što sam stigao da obratim više pažnje na to, a onda mi se crveni šal našao u jednoj ruci, dok je dečakova majušna šaka hvatala moju, krupnu. Rukovao se iznenađujuće čvrsto. Pogled mi je bio spušten, ali ipak sam mogao da razaznam njegov široki osmeh. Odstupio sam kraj Anee.
<BR>&nbsp;&nbsp;&nbsp;&nbsp;&nbsp;Ista ceremonija brzo je izvedena sa regentom - beli šal, stavljanje i uklanjanje simboličnih predmeta, crveni šal. Ali regent se nije rukovao ni sa jednim od nas. Kada nas je regent blagoslovio, veliki kancelar pokazao nam je da dignemo glave i poglede.
<BR>&nbsp;&nbsp;&nbsp;&nbsp;&nbsp;Umalo nisam zgrabio lasersku svetiljkicu i nekontrolisano pripucao. Pored Dalaj Lame, njegovih slugu kaluđera, velikog kancelara, regenta, državne proročice, telala, niskog kardinala i tri muškarca u crnim mantijama, nalazila se žena u crno-crvenoj uniformi Flote Paksa. Upravo je istupila iza visokog sveštenika kako bismo prvi put mogli da joj vidimo lice. Tamne oči bile su joj prikovane za Aneu. Ženina kosa bila je kratka i visila joj je preko čela u mlitavim pramenovima. Koža joj je bila bolesno žuta. Pogled joj je bio reptilski - istovremeno dalek i poman.
<BR>&nbsp;&nbsp;&nbsp;&nbsp;&nbsp;Bilo je to ono stvorenje koje je pokušalo da ubije Aneu, A. Betika i mene na Božjem Gaju pre otprilike pet mojih - pre više od deset Aneinih godina. Bilo je to ono neljudsko sredstvo za ubijanje koje je porazilo Šrajka i odnelo bi Aneinu glavu u torbi da otac kapetan De Soja nije intervenisao iz svoje svemirske letelice na orbiti; upotrebio je punu fuzionu snagu broda da bi prostrelio čudovište i ukopao ga u kazan nabubrelog, istopljenog kamena.
<BR>&nbsp;&nbsp;&nbsp;&nbsp;&nbsp;A sada je ono bilo ponovo ovde, i njegove crne, neljudske oči bile su prikovane za Aneino lice. Očigledno ju je tražilo godinama i svetlosnim godinama, a sada ju je pronašlo. Pronašlo nas je.
<BR>&nbsp;&nbsp;&nbsp;&nbsp;&nbsp;Srce mi je lupalo i noge su mi najednom zaklecale, ali kroz šok um mi je radio kao neka AI. Laserska svetiljkica bila mi je u džepu na desnoj strani ogrtača. Komunikator mi je bio u levom džepu pantalona. Desnom rukom ću zasuti oči te tobožnje žene zrakom podešenim za sečenje, a onda prebaciti birač na široki snop kako bih zaslepio sveštenike Paksa. Levom ću odaslati komandu koja će uskim snopom pozvati brod ranije snimljenom porukom.
<BR>&nbsp;&nbsp;&nbsp;&nbsp;&nbsp;Ali čak i kada bi brod smesta odgovorio i kada ga prilikom leta ne bi presreo neki ratni brod Paksa, trebalo bi nekoliko minuta dok se ne spusti kroz svetlarnik palate. Do tada bismo bili mrtvi.
<BR>&nbsp;&nbsp;&nbsp;&nbsp;&nbsp;A ja sam znao koliko je to stvorenje brzo - naprosto je nestalo dok se borilo protiv Šrajka, kao hromna mrlja. Ne bih stigao ni da izvučem lasersku svetiljkicu ili komunikator iz džepa. Bili bismo mrtvi pre nego što bi mi ruka prešla pola puta do oružja.
<BR>&nbsp;&nbsp;&nbsp;&nbsp;&nbsp;Ukočio sam se, shvativši da iako Anea mora da je smesta prepoznala ženu, nije reagovala šokom koji sam ja osetio. Po njenom držanju, reklo bi se da nije nikako reagovala. I dalje se osmehivala. Pogled joj je prešao preko posetilaca iz Paksa - uključujući i čudovište - a onda se vratio dečaku na prestolu.
<BR>&nbsp;&nbsp;&nbsp;&nbsp;&nbsp;Regent Reting Tokra progovorio je prvi. "Naši gosti zatražili su ovaj prijem. Čuli su od Njegove Svetosti za rekonstrukciju koja se odvija u Hramu koji visi u vazduhu i želeli su da upoznaju mladu ženu koja je izradila projekt rekonstrukcije."
<BR>&nbsp;&nbsp;&nbsp;&nbsp;&nbsp;Regentov glas bio je stegnut i uzdržan koliko i njegova pojava.
<BR>&nbsp;&nbsp;&nbsp;&nbsp;&nbsp;Tada progovori Dalaj Lama; njegov dečački glas bio je tih, ali srdačan onoliko koliko je regentov bio uzdržan. "Prijatelji", reče on, mahnuvši prema Anei i meni, "smem li da vam predstavim naše visoke posetioce iz Paksa. Džon Domeniko kardinal Mustafa iz Svete kancelarije Katoličke Crkve, nadbiskup Žan Danijel Brek iz papskog diplomatskog kora, otac Martin Farel, otac Žerar Le Blank i zapovednik Radamant Nemes iz plemenite garde."
<BR>&nbsp;&nbsp;&nbsp;&nbsp;&nbsp;Klimnusmo glavama. Visoki zvaničnici Paksa - uključujući čudovište - klimnuše. Ako je Njegova Svetost Dalaj Lama nekako prekršio protokol ovim predstavljanjem, to kao da niko nije primetio.
<BR>&nbsp;&nbsp;&nbsp;&nbsp;&nbsp;Džon Domeniko kardinal Mustafa reče svilenkastim glasom: "Hvala, Vaša Svetosti. Ali predstavili ste ove izuzetne ljude samo kao arhitektu i njenog asistenta." Kardinal nam se osmehnu, pokazavši male, oštre zube. "Imate li, možda, imena?"
<BR>&nbsp;&nbsp;&nbsp;&nbsp;&nbsp;Puls mi je tukao. Prsti desne šake grčili su mi se na pomisao o laserskoj svetiljkici. Anea se još osmehivala, ali nije ničim pokazivala da će odgovoriti kardinalu. Um mi je galopirao u potrazi za lažnim imenima. Ali čemu? Svakako su znali ko smo. Ovo je bila zamka. Tobožnja Nemes neće nam nikada dozvoliti da napustimo ovu prestonu odaju... ili će nas sačekati kada to budemo učinili.
<BR>&nbsp;&nbsp;&nbsp;&nbsp;&nbsp;Začudo, ponovo je progovorio dečak Dalaj Lama. "Biće mi zadovoljstvo da dovršim svoje predstavljanje, Vaša Eminencijo. Našem izuzetnom arhitekti ime je Ananda, a njen asistent - jedan od mnogih veštih asistenata, kako mi kažu - zove se Subhada."
<BR>&nbsp;&nbsp;&nbsp;&nbsp;&nbsp;Priznajem da sam zatreptao na to. Zar je neko Dalaj Lami rekao ta imena? Anea mi je rekla da je Ananda bio Budin prvi sledbenik, i sam učitelj; Subhada je bio asket-lutalica koji je postao Budin poslednji neposredni sledbenik, susrevši ga samo nekoliko sati pre smrti. Takođe mi je rekla da se Dalaj Lama dosetio tih imena za naše predstavljanje, očito uživajući u ironiji. Ja u tome nisam video ništa smešno.
<BR>&nbsp;&nbsp;&nbsp;&nbsp;&nbsp;"Č. Ananda", reče kardinal Mustafa, naklonivši se kratko. "Č. Subhada." On nas odmeri. "Oprostićete mi zbog neposrednosti i neznanja, Č. Ananda, ali izgleda da ne potičete iz iste rase kao većina ljudi koje smo sreli u Potali ili u okolnim oblastima T'ien Šana."
<BR>&nbsp;&nbsp;&nbsp;&nbsp;&nbsp;Anea klimnu glavom. "Čovek mora biti obazriv kada uopštava stvari, vaša Eminencijo. Postoje oblasti na ovom svetu koje su naselili kolonisti iz semebrodova iz mnogih područja Stare Zemlje."
<BR>&nbsp;&nbsp;&nbsp;&nbsp;&nbsp;"Naravno", preo je kardinal Mustafa. "I moram da kažem da je vaš engleski iz Mreže gotovo lišen naglaska. Smem li da pitam koje područje T'ien Šana vi i vaš asistent nazivate rodni kraj?"
<BR>&nbsp;&nbsp;&nbsp;&nbsp;&nbsp;"Naravno", odgovori Anea glasom podjednako uglađenim kao što je bio kardinalov. "Ja sam došla na svet u području grebenja iza planina Morija i Cion, severno i zapadno od Muctag Alte."
<BR>&nbsp;&nbsp;&nbsp;&nbsp;&nbsp;Kardinal razborito klimnu glavom. Primetio sam da je njegovo okovratnik - ono za šta mi je Anea kasnije rekla da se zove rabat ili rabi u crkvenoj terminologiji - od skerletne talasaste svile iste boje kao i njegova crvena mantija i kapica za teme.
<BR>&nbsp;&nbsp;&nbsp;&nbsp;&nbsp;"Da možda", nastavi on glatko, "ne pripadate hebrejskoj ili muslimanskoj veri za koje nam naši domaćini vele da preovlađuju u tim područjima?
<BR>&nbsp;&nbsp;&nbsp;&nbsp;&nbsp;"Ja ne pripadam nijednoj veri", reče Anea. "Ako se vera definiše kao verovanje u natprirodno."
<BR>&nbsp;&nbsp;&nbsp;&nbsp;&nbsp;Kardinalove obrve malo se podigoše. Čovek po imenu otac Farel pogleda načas svog šefa. Strašan pogled Radamant Nemes bio je postojan.
<BR>&nbsp;&nbsp;&nbsp;&nbsp;&nbsp;"A ipak radite na izgradnji hrama za budistička verovanja", reče kardinal Mustafa sasvim ljubazno.
<BR>&nbsp;&nbsp;&nbsp;&nbsp;&nbsp;"Angažovana sam da rekonstruišem divan kompleks", reče Anea. "Ponosna sam što sam odabrana za taj zadatak."
<BR>&nbsp;&nbsp;&nbsp;&nbsp;&nbsp;"Uprkos vašem nedostatku... ovaj... verovanja u natprirodno?" reče Mustafa. Čuo sam mu Inkviziciju u glasu. Čak i na ruralnim pustopoljinama Hiperiona čuli smo za Svetu kancelariju.
<BR>&nbsp;&nbsp;&nbsp;&nbsp;&nbsp;"Možda baš zbog toga, Vaša Eminencijo", reče Anea. "I zbog poverenja u sopstvene ljudske sposobnosti i sposobnosti mojih saradnika."
<BR>&nbsp;&nbsp;&nbsp;&nbsp;&nbsp;"Dakle, zadatak je sam po sebi dovoljno opravdanje?" insistirao je kardinal. "Čak i ako nema neki dublji smisao?"
<BR>&nbsp;&nbsp;&nbsp;&nbsp;&nbsp;"Možda dobro obavljen zadatak jeste dublji smisao", odvrati Anea.
<BR>&nbsp;&nbsp;&nbsp;&nbsp;&nbsp;Kardinal Mustafa se zakikota. To nije bio naročito prijatan zvuk. "Dobro rečeno, mlada damo. Dobro rečeno."
<BR>&nbsp;&nbsp;&nbsp;&nbsp;&nbsp;Otac Farel se nakašlja. "Područje iza planine Cion", reče on zamišljeno. "Primetili smo prilikom osmatranja sa orbite da na grebenu u toj oblasti postoji jedan portal dalekobacača. Mislili smo da T'ien Šan nikada nije bio deo Mreže, ali naši podaci pokazali su da je portal dovršen skoro neposredno pre Pada."
<BR>&nbsp;&nbsp;&nbsp;&nbsp;&nbsp;"Ali nikada nije korišćen!" uskliknu mladi Dalaj Lama, podigavši vitki prst. "Niko nikada nije putovao na Nebeske Planine ili sa njih dalekobacačem Hegemonije."
<BR>&nbsp;&nbsp;&nbsp;&nbsp;&nbsp;"Zaista", reče kardinal Mustafa tiho. "Pa, tako smo i pretpostavljali, ali moram da vam prenesem naše izvinjenje, Vaša Svetosti. U nastojanju da ispita strukturu starog portala dalekobacača sa orbite, naš brod je slučajno istopio obližnje kamenje i zatrpao ga. Plašim se da je prolaz zauvek zatvoren pod stenjem."
<BR>&nbsp;&nbsp;&nbsp;&nbsp;&nbsp;Pogledah Radamant Nemes posle ovoga. Nije ni trepnula. Nisam je video da trepće. Pogled joj je bio prikovan za Aneu.
<BR>&nbsp;&nbsp;&nbsp;&nbsp;&nbsp;Dalaj Lama odmahnu rukom sa omalovažavanjem. "Nije važno, Vaša Eminencijo. Nemamo nikakve koristi od dalekobacača koji nikada nije bio korišćen... osim ako vaš Paks ne misli da ponovo aktivira dalekobacače?" Nasmejao se toj zamisli. Bio je to prijatan dečački smeh, ali oštar i inteligentan.
<BR>&nbsp;&nbsp;&nbsp;&nbsp;&nbsp;"Ne, Vaša Svetosti", reče kardinal Mustafa, osmehujući se. "Čak ni Crkva nije pronašla način da ponovo aktivira Mrežu. A gotovo je izvesno da je najbolje da to nikada i ne učinimo."
<BR>&nbsp;&nbsp;&nbsp;&nbsp;&nbsp;Moja napetost brzo se pretvarala u neku vrstu mučnine. Ovaj ružni kepec u kardinalskoj crvenoj odori saopštavao je Anei da zna kako je ona stigla na T'ien Šan i da tuda ne može da pobegne. Pogledah prijateljicu, ali ona je izgledala smireno i jedva zainteresovano za taj razgovor. Zar postoji neki drugi portal dalekobacača o kome Paks ništa ne zna? Ovo bar objašnjava zbog čega smo još živi: Paks je zapušio Aneinu mišju rupu i ostavio mačku, ili nekoliko mačaka - u obliku svog diplomatskog broda na orbiti i nesumnjivo drugih ratnih brodova skrivenih drugde unutar sistema - da je čekaju. Da sam stigao par meseci kasnije, zarobili bi ili uništili naš brod, a Anea bi opet bila tamo gde njima odgovara.
<BR>&nbsp;&nbsp;&nbsp;&nbsp;&nbsp;Ali čemu čekanje? I čemu ova igra?
<BR>&nbsp;&nbsp;&nbsp;&nbsp;&nbsp;"...i veoma bismo bili zainteresovani da vidimo taj vaš - kako se ono zove? - Hram koji visi u vazduhu? Zvuči očaravajuće", govorio je nadbiskup Brek.
<BR>&nbsp;&nbsp;&nbsp;&nbsp;&nbsp;Regent Tokra se mrštio. "To može biti teško izvodljivo, Vaša Ekselencijo", reče on. "Bliže se monsuni, kablovski put biće veoma opasan, a čak je i Visoki Put nesiguran u vreme zimskih oluja."
<BR>&nbsp;&nbsp;&nbsp;&nbsp;&nbsp;"Besmislica!" uzviknu Dalaj Lama, prenebregavši mrštenje regentovog mršavog lica okrenutog prema njemu. "Rado ćemo upriličiti takav jedan pohod", nastavi dečak. "Morate, u svakom slučaju, videti Hsuan-k'ung Šu. I čitavo Srednje Kraljevstvo... sve do T'ai Šana, Velikog Vrha, gde se stepenište od dvadeset sedam hiljada stepenika uzdiže do Hrama Žadnog Cara i Princeze Azurnih Oblaka."
<BR>&nbsp;&nbsp;&nbsp;&nbsp;&nbsp;"Vaša Svetosti", promrmlja veliki kancelar, pognuvši glavu, ali tek pošto se roditeljski zgledao sa regentom, "trebalo bi da vas podsetim na to da se do Velikog Vrha Srednjeg Kraljevstva može doći kablovskim putem samo u prolećnim mesecima zbog visoke plime otrovnih oblaka. U sledećih sedam meseci, T'ai Šan je nepristupačan za ostatak Srednjeg Kraljevstva i za čitav svet."
<BR>&nbsp;&nbsp;&nbsp;&nbsp;&nbsp;Dalaj Lamin dečački osmeh nestade... ne, pomislio sam, zbog kaprica, već zbog nezadovoljstva što se postavljaju pokroviteljski prema njemu. Kada je ponovo progovorio, u glasu mu se čula oštrica zapovesti. Nisam poznavao mnogo dece, ali upoznao sam poprilično vojnih oficira, i ako se uopšte moglo suditi po mom iskustvu, ovaj dečak će postati zastrašujući čovek i zapovednik.
<BR>&nbsp;&nbsp;&nbsp;&nbsp;&nbsp;"Veliki kancelare", reče Dalaj Lama, "ja, naravno, znam za zatvaranje kablovskog puta. Svi znaju za zatvaranje kablovskog puta. Ali takođe znam da svake zimske sezone, nekoliko smelih letača preleću udaljenost od Sung Šana do Velikog Vrha. Kako bismo inače podelili svoje formalne edikte sa prijateljima među vernicima na T'ai Šanu? A neki zmajevi za jedrenje mogu da ponesu i više od jednog letača... čak i putnike, da?"
<BR>&nbsp;&nbsp;&nbsp;&nbsp;&nbsp;Veliki kancelar se klanjao toliko nisko da sam se uplašio da će čelom zagrebati formalne ploče na podu. Glas mu je drhtao. "Da, da, naravno, Vaša Svetosti, naravno. Znao sam da ste to znali, Gospodaru, Vaša Svetosti. Samo sam mislio... samo sam hteo da kažem..."
<BR>&nbsp;&nbsp;&nbsp;&nbsp;&nbsp;Regent Tokra reče oštro: "Siguran sam da je veliki kancelar hteo da kaže, Vaša Svetosti, da iako nekoliko letača obavi to putovanje svake godine, mnogo ih više pogine pokušavajući. Ne bismo želeli da svoje cenjene goste dovedemo u bilo kakvu opasnost."
<BR>&nbsp;&nbsp;&nbsp;&nbsp;&nbsp;Dalaj Lama se ponovo osmehivao, ali taj osmeh bio je nešto stariji i lukaviji - gotovo podrugljiv - u odnosu na dečački osmeh od pre nekoliko minuta. On se obrati kardinalu Mustafi. "Vi se ne plašite smrti, zar ne, Vaša Eminencijo? To je, zapravo, i jedina svrha vaše posete, zar ne? Da nam pokažete čuda vašeg hrišćanskog vaskrsavanja?"
<BR>&nbsp;&nbsp;&nbsp;&nbsp;&nbsp;"Ne jedina svrha, Vaša Svetosti", promrmlja kardinal. "Dolazimo prevashodno da podelimo radosne vesti o Hristu sa onima koji žele da ih čuju, a takođe da razgovaramo o mogućim trgovinskim odnosima sa vašim divnim svetom." Kardinal uzvrati dečaku osmehom. "I mada su krst i Sakrament Vaskrsavanja darovi neposredno od Boga, Vaša Svetosti, postoji žalosna potreba za pronalaženjem izvesnog dela tela ili kruciforme pre davanja sakramenta. Koliko shvatam, niko se ne vraća iz vašeg mora oblaka?"
<BR>&nbsp;&nbsp;&nbsp;&nbsp;&nbsp;"Niko", saglasi se dečak sa sve širim osmehom.
<BR>&nbsp;&nbsp;&nbsp;&nbsp;&nbsp;Kardinal Mustafa odmahnu rukama. "Onda ćemo možda ograničiti svoju posetu na Hram koji visi u vazduhu i druga pristupačna odredišta", reče on.
<BR>&nbsp;&nbsp;&nbsp;&nbsp;&nbsp;Nastade tišina i ja ponovo pogledah Aneu, pomislivši da će nas sada otpustiti, pitajući kakav će biti signal za to, pomišljajući da će nas veliki kancelar izvesti napolje, sa jezom na mišicama od silovitosti gladnog pogleda tobožnje Nemes uperenog u Aneu, kada nadbiskup Žan Danijel Brek iznenada prekinu tišinu. "Razgovarao sam sa Njegovom Visošću, regentom Tokrom", reče nam on kao da bismo mogli da presudimo o nekom sporu između njih, "o tome koliko su naše čudo vaskrsavanja i drevno budističko verovanje u reinkarnaciju zapanjujuće slični."
<BR>&nbsp;&nbsp;&nbsp;&nbsp;&nbsp;"Ah", reče dečak na zlatnom prestolu, kome se lice ozarilo kao da je neko pokrenuo za njega zanimljivu temu, "ali ne veruju svi budisti u reinkarnaciju. Čak i pre migracije na T'ien Šan i velikih promena u filozofiji do kojih je ovde došlo, nisu sve budističke sekte prihvatile koncept ponovnog rođenja. Znamo da je činjenica da je Buda odbio da razmatra sa svojim sledbenicima postojanje takve stvari kao što je smrt posle života. 'Takva pitanja', rekao je on, 'nisu važna za upražnjavanje Puta i na njih se ne može odgovoriti dok je čovek vezan stegama ljudskog postojanja.' Vidite, gospodo, budizam se najvećim delom može istražiti, proceniti i upotrebiti kao sredstvo koje vodi prosvetljenju bez upuštanja u natprirodno."
<BR>&nbsp;&nbsp;&nbsp;&nbsp;&nbsp;Nadbiskup je izgledao kao da se našao u škripcu, ali kardinal Mustafa reče brzo: "A opet, nije li vaš Buda rekao - a mislim da jedan od vaših svetih zapisa sadrži te reči kao njegove, Vaša Svetosti, ali ispravite me smesta ako grešim - 'Postoji nerođeno, nezačeto, nesačinjeno i nesmešano; da ih nema, ne bi bilo ni bekstva iz sveta rođenog, začetog, sačinjenog i smešanog.'"
<BR>&nbsp;&nbsp;&nbsp;&nbsp;&nbsp;Dečakov osmeh nije bio pokoleban. "Uistinu, rekao je to, Vaša Eminencijo. Vrlo dobro. Ali zar ne postoje elementi - koji još nisu sasvim shvaćeni - unutar naše fizičke Vaseljene, vezani zakonima naše fizičke Vaseljene, koji se mogu opisati kao nerođeni, nezačeti, nesačinjeni i nesmešani?"
<BR>&nbsp;&nbsp;&nbsp;&nbsp;&nbsp;"Koliko ja znam, ne postoje, Vaša Svetosti", reče kardinal Mustafa, sasvim ljubazno. "Ali opet, ja nisam naučnik. Već običan ubogi sveštenik."
<BR>&nbsp;&nbsp;&nbsp;&nbsp;&nbsp;Uprkos toj diplomatskoj finesi, činilo se da dečak na prestolu ima nameru da dalje razmatra tu temu. "Kao što smo već razgovarali, kardinale Mustafa, naš oblik budizma razvio se otkad smo se spustili na ovaj planinski svet. Sada je on veoma prožet duhom zena. A jedan od velikih majstora zena sa Stare Zemlje, pesnik Vilijem Blejk, jednom je rekao - 'Večnost je zaljubljena u proizvode vremena.'"
<BR>&nbsp;&nbsp;&nbsp;&nbsp;&nbsp;Fiksirani osmeh kardinala Mustafe pokazivao je nedostatak razumevanja.
<BR>&nbsp;&nbsp;&nbsp;&nbsp;&nbsp;Dalaj Lama se više nije osmehivao. Dečakov izraz bio je ljubazan, ali ozbiljan. "Da li možda smatrate da je Č. Blejk mislio da je vreme bez kraja bezvredno vreme, kardinale Mustafa? Da svako biće oslobođeno smrtnosti - čak i Bog - može da zavidi deci sporog vremena?"
<BR>&nbsp;&nbsp;&nbsp;&nbsp;&nbsp;Kardinal je klimnuo glavom, ali nije pokazao da se slaže. "Vaša Svetosti, ne vidim kako bi Bog mogao da zavidi sirotom smrtnom čovečanstvu. Bog svakako nije sposoban za zavist."
<BR>&nbsp;&nbsp;&nbsp;&nbsp;&nbsp;Dečakove gotovo nevidljive obrve naglo se izviše. "A opet, zar vaš hrišćanski Bog, po definiciji, nije svemoguć? Stoga on, ona, to, svakako mora imati sposobnosti i za zavist."
<BR>&nbsp;&nbsp;&nbsp;&nbsp;&nbsp;"A, paradoks namenjen deci, Vaša Svetosti. Priznajem da nisam vičan ni logičnoj apologetici, ni metafizici. Ali kao princ Hristove Crkve, znam iz svog katehizma i duše da Bog nije sposoban za zavist... naročito ne za zavist prema svojim manjkavim tvorevinama."
<BR>&nbsp;&nbsp;&nbsp;&nbsp;&nbsp;"Manjkavim?" upita dečak.
<BR>&nbsp;&nbsp;&nbsp;&nbsp;&nbsp;Kardinal Mustafa se snishodljivo osmehnu i reče blago, glasom učenog sveštenika koji se obraća detetu: "Čovečanstvo je manjkavo zbog svoje sklonosti grehu. Naš Gospod ne bi mogao da zavidi biću kadrom za greh."
<BR>&nbsp;&nbsp;&nbsp;&nbsp;&nbsp;Dalaj Lama sporo klimnu glavom. "Jedan naš majstor zena, čovek po imenu Ikju, napisao je jednom pesmu o tome...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Svi počinjeni gresi
<BR>&nbsp;&nbsp;&nbsp;&nbsp;&nbsp;U Tri Sveta
<BR>&nbsp;&nbsp;&nbsp;&nbsp;&nbsp;Izbledeće i nestati
<BR>&nbsp;&nbsp;&nbsp;&nbsp;&nbsp;Zajedno sa mnom.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kardinal Mustafa sačeka trenutak, ali pošto nije začuo nove stihove, on reče: "O koja je tri sveta on to govorio, Vaša Svetosti?"
<BR>&nbsp;&nbsp;&nbsp;&nbsp;&nbsp;"To je bilo pre svemirskih letova", reče dečak, pomerivši se malo na jastucima prestola. "Tri sveta su prošlost, sadašnjost i budućnost."
<BR>&nbsp;&nbsp;&nbsp;&nbsp;&nbsp;"Veoma lepo", reče kardinal Svete kancelarije. Iza njega, njegov ađutant, otac Farel, zurio je u dečaka uz svojevrsno hladno gnušanje. "Ali mi hrišćani ne verujemo da se greh, ili učinak greha, ili odgovornost za greh, kad smo već kod toga, okončavaju sa ljudskim životom, Vaša Svetosti."
<BR>&nbsp;&nbsp;&nbsp;&nbsp;&nbsp;"Baš tako." Dečak se osmehnu. "Upravo zbog toga bih želeo da znam zbog čega tako veštački produžavate život pomoću svog stvorenja, kruciforme", reče on. "Mi smatramo da smrt spira sve. Vi smatrate da ona donosi presudu. Čemu odlaganje te presude?"
<BR>&nbsp;&nbsp;&nbsp;&nbsp;&nbsp;"Mi u kruciformi vidimo sakrament koji nam je dao naš Gospod Isus Hrist", reče kardinal Mustafa tiho. "Ta presuda najpre je odložena žrtvovanjem našeg Spasitelja na krstu. Bog lično je prihvatio kaznu za naše grehe, dopustivši nam mogućnost večitog života na nebu ako to odaberemo. Kruciforma je drugi dar našeg Spasitelja, koji nam možda daje vremena da počistimo svoju kuću pre te konačne presude."
<BR>&nbsp;&nbsp;&nbsp;&nbsp;&nbsp;"Ah, da", uzdahnu dečak. "Ali, možda je Ikju mislio da grešnici ne postoje. Da greh ne postoji. Da 'naši' životi ne pripadaju nama..."
<BR>&nbsp;&nbsp;&nbsp;&nbsp;&nbsp;"Baš tako, Vaša Svetosti", prekinu ga kardinal Mustafa, kao da hvali učenika koji sporo shvata. Video sam kako su se regent, veliki kancelar i drugi oko prestola trgli zbog ove upadice. "Naši životi ne pripadaju nama, već našem Gospodu i Spasitelju... da bi služili Njemu, našoj Svetoj Majci Crkvi."
<BR>&nbsp;&nbsp;&nbsp;&nbsp;&nbsp;"...ne pripadaju nama, već pripadaju Vaseljeni", nastavi dečak. "I da naša dela - dobra ili loša - takođe pripadaju Vaseljeni."
<BR>&nbsp;&nbsp;&nbsp;&nbsp;&nbsp;Kardinal Mustafa se namršti. "Lepa fraza, Vaša Svetosti, ali možda isuviše apstraktna. Bez Boga, Vaseljena može biti samo mašina... koja ne misli, ne mari, ne oseća."
<BR>&nbsp;&nbsp;&nbsp;&nbsp;&nbsp;"Zašto?" upita dečak.
<BR>&nbsp;&nbsp;&nbsp;&nbsp;&nbsp;"Izvinite, Vaša svetosti?"
<BR>&nbsp;&nbsp;&nbsp;&nbsp;&nbsp;"Zašto Vaseljena mora biti takva da ne misli, ne mari i ne oseća bez vaše definicije Boga?" upita dete tiho i sklopi oči.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Jutarnja rosa
<BR>&nbsp;&nbsp;&nbsp;&nbsp;&nbsp;Beži i
<BR>&nbsp;&nbsp;&nbsp;&nbsp;&nbsp;Nema je više;
<BR>&nbsp;&nbsp;&nbsp;&nbsp;&nbsp;Ko to može ostati
<BR>&nbsp;&nbsp;&nbsp;&nbsp;&nbsp;U ovom našem svetu?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kardinal Mustafa spoji prste i dodirnu usne kao da se moli ili ispoljava blagu osujećenost. "Veoma lepo, Vaša Svetosti. Ponovo Ikju?"
<BR>&nbsp;&nbsp;&nbsp;&nbsp;&nbsp;Dalaj Lama se široko isceri. "Ne. Ja. Pišem malo zen poezije kada ne mogu da zaspim."
<BR>&nbsp;&nbsp;&nbsp;&nbsp;&nbsp;Sveštenik se zakikota. Stvorenje Nemes zurilo je u Aneu.
<BR>&nbsp;&nbsp;&nbsp;&nbsp;&nbsp;Kardinal Mustafa se okrenu prema mojoj prijateljici. "Č. Ananda", reče on, "šta vi mislite o ovim teškim pitanjima?"
<BR>&nbsp;&nbsp;&nbsp;&nbsp;&nbsp;Na sekund nisam znao kome se obraća, ali onda se setih da je Dalaj Lama predstavio Aneu kao Anandu, prvog Budinog sledbenika.
<BR>&nbsp;&nbsp;&nbsp;&nbsp;&nbsp;"Ja znam drugu Ikjuovu malu strofu koja izražava moje mišljenje", reče ona.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Krhkiji i nestvarniji
<BR>&nbsp;&nbsp;&nbsp;&nbsp;&nbsp;Od brojeva ispisanih na vodi
<BR>&nbsp;&nbsp;&nbsp;&nbsp;&nbsp;Naši zahtevi od Bude
<BR>&nbsp;&nbsp;&nbsp;&nbsp;&nbsp;Sreća u naknadnom svetu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nadbiskup Brek se nakašlja i uključi u razgovor. "To izgleda sasvim jasno, mlada damo. Vi ne mislite da će Bog uslišiti naše molitve."
<BR>&nbsp;&nbsp;&nbsp;&nbsp;&nbsp;Anea odmahnu glavom. "Mislim da je on govorio o dve stvari, Vaša Eminencijo. Prvo, da nam Buda neće pomoći. To mu nije u opisu radnog mesta, da tako kažem. Drugo, da su planovi za naknadni svet budalasti jer mi smo, po prirodi, bezvremeni, večni, nerođeni, neumirući i svemoćni."
<BR>&nbsp;&nbsp;&nbsp;&nbsp;&nbsp;Nadbiskupovo lice i vrat pocrveneše iznad okovratnika. "Ti pridevi mogu važiti samo za Boga, Č. Ananda." On oseti kako kardinal Mustafa pilji u njega i seti se svoje diplomatske uloge. "Ili bar mi tako verujemo", dodade neuverljivo.
<BR>&nbsp;&nbsp;&nbsp;&nbsp;&nbsp;"Za jednu mladu osobu i arhitektu, izgleda da dobro poznajete zen i poeziju, Č. Ananda." Kardinal Mustafa se zakikota, očigledno pokušavajući da podigne raspoloženje. "Postoje li još neke Ikjuove pesme koje možda smatrate relevantnim?"
<BR>&nbsp;&nbsp;&nbsp;&nbsp;&nbsp;Anea klimnu glavom.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;U ovaj svet stižemo sami,
<BR>&nbsp;&nbsp;&nbsp;&nbsp;&nbsp;Odlazimo sami,
<BR>&nbsp;&nbsp;&nbsp;&nbsp;&nbsp;To je takođe opsena.
<BR>&nbsp;&nbsp;&nbsp;&nbsp;&nbsp;Naučiću vas kako
<BR>&nbsp;&nbsp;&nbsp;&nbsp;&nbsp;Da ne dolazite, da ne odlazite.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"To bi bio dobar trik", reče kardinal Mustafa sa lažnom žovijalnošću.
<BR>&nbsp;&nbsp;&nbsp;&nbsp;&nbsp;Dalaj Lama se nagnu napred. "Ikju nas je učio da je moguće proživeti makar deo života u bezvremenom, bezprostornom svetu gde nema rođenja ni smrti, gde nema dolaska niti odlaska", reče on tiho. "Na mestu gde nema odvajanja u vremenu, gde nema udaljenosti u prostoru, gde nema prepreka koje nas sprečavaju da dođemo do onih koje volimo, gde nema staklenog zida između iskustva i srca."
<BR>&nbsp;&nbsp;&nbsp;&nbsp;&nbsp;Kardinal Mustafa je zurio kao da je ostao bez reči.
<BR>&nbsp;&nbsp;&nbsp;&nbsp;&nbsp;"Moja prijateljica... Č. Ananda... takođe me je naučila tome", reče dečak.
<BR>&nbsp;&nbsp;&nbsp;&nbsp;&nbsp;Na sekund, kardinalovo lice bilo je iskrivljeno u svojevrstan podrugljivi osmeh. On se okrenu prema Anei. "Baš bih voleo kada bi me mlada dama naučila... kada bi naučila sve nas... tom veštom mađioničarskom triku", reče on oštro.
<BR>&nbsp;&nbsp;&nbsp;&nbsp;&nbsp;"Nadam se da ću moći", reče Anea.
<BR>&nbsp;&nbsp;&nbsp;&nbsp;&nbsp;Radamant Nemes načini polukorak prema mojoj prijateljici. Spustih ruku u ogrtač, dodirnuvši lako okidač laserske svetiljkice.
<BR>&nbsp;&nbsp;&nbsp;&nbsp;&nbsp;Regent udari u gong štapom obmotanim tkaninom. Veliki kancelar požuri napred da nas otprati. Anea se pokloni Dalaj Lami, a ja nespretno učinih isto.
<BR>&nbsp;&nbsp;&nbsp;&nbsp;&nbsp;Audijencija je bila završena.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Plešem sa Aneom u velikoj, odjekujućoj prijemnoj dvorani, uz muziku orkestra od sedamdeset dva instrumenta, sa gospodom i damama, sveštenicima i izaslanicima širom T'ien Šana, Nebeskih Planina, koji posmatraju sa ruba plesnog podijuma ili se okreću oko nas i zajedno sa nama uz muziku. Sećam se da sam plesao sa Aneom, ponovo jeo pre ponoći kraj dugačkih stolova na koje je neprekidno donošena hrana, a zatim opet plesao. Ne sećam se da sam ikada ranije plesao - bar ne u treznom stanju - ali ove večeri plešem i držim Aneu uz sebe dok svetlost baklji iz pucketavih mangala trne, a Znamenje kupa parket poda senkama svetlarnika.
<BR>&nbsp;&nbsp;&nbsp;&nbsp;&nbsp;Sitni su sati jutra i stariji gosti su se povukli, svi kaluđeri, gradonačelnici i stariji državnici - izuzev Gromovne Krmače, koja se smejala, pevala i pljeskala uz orkestar na svaki razigrani kvadril, lupkajući papučama po uglačanom podu - i ostalo je samo četiri ili pet stotina odlučnih gostiju u velikom, senkovitom prostoru, dok orkestar svira sve sporije i sporije melodije kao da im ranije navijena muzička opruga posustaje.
<BR>&nbsp;&nbsp;&nbsp;&nbsp;&nbsp;Priznajem da bih otišao na spavanje satima ranije da nije bilo Anee; ona želi da pleše. I tako plešemo, krećemo se sporo, njena mala šaka nalazi se u mojoj krupnoj, druga šaka mi je priljubljena dlanom uz njena leđa - osećam njenu kičmu i snažne mišiće pod dlanom kroz svilu haljine - njena kosa mi je na obrazu, meke dojke priljubljene su uz mene, oblina njene lobanje prislonjena mi je uz vrat i bradu. Izgleda pomalo tužno, ali i dalje energično, i dalje slavljenički.
<BR>&nbsp;&nbsp;&nbsp;&nbsp;&nbsp;Privatne audijencije okončale su se pre mnogo sati i pronela se vest da je Dalaj Lama otišao na počinak pre ponoći, ali mi, poslednji gosti, i dalje smo se veselili - Ljomo Dondrub, naš prijatelj letač, koji se smejao i svima sipao šampanjac i pirinčano pivo, Labsang Samten, Dalaj Lamin mlađi brat, koji je u jednom trenutku preskakao mangale pune žara, ozbiljni Tromo Troči iz Domua koji se u jednom uglu iznenada pretvorio u mađioničara, izvodeći trikove vatrom, obručima i levitacijom, a onda je Dordže Famo zapevala jedan jasni, spori a capella solo, glasom tako slatkim da mi pohodi snove i dan-danas, da bi se konačno mnoštvo drugih pridružilo Pesmi Znamenja dok se orkestar pripremao da zaključi večerašnje slavlje pre nego što noćno nebo počne da bledi u praskozorju.
<BR>&nbsp;&nbsp;&nbsp;&nbsp;&nbsp;Iznenada, muzika se prekida usred tona. Plesači staju. Anea i ja naglo se zaustavljamo i obaziremo oko sebe.
<BR>&nbsp;&nbsp;&nbsp;&nbsp;&nbsp;Gostima iz Paksa već satima nije bilo ni traga, ali iznenada jedan od njih - Radamant Nemes - pomalja se iz senki Dalaj Lamine zavesama zastrte niše. Presvukla je uniformu i sada je odevena sasvim u crveno. Sa njom je još dvoje i na trenutak mislim da su to sveštenici, ali onda vidim da su dve prilike odevene u crno, gotovo istovetne kopije tobožnje Nemes: druga žena i muškarac, oboje u crnim borbenim odelima, oboje sa mlitavim, crnim pramenovima koji im vise na bledim čelima, oboje sa očima nalik na zgasnulo ugljevlje.
<BR>&nbsp;&nbsp;&nbsp;&nbsp;&nbsp;Njih troje kreću se između ukočenih plesača prema Anei i meni. Nagonski stupam između prijateljice i stvorenja, ali muški Nemes i njegova druga bliznakinja počinju da nas obilaze, sa bokova. Privlačim Aneu bliže iza sebe, ali ona stupa sa strane.
<BR>&nbsp;&nbsp;&nbsp;&nbsp;&nbsp;Ukočeni plesači ne oglašavaju se ni najmanjim zvukom. Orkestar ostaje nem. Čak i mesečina kao da se ustalila u čvrste pruge u prašnjavom vazduhu.
<BR>&nbsp;&nbsp;&nbsp;&nbsp;&nbsp;Vadim lasersku svetiljkicu i držim je sa strane. Prvo stvorenje Nemes kezi sitne zube. Kardinal Mustafa istupa iz senki i staje iza nje. Sva četiri stvorenja iz Paksa pilje u Aneu. Na trenutak mislim da je Vaseljena zaustavljena, da su plesači doslovce zamrznuti u vremenu i prostoru, da muzika visi iznad nas poput ledenih stalaktita spremnih da popucaju i sruše se, ali onda čujem mrmljanje gomile - strahom ispunjeni šapat, napeto šištanje.
<BR>&nbsp;&nbsp;&nbsp;&nbsp;&nbsp;Nema nikakve vidljive pretnje - samo četvoro gostiju iz Paksa koji hodaju po plesnom podijumu sa Aneom u središtu kruga koji zatvaraju - ali utisak o grabljivcima koji se primiču žrtvi previše je jak da bi se prenebregnuo, kao i miris straha kroz parfem, puder i kolonjsku vodu.
<BR>&nbsp;&nbsp;&nbsp;&nbsp;&nbsp;"Zašto čekati?" kaže Radamant Nemes, zagledana u Aneu, ali govoreći nekome drugome - svojim blizancima, možda, ili kardinalu.
<BR>&nbsp;&nbsp;&nbsp;&nbsp;&nbsp;"Mislim da..." kaže kardinal Mustafa i koči se.
<BR>&nbsp;&nbsp;&nbsp;&nbsp;&nbsp;Svi se koče. Velike horne blizu ulaznog luka dunule su bas-tutnjavom prikladnom za pomeranje kontinentalne kore. U nišama nema nikoga ko bi u njih duvao. Trube od kosti i mesinga prate beskrajnu tutnjavu jednog tona horni. Veliki gong vibrira tako da prožima kosti.
<BR>&nbsp;&nbsp;&nbsp;&nbsp;&nbsp;Čuje se šuštanje i prigušeni uzvik na plesnom podijumu, u smeru eskalatora, predvorja i zastrtog ulaznog luka. Proređena gomila se tamo razilazi, pomera na obe strane kao uzorana zemlja ispred čeličnog pluga.
<BR>&nbsp;&nbsp;&nbsp;&nbsp;&nbsp;Nešto se kreće iza zastrtih zavesa predvorja. Sada je nešto prošlo kroz zavese, nije ih toliko raskrililo koliko pocepalo. Sada nešto blista na svetlu Znamenja i klizi po parketu, klizi kao da lebdi nekoliko centimetara iznad poda i svetluca na zamirućem svetlu meseca. Dronjci crvene zavese vise sa nemoguće visokog obličja - najmanje tri metra - a iz nabora te grimizne odore izbija previše ruku. Čini se da šake drže čelične oštrice. Plesači se još brže udaljavaju i čuje se opšti, glasni uzdisaj. Munje nemo nadvladavaju mesečinu i stroboskopski sevaju na uglačanom podu, pomračujući Znamenje odsevima na mrežnjači. Kada grmljavina stigne posle nekoliko dugih sekundi, ne može se razabrati u dubokoj tutnjavi horni koje još bruje i tresu kosti u ulaznoj dvorani.
<BR>&nbsp;&nbsp;&nbsp;&nbsp;&nbsp;Šrajk prekida da klizi na pet koraka od Anee i mene, pet koraka od tobožnje Nemes, deset koraka od Nemesinih blizanaca, ukočenih usred obilaženja oko nas, osam koraka od kardinala. Pomišljam na to da Šrajk zaogrnut visećim dronjcima crvene zavese liči ponajviše na hromnu, sečivima načičkanu karikaturu kardinala Mustafe u grimiznoj odori. Nemesini klonovi u crnim uniformama izgledaju kao senke bodeža na zidovima.
<BR>&nbsp;&nbsp;&nbsp;&nbsp;&nbsp;Negde u jednom od zasenčenih uglova velike prijemne dvorane, visoki časovnik obznanjuje sat... jedan... dva... tri... četiri. To je, naravno, broj neljudskih mašina za ubijanje koje stoje ispred i iza nas. Prošlo je više od četiri godine otkad sam video Šrajka, ali njegovo prisustvo nije ništa manje strašno i nimalo dobrodošlije uprkos uplitanju u trenutnu situaciju. Crvene oči blistaju kao laseri pod tankom vodenom opnom. Čeljusti od hromiranog čelika otvorene su tako da se vidi red za redom zuba oštrih poput brijača. Sečiva, bodlje i oštrice stvorenja izbijaju iz nabora odore od crvene zavese. Stvorenje ne trepće. Čini se da ne diše. Sada, pošto je klizanje prestalo, nepokretno je kao košmarna skulptura.
<BR>&nbsp;&nbsp;&nbsp;&nbsp;&nbsp;Radamant Nemes mu se osmehuje.
<BR>&nbsp;&nbsp;&nbsp;&nbsp;&nbsp;I dalje držeći smešnu lasersku svetiljkicu, prisećam se sukoba na Božjem Gaju pre više godina. Stvorenje Nemes pretvorilo se u srebrnu mrlju i jednostavno nestalo, da bi se ponovo pojavilo kraj dvanaestogodišnje Anee bez upozorenja. Nameravalo je da odrubi mojoj prijateljici glavu i odnese je u vreći od sargije, i to bi i učinilo da se Šrajk tada nije pojavio. Nemes je sada mogla to da uradi bez ikakve nade da bih ja reagovao blagovremeno. Ove stvari kretale su se izvan vremena. Znao sam za agoniju roditelja koji posmatra kako mu dete stupa ispred zahuktalih površinskih kola, nesposoban da se blagovremeno pokrene da bi ga zaštitio. Povrh te strave prisutan je i bol ljubavnika koji nije u stanju da zaštiti svoju voljenu. Poginuo bih za sekund kako bih zaštitio Aneu od svake ove stvari, uključujući i Šrajka - u stvari, možda ću i poginuti za sekund, za manje od sekunda - ali moja smrt ne bi je zaštitila. Osujećeno škrgućem kutnjacima.
<BR>&nbsp;&nbsp;&nbsp;&nbsp;&nbsp;Pomerajući samo oči, plašeći se da ću izazvati pokolj ako samo pomerim šaku, glavu ili mišić, vidim da Šrajk ne zuri u Aneu niti u primarno Nemes-stvorenje - već zuri pravo u Džona Domenika kardinala Mustafu. Sveštenik žabljeg lica mora da oseća svu težinu tog krvavocrvenog pogleda, jer kardinalov ten potpuno je pobeleo iznad crvene odore.
<BR>&nbsp;&nbsp;&nbsp;&nbsp;&nbsp;Anea se sada pomera. Stupa levo od mene, stavlja svoju desnu šaku u moju praznu levu i steže mi prste. To nije dečji zahtev za ohrabrenjem; to je signal kojim ona želi da ohrabri mene.
<BR>&nbsp;&nbsp;&nbsp;&nbsp;&nbsp;"Znate kako će se završiti", kaže ona tiho kardinalu, prenebregavši Nemes-stvorenja koja se grče kao mačke spremne za skok.
<BR>&nbsp;&nbsp;&nbsp;&nbsp;&nbsp;Veliki inkvizitor oblizuje usne. "Ne, ne znam. Tu su tri..."
<BR>&nbsp;&nbsp;&nbsp;&nbsp;&nbsp;"Znate kako će se završiti", prekida ga Anea, lica i dalje blagog. "Bili ste na Marsu."
<BR>&nbsp;&nbsp;&nbsp;&nbsp;&nbsp;Mars? mislim ja. Kakve, do đavola, veze Mars ima sa bilo čime? Munja ponovo seva kroz svetlarnik i baca okolo divlje senke. Lica stotina zvanica ukočenih od strave liče na bele ovale naslikane na crnom somotu oko nas. Shvatam u blesku uviđanja iznenadnog i prosvetljujućeg poput munje da je metafizička biosfera ovo sveta - sa evoluiranim zenom ili bez njega - prepuna demona i zloduha nadahnutih tibetanskim mitovima: kanceroznih nyen duhova zemlje; sadaga, 'gospodara tla', što pohode graditelje koji remete njihov domen; tesen crvenih duhova koji žive u stenama; gyelpo duhova umrlih kraljeva koji nisu ispunili svoje zavete, mrtvih, smrtonosnih, odevenih u bledi oklop; dud duhova koji su tako zli da se hrane samo ljudskim mesom i odevaju se u crnu kožu buba; mamo ženskih božanstava silovitih poput nevidljivih razornih struja; matrika čarobnica sa zemljišta sa grobovima i platforma za kremaciju, koje se mogu najpre prepoznati po zadahu lešine; grahas planetnih božanstava koja izazivaju epilepsiju i druge bolesti sa silovitim bacakanjem; nodjin čuvara bogatstva u tlu - koji donose smrt kopačima dijamanata - i mnoštva drugih noćnih stvorenja, zubatih, kandžama opremljenih, ubilačkih stvorenja. Ljomo i ostali često su i dobro pripovedali. Gledam bela lica koja zure u šoku u Šrajka i Nemes-stvorenja i mislim - Ova noć za ove ljude neće biti mnogo čudna u pričama.
<BR>&nbsp;&nbsp;&nbsp;&nbsp;&nbsp;"Demon ne može savladati svo troje", kaže kardinal Mustafa, izgovorivši reč 'demon' glasno istog trenutka kada sam ja pomislio na tu reč. Shvatam da govori o Šrajku.
<BR>&nbsp;&nbsp;&nbsp;&nbsp;&nbsp;Anea se ne obazire na taj komentar. "Najpre će požnjeti vašu kruciformu", kaže tiho. "Ne mogu u tome da ga sprečim."
<BR>&nbsp;&nbsp;&nbsp;&nbsp;&nbsp;Glava kardinala Mustafe trza se kao da je ošamaren. Bledo lice mu vidno postaje još bleđe. Videvši signal Radamant Nemes, klonirani blizanci napinju se još više kao da talože energiju za neki strašan preobražaj. Nemes je ponovo upravila svoj crni pogled prema Anei i stvorenje se sada toliko široko osmehuje da mu se vide i poslednji zubi.
<BR>&nbsp;&nbsp;&nbsp;&nbsp;&nbsp;"Stanite!" viče kardinal Mustafa, a njegov usklik odjekuje od svetlarnika i poda. Velike horne prestaju sa tutnjavom. Zvanice stežu jedne druge uz šuštanje noktiju po svili. Nemes upućuje kardinalu pogled zlobnog gnušanja i gotovo neposlušnosti.
<BR>&nbsp;&nbsp;&nbsp;&nbsp;&nbsp;"Stanite!" vrišti ponovo sveti čovek Paksa, i ja shvatam da se prevashodno obraća sopstvenim stvorenjima. "Pozivam se na zapovest Albeda i Srži i zapovedam vam autoritetom Tri Elementa!" Ovaj poslednji, očajnički krik ima kadencu glasnog egzorcizma, nekog dubokog obreda, ali čak i ja mogu da vidim da on nije ni katolički ni hrišćanski. Ovde on ne stavlja Šrajka pod gvozdenu talismansku kontrolu, već sopstvene demone.
<BR>&nbsp;&nbsp;&nbsp;&nbsp;&nbsp;Nemes i njeni blizanci klize unazad po parketu kao da ih povlače nevidljive niti. Muški klon i ženski klon prolaze oko nas da bi se pridružile Nemes ispred Mustafe.
<BR>&nbsp;&nbsp;&nbsp;&nbsp;&nbsp;Kardinal se osmehuje, ali to je gest nesigurnosti. "Moji mezimci neće ponovo biti pušteni s lanca do našeg sledećeg razgovora. Dajem svoju reč kao princ crkve, nečastivo dete. Da li ja imam tvoju reč da ovaj" - pokazuje prema sečivima načičkanom Šrajku u baršunastim dronjcima - "ovaj demon do tada neće da me lovi?"
<BR>&nbsp;&nbsp;&nbsp;&nbsp;&nbsp;Anea izgleda smireno kao i tokom čitavog incidenta. "Ja ga ne kontrolišem", kaže. "Možete biti bezbedni jedino ako u miru napustite ovaj svet."
<BR>&nbsp;&nbsp;&nbsp;&nbsp;&nbsp;Kardinal odmerava Šrajka. Čini se da je čovek spreman da odskoči ukoliko visoka prikaza mrdne makar jednim sečivom na prstu. Nemes i njeni blizanci i dalje stoje između njega i Šrajka. "Kako mogu da budem siguran", kaže on, "da me stvorenje neće pratiti u svemir... ili natrag na Pacem?"
<BR>&nbsp;&nbsp;&nbsp;&nbsp;&nbsp;"Nikako", kaže Anea.
<BR>&nbsp;&nbsp;&nbsp;&nbsp;&nbsp;Veliki inkvizitor pokazuju dugačkim prstom na moju prijateljicu. "Ovde imamo posao koji nema nikakve veze sa tobom", kaže oštro, "ali ti nikada nećeš napustiti ovaj svet. Kunem se Hristovom utrobom da će biti tako."
<BR>&nbsp;&nbsp;&nbsp;&nbsp;&nbsp;Anea ga gleda u oči i ćuti.
<BR>&nbsp;&nbsp;&nbsp;&nbsp;&nbsp;Mustafa se okreće i odlazi uz šuštanje crvene odore i struganje cipela po uglačanom podu. Nemes-stvorenja uzmiču sve vreme za njim, muški i ženski klon pilje u Šrajka, dok Nemes svrdla pogledom kroz Aneu. Prolaze kroz zastor Dalaj laminog privatnog portala i nestaju.
<BR>&nbsp;&nbsp;&nbsp;&nbsp;&nbsp;Šrajk stoji na istom mestu, beživotan, sa četiri ispružene i ukočene ruke, tako da mu sečiva na prstima hvataju poslednje kapi svetlosti Znamenja pre nego što mesec zađe za planinu i izgubi se.
<BR>&nbsp;&nbsp;&nbsp;&nbsp;&nbsp;Zvanice polaze prema izlazima nošene talasom šapata i usklika. Orkestar lupka, zvecka i zviždi u žurbi da spakuje instrumente, odnese ih ili odvuče. Anea me i dalje drži za ruku dok mali krug ostaje oko nas.
<BR>&nbsp;&nbsp;&nbsp;&nbsp;&nbsp;"Tako mi Budine guzice!" uzvikuje Ljomo Dondrub i prilazi Šrajku da opipa prstom metalni trn koji izbija stvorenju iz grudi. Vidim krv na njegovom prstu pri sve slabijem svetlu. "Fantastično!" uzvikuje Ljomo i poteže gutljaj iz krigle sa pirinčanim pivom.
<BR>&nbsp;&nbsp;&nbsp;&nbsp;&nbsp;Dordže Famo prilazi Anei. Uzima moju prijateljicu za levu ruku, spušta se na koleno i stavlja Anein dlan na svoje naborano čelo. Anea izvlači ruku iz moje i hvata nežno Gromovnu Krmaču za mišice da bi joj pomogla da ustane. "Ne", šapuće Anea.
<BR>&nbsp;&nbsp;&nbsp;&nbsp;&nbsp;"Blažena", šapuće Dordže Famo. "Amata, Besmrtna; Arhat, Savršena; Sammasambuddha, Potpuno Probuđena; zapovedaj nam i uči nas dhammi."
<BR>&nbsp;&nbsp;&nbsp;&nbsp;&nbsp;"Ne", kaže oštro Anea, i dalje nežna dok podiže staricu na noge, ali stroga u licu. "Naučiću vas onome što znam i podeliću sa vama ono što imam kada nastupi čas za to. Više od toga ne mogu. Čas za mitove je minuo."
<BR>&nbsp;&nbsp;&nbsp;&nbsp;&nbsp;Moja prijateljica se okreće, uzima me za ruku i vodi preko plesnog podijuma, kraj nepomičnog Šrajka, prema iskidanim zavesama i nepokretnom eskalatoru. Ljudi koji su donedavno bančili razmiču se pred nama podjednako brzo kao što su to učinili pred Šrajkom.
<BR>&nbsp;&nbsp;&nbsp;&nbsp;&nbsp;Zastajemo na vrhu čeličnih stepenica. Fenjeri svetle u hodniku koji vodi prema našim sobama za spavanje daleko ispod nas.
<BR>&nbsp;&nbsp;&nbsp;&nbsp;&nbsp;"Hvala ti", kaže Anea, pogledavši me odozdo vlažnim, smeđim očima.
<BR>&nbsp;&nbsp;&nbsp;&nbsp;&nbsp;"Šta?" kažem glupavo. "Na... čemu... ne razumem."
<BR>&nbsp;&nbsp;&nbsp;&nbsp;&nbsp;"Hvala ti na plesu", kaže ona i primiče se da mi nežno poljubi usne.
<BR>&nbsp;&nbsp;&nbsp;&nbsp;&nbsp;Elektricitet njenog dodira nagoni me da trepnem. Pokazujem natrag prema uskomešanoj gomili, gde Šrajka više nema na plesnom podijumu, prema stražarima Potale koji utrčavaju u odjecima ispunjeni prostor i prema zastrtoj niši gde su nestali Mustafa i njegova stvorenja. "Večeras ne možemo ovde da spavamo, malena. Nemes i ono dvoje drugih će..."
<BR>&nbsp;&nbsp;&nbsp;&nbsp;&nbsp;"A-a", kaže Anea, "neće. Veruj mi da je tako. Večeras neće dopuzati po spoljnjem zidu i našoj tavanici. U stvari, svi će napustiti svoju gompu i vratiti se šatlom pravo u svoj brod na orbiti. Vratiće se, ali ne noćas."
<BR>&nbsp;&nbsp;&nbsp;&nbsp;&nbsp;Uzdišem.
<BR>&nbsp;&nbsp;&nbsp;&nbsp;&nbsp;Uzima me za ruku. "Da li ti se spava?" pita tiho.
<BR>&nbsp;&nbsp;&nbsp;&nbsp;&nbsp;Naravno da mi se spava. Neopisivo sam iscrpljen. Prošla noć čini mi se danima i nedeljama daleko, a i tada sam spavao samo dva ili tri sata zbog... zbog toga što smo... zbog...
<BR>&nbsp;&nbsp;&nbsp;&nbsp;&nbsp;"Ni najmanje", kažem.
<BR>&nbsp;&nbsp;&nbsp;&nbsp;&nbsp;Anea se osmehuje i vodi me natrag do naše odaje.
</TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
