<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>34.
<P>&nbsp;&nbsp;&nbsp;&nbsp;&nbsp;Pretpostavljao sam da ćemo sveštenik i ja stupiti iz svetlosti u napušteni grad Endimion, verovatno odmah kraj tornja starog pesnika, ali kada smo treptanjem odagnali sjaj Praznine, bilo je veoma mračno i nalazili smo se na talasastoj ravnici gde je vetar zviždao kroz travu koja je meni dopirala do kolena, a ocu De Soji do butina pod mantijom.
<BR>&nbsp;&nbsp;&nbsp;&nbsp;&nbsp;"Jesmo li uspeli?" upita jezuit uzbuđeno. "Jesmo li na Hiperionu? Ne izgleda mi poznato, ali opet, ja sam video samo delove severnog kontinenta pre više od jedanaest standardnih godina. Je li ovo kako treba? Gravitacija je onakva kakvu pamtim. Vazduh je... slađi."
<BR>&nbsp;&nbsp;&nbsp;&nbsp;&nbsp;Pustio sam da mi se oči na trenutak navikavaju na noć. Onda rekoh: "Tako je." Pokazah na nebo. "Ona sazvežđa? Ono je Labud. Tamo su Strelci Blizanci. Ono tamo zapravo se zove Vodonoša, ali Grandam se uvek šalila da mu je ime Rolov Karavan, po maloj prikolici koju sam vukao za sobom." Udahnuo sam i ponovo pogledao ravnicu. "Ovo je bilo jedno od naših omiljenih mesta za logorovanje", rekoh. "Za naš nomadski karavan. Kada sam bio mali." Kleknuh na jedno koleno da bih pogledao zemljište pod svetlošću zvezda. "Još ima tragova guma. Stari su nekoliko nedelja. Izgleda da karavani i dalje prolaze ovuda."
<BR>&nbsp;&nbsp;&nbsp;&nbsp;&nbsp;De Sojina mantija šuštala je u travi dok je on koračao tamo-amo, nemiran kao zarobljeni noćni lovac. "Jesmo li blizu?" upita on. "Možemo li odavde doći pešice do kuće Martina Silenusa?"
<BR>&nbsp;&nbsp;&nbsp;&nbsp;&nbsp;"Ima oko četiri stotine klika", rekoh ja. "Nalazimo se na istočnom prostranstvu pustopoljina, južno od Kljuna. Čika Martin je na brežuljcima ispod Visoravni Pinion." Trgao sam se u sebi kada sam shvatio da sam upotrebio Aneino omiljeno ime za starog pesnika.
<BR>&nbsp;&nbsp;&nbsp;&nbsp;&nbsp;"Kako god bilo", reče sveštenik nestrpljivo. "U kom pravcu treba da pođemo?"
<BR>&nbsp;&nbsp;&nbsp;&nbsp;&nbsp;Jezuit je zaista bio spreman da počne da hoda, ali ja sam mu spustio ruku na rame da bih ga zaustavio. "Mislim da nećemo morati da pešačimo", rekoh tiho. Nešto je zaklanjalo zvezde na jugoistoku i ja sam razabrao visoko zujanje turboelisa iznad zvižduka vetra. Minut kasnije, mogli smo da vidimo treperava crvena i zelena navigaciona svetla dok se letač okretao iznad prerije i zaklanjao Labuda.
<BR>&nbsp;&nbsp;&nbsp;&nbsp;&nbsp;"Je li to dobro?" upita De Soja, čije se rame malo napelo pod mojim dlanom.
<BR>&nbsp;&nbsp;&nbsp;&nbsp;&nbsp;Slegnuh ramenima. "U vreme dok sam ja ovde živeo, ne bi bilo", rekoh. "Većina letača pripadala je Paksu. Tačnije, Paksovoj službi bezbednosti."
<BR>&nbsp;&nbsp;&nbsp;&nbsp;&nbsp;Čekali smo samo još tren. Letač se spustio, elise su zujale sve sporije da bi konačno zamrle, a onda se levi mehur s prednje strane otvorio. Uključila su se unutrašnja svetla. Ugledao sam plavu kožu, plave oči, nedostatak leve šake, desnu plavu ruku podignutu u znak pozdrava.
<BR>&nbsp;&nbsp;&nbsp;&nbsp;&nbsp;"Dobro je", rekoh ja.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Kako mu je?" upitao sam A. Betika dok smo leteli prema jugoistoku na visini od tri hiljade metara. Po bledilu iznad Piniona na horizontu, pretpostavljao sam da ima još oko jedan sat do zore.
<BR>&nbsp;&nbsp;&nbsp;&nbsp;&nbsp;"Umire", reče android. Tada smo na tren leteli u tišini.
<BR>&nbsp;&nbsp;&nbsp;&nbsp;&nbsp;Činilo se da je A. Betik oduševljen što me ponovo vidi, mada je nespretno stajao dok sam ga grlio. Androidi se nikada nisu osećali prijatno prilikom takvog ispoljavanja osećanja između slugu i ljudi koji su ih biofakturisali da služe. Pitao sam ga što sam više mogao za kratko vreme našeg leta.
<BR>&nbsp;&nbsp;&nbsp;&nbsp;&nbsp;Smesta je izrazio žaljenje zbog Aneine smrti, što mi je pružilo priliku da postavim pitanje koje mi je prvo bilo na umu: "Da li si i ti osetio Podeljeni Tren?"
<BR>&nbsp;&nbsp;&nbsp;&nbsp;&nbsp;"Ne baš, Č. Endimione", reče android, što me nikako nije prosvetlilo. Ali onda je A. Betik počeo da nas upoznaje sa onim što se dogodilo na Hiperionu za jednu standardnu godinu i jedan mesec posle tog Trena.
<BR>&nbsp;&nbsp;&nbsp;&nbsp;&nbsp;Martin Silenus je bio, baš kao što je Anea znala, relej za signal Podeljenog Trena. Svi su to osetili na mom rodnom svetu. Većina iznova rođenih hrišćana i vojnika Paksa smesta je dezertirala, potraživši pričest da bi se otarasila parazita kruciforme i izolovala lojaliste Paksa. Čika Martin je obezbedio vino i krv, i jedno i drugo iz ličnih zaliha. Nagomilavao je vino decenijama i puštao sebi krv posle svoje pričesti sa desetogodišnjom Aneom, 250 godina ranije.
<BR>&nbsp;&nbsp;&nbsp;&nbsp;&nbsp;Malobrojni preostali lojalisti Paksa pobegli su u tri preostala zvezdana broda i njihov poslednji okupirani grad - Port Romens - oslobođen je četiri meseca posle Trena. Iz svog trajnog skrovišta u starom univerzitetskom gradu Endimionu, Čika Martin je počeo da emituje stare Aneine holoe - Anee kao malog deteta koje nikada nisam upoznao - uz objašnjenja kako da koriste svoj novi pristup Praznini Koja Spaja i molbe za nenasilje. Milioni domorodaca i bivših vernika Paksa upravo su otkrivali glasove svojih mrtvih i jezik živih, i poslušali su njene želje.
<BR>&nbsp;&nbsp;&nbsp;&nbsp;&nbsp;A. Betik me je takođe obavestio da se sada na orbiti nalazi jedan jedini, džinovski templarski drvobrod - Sequoia Sempervirens - da je njegov kapetan Istinski Glas Zvezdanog Drevta Ket Rostin i da se na tom brodu nalazi još nekoliko naših starih prijatelja, uključujući Rejčel, Teo, Dordže Famo, Dalaj Lamu i Proterane Navsona Hamnima i Sian Kvintanu Ka'an. Džordž Carong i Džigme Norbu takođe su bili na brodu. Rostin je radiom zatražio od starog pesnika dozvolu da se spusti na dva dana, rekao je A. Betik, ali Silenus je odbio - rekao je da ne želi da vidi njih ili bilo koga drugog sve dok ja ne stignem.
<BR>&nbsp;&nbsp;&nbsp;&nbsp;&nbsp;"Ja?" pitao sam. "Martin Silenus je znao da dolazim?"
<BR>&nbsp;&nbsp;&nbsp;&nbsp;&nbsp;"Naravno", rekao je android i ostao na tome.
<BR>&nbsp;&nbsp;&nbsp;&nbsp;&nbsp;"Kako su Rejčel, Dordže Famo i ostali stigli na drvobrod?" upitah ja. "Je li Sequoia Sempervirens stala kod Barnardovog Sveta, Vitus-Grej-Balianusa B. i ostalih sistema da bi ih pokupila?"
<BR>&nbsp;&nbsp;&nbsp;&nbsp;&nbsp;"Koliko razumem, Č. Endimione, Proterani su doputovali drvobrodom sa onoga što je ostalo od Biosfere Zvezdanog Drveta koju smo, na našu sreću, posetili. Ostali, koliko sam shvatio iz Č. Rostinovih sve osujećenijih transmisija Č. Silenusu, slobodno su se prebacili do drvobroda, baš kao što ste se vi prebacili do nas."
<BR>&nbsp;&nbsp;&nbsp;&nbsp;&nbsp;Naglo sam se uspravio u sedištu. To je bila šokantna novost. Iz nekog razloga, pretpostavljao sam da sam ja bio jedina osoba dovoljno pametna, dovoljno blagoslovena ili dovoljno šta god, da nauči trik slobodnog prebacivanja. Sada saznajem da su Rejčel, Teo i stara opatica isto to uradili, mladi Dalaj Lama i... pa, Dalaj Lama, možda, i Rejčel i Teo, koje su bile prve Aneinine učenice... ali Džordž i Džigme? Priznajem da sam malo splasnuo, a opet, bio sam uzbuđen zbog te vesti. Hiljade drugih - možda, isprva, oni koje je Anea poznavala, dodirivala i neposredno podučavala - mora da samo što nisu načinili svoj prvi korak. A onda... ponovo mi se zavrtelo u glavi od pomisli na sve te milijarde koje slobodno putuju kuda god požele.
<BR>&nbsp;&nbsp;&nbsp;&nbsp;&nbsp;Spustili smo se u napušteni planinski grad neposredno pošto je nebo zaista počelo da bledi istočno od vrhova. Iskočio sam iz letača, stiskajući pisaljku uz sebe, i potrčao uz stepenice tornja, ostavivši androida i sveštenika za sobom u želji da što pre vidim Martina Silenusa. Starac će svakako biti srećan kada me bude video i zahvalan što sam učinio tako mnogo da ispunim sve njegove nemoguće zahteve - Anea je bila izbavljena iz prvobitne zasede Paksa u Dolini Vremenskih Grobnica, sada je Paks bio uništen, korumpirana Crkva zbačena, Šrajk je očigledno prestao da povređuje Aneu ili napada čovečanstvo - baš kao što je stari pesnik zahtevao te poslednje pijane večeri koju smo ovde proveli zajedno pre više od standardne decenije. Moraće da bude srećan i zahvalan.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Jebote, stvarno ti je trebalo prokleto dugo da dovučeš ovamo tu svoju lenju guzicu", rekla je mumija u mreži cevi i vlakana za održavanje života. "Mislio sam da ću morati da odem i izvučem te sa tog mesta gde si lenčario kao neka jebena bogatašica iz dvadesetog veka."
<BR>&nbsp;&nbsp;&nbsp;&nbsp;&nbsp;Izmoždeni stvor u hoverkrevetu usred svih tih mašina, monitora, respiratora i androidskih bolničarki nije mnogo ličio na starca podmlađenog Polsenovim tretmanima, sa kojim sam se pozdravio pre manje od jedne moje decenije, odnosno pre samo dve njegove budne godine. Ovo je bio leš koji se niko nije setio da zakopa. Čak je i glas bio elektronsko restruktuiranje njegovih subvokalizovanih dahtaja i struganja.
<BR>&nbsp;&nbsp;&nbsp;&nbsp;&nbsp;"Jebote, jesi li završio sa zijanjem, ili bi da kupiš još jednu kartu za predstavu sa nakazama?" upita sintisajzer glasa iznad mumijine glave.
<BR>&nbsp;&nbsp;&nbsp;&nbsp;&nbsp;"Izvinite", promumlao sam, kao nepristojno dete koje su uhvatili da zuri.
<BR>&nbsp;&nbsp;&nbsp;&nbsp;&nbsp;"Izvinjenje, ludom ispunjenje", reče stari pesnik. "Imaš li nameru da mi podneseš izveštaj ili ćeš samo da stojiš tu kao domorodac i seljačina, što i jesi?"
<BR>&nbsp;&nbsp;&nbsp;&nbsp;&nbsp;"Podnesem izveštaj?" upitah ja, raširih ruke i spustih pisaljku na stočić. "Mislim da znate osnovne stvari."
<BR>&nbsp;&nbsp;&nbsp;&nbsp;&nbsp;"Osnovne stvari?" riknu sintisajzer, prevodeći gušenje i struganje. "Jebote, šta ti znaš o tome koje su osnovne stvari, dečko?" I poslednja androidska bolničarka otrčala je negde izvan vidokruga.
<BR>&nbsp;&nbsp;&nbsp;&nbsp;&nbsp;Osetih nalet besa. Možda je matorom gadu mozak istruleo od starosti baš kao i maniri, ako ih je ikada i imao. Posle jednog minuta tišine remećene samo struganjem mehaničkih pluća ispod kreveta, mešine koja je ubacivala i izvlačila vazduh iz beskorisnih pluća čoveka na samrti, ja rekoh: "Izveštaj. U redu. Većina stvari koje ste zatražili, Č. Silenuse, obavljena je. Anea je okončala vladavinu Paksa i Crkve. Izgleda da je Šrajk nestao. Ljudska Vaseljena zauvek je izmenjena."
<BR>&nbsp;&nbsp;&nbsp;&nbsp;&nbsp;"Ljudska Vaseljena zauvek je izmenjena", oponašao me je stari pesnik u sintisajzerskom pokušaju da izvede sarkastični falseto. "Jebote, zar sam tražio od tebe... ili od devojčice, kad smo već kod toga... da izmenite jebenu Vaseljenu za-jebeno-uvek?"
<BR>&nbsp;&nbsp;&nbsp;&nbsp;&nbsp;Pomislio sam na naše ovdašnje razgovore pre jedne standardne decenije. "Ne", rekoh konačno.
<BR>&nbsp;&nbsp;&nbsp;&nbsp;&nbsp;"Eto ti ga, na", zareža starac. "Moždane ćelije ponovo počinju da ti se mrdaju. Isuse sveti Hriste, mali, mislim da te je ta Šredingerova kanta za otpatke učinila još glupljim nego što si bio."
<BR>&nbsp;&nbsp;&nbsp;&nbsp;&nbsp;Stajao sam i čekao. Možda će, ukoliko dovoljno dugo budem čekao, on tiho umreti.
<BR>&nbsp;&nbsp;&nbsp;&nbsp;&nbsp;"Šta sam od tebe tražio pre nego što si otišao, čudesni dečko?" upita on tonom besnog učitelja.
<BR>&nbsp;&nbsp;&nbsp;&nbsp;&nbsp;Pokušao sam da se setim drugih pojedinosti, osim zahteva da Anea i ja uništimo gvozdenu vlast Paksa i zbacimo Crkvu koja je kontrolisala stotine svetova. Šrajk... pa, nije na to mislio. Dodirnuvši Prazninu Koja Spaja radije nego sopstveno nepouzdano pamćenje, konačno sam ponovo došao do poslednjeg što je rekao pre nego što sam odleteo na hoking-prostirci da se sretnem sa devojčicom.
<BR>&nbsp;&nbsp;&nbsp;&nbsp;&nbsp;"Kreći", rekao je stari pesnik. "Kaži Anei da je volim. Kaži joj da Čika Martin čeka da vidi Staru Zemlju pre nego što umre. Reci joj da je matori keša željan da čuje kako ona izlaže značenje svih pokreta, obličja i zvukova." Suštinu stvari.
<BR>&nbsp;&nbsp;&nbsp;&nbsp;&nbsp;"Oh", rekoh naglas. "Žao mi je što Anea nije ovde da porazgovara sa vama."
<BR>&nbsp;&nbsp;&nbsp;&nbsp;&nbsp;"I meni, dečko", šapnu starac sopstvenim glasom. "I meni. I nemoj da mi donosiš taj termos sa pepelom koji je kod popa. Nisam na to mislio kada sam rekao da želim ponovo da vidim svoju nećaku pre nego što umrem."
<BR>&nbsp;&nbsp;&nbsp;&nbsp;&nbsp;Mogao sam samo da klimnem glavom, sa bolom u grlu i grudima.
<BR>&nbsp;&nbsp;&nbsp;&nbsp;&nbsp;"A šta je sa ostalim?" upita on. "'Oćeš li da mi ispuniš poslednju želju, ili ćeš naprosto da me pustiš da umrem dok stojiš tu sa tim velikim učeničkim palcem u glupavoj guzici?"
<BR>&nbsp;&nbsp;&nbsp;&nbsp;&nbsp;"Poslednju želju?" ponovih ja. Moj koeficijent inteligencije kao da je padao za pedeset poena u prisustvu Martina Silenusa.
<BR>&nbsp;&nbsp;&nbsp;&nbsp;&nbsp;Sintisajzer glasa uzdahnu. "Daj mi tu tvoju pisaljku, ako već hoćeš da ti to ispišem krupnim, štampanim slovima, dečko. Hoću da vidim Staru Zemlju pre nego što zakovrnem. Hoću da se vratim tamo. Hoću kući."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na kraju, odlučili smo da ga ne pomeramo iz njegovog tornja. Androidski medicinari posavetovali su se sa medicinarima Proteranih, kojima je konačno bilo dopušteno da se spuste i koji su se posavetovali sa autohirurgom na Konzulovom brodu... koji je bio parkiran odmah iza tornja, upravo tamo gde ga je A. Betik spustio pre oko dva meseca plativši svoj vremenski dug za translaciju iz Pacemovog sistema - koji se elektronski posavetovao sa medicinskim monitorima oko pesnika, što je inače neprestano radio, i presuda je ostala ista. Ukrcavanje bilo na Konzulov brod, bilo na drvobrod, uklanjanje iz njegovog tornja i podvrgavanje makar najtananijim promenama gravitacije i pritiska, ubilo bi ga.
<BR>&nbsp;&nbsp;&nbsp;&nbsp;&nbsp;I tako smo poneli toranj i veliki deo Endimiona sa sobom.
<BR>&nbsp;&nbsp;&nbsp;&nbsp;&nbsp;Ket Rostin i Proterani pozabavili su se pojedinostima, spustivši nekoliko ergova iz njihove jazbine na džinovskom drvobrodu. Kasnije sam procenio da se oko deset hektara praktično podiglo u vazduh za vreme tog ljupkog osvita na Hiperionu, uključujući toranj, parkirani Konzulov svemirski brod, pulsirajuće Mobijusove kocke koje su prenele ergove, parkirani letač, anekse sa kuhinjom i perionicom odmah uz toranj, deo stare hemijske zgrade Endimionovog kampusa, nekoliko kamenih zdanja, tačno polovinu mosta iznad reke Pinion, i nekoliko miliona metričkih tona kamena i donjeg sloja tla. Uzletanje je bilo neprimetno - ergovi i njihovi kontrolori Proterani i Templari tako su savršeno oblikovali zaštitna polja i polja uzdizanja da se nije osetilo nikakvo kretanje, osim što je jutarnje nebo postalo zvezdano polje bez treperenja u kružnom otvoru Čika Martinovog tornja iznad naših glava i holoa u bolesničkoj sobi koji su prikazivali naše putovanje. Dok smo stajali u toj prostoriji, sa zvezdama koje su plamtele i rotirale iznad nas, A. Betik, otac De Soja, nekoliko drugih androidskih bolničarki i ja posmatrali smo te holoe sa direktnim prenosom dok sam ja starca držao za ruku.
<BR>&nbsp;&nbsp;&nbsp;&nbsp;&nbsp;Endimion, najstariji grad našeg sveta i izvor mog domorodačkog prezimena nemo je klizio naviše kroz osvit i atmosferu da bi ga prihvatio deset kilometara dugački savršeni drvobrod koji nas je čekao na visokoj orbiti. Sequoia Sempervirens raširila je grane da bi oblikovala za nas savršeno pristanište, kako bismo mogli da siđemo sa Hiperionovog tla na velike mostove, grane i gazišta broda bez osećaja prelaska. Onda se drvobrod okrenuo prema zvezdama.
<BR>&nbsp;&nbsp;&nbsp;&nbsp;&nbsp;"Ti ćeš morati da uradiš ono što sledi, Role", reče Dordže Famo. "Č. Silenus neće preživeti premeštanje Hokingovim pogonom, fugu ili neophodni vremenski dug."
<BR>&nbsp;&nbsp;&nbsp;&nbsp;&nbsp;"Ovo je prokleto veliki drvobrod", rekoh ja. "Tu ima puno ljudi i mašina. Nadam se da ćete mi pomoći."
<BR>&nbsp;&nbsp;&nbsp;&nbsp;&nbsp;"Naravno", reče visoka žena divlje, sede kose.
<BR>&nbsp;&nbsp;&nbsp;&nbsp;&nbsp;"Da", rekoše Dalaj Lama, Džordž i Džigme.
<BR>&nbsp;&nbsp;&nbsp;&nbsp;&nbsp;"Pomoći ćemo", reče Rejčel dok je stajala kraj Teo. Obe žene izgledale su starije.
<BR>&nbsp;&nbsp;&nbsp;&nbsp;&nbsp;"I mi ćemo pokušati", reče otac De Soja, govoreći u ime Keta Rostina i ostalih koji su se okupili u blizini.
<BR>&nbsp;&nbsp;&nbsp;&nbsp;&nbsp;Visoko na mostu broda, dok je A. Betik pazio na svog bivšeg gospodara nekoliko stotina metara niže, Dordže Famo, Rejčel, Teo, Dalaj Lama, Džordž, Džigme, otac De Soja, templarski kapetan i ostali, uhvatiše se za ruke. Ja sam dovršio krug. Zatvorili smo oči i oslušnuli zvezde.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Očekivao sam da se nebeska reka zvezda od kojih se sastojao Manji Magelanov Oblak pojavi iznad drvobroda kada izronimo iz svetlosti, ali bilo je očigledno da smo još u Mlečnom Putu, ne tako mnogo svetlosnih godina daleko od Hiperionovog sistema, ukoliko sam mogao da se oslonim na poznata sazvežđa. Otišli smo negde. Ali svet koji je goreo iznad grana nije bio obojen morskim plavetnilom i belinom oblaka kao Stara Zemlja, čak nije ni ličio na neku zemljoliku planetu, već je bio crveni, bezvodni pustinjski svet rošav od vulkana ili udarnih kratera, sa blistavom belom polarnom kapom.
<BR>&nbsp;&nbsp;&nbsp;&nbsp;&nbsp;"Mars", reče A. Betik. "Vratili smo se u sistem Stare Zemlje kraj zvezde po imenu Sol."
<BR>&nbsp;&nbsp;&nbsp;&nbsp;&nbsp;Svi smo u Praznini začuli odjek glasa Fedmana Kasada na tom svetu. Prebacili smo se dole, pronašli ga, objasnili svoje putovanje - objašnjenje mu nije bilo potrebno, pošto je čuo da dolazimo dok je i sam slušao - i vratili smo se na Sequoia Sempervirens sa njim. Martin Silenus je dojavio da želi da porazgovara sa svojim starim kolegom hodočasnikom, i ja sam se popeo sa vojnikom uz stepeništa i mostove do tornja.
<BR>&nbsp;&nbsp;&nbsp;&nbsp;&nbsp;"Sistem Stare Zemlje je bezbedan, baš kao što mi je Ona Koja Podučava zapovedila", reče Kasad dok smo stupali na Hiperionovo tle gde je delić grada bio smešten u granju drvobroda. "Nijedan brod Paksa nije isprobao naš odbrambeni sistem već deset meseci. Nikome unutar sistema, čak ni našim ratnim brodovima, neće biti dopušteno da se približe na manje od dvadeset miliona kilometara od Stare Zemlje."
<BR>&nbsp;&nbsp;&nbsp;&nbsp;&nbsp;"Stare Zemlje?" ponovih ja. Ukopao sam se u mestu. Kasad stade i okrenu mršavo, tamno lice prema meni.
<BR>&nbsp;&nbsp;&nbsp;&nbsp;&nbsp;"Ti ne znaš?" upita on. Vojnik pokaza prema nebu, pravo naviše, u tačku prema kojoj je drvobrod ubrzavao punom snagom, glatko, pod kontrolom ergova.
<BR>&nbsp;&nbsp;&nbsp;&nbsp;&nbsp;Izgledalo je to kao dvostruka zvezda, baš kao što izgledaju sve planete sa jednim velikim mesecom. Ali mogao sam da vidim bledi sjaj Lune, slabiji, hladniji. I toplo plavo i belo pulsiranje života Stare Zemlje.
<BR>&nbsp;&nbsp;&nbsp;&nbsp;&nbsp;A. Betik nam se pridruži na ulazu u toranj. "Kada je... kada su... kako... kada se vratila?" pitao sam, i dalje zagledan u Staru Zemlju dok je ona narastala u pravu sferu.
<BR>&nbsp;&nbsp;&nbsp;&nbsp;&nbsp;"U vreme Podeljenog Trena", reče Kasad. On otrese crvenu prašinu sa crne uniforme, pripremivši se za susret sa starim pesnikom.
<BR>&nbsp;&nbsp;&nbsp;&nbsp;&nbsp;"Zar svi to znaju?" upitah ja. Jadni glupi Rol Endimion. Sve uvek poslednji sazna.
<BR>&nbsp;&nbsp;&nbsp;&nbsp;&nbsp;"Sada znaju", reče pukovnik Fedman Kasad.
<BR>&nbsp;&nbsp;&nbsp;&nbsp;&nbsp;Nas trojica se popesmo da posetimo čoveka na samrti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Martin Silenus bio je dobro raspoložen kada je video starog prijatelja posle skoro dve stotine osamdeset godina razdvojenosti.
<BR>&nbsp;&nbsp;&nbsp;&nbsp;&nbsp;"Dakle, tvoja crna duša ubice postaće seme-kristal za Šrajka u sledećem milenijumu, kada ga budu pravili, a?" zacerekao se starac kroz sintisajzer govora koji ga je s mukom pratio. "E, pa baš ti hvala, Kasade, govnaru jedan."
<BR>&nbsp;&nbsp;&nbsp;&nbsp;&nbsp;Vojnik se namršti na iscerenu mumiju. "Zbog čega nisi mrtav, Martine?" upita pukovnik konačno.
<BR>&nbsp;&nbsp;&nbsp;&nbsp;&nbsp;"Jesam, jesam", reče Silenus kroz kašalj. "Prestao sam da dišem pre mnogo era i eona. Samo se još nisu setili da me odguraju i zakopaju." Sintisajzer nije pokušao da artikuliše gušenje i struganje koje je usledilo.
<BR>&nbsp;&nbsp;&nbsp;&nbsp;&nbsp;"Jesi li uspeo da završiš svoju bezvrednu pesmu u prozi?" upita vojnik dok je starac i dalje kašljao i tresao mrežu cevi i žica.
<BR>&nbsp;&nbsp;&nbsp;&nbsp;&nbsp;"Nije", rekoh ja, umesto zakašljalog stvora u krevetu. "Nije mogao."
<BR>&nbsp;&nbsp;&nbsp;&nbsp;&nbsp;"Da", reče Martin Silenus jasno kroz mikrofon na grlu. "Jesam."
<BR>&nbsp;&nbsp;&nbsp;&nbsp;&nbsp;Stajao sam bez reči.
<BR>&nbsp;&nbsp;&nbsp;&nbsp;&nbsp;"U stvari", zacereka se pesnik, "on je to završio umesto mene." Koščata ruka omotana pergamentnim tkivom malo se podiže sa kreveta. Palac izobličen artritisom trznu prema meni.
<BR>&nbsp;&nbsp;&nbsp;&nbsp;&nbsp;Pukovnik Kasad me pogleda. Odmahnuh glavom.
<BR>&nbsp;&nbsp;&nbsp;&nbsp;&nbsp;"Jebote, dečko, nemoj da si toliko tup", reče Martin Silenus tonom koji je u prevodu, kroz zvučnik, imao gotovo nežan prizvuk. "Vidiš li igde svoju pisaljku?"
<BR>&nbsp;&nbsp;&nbsp;&nbsp;&nbsp;Obrnuh se i pogledah prema tacni kraj kreveta gde sam je ranije ostavio. Nije je bilo.
<BR>&nbsp;&nbsp;&nbsp;&nbsp;&nbsp;"Sve je odštampano. Umnoženo u milijardu memorijskih primeraka. Poslao sam to u sferu podataka pre nego što smo se prebacili ovamo", zastruga Silenus.
<BR>&nbsp;&nbsp;&nbsp;&nbsp;&nbsp;"Ne postoji sfera podataka", rekoh ja.
<BR>&nbsp;&nbsp;&nbsp;&nbsp;&nbsp;Martin Silenus se toliko zasmeja da zapade u novi napad kašlja. Konačno, sintisajzer prevede neke delove njegovog kašlja kao: "Ti nisi samo glup, dečko. Ti si beznadežan. A šta misliš da je Praznina? To je prokleta sfera podataka proklete Vaseljene, dečko. Osluškivao sam je vekovima pre nego što sam se pričestio sa malom da bih to radio pomoću nanotehnoloških trica u sebi. To pisci, umetnici i tvorci rade, dečko. Osluškuju Prazninu i pokušavaju da čuju misli mrtvih. Da osete njihov bol. Bol živih, takođe. Pronalaženje muze samo je način na koji umetnik ili neki sveti čovek zaglavljuje nogu u ulazna vrata Praznine Koja Spaja. Anea je to znala. Trebalo je da znaš i ti."
<BR>&nbsp;&nbsp;&nbsp;&nbsp;&nbsp;"Niste imali nikakvo pravo da emitujete moju pripovest", rekoh ja. "Ona je moja. Ja sam je napisao. Ona nije deo vašeg Speva." Da sam sa sigurnošću znao koje ga crevo snabdeva kiseonikom, nagazio bih ga i stajao na njemu sve dok struganje ne prestane.
<BR>&nbsp;&nbsp;&nbsp;&nbsp;&nbsp;"Ne seri, dečko", reče Martin Silenus. "Šta misliš, zbog čega sam te uopšte poslao na taj jedanaestogodišnji odmor?"
<BR>&nbsp;&nbsp;&nbsp;&nbsp;&nbsp;"Da izbavim Aneu", rekoh ja.
<BR>&nbsp;&nbsp;&nbsp;&nbsp;&nbsp;Pesnik se zacereka i zakašlja. "Njoj izbavljenje nije bilo potrebno, Role. Do đavola, kako ja gledam na sve ono što se dešavalo, ona je češće izvlačila tvoju bezvrednu guzicu iz vatre. Čak i kada se Šrajk pojavljivao kao spasilac, to je bilo samo zato što ga je devojčica malo pripitomila." Bele oči mumije sa naočarima opremljenim video-kamerama okrenuše se prema pukovniku Kasadu. "Pripitomila tebe, hoću da kažem, ti bivša i buduća mašino za ubijanje."
<BR>&nbsp;&nbsp;&nbsp;&nbsp;&nbsp;Odstupio sam od kreveta i uhvatio se za jedan biomonitor kako bih se pridržao. Iznad nas, u širokom krugu otvorenog vrha tornja, Stara Zemlja narastala je, obla. Glas Martina Silenusa pozva me natrag, gotovo podrugljivo: "Ali još ga nisi završio, dečko. Spev još nije gotov."
<BR>&nbsp;&nbsp;&nbsp;&nbsp;&nbsp;Zurio sam u njega sa nekoliko hladnih metara udaljenosti. "Kako to misliš, starče?"
<BR>&nbsp;&nbsp;&nbsp;&nbsp;&nbsp;"Moraš da me spustiš tamo dole, kako bismo mogli da ga završimo, Role. Zajedno."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nismo mogli da se slobodno prebacimo na Staru Zemlju, pošto tamo nije bilo nikoga ko bi mi poslužio kao signal za prebacivanje, pa smo odlučili da upotrebimo ergove da bismo spustili čitavu gromadu sa gradom Endimionom. To bi moglo biti kobno za starog pesnika, ali stari pesnik se izdrao na nas da jebote umuknemo više za ime Božje i uradimo to, pa smo tako i učinili. Sequoia Sempervirens bila je na niskoj orbiti oko Stare Zemlje - ili naprosto 'Zemlje' kako je Martin Silenus zahtevao da je zovemo - nekoliko sati. Optički, radarski i drugi senzori drvobroda pokazali su svet lišen ljudskih bića, ali zdrav i pun životinja, ptica, riba, biljaka, sa nezagađenom atmosferom. Namera mi je bila da se spustimo u Zapadni Taliesin, ali teleskopi su nam pokazali da su građevine nestale. Ostala je samo pustinja, verovatno baš onakva kakva je bila u poslednjim danima pre nego što je Zemlja navodno upala u crnu rupu Velike Greške iz '08. Rim u koji se vratio drugi kibrid Džona Kitsa nestao je. Svi gradovi i zdanja koja sam smatrao eksperimentalnim rekonstrukcijama Lavova, Tigrova i Medveda izgleda da su nestala. Sa Zemlje su uklonjeni svi gradovi, drumovi i tragovi čovečanstva. Pulsirala je životom i zdravljem kao da čeka naš povratak.
<BR>&nbsp;&nbsp;&nbsp;&nbsp;&nbsp;Bio sam blizu podnožja Konzulovog broda na tlu Hiperiona u gradu unutar drvobroda, okružen Aneinim starim prijateljima, i glasno sam govorio o spuštanju, o tome ko želi da pođe i ko bi trebalo da nam pravi društvo, u mislima sve vreme sa malim metalnim kanisterom u torbi oca De Soje, kada je A. Betik istupio i pročistio grlo.
<BR>&nbsp;&nbsp;&nbsp;&nbsp;&nbsp;"Izvinite, Č. Endimione, nisam mislio da vas prekidam." Činilo se da je moj stari prijatelj android toliko postiđen da je porumeneo pod plavom kožom, kao što je uvek činio kada je morao da protivureči nekome od nas. "Ali Č. Anea mi je ostavila jasna uputstva za slučaj da se vratite na Staru Zemlju, što ste očito i uradili."
<BR>&nbsp;&nbsp;&nbsp;&nbsp;&nbsp;Svi smo sačekali. Nisam čuo da je dala androidu uputstva na Igdrasilu. Ali opet, stvari su pred kraj bile veoma bučne i zbrkane.
<BR>&nbsp;&nbsp;&nbsp;&nbsp;&nbsp;A. Betik pročisti grlo. "Č. Anea je rekla da Ket Rostin treba da pilotira prilikom spuštanja, ukoliko spuštanja uopšte bude, sa još četiri osobe koje će se iskrcati kada se spuste, i zamolila me je da se izvinim svima vama koji želite da odmah siđete na Staru Zemlju", reče on. "Naročito da se izvinim tako dragim prijateljima poput Č. Rejčel, Č. Teo i drugih koji su naročito željni da vide planetu. Č. Anea me je zamolila da vas uverim da ćete biti dobrodošli tamo dve nedelje posle dana spuštanja - poslednjeg dana pre nego što drvobrod napusti orbitu. I zamolila me je da vam kažem, da će za dve standardne godine... odnosno, za dve Zemljine godine, naravno... svako ko se bude prebacio ovamo moći slobodno da poseti Staru Zemlju."
<BR>&nbsp;&nbsp;&nbsp;&nbsp;&nbsp;"Dve godine?" upitah ja. "Čemu taj dvogodišnji karantin?"
<BR>&nbsp;&nbsp;&nbsp;&nbsp;&nbsp;A. Betik odmahnu ćelavom glavom. "Č. Anea to nije rekla, Č. Endimione. Žao mi je."
<BR>&nbsp;&nbsp;&nbsp;&nbsp;&nbsp;Podigao sam ruke, dlanovima okrenutim naviše. "Pa, ko onda može da se sada spusti?" upitao sam. Ukoliko moje ime nije na spisku, svejedno ću se spustiti, bez obzira na Aneine poslednje želje. Pesnicama ću sebi prokrčiti put, ako zatreba. Ili ću oteti Konzulov brod i spustiti ga. Ili ću se sam slobodno prebaciti.
<BR>&nbsp;&nbsp;&nbsp;&nbsp;&nbsp;"Vi, ser", reče A. Betik. "Sasvim je jasno pomenula vas, Č. Endimione. I Č. Silenusa, naravno. Oca De Soju. I..." Android zastade, kao da je ponovo postiđen.
<BR>&nbsp;&nbsp;&nbsp;&nbsp;&nbsp;"Nastavi", rekoh ja oštrije nego što sam nameravao.
<BR>&nbsp;&nbsp;&nbsp;&nbsp;&nbsp;"Mene", reče A. Betik.
<BR>&nbsp;&nbsp;&nbsp;&nbsp;&nbsp;"Tebe", ponovih ja. U sekundi mi se učinilo da to ima smisla. Android je sa nama bio tokom dugog putovanja... u stvari, proveo je više vremena sa Aneom nego ja tokom godina zahvaljujući vremenskom dugu moje solo odiseje. Štaviše, A. Betik je rizikovao život za nju, za nas, i izgubio je ruku u Nemesinoj zasedi na Božjem Gaju pre toliko godina. Slušao je Aneina učenja i pre nego što smo Rejčel ili Teo... ili ja... postali njeni učenici. Naravno da bi želela da njen prijatelj A. Betik bude tamo kada njen pepeo bude rasut na lahoru Stare Zemlje. Osetio sam stid zbog toga što sam se toliko iznenadio. "Izvini", rekoh naglas. "Naravno da i ti treba da pođeš."
<BR>&nbsp;&nbsp;&nbsp;&nbsp;&nbsp;A. Betik jedva primetno klimnu glavom.
<BR>&nbsp;&nbsp;&nbsp;&nbsp;&nbsp;"Dve nedelje", rekoh ja ostalima, primetivši da se većini razočarenje vidi na licu. "Za dve nedelje, svi ćemo biti dole i razgledati okolo, tražiti iznenađenja koja su nam ostavili Lavovi, Tigrovi i Medvedi."
<BR>&nbsp;&nbsp;&nbsp;&nbsp;&nbsp;Pozdravili smo se kada su stari prijatelji, Templari, Proterani i drugi napustili tle grada Endimiona da bi posmatrali sa stepeništa i platformi drvobroda. Rejčel je otišla poslednja. Na moje iznenađenje, žestoko me je zagrlila. "Do sto đavola, nadam se da vrediš toliko", rekla mi je u uho. Nisam imao pojma o čemu govori ta energična brineta. Ona - kao i većina žena - uvek je za mene predstavljala tajnu.
<BR>&nbsp;&nbsp;&nbsp;&nbsp;&nbsp;"U redu", rekao sam pošto smo se popeli stepenicama do postelje Martina Silenusa. Mogao sam da vidim Staru Zemlju... Zemlju... iznad nas. Vidik se zamaglio, a onda nestao kada su se zaštitna polja spojila, zgusnula, a potom rastavila, kada su potekla pogonska polja i grad se odvojio od drvobroda. Templarski članovi posade i Proterani postavili su priručne kontrole u bolesničkoj sobi tornja, tako da je to, sa svim tim medicinskim mašinama koje su lebdele oko Martina Silenusa, postao veoma tesan prostor. Takođe sam pomislio da je to mesto dobro kao i svako drugo da čovek presedi pokušaj ergova da spuste masu kamenja i trave, grad sa tornjem i parkiranim svemirskim brodom i pola patrljka mosta koji ne vodi nikuda, na svet čije se tri petine sastoje od vode i na kome nema svemirskih pristaništa ili kontrole saobraćaja. Ako ništa drugo, pomislio sam, u slučaju da se srušimo i izginemo, videću da se sprema katastrofa na bezizražajnom licu Keta Rostina ispod njegove oklembešene templarske kapuljače u sekundama pre udara.
<BR>&nbsp;&nbsp;&nbsp;&nbsp;&nbsp;Nismo osetili ulazak u Zemljinu atmosferu. Samo postepenu promenu u krugu neba iznad nas, od zvezdanih polja do plavetnila koje nam je stavilo do znanja da smo uspešno ušli. Nismo osetili prizemljenje. U jednom trenutku, stajali smo u tišini i čekali, a onda je Ket Rostin digao pogled sa svojih prikaza i monitora, šapnuo nešto kroz komunikacione linije svojim voljenim ergovima i obratio se nama: "Spustili smo se."
<BR>&nbsp;&nbsp;&nbsp;&nbsp;&nbsp;"Zaboravio sam da ti kažem gde da se spustiš", rekoh ja, pomislivši na pustinju gde se nalazio Taliesin. Mora da je to bilo mesto gde je Anea bila najsrećnija; gde bi želela da taj pepeo - znao sam da je njen, ali još nisam u to mogao da verujem - bude rasut na toplom vetru Arizone.
<BR>&nbsp;&nbsp;&nbsp;&nbsp;&nbsp;Ket Rostin pogleda prema lebdećoj samrtničkoj postelji.
<BR>&nbsp;&nbsp;&nbsp;&nbsp;&nbsp;"Jebote, ja sam mu rekao gde da se spusti", zastruga sintisajzer glasa starog pesnika. "Tamo gde sam rođen. Gde nameravam da umrem. A sad, da li biste svi lepo izvukli svoj kolektivni palac iz guzice i izgurali me odavde kako bih mogao da vidim nebo?"
<BR>&nbsp;&nbsp;&nbsp;&nbsp;&nbsp;A. Betik isključi sve Silenusove monitore, sve osim najneophodnije opreme za održavanje života, pa sve priveza unutar istog polja EM potisnika. Dok smo bili na drvobrodu, androidi i Proterani, klonovi iz posade i Templari napravili su dugačku rampu od prostorije na vrhu tornja sve do tla, a onda popločali izlaznu stazu do ruba gradske podloge i preko njega. Sve se to spustilo nedirnuto, primetio sam, dok smo išli za lebdećim bolesničkim krevetom napolje, na sunčevu svetlost, i dole. Dok smo prolazili kraj Konzulovog svemirskog broda crnog kao abonos, zvučnik na oplati broda reče: "Zbogom, Martine Silenuse. Bila je čast poznavati vas."
<BR>&nbsp;&nbsp;&nbsp;&nbsp;&nbsp;Drevna prilika u krevetu uspe da digne jednu kosturnu ruku i prilično veselo mahne. "Vidimo se u paklu, Brode."
<BR>&nbsp;&nbsp;&nbsp;&nbsp;&nbsp;Sišli smo sa gradskog tla, stupili sa popločane rampe i zagledali se u travnate predele i daleke brežuljke ne mnogo drugačije od pustopoljina mog detinjstva, izuzev linije šume s naše desne strane. Gravitacija i vazdušni pritisak bili su baš kao što sam ih pamtio iz našeg četvorogodišnjeg boravka na Zemlji, mada je vazduh ovde bio mnogo vlažniji nego u pustinji.
<BR>&nbsp;&nbsp;&nbsp;&nbsp;&nbsp;"Gde smo?" upitao sam, ne obraćajući se nikome posebno. Ket Rostin je ostao u tornju i samo smo android, pesnik na samrti, otac De Soja i ja sada bili napolju u jutarnjem sunčevom svetlu prolećnog dana na severnoj hemisferi.
<BR>&nbsp;&nbsp;&nbsp;&nbsp;&nbsp;"Tamo gde je nekada bilo imanje moje majke", šapnu sintisajzer Martina Silenusa. "U srcu srca Severnoameričkog Zabrana."
<BR>&nbsp;&nbsp;&nbsp;&nbsp;&nbsp;A. Betik diže pogled sa med-jedinice gde je proveravao rezultate. "Mislim da se to zvalo Ilinois u danima pre Velike Greške", reče on. "Mislim da je ovo bilo središte te države. Vidim da su se prerije vratile. Ono su stabla bresta i oraha... izumrla ovde u dvadeset prvom veku, ako ne grešim. Ona reka iza brežuljaka teče pravcem jug-jugozapad i uliva se u reku Misisipi. Verujem da ste... ovaj... prošli delom te reke, Č. Endimione."
<BR>&nbsp;&nbsp;&nbsp;&nbsp;&nbsp;"Da", rekoh ja, setivši se tananog malog kajaka, opraštanja u Hanibalu i Aneinog prvog poljupca.
<BR>&nbsp;&nbsp;&nbsp;&nbsp;&nbsp;Sačekali smo. Sunce se diglo. Vetar je nosio vlati trave. Negde iza linije stabala neka ptica protestovala je zbog nečega, onako kako to samo ptice mogu. Pogledao sam Martina Silenusa.
<BR>&nbsp;&nbsp;&nbsp;&nbsp;&nbsp;"Dečko", reče sintisajzer starog pesnika, "ako očekuješ da umrem na zadati znak kako bih te spasao opekotina od sunca, jebote, nema izgleda. Držim se noktima, ali ti su nokti stari, tvrdi i dugački."
<BR>&nbsp;&nbsp;&nbsp;&nbsp;&nbsp;Osmehnuo sam se i dodirnuo njegovo koščato rame.
<BR>&nbsp;&nbsp;&nbsp;&nbsp;&nbsp;"Dečko", šapnu pesnik.
<BR>&nbsp;&nbsp;&nbsp;&nbsp;&nbsp;"Da, ser", rekoh ja.
<BR>&nbsp;&nbsp;&nbsp;&nbsp;&nbsp;"Rekao si mi pre mnogo godina da te je tvoja stara bakica - zvao si je Grandam - terala da učiš Spev napamet sve dok ti ne pocuri na uši. Je li to tačno?"
<BR>&nbsp;&nbsp;&nbsp;&nbsp;&nbsp;"Da, ser."
<BR>&nbsp;&nbsp;&nbsp;&nbsp;&nbsp;"Možeš li da se prisetiš stihova koje sam napisao o ovom mestu... kakvo je bilo u moje doba?"
<BR>&nbsp;&nbsp;&nbsp;&nbsp;&nbsp;"Mogu da pokušam", rekao sam. Zatvorio sam oči. Osetio sam iskušenje da dodirnem Prazninu, da potražim zvuk tih lekcija u Grandaminom glasu umesto da se ovako upinjnem da prizovem to iz sećanja, ali umesto toga, učinio sam to na teži način, koristeći mnemonička sredstva kojima me je ona naučila, da bih prizvao pojedine pasaže strofa. Dok sam stajao tamo, očiju i dalje zatvorenih, izgovorio sam pasaže kojih sam mogao da se setim:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Sutoni krhki blede iz ružičaste u purpur
<BR>&nbsp;&nbsp;&nbsp;&nbsp;&nbsp;nad obrisima drveća od krep-papira
<BR>&nbsp;&nbsp;&nbsp;&nbsp;&nbsp;iza jugozapadnog travnjaka.
<BR>&nbsp;&nbsp;&nbsp;&nbsp;&nbsp;Nebesa tanana poput providnog porcelana,
<BR>&nbsp;&nbsp;&nbsp;&nbsp;&nbsp;bez ožiljka od oblaka ili mlaznog traga.
<BR>&nbsp;&nbsp;&nbsp;&nbsp;&nbsp;Predsimfonijski muk prvog svetla praćen
<BR>&nbsp;&nbsp;&nbsp;&nbsp;&nbsp;udarom cimbala osvita.
<BR>&nbsp;&nbsp;&nbsp;&nbsp;&nbsp;Narandžasto, crveno bukti u zlato,
<BR>&nbsp;&nbsp;&nbsp;&nbsp;&nbsp;dugo, hladno se spušta u zeleno:
<BR>&nbsp;&nbsp;&nbsp;&nbsp;&nbsp;senka lista, hlad, pipci čempresa
<BR>&nbsp;&nbsp;&nbsp;&nbsp;&nbsp;i žalosne vrbe, utihnuli
<BR>&nbsp;&nbsp;&nbsp;&nbsp;&nbsp;zeleni somot luga.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Majčino imanje - naše imanje - hiljadu jutara
<BR>&nbsp;&nbsp;&nbsp;&nbsp;&nbsp;usred još milion takvih. Travnjaci veličine
<BR>&nbsp;&nbsp;&nbsp;&nbsp;&nbsp;malih prerija sa travom tako savršenom da
<BR>&nbsp;&nbsp;&nbsp;&nbsp;&nbsp;zove telo da legne na nju,
<BR>&nbsp;&nbsp;&nbsp;&nbsp;&nbsp;da odrema na njenom mekom savršenstvu.
<BR>&nbsp;&nbsp;&nbsp;&nbsp;&nbsp;Plemenita stabla sa hladom od zemlje prave
<BR>&nbsp;&nbsp;&nbsp;&nbsp;&nbsp;sunčane satove,
<BR>&nbsp;&nbsp;&nbsp;&nbsp;&nbsp;senke im kruže u mirnoj procesiji;
<BR>&nbsp;&nbsp;&nbsp;&nbsp;&nbsp;sad smešane, sad izdužene prema podnevu,
<BR>&nbsp;&nbsp;&nbsp;&nbsp;&nbsp;da bi se konačno istegnule prema istoku
<BR>&nbsp;&nbsp;&nbsp;&nbsp;&nbsp;sa umiranjem dana.
<BR>&nbsp;&nbsp;&nbsp;&nbsp;&nbsp;Kraljevski hrast.
<BR>&nbsp;&nbsp;&nbsp;&nbsp;&nbsp;Džinovski brestovi.
<BR>&nbsp;&nbsp;&nbsp;&nbsp;&nbsp;Pamukovo drvo, čempres, sekvoja i bonsai.
<BR>&nbsp;&nbsp;&nbsp;&nbsp;&nbsp;Banjan-drveće raste, nova debla
<BR>&nbsp;&nbsp;&nbsp;&nbsp;&nbsp;poput glatkih stubova u hramu
<BR>&nbsp;&nbsp;&nbsp;&nbsp;&nbsp;čiji je krov nebo.
<BR>&nbsp;&nbsp;&nbsp;&nbsp;&nbsp;Vrbe duž pažljivo prokopanih kanala i zbrke
<BR>&nbsp;&nbsp;&nbsp;&nbsp;&nbsp;potoka,
<BR>&nbsp;&nbsp;&nbsp;&nbsp;&nbsp;sa klonulim granama što pevaju drevne žalopojke
<BR>&nbsp;&nbsp;&nbsp;&nbsp;&nbsp;vetru.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zaćutao sam. Sledeći deo bio je nejasan. Nikada nisam uživao u tim lažno-lirskim delovima Speva i više sam voleo prizore borbi.
<BR>&nbsp;&nbsp;&nbsp;&nbsp;&nbsp;Dodirivao sam rame starog pesnika dok sam recitovao i osetio sam kako se opustilo dok sam govorio. Otvorio sam oči, očekujući da ugledam mrtvaca na krevetu.
<BR>&nbsp;&nbsp;&nbsp;&nbsp;&nbsp;Martin Silenus mi se iskezi kao satir. "Nije loše, nije loše", zastruga. "Nije loše za jedno matoro piskaralo." Njegove video naočari okrenuše se prema androidu i svešteniku. "Vidite zbog čega sam odabrao ovog momka da mi završi Spev? Ono što napiše čisto je sranje, ali zato pamti kao slon."
<BR>&nbsp;&nbsp;&nbsp;&nbsp;&nbsp;Samo što sam zaustio da pitam: Šta je to slon? Ali onda sam pogledao prema A. Betiku bez nekog naročitog razloga. U jednom jedinom trenu, posle svih tih godina u kojima sam ga poznavao kao blagog androida, zaista sam ga video. Donja vilica mi se oklembesila.
<BR>&nbsp;&nbsp;&nbsp;&nbsp;&nbsp;"Šta je bilo?" upita otac De Soja, zabrinutim glasom. Možda je pomislio da sam pretrpeo srčani udar.
<BR>&nbsp;&nbsp;&nbsp;&nbsp;&nbsp;"Ti", rekoh ja A. Betiku. "Ti si Posmatrač."
<BR>&nbsp;&nbsp;&nbsp;&nbsp;&nbsp;"Da", reče android.
<BR>&nbsp;&nbsp;&nbsp;&nbsp;&nbsp;"Ti si jedan od njih... poslali su te... Lavovi, Tigrovi i Medvedi."
<BR>&nbsp;&nbsp;&nbsp;&nbsp;&nbsp;Sveštenik pogleda mene, A. Betika, još iscerenog čoveka na krevetu, pa ponovo androida.
<BR>&nbsp;&nbsp;&nbsp;&nbsp;&nbsp;"Nikada mi se nije mnogo dopadao taj izbor reči Č. Anee", reče A. Betik veoma tiho. "Nikada nisam video nekog lava, tigra ili medveda uživo, ali koliko shvatam, zajednička im je izvesna žestina koja je strana... ovaj... tuđinskoj rasi kojoj pripadam."
<BR>&nbsp;&nbsp;&nbsp;&nbsp;&nbsp;"Ti si poprimio oblik androida pre toliko vekova", rekoh, i dalje zagledan, sa sve dubljim razumevanjem koje je bilo poput oštrog i bolnog udarca u glavu. "Ti si bio prisutan u vreme svih ključnih događaja... uspona Hegemonije, otkrića Vremenskih Grobnica na Hiperionu, Pada Dalekobacača... dobri Hriste, bio si prisutan dobrim delom i za vreme poslednjeg hodočašća Šrajku."
<BR>&nbsp;&nbsp;&nbsp;&nbsp;&nbsp;A. Betik malo pognu ćelavu glavu. "Ako neko treba da posmatra, Č. Endimione, onda mora biti na pravom mestu za to."
<BR>&nbsp;&nbsp;&nbsp;&nbsp;&nbsp;Nagnuh se nad krevet Martina Silenusa, spreman da ga prodrmam natrag u život ako je umro, kako bi mi odgovorio. "Jesi li ti to znao, starče?"
<BR>&nbsp;&nbsp;&nbsp;&nbsp;&nbsp;"Ne pre nego što je otišao sa tobom, Role", reče pesnik. "Ne pre nego što sam pročitao tvoju pripovest kroz Prazninu i shvatio..."
<BR>&nbsp;&nbsp;&nbsp;&nbsp;&nbsp;Ustuknuo sam za dva koraka u mekoj, visokoj travi. "Kakav sam idiot bio", rekoh. "Nisam ništa video. Nisam ništa razumeo. Bio sam budala."
<BR>&nbsp;&nbsp;&nbsp;&nbsp;&nbsp;"Ne", reče otac De Soja. "Bio si zaljubljen."
<BR>&nbsp;&nbsp;&nbsp;&nbsp;&nbsp;Krenuh prema A. Betiku kao da ću ga zadaviti ako mi ne odgovori smesta, iskreno. Možda bih to i uradio. "Ti si otac", rekoh. "Slagao si me da ne znaš gde je Anea nestala na skoro dve godine. Ti si otac deteta... sledećeg mesije."
<BR>&nbsp;&nbsp;&nbsp;&nbsp;&nbsp;"Ne", reče android mirno. Posmatrač. Jednoruki Posmatrač, prijatelj koji umalo nije poginuo sa nama mnogo puta. "Ne", reče on ponovo. "Ja nisam Anein muž. Ja nisam otac."
<BR>&nbsp;&nbsp;&nbsp;&nbsp;&nbsp;"Molim te", rekoh, dok su mi se ruke tresle, "nemoj da me lažeš." Ali zmao sam da me ne bi slagao. On nikada nije lagao.
<BR>&nbsp;&nbsp;&nbsp;&nbsp;&nbsp;A. Betik me pogleda u oči. "Ja nisam otac", reče on. "Oca sada nema. Nikada nije postojao drugi mesija. Nema deteta."
<BR>&nbsp;&nbsp;&nbsp;&nbsp;&nbsp;Mrtvi. Oboje su mrtvi... njeno dete, njen muž - ko god, šta god bio - i sama Anea. Moja draga devojka. Moja mila devojka. Ništa više nije ostalo. Pepeo. Nekako, još kada sam odlučio da pronađem dete, da zamolim oca-Posmatrača da mi dopusti da budem prijatelj, telohranitelj i sledbenik tog deteta baš kao što sam bio Anein, kada sam upotrebio tu novu nadu kao sredstvo za bekstvo iz Šredingerove kutije, znao sam duboko u srcu da u Vaseljeni ne postoji živo dete moje dragane... čuo bih muziku te duše kako odjekuje Prazninom kao Bahova fuga... nema deteta. Sve je samo pepeo.
<BR>&nbsp;&nbsp;&nbsp;&nbsp;&nbsp;Sada sam se okrenuo prema ocu De Soji, spreman da dodirnem cilindar sa Aneinim ostacima, spreman da prihvatim činjenicu da je ona zauvek nestala sa prvim dodirom hladnog čelika na vršcima mojih prstiju. Otići ću sam da pronađem mesto gde ću rasuti njen pepeo. Pešice od Ilinoisa do Arizone, ako zatreba. Ili možda samo do mesta gde je bio Hanibal... gde smo se prvi put poljubili. Možda je tamo bila najsrećnija dok smo bili tu.
<BR>&nbsp;&nbsp;&nbsp;&nbsp;&nbsp;"Gde je kanister?" pitao sam nesigurnim glasom.
<BR>&nbsp;&nbsp;&nbsp;&nbsp;&nbsp;"Nisam ga poneo", reče sveštenik.
<BR>&nbsp;&nbsp;&nbsp;&nbsp;&nbsp;"Gde je?" upitah ja. Nisam bio ljut, već samo veoma, veoma umoran. "Otići ću do tornja da ga uzmem."
<BR>&nbsp;&nbsp;&nbsp;&nbsp;&nbsp;Otac Federiko de Soja udahnu duboko i odmahnu glavom. "Ostavio sam ga na drvobrodu, Role. Nisam ga zaboravio. Ostavio sam ga tamo namerno."
<BR>&nbsp;&nbsp;&nbsp;&nbsp;&nbsp;Zurio sam u njega, više zbunjen nego ljut. Onda shvatih da je on - baš kao i A. Betik, pa čak i stari pesnik u krevetu - okrenuo glavu prema brežuljcima iznad reke.
<BR>&nbsp;&nbsp;&nbsp;&nbsp;&nbsp;Učinilo mi se da je iznad prošao oblak, ali tada izuzetno jarki zrak svetlosti obasja načas travu. Dve prilike bile su nepomične u dugim sekundama, ali onda niža od dve prilike krenu bodro prema nama, da bi konačno potrčala.
<BR>&nbsp;&nbsp;&nbsp;&nbsp;&nbsp;Viša prilika bila je prepoznatljivija sa te udaljenosti, naravno - sunce je blistalo na njenom hromiranom lubu, crvene oči vidno su sijale čak i sa te daljine, blesak trnja, šiljaka i brijača na prstima - ali ja nisam mogao da traćim vreme na posmatranje nepomičnog Šrajka. On je obavio svoje. Prebacio je sebe i drugu osobu sa sobom napred kroz vreme podjednako lako kao što sam ja naučio da se prebacujem kroz prostor.
<BR>&nbsp;&nbsp;&nbsp;&nbsp;&nbsp;Anea je pretrčala poslednjih trideset metara. Izgledala je mlađa - manje istrošena brigama i događajima - kosa joj je bila gotovo zlatna na suncu i na brzinu svezana pozadi. I jeste bila mlađa, shvatio sam, ukočen u mestu dok je ona trčala prema našoj maloj grupi na brdu. Imala je dvadeset godina, četiri više nego kada sam je ostavio na Hanibalu, ali skoro tri godine manje nego kada sam je poslednji put video.
<BR>&nbsp;&nbsp;&nbsp;&nbsp;&nbsp;Anea poljubi A. Betika, zagrli oca De Soju, nagnu se nad krevet da poljubi starog pesnika veoma nežno, a onda se okrenu prema meni.
<BR>&nbsp;&nbsp;&nbsp;&nbsp;&nbsp;Još sam bio ukočen u mestu.
<BR>&nbsp;&nbsp;&nbsp;&nbsp;&nbsp;Anea priđe bliže, prope se na nožne prste kao što je uvek činila kada je želela da me poljubi u obraz.
<BR>&nbsp;&nbsp;&nbsp;&nbsp;&nbsp;Ona mi nežno poljubi usne. "Žao mi je, Role", šapnu ona. "Žao mi je što je ovo bilo tako teško za tebe. Za svakoga."
<BR>&nbsp;&nbsp;&nbsp;&nbsp;&nbsp;Tako teško za mene. Stajala je tamo sa punim uvidom u mučenja koja je čekaju u kaštelu Sant'Anđelo sa Nemes-stvorenjima koja kruže oko njenog nagog tela kao lešinari, sa slikama plamenova koji se dižu...
<BR>&nbsp;&nbsp;&nbsp;&nbsp;&nbsp;Ona mi ponovo dodirnu obraz. "Role, mili moj. Tu sam. Ovo sam ja. Biću sa tobom sledeće godine i još jedanaest meseci, jednu nedelju i šest sati. I više nikada neću pomenuti koliko je to vremena. Vreme je za nas neograničeno. Mi ćemo uvek biti zajedno. A i naše dete biće tamo sa tobom."
<BR>&nbsp;&nbsp;&nbsp;&nbsp;&nbsp;Naše dete. Ne neki mesija rođen zato što je to neophodno. Ne brak sa Posmatračem. Naše dete. Naše ljudsko, nesavršeno dete koje pada i plače.
<BR>&nbsp;&nbsp;&nbsp;&nbsp;&nbsp;"Role?" upita Anea, dodirnuvši mi obraz prstima žuljevitim od rada.
<BR>&nbsp;&nbsp;&nbsp;&nbsp;&nbsp;"Zdravo, malena", rekoh. I uzeh je u naručje.
</TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
