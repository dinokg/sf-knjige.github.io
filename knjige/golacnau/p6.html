<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Šuma se nije videla. Umesto šume pod stenom su i sve do samog horizonta ležali gusti oblaci. To je bilo nalik na zasneženo ledeno polje: smetovi, snežni bregovi, pustinje i pukotine koje prekrivaju dubinu bez dna - i ako se skoči sa stene nadole, onda te neće zemlja, ni toplo blatište, ni rašireno granje zaustaviti, već tvrd, iskričav na jutarnjem suncu led, priprašen suvim snegom, i ti ćeš ostati da ležiš pod suncem na ledu, pljosnat, nepokretan, crn. I još je, ako se porazmisli sve to ličilo na stari, dobro ispran beli prekrivač, koji je prebačen preko vrhova drveća.
<BR>&nbsp;&nbsp;&nbsp;&nbsp;&nbsp;Perec je počeo da traži oko sebe, našao je kamičak, prebacio ga sa dlana na dlan i pomislio o tome kako je to ipak divno mestašce ispod urvine: i kamičaka ovde ima, i Uprava se ovde ne oseća, unaokolo je divlje, bodljikavo žbunje, neizgažena, izbledela od sunca trava, pa čak i nekakva ptica dozvoljava sebi da cvrkuće, samo ne treba gledati udesno, gde drsko svetluca na suncu sveže ofarban, okačen nad urvinom raskošan pisoar. Istina, on je dosta dalek, i ako čovek želi, može da natera samoga sebe da zamisli da je to paviljon u vrtu ili nekakav naučni ceh, ali bi ipak bilo najbolje kada ga ne bi ni bilo.
<BR>&nbsp;&nbsp;&nbsp;&nbsp;&nbsp;Možda se upravo zbog tog novog, dignutog protekle, nemirne noći, pisoara, šuma i prekrila oblacima. Uostalom, teško da je tako. Neće šuma da se zamotava i umotava sve do horizonta zbog takve malenkosti, ona je i gore stvari videla i doživela od ljudi.
<BR>&nbsp;&nbsp;&nbsp;&nbsp;&nbsp;U svakom slučaju, pomislio je Perec, svako jutro mogu da dolazim ovamo. Radiću šta mi narede, računaću na pokvarenom 'Mercedesu' savladavaću jurišnu traku, igraću šah sa menadžerom i pokušaću čak i da zavolim kefir: to sigurno i nije baš tako teško, ako je većini ljudi to pošlo za rukom. A uveče (i preko noći) ću odlaziti kod Alevtine, tamo ima slatka od malina i ležaću u direktorskoj kadi. U tome čak nečeg i ima, pomislio je: brisati se direktorskim peškirom, umotavati se u direktorski bade mantil i grejati noge u direktorskim vunenim čarapama. Dva puta mesečno ću odlaziti u biostanicu da dobijem platu i premije, ne u šumu, već upravo na biostanicu, pa čak ne ni u biostanicu, već u blagajnu, ne na sastanak sa šumom niti u rat sa šumom, već ću odlaziti po platu i premiju. A izjutra, rano izjutra, dolaziću ovamo i posmatrati šumu iz daljine, i bacati u nju kamičke.
<BR>&nbsp;&nbsp;&nbsp;&nbsp;&nbsp;Žbunje iza njega se bučno razdvojilo. Perec se oprezno osvrnuo, ali to nije bio direktor, već stalno jedan te isti Kućegajeni. U rukama je držao debelu fasciklu, i zaustavio se malo dalje, posmatrajući Pereca odozgo nadole vlažnim očima. On je očigledno znao nešto izuzetno važno, i doneo je ovamo, do urvine, tu čudnovatu uznemiravajuću novost, koju nije znao niko na svetu osim njega, i bilo je jasno da ono pređašnje više nema nikakvog značaja i da će od svakoga biti potrebno sve na šta je ko sposoban.
<BR>&nbsp;&nbsp;&nbsp;&nbsp;&nbsp;"Dobar dan", rekao je i poklonio se, prinoseći fasciklu natkolenici. "Dobro jutro. Kako ste se odmorili?"
<BR>&nbsp;&nbsp;&nbsp;&nbsp;&nbsp;"Dobro jutro", rekao je Perec. "Hvala, dobro."
<BR>&nbsp;&nbsp;&nbsp;&nbsp;&nbsp;"Vlažnost je danas sedamdeset i šest procenata", izvestio je Kućegajeni. "Temperatura - sedamnaest stepeni. Vetra nema. Oblačnost - nula." Nečujno se približio, držeći ruke po šavovima i, nagavši se prema Perecu celim telom, nastavio: "Dubl-ve danas iznosi šesnaest..."
<BR>&nbsp;&nbsp;&nbsp;&nbsp;&nbsp;"Kakav dubl-ve?" upitao je Perec, ustajući.
<BR>&nbsp;&nbsp;&nbsp;&nbsp;&nbsp;"Broj mrlja", brzo je rekao Kućegajeni. Oči su počele da mu se pokreću. "Na suncu", rekao je. "Na s-s-s..." Ućutao je, zagledavši se Perecu u lice.
<BR>&nbsp;&nbsp;&nbsp;&nbsp;&nbsp;"A zašto mi to govorite?" upitao je Perec strogo.
<BR>&nbsp;&nbsp;&nbsp;&nbsp;&nbsp;"Izvinite, molim vas", brzo je rekao Kućegajeni. "Više se neće ponoviti. Znači, samo vlažnost, oblačnost... hm... vetar i... O kontrastima takođe izvolite narediti da ne izveštavam?"
<BR>&nbsp;&nbsp;&nbsp;&nbsp;&nbsp;"Slušajte", rekao je Perec mračno. "Šta vi, u stvari, hoćete od mene?"
<BR>&nbsp;&nbsp;&nbsp;&nbsp;&nbsp;Kućegajeni se udaljio na dva koraka i pognuo glavu.
<BR>&nbsp;&nbsp;&nbsp;&nbsp;&nbsp;"Izvinite molim vas", rekao je. "Lako je moguće da vam smetam, ali ima nekoliko papira koji zahtevaju... da tako kažem momentalno... vaše lično..." Pružio je Perecu fasciklu kao prazan poslužavnik. "Smem li da vas izvestim?"
<BR>&nbsp;&nbsp;&nbsp;&nbsp;&nbsp;"Znate li šta..." rekao je Perec preteći.
<BR>&nbsp;&nbsp;&nbsp;&nbsp;&nbsp;"Da-da?" rekao je odmah Kućegajeni. Ne ispuštajući fasciklu, on je počeo brzo da nešto traži po džepovima, kao da traži notes. Lice mu je pomodrelo, kao od napora.
<BR>&nbsp;&nbsp;&nbsp;&nbsp;&nbsp;Budala i budala, pomislio je Perec, trudeći se da uzme samoga sebe u ruke. Od čega da počne?
<BR>&nbsp;&nbsp;&nbsp;&nbsp;&nbsp;"Glupo", rekao je što je mogao uzdržanije. "Shvatate li? Glupo i uopšte nije oštroumno."
<BR>&nbsp;&nbsp;&nbsp;&nbsp;&nbsp;"Da-da", rekao je Kućegajeni. Savivši se, pridržavajući fasciklu laktom i bedrom, on je besno pisao po notesu. "Samo jedan trenutak... Da-da?"
<BR>&nbsp;&nbsp;&nbsp;&nbsp;&nbsp;"Šta vi to tamo pišete?" upitao je Perec.
<BR>&nbsp;&nbsp;&nbsp;&nbsp;&nbsp;Kućegajeni ga je preplašeno pogledao i pročitao: "Petnaestog juna... vreme: sedam, četrdeset i pet... mesto: nad urvinom..."
<BR>&nbsp;&nbsp;&nbsp;&nbsp;&nbsp;"Slušajte, Kućegajeni", rekao je Perec besno. "Šta vi uopšte, i kog vraga hoćete od mene? Zašto se stalno vučete za mnom? Dosta mi je toga, dojadili ste mi! (Kućegajeni je pisao.) I šala vam je to glupa, i nemate šta da špijunirate oko mene. Trebalo bi da se postidite, odrastao ste čovek... Pa prestanite već jednom da pišete, idiote! Glupo je sve to! Bolje bi bilo da se jutarnjom gimnastikom bavite ili da se umijete, pogledajte samo na šta ličite! Fuj!"
<BR>&nbsp;&nbsp;&nbsp;&nbsp;&nbsp;Prstima koji su mu se tresli od besa, on je počeo da zakopčava kaiševe na sandalama.
<BR>&nbsp;&nbsp;&nbsp;&nbsp;&nbsp;"Istinu, očigledno, o vama pričaju", dahtao je on, "da se svuda muvate i da sve razgovore beležite. Ja sam mislio da su vam to takve idiotske šale... Nisam hteo da verujem, ja uopšte takve stvari ne podnosim, ali vi ste se, očigledno, izbezobrazili..."
<BR>&nbsp;&nbsp;&nbsp;&nbsp;&nbsp;Ispravio se i video da Kućegajeni stoji u stavu mirno, i da mu niz obraze teku suze.
<BR>&nbsp;&nbsp;&nbsp;&nbsp;&nbsp;"Ma šta je to danas sa vama?" preplašivši se, upitao ga je Perec.
<BR>&nbsp;&nbsp;&nbsp;&nbsp;&nbsp;"Ja ne mogu...", promrmljao je Kućegajeni, ridajući.
<BR>&nbsp;&nbsp;&nbsp;&nbsp;&nbsp;"A šta to ne možete?"
<BR>&nbsp;&nbsp;&nbsp;&nbsp;&nbsp;"Jutarnju gimnastiku... Jetra mi je... potvrda... i da se umivam..."
<BR>&nbsp;&nbsp;&nbsp;&nbsp;&nbsp;"Pa Gospode Bože moj", rekao je Perec. "No, ako ne možete, onda i nemojte, rekao sam to tek onako... No, šta vam je, zašto stalno idete za mnom? Shvatite me već jednom, Boga radi, neprijatno je sve to... Nemam ništa protiv vas lično, ali pokušajte da shvatite..."
<BR>&nbsp;&nbsp;&nbsp;&nbsp;&nbsp;"Neće se ponoviti!" oduševljeno je povikao Kućegajeni. Suze na obrazima su mu se odmah sasušile. "Nikada više!"
<BR>&nbsp;&nbsp;&nbsp;&nbsp;&nbsp;"Idite do vraga", rekao je Perec premoreno i krenuo kroz žbunje. Kućegajeni je išao za njim. Stari pajac, pomislio je Perec. Jurodivi...
<BR>&nbsp;&nbsp;&nbsp;&nbsp;&nbsp;"Veoma hitno", mrmljao je Kućegajeni, teško dašćući. "Samo u slučaju krajnje neophodnosti i... Vaša lična pažnja biće..."
<BR>&nbsp;&nbsp;&nbsp;&nbsp;&nbsp;Perec se osvrnuo.
<BR>&nbsp;&nbsp;&nbsp;&nbsp;&nbsp;"Kog vraga?" uzviknuo je. "Pa to je moj kofer, dajte ga ovamo, gde ste ga pronašli?"
<BR>&nbsp;&nbsp;&nbsp;&nbsp;&nbsp;Kućegajeni je stavio kofer na zemlju i otvorio, iskrivljena od gušenja, usta, ali Perec nije hteo da ga sluša, i dohvatio je odmah ručku kofera. Tada je Kućegajeni, tako i ne rekavši ništa, legao na kofer stomakom.
<BR>&nbsp;&nbsp;&nbsp;&nbsp;&nbsp;"Dajte kofer!" rekao je Perec, sledivši se od besa.
<BR>&nbsp;&nbsp;&nbsp;&nbsp;&nbsp;"Ni po koju cenu!" prodahtao je Kućegajeni, bacakajući se kolenima po šljunku. Fascikla mu je smetala, on ju je uzeo u zube i zagrlio kofer sa obe ruke. Perec je povukao što je jače mogao i odlomio je ručku.
<BR>&nbsp;&nbsp;&nbsp;&nbsp;&nbsp;"Prekinite sa tim bezobrazlukom!" rekao je. "Ovog istog časa!"
<BR>&nbsp;&nbsp;&nbsp;&nbsp;&nbsp;Kućegajeni je počeo da odmahuje glavom i nešto je promrmljao. Perec je otkopčao okovratnik i zbunjeno se osvrnuo. U senci hrasta u blizini su zbog nečega stajala dva inženjera sa kartonskim maskama na licu. Uhvativši njegov pogled, oni su se uspravili i lupili potpeticama. Tada je Perec, besno se osvrćući, brzo krenuo stazom napolje iz parka. Svašta se već, čini mi se, dešavalo, grozničavo je razmišljao, ali ovo je već sasvim... To su oni skovali zaveru... bežati, treba što pre bežati odavde! Samo kako pobeći? Izašao je iz parka i krenuo prema trpezariji, ali se na njegovom putu ponovo našao Kućegajeni, prljav i strašan. Stajao je sa koferom na ramenu; njegovo modro lice je bilo obliveno ili suzama, ili vodom, ili znojem; oči, prekrivene belom mrenom su lutale, a fasciklu sa tragovima zuba je stezao na grudima.
<BR>&nbsp;&nbsp;&nbsp;&nbsp;&nbsp;"Ne, izvolite ovamo...", prodahtao je, "molim vas... u kabinet... nepodnošljivo hitno... uz sve to, interesi subordinacije..."
<BR>&nbsp;&nbsp;&nbsp;&nbsp;&nbsp;Perec se trgao od njega i potrčao glavnom ulicom. Ljudi na trotoarima su stajali kao stubovi, zabacivši glave i iskolačivši oči. Kamion koji mu je jurio u susret, ukočio je sa divljom škripom, uleteo u kiosk sa novinama, a iz kamiona su izleteli ljudi sa lopatama i počeli da se postrojavaju u dve vrste. Neki stražar je prošao pored njega čvrstim strojevim korakom, držeći svoju pušku na gotov's...
<BR>&nbsp;&nbsp;&nbsp;&nbsp;&nbsp;Dva puta je Perec pokušavao da skrene u uličicu, i svaki put se pred njim isprečio Kućegajeni. Kućegajeni više nije mogao da govori, on je samo mukao i urlao, molećivo kolačeći oči. Tada je Perec potrčao ka zgradi Uprave. Kim, mislio je on grozničavo, Kim neće dozvoliti... zar će Kim takođe?... zaključaću se u nužniku... neka pokušaju samo... nogama ću se braniti... sada mi je već svejedno...
<BR>&nbsp;&nbsp;&nbsp;&nbsp;&nbsp;Uleteo je u hol, i tog istog časa sa bakarnim zveketom orkestar je zasvirao marš dočeka. Promakla su napeta lica, izbuljene oči, ispršene grudi. Kućegajeni ga je sustigao i poterao uz paradno stepenište, po ljubičastim stazama tepiha po kojima nikada niko nije smeo da korača, kroz nekakve tamo nepoznate mu dvosvodne sale, pored stražara u paradnoj uniformi sa odlikovanjima, po navoštenom klizavom parketu gore, na treći sprat, i dalje, po galeriji sa portretima, i ponovo gore, na četvrti sprat, pored doteranih devojaka, zamrlih kao lutke, u nekakav raskošan, ozaren sijalicama dnevne svetlosti ćorsokak, sa džinovskim kožnim vratima sa tablom 'Direktor'. Dalje više nije imao gde da beži.
<BR>&nbsp;&nbsp;&nbsp;&nbsp;&nbsp;Kućegajeni ga je sustigao, provukao se ispod njegovog lakta, jezivo je kao epileptičar počeo da hripće i otvorio je pred njim kožna vrata. Perec je ušao, utonuo stopalima u čudovišnu kožu od tigra, utonuo celim svojim bićem u strogi sumrak poluspuštenih zavesa, u blagorodni miris skupog duvana, u vatastu tišinu, u odmerenost i mir tuđeg postojanja.
<BR>&nbsp;&nbsp;&nbsp;&nbsp;&nbsp;"Dobar dan", rekao je u prostranstvo. Ali za džinovskim stolom nije bilo nikoga. I niko nije sedeo u ogromnim foteljama. I niko ga nije dočekao pogledom, osim mučenika Selivana na ogromnoj slici, koja je zauzimala ceo bočni zid.
<BR>&nbsp;&nbsp;&nbsp;&nbsp;&nbsp;Iza njega je Kućegajeni bučno spustio kofer. Perec se trgao i osvrnuo. Kućegajeni je stajao, zanoseći se i pružao mu fasciklu, kao prazan poslužavnik. Oči su mu bile kao mrtve, staklaste. Sada će umreti čovek, pomislio je Perec. Ali Kućegajeni nije umro.
<BR>&nbsp;&nbsp;&nbsp;&nbsp;&nbsp;"Izuzetno hitno..." prodahtao je. "Bez parafa direktora je nemoguće... ličnog... nikada se ne bih ni usudio..."
<BR>&nbsp;&nbsp;&nbsp;&nbsp;&nbsp;"Kakvog direktora?" prošaptao je Perec. Jeziva misao je počela nejasno da se formira u njegovom mozgu. "Vas..." prosiktao je Kućegajeni: "Bez vašeg parafa... ni u kom slučaju..."
<BR>&nbsp;&nbsp;&nbsp;&nbsp;&nbsp;Perec se oslonio o sto i, pridržavajući se za njegovu poliranu površinu, krenuo je da ga obiđe ka fotelji, koja mu se učinila najbližom. Sručio se u prohladan kožni zagrljaj i konstatovao da se sa leve strane nalaze nizovi raznobojnih telefona, a sa desne strane knjige u kožnom povezu sa zlatotiskom, a pravo ispred njega - ogromna mastionica, koja je prikazivala Tanhojzera i Veneru, a nad njom su se nalazile - bele, molećive oči Kućegajenog i ispružena fascikla. On je, stegavši naslone za ruke pomislio: ah, tako znači? Stoke ste vi, gadovi jedni, kreteni... Tako, znači? No-no, stoke, ulizice, kartonske njuške... No, dobro neka onda bude tako...
<BR>&nbsp;&nbsp;&nbsp;&nbsp;&nbsp;"Ne tresite tom fasciklom nad stolom", rekao je surovo. "Dajte je ovamo."
<BR>&nbsp;&nbsp;&nbsp;&nbsp;&nbsp;U kabinetu je počelo nekakvo kretanje, pomerile su se senke, uzleteo je uvis laki vihor, i Kućegajeni se našao tu, pored njega, iza desnog ramena, i fascikla se našla na stolu, i otvorila se, kao sama od sebe, pojavili su se listovi najboljeg mogućeg papira, i on je pročitao reč, ispisanu krupnim slovima: 'PROJEKAT'.
<BR>&nbsp;&nbsp;&nbsp;&nbsp;&nbsp;"Zahvaljujem vam se", rekao je surovo. "Možete da idete."
<BR>&nbsp;&nbsp;&nbsp;&nbsp;&nbsp;I ponovo se pojavio vihor, pojavio se i nestao lak miris znoja, i Kućegajeni je već bio kraj vrata i povlačio se unazad, presamitivši se i držeći ruke na šavovima - jeziv, jadan i spreman na sve.
<BR>&nbsp;&nbsp;&nbsp;&nbsp;&nbsp;"Samo trenutak", rekao je Perec. Kućegajeni je zamro na mestu. "Možete li da ubijete čoveka?" upitao je Perec.
<BR>&nbsp;&nbsp;&nbsp;&nbsp;&nbsp;Kućegajeni se nije kolebao. Izvukao je odmah mali notes i progovorio:
<BR>&nbsp;&nbsp;&nbsp;&nbsp;&nbsp;"Slušam vas!"
<BR>&nbsp;&nbsp;&nbsp;&nbsp;&nbsp;"A da izvršite samoubistvo?" upitao je Perec.
<BR>&nbsp;&nbsp;&nbsp;&nbsp;&nbsp;"Šta?" rekao je Kućegajeni.
<BR>&nbsp;&nbsp;&nbsp;&nbsp;&nbsp;"Idite", rekao je Perec. "Pozvaću vas kasnije."
<BR>&nbsp;&nbsp;&nbsp;&nbsp;&nbsp;Kućegajeni je nestao. Perec se nakašljao i prešao rukom preko lica.
<BR>&nbsp;&nbsp;&nbsp;&nbsp;&nbsp;"Da pretpostavimo", rekao je naglas. "A šta onda?" Ugledao je na stolu stoni kalendar, prevrnuo stranicu i pročitao ono što je bilo zapisano za taj dan. Rukopis bivšeg direktora ga je razočarao. Direktor je pisao krupnim i razgovetnim slovima, kao učitelj lepog pisanja. "Šefovi grupa 9.30. Pregled noge 10.30. Ale puder. Kefir-Zefir prob. Mašinizacija. Kalem: ko ga je ukrao? Četiri buldožera!"
<BR>&nbsp;&nbsp;&nbsp;&nbsp;&nbsp;Do đavola i buldožeri, pomislio je Perec. Sve: nikakvih buldožera, nikakvih eskavatora, nikakvih kombajna za testerisanje, iskorenjivanje... Dobro bi bilo istovremeno kastrirati i Keca - ali bolje ne, šteta je... i još to skladište mašina. Dići ću ga u vazduh! - rešio je. Zamislio je Upravu - izgled odozgo - i shvatio da mnogo što-šta treba dići u vazduh. Suviše mnogo toga... I budala ume da diže u vazduh, pomislio je.
<BR>&nbsp;&nbsp;&nbsp;&nbsp;&nbsp;Izvukao je srednju, veliku fioku stola i ugledao tamo gomile papira, i tupe olovke, i dva filatelistička zupcomera, a preko svega toga - generalsku epoletu sa kikama. Jednu epoletu. Počeo je da traži rukom drugu, pod papirima, naboo se na jedan ekser i pronašao svežanj ključeva od sefa. Sam sef nalazio se u suprotnom, udaljenom uglu; veoma čudnovati sef, maskiran kao bife. Perec je ustao i krenuo kroz kabinet prema sefu, osvrćući se oko sebe i zapažajući jako mnogo čudnovatih stvari, koje ranije nije zapazio.
<BR>&nbsp;&nbsp;&nbsp;&nbsp;&nbsp;Pod prozorom se nalazila palica za igranje hokeja, pored nje - štaka i proteza jedne noge u cipeli sa zarđalom hokejkom. U dubini kabineta su se nalazila još jedna vrata, preko kojih je bio zategnut konopac, a na konopcu su visile crne kupaće gaćice i nekoliko čarapa, između ostalog još i izbušene. Na vratima se nalazila potamnela mesingana tablica sa urezanim natpisom 'STOKA'. Na ragastovu prozora nalazio se polusakriven zavesom omanji akvarijum, a u čistoj prozračnoj vodi, između raznobojne vodene trave, ravnomerno je pomerao svoje razgranate škrge masan, crni askolotl. A iza slike, koja je prikazivala Selivana, virilo je raskošno dirigentsko žezlo vojne muzike, sa konjskim repovima.
<BR>&nbsp;&nbsp;&nbsp;&nbsp;&nbsp;Perec se dugo mučio kraj sefa, tražeći odgovarajući ključ. Na kraju mu je pošlo za rukom da otvori teška oklopljena vrata. Unutrašnjost vrata bila je izlepljena nepristojnim slikama iz raznih ilustrovanih časopisa samo za muškarce, a u sefu gotovo da ničega nije ni bilo. Perec je tamo pronašao cvikere sa razlupanim levim staklom, izgužvani kačket sa nerazumljivom kokardom i fotografiju nepoznate mu porodice (iskeženi otac, majka - usne kao mašna i dvoje dece u kadetskim uniformama). Bio je tamo i parabelum, dobro očišćen i očuvan, sa jedinim metkom u cevi, još jedna generalska epoleta i gvozdeni krst sa hrastovim lišćem. U sefu se nalazio još jedan svežanj fascikli, ali su sve bile prazne, i samo je u donjoj bio nacrt projekta naređenja o kažnjavanju šofera Keca zbog narušavanja, odnosno sistematskog neposećivanja Muzeja istorije Uprave. Tako ga, tako ga i treba, nevaljalca, promrmljao je Perec. Pomisli samo, muzej ne posećuje... Tu stvar treba raščistiti...
<BR>&nbsp;&nbsp;&nbsp;&nbsp;&nbsp;Stalno taj Kec, šta to treba da znači? Da li se svet na njemu završava, šta li? To jest, na izvestan način i da... Kefiroman, ženskaroš odvratan, kradljivac guma... uostalom, svi šoferi su kradljivci guma... ne-ne, to jednom zauvek treba prekinuti: kefir, šah u radno vreme. Uzgred budi rečeno, sve to izračunava Kim na pokvarenom 'Mercedesu'? IIi to tako i treba - nekakvi tamo stohastički procesi... Slušaj, Perec, ti to sve nešto jako malo znaš. Jer, svi rade, niko ne badavadžiše. Noću svi rade. Svi su zaposleni, niko nema uopšte nimalo vremena. Naređenja se izvršavaju, to znam, to sam i sam video. Kao da je sve u najboljem redu: stražari čuvaju, šoferi voze, inženjeri grade, naučnici pišu članke, blagajnici izdaju novac... Slušaj, Perec, pomislio je, a možda cela ta vrteška upravo samo zbog toga i postoji, da bi svi radili? U suštini dobar mehaničar može da popravi mašinu za dva sata. A onda? A preostala dvadeset i dva časa? A ako uz sve to na mašinama rade iskusni radnici, koji uopšte i ne kvare mašine? Samo se po sebi nameće: dobrog mehaničara prevesti u kuvare, a dobrog kuvara u - mehaničare. I na taj način se ne dvadeset i dva časa, već dvadeset i dve godine mogu popuniti. Ne, u tome postoji nekakva logika. Svi rade, obavljaju svoj ljudski dug, ne kao tamo neki majmuni... i dopunske specijalnosti stiču... Sve u svemu, u tome nema u stvari nikakve logike, to je pravi bordel, a ne logika... Bože moj, ja ovde stojim kao nekakav stub, a šumu zagađuju, šumu iskorenjuju, šumu pretvaraju u park. Treba što hitnije nešto uraditi, sada ja odgovaram za svaki hektar, za svako štene, za svaku rusalku, ja sada odgovaram za sve...
<BR>&nbsp;&nbsp;&nbsp;&nbsp;&nbsp;Uzmuvao se, nadvoje-natroje zatvorio sef, pojurio ka stolu, odmakao fasciklu i izvukao čist list papira iz fioke... Ali ovde se nalaze hiljade ljudi, pomislio je. Uhodane već tradicije, uhodani odnosi, oni će mi se podsmevati... Setio se oznojenog i jadnog Kućegajenog i samog sebe u čekaonici direktora. Ne, neće se smejati. Plakaće, žaliće se... onome... m'sje Ahtiju... uništavaće jedan drugoga. Neće se podsmevati. Eto to je ono najužasnije, pomislio je. Ne umeju ni da se smeju, ne znaju oni šta je to i čemu je to. Ljudi... Ljudi i ljudići, čovečići. Demokratija je potrebna sloboda mišljenja, sloboda psovanja, sakupiću sve i reći: psujte! Psujte i smejte se... Da, oni će psovati. Psovaće dugo, sa zanosom i maštom, pošto je tako naređeno, psovaće za loše snabdevanje kefirom, za lošu hranu u menaži, kućepazitelje će psovati sa posebnim zanosom: ulice već koliko godina nisu pometene, šofera Keca će psovati zbog nesistematičnog posećivanja kupatila, i u pauzama će trčati u pisoar nad urvinom... Ne, tako ću se samo zapetljati, pomislio je. Potreban je nekakav poredak. A šta ja sada imam?
<BR>&nbsp;&nbsp;&nbsp;&nbsp;&nbsp;Počeo je brzo i nečitko da piše na listu papira: "Grupa iskorenjivanja šume, grupa Proučavanja šume, grupa Oružanog čuvanja šume grupa Pružanja pomoći lokalnom stanovništvu šume..." Šta još? Ah, da! "Grupa Inženjerskog prodiranja u š." I još... "Grupa Naučne bezbednosti š." To je sve, čini mi se. Tako. A čime se one, te grupe bave? Čudnovato nikada mi nije palo na pamet da se upitam čime se one bave. Čak i više od toga, nikada mi nije palo na pamet ni da saznam čime se bavi Uprava uopšte. Kako to može da se usklađuje iskorenjivanje šume sa čuvanjem šume, a da se pri tome još pomaže lokalno stanovništvo... No, evo šta, pomislio je. Kao prvo, nikakvo iskorenjivanje. Iskorenjivanje iskoreniti. Inženjersko prodiranje, očigledno, takođe. Ili neka rade tamo gore, dole ionako nemaju šta da rade. Neka svoje mašine analiziraju, neka dobre puteve prave, neka blatište ono smrdljivo zaspu... Šta će onda ostati? Naoružana straža će ostati. Sa vučjacima. No, sve u svemu... sve u svemu, šumu treba čuvati. Samo, eto... Setio se lica poznatih mu stražara i sumnjičavo je počeo da pomera usnicama. N-da... No, dobro, no, da pretpostavimo. A Uprava, čemu Uprava? Čemu ja? Raspustiti Upravu, šta li? Najednom je osetio veselost i jezu. No, to je već nešto, pomislio je. Mogu! Raspustiću i tačka. Ko može da mi bude sudija? Ja sam ovde - direktor, glava. Naređenje je naređenje, i - tačka!
<BR>&nbsp;&nbsp;&nbsp;&nbsp;&nbsp;U tom času je začuo teške korake. Negde sasvim u blizini. Zazveckala su stakla u lusteru, na konopcu su počele da se njišu čarape što su se sušile. Perec je ustao i na vrhovima prstiju prišao vratašcima. Tamo, iza vrata neko je koračao, neujednačeno, kao da se spoticao, ali se više ništa nije čulo, a u vratima nije postojala ključaonica, da bi se kroz nju moglo proviriti. Perec je grozničavo počeo da cima kvaku, ali se vrata nisu predavala. "Ko je to tamo?" upitao je on naglas približivši usta pukotini. Niko nije odgovorio, ali se koraci nisu smirivali - kao da je neko pijan tamo lutao, spotičući se neprestano, Perec je ponovo počeo da snažno cima kvaku, a onda je slegao ramenima i vratio se na svoje mesto.
<BR>&nbsp;&nbsp;&nbsp;&nbsp;&nbsp;Sve u svemu, vlast ima svoje prednosti, pomislio je. Upravu ja, razume se, neću da raspuštam, glupo je, zašto raspuštati gotovu, dobro formiranu organizaciju? Nju treba jednostavno preokrenuti, usmeriti na pravi posao. Prekinuti sa prodiranjem u šumu, pojačati oprezno proučavanje šume, pokušati uspostaviti kontakte, učiti od šume... Jer oni čak i ne shvataju šta je to šuma. Pomisli samo, šuma! Drveće i drvo... Treba naučiti ljude da vole šumu, da je poštuju, da žive njenim životom. Ne, tu ima odista jako mnogo posla. Pravog, važnog posla. I ljudi će se pronaći - Kim, Stojan... Rita... Gospode bože, a zašto bi pa menadžer bio loš?... Alevtina... Na kraju krajeva onaj Ahti je takođe, sigurno, figura, pametan čovek, samo se glupostima eto bavi... Pokazaćemo im mi, pomislio je veselo. Mi ćemo im još pokazati, đavo ga odneo! Dobro. A u kakvom se stanju sada nalaze tekući poslovi?
<BR>&nbsp;&nbsp;&nbsp;&nbsp;&nbsp;Primakao je fasciklu. Na prvom listu je bilo napisano sledeće:
<BR>
<BR>&nbsp;&nbsp;&nbsp;&nbsp;&nbsp;PROJEKAT DIREKTIVE O UVOĐENJU PORETKA
<BR>&nbsp;&nbsp;&nbsp;&nbsp;&nbsp;1) Tokom cele protekle godine Uprava šume je suštastveno poboljšala svoj rad i dostigla visoke pokazatelje u svim oblastima svoje delatnosti. Osvojene su, proučene, iskorenjene i uzete pod oružanu i naučnu stražu mnoge stotine hektara teritorije šume. Neprekidno raste majstorstvo stručnjaka i saradnika. Usavršava se organizacija, smanjuju se neproduktivni rashodi, uklanjaju birokratske i druge vanproizvodne prepone.
<BR>&nbsp;&nbsp;&nbsp;&nbsp;&nbsp;2) Ali uporedo sa postignutim dostignućima, štetno delovanje Drugog zakona termodinamike, a i zakona velikih brojeva još je očigledno, što na izvestan način smanjuje opšte visoke pokazatelje. Najbliži zadatak je uklanjanje slučajnosti, koje imaju za posledicu haos, koji narušava jedinstveni ritam i smanjuje tempo.
<BR>&nbsp;&nbsp;&nbsp;&nbsp;&nbsp;3) U vezi sa višeizloženim, predlaže se da se ubuduće smatraju sve pojave bilo kakvih slučajnosti za nezakonite i da se proglasi da one protivureče idealu organizovanosti, a udeo u slučajnostima (probabilnost) se ima kvalifikovati kao - zločinačko delo, jer, ako učestvovanje u slučajnosti (probabilitnost) nema za posledicu teške posledice - onda ga treba kvalifikovati kao izuzetno ozbiljno narušavanje službene i radne discipline.
<BR>&nbsp;&nbsp;&nbsp;&nbsp;&nbsp;4) Krivica lica, koje učestvuje u slučajnosti (probabilitika), određuje se i meri članovima Krivičnog Priloga br. 62, 64, 65 (isključ. pp.S i O), 113 i 192 p.K. ili paragrafe Administrativnog Kodeksa 12, 15 i 97.
<BR>&nbsp;&nbsp;&nbsp;&nbsp;&nbsp;PRIMEDBA: Smrtni ishod učestvovanja u slučajnosti (probabilnosti) ne predstavlja opravdanje, ili olakšanje. Osuđivanje, ili kažnjavanje se u tom slučaju obavlja posmrtno.
<BR>&nbsp;&nbsp;&nbsp;&nbsp;&nbsp;5) Ova Direktiva dana... mesec... dana... godine, povratnu vrednosta nema.
<BR>&nbsp;&nbsp;&nbsp;&nbsp;&nbsp;POTPIS: DIREKTOR UPRAVE (...)
<BR>
<BR>&nbsp;&nbsp;&nbsp;&nbsp;&nbsp;Perec je olizao sasušene usne i okrenuo stranicu. Na sledećoj stranici nalazilo se naređenje o predavanju sudu saradnika grupe Naučne bezbednosti X. Tojte u saglasnosti sa Direktivom 'O uvođenju poretka', a 'za zlobnu saglasnost zakonu velikih brojeva, koji se izražavao u okliznuću na ledu sa odgovarajućom ozledom gležnja noge, a koja se zločinačka aktivnost učestvovanja u slučajnosti (probabilnost) odigrala 11. marta o.g.' Predlagano je da se saradnik X. Tojti od sada pa ubuduće u svim dokumentima zove 'probabilitičar X. Tojti...'
<BR>&nbsp;&nbsp;&nbsp;&nbsp;&nbsp;Perec je škljocnuo zubima i pregledao sledeći list. To je takođe bilo naređenje: o administrativnom kažnjavanju - novčanom kaznom u visini četvoromesečne plate posmrtnog vodiča psa oružane straže G. de Monmoransi "koji je nemarno dopustio sebi da ga uništi atmosfersko pražnjenje (munja)." Dalje su sledile izjave o godišnjim odmorima, molbe za pružanje pomoći zbog gubitka hranitelja i objašnjenje izvesnog Ž. Lumbaga o nestanku nekakvog kalema...
<BR>&nbsp;&nbsp;&nbsp;&nbsp;&nbsp;"Kog vraga!" rekao je Perec naglas i ponovo pročitao projekat Direktive. Oznojio se. Projekat je bio otkucan na specijalnom kreda-papiru sa zlatnim rubom. Trebalo bi posavetovati se sa nekim, tužno je pomislio Perec, ovako ću sasvim propasti...
<BR>&nbsp;&nbsp;&nbsp;&nbsp;&nbsp;U tom času su se vrata od kabineta otvorila, i u kabinet je, gurajući pred sobom stočić na točkovima, ušla Alevtina, odevena veoma prefinjeno i moderno, sa strogim i ozbiljnim izrazom na vešto doteranom i našminkanom licu.
<BR>&nbsp;&nbsp;&nbsp;&nbsp;&nbsp;"Vaš doručak", rekla je delikatnim glasom.
<BR>&nbsp;&nbsp;&nbsp;&nbsp;&nbsp;"Zatvorite vrata i priđite", rekao je Perec.
<BR>&nbsp;&nbsp;&nbsp;&nbsp;&nbsp;Zatvorila je vrata, gurnula stočić nogom i, popravivši kosu, prišla Perecu.
<BR>&nbsp;&nbsp;&nbsp;&nbsp;&nbsp;"No, šta je zlato moje?" rekla je, smeškajući se. "Jesi li sada zadovoljan?"
<BR>&nbsp;&nbsp;&nbsp;&nbsp;&nbsp;"Slušaj", rekao je Perec. "Nekakve gluposti... Evo ti, pročitaj."
<BR>&nbsp;&nbsp;&nbsp;&nbsp;&nbsp;Sela je na naslon za ruku; levom razgolićenom rukom obgrlila Pereca oko vrata, a desnom razgolićenom rukom uzela Direktivu.
<BR>&nbsp;&nbsp;&nbsp;&nbsp;&nbsp;"No, znam", rekla je. "Sve je to pravilno. U čemu je stvar? Možda bi trebalo da ti Krivični Prilog donesem? Pređašnji direktor takođe nije mogao da se seti ni jednog jedinog člana."
<BR>&nbsp;&nbsp;&nbsp;&nbsp;&nbsp;"Ma ne, pričekaj", nestrpljivo je rekao Perec. "Čemu taj prilog... čemu Prilog! Da li si čitala?"
<BR>&nbsp;&nbsp;&nbsp;&nbsp;&nbsp;"Ne samo da sam čitala, već sam to i kucala. I stil sam doterivala. Jer, Kućegajeni ne ume da piše, on je ovde naučio i da čita... Uzgred budi rečeno, zlato moje", rekla je zabrinuto, "Kućegajeni tamo čeka, u čekaonici, primi ga za vreme doručka, on to voli. On će ti sendviče da pravi..."
<BR>&nbsp;&nbsp;&nbsp;&nbsp;&nbsp;"Ma pljujem ja i na Kućegajenog!" rekao je Perec. "Bolje mi objasni, šta ja..."
<BR>&nbsp;&nbsp;&nbsp;&nbsp;&nbsp;"Na Kućegajenog ne smeš da pljuckaš", pobunila se Alevtina. "Ti si moje zlato, ti još ništa ne razumeš..." Pritisnula je Perecu nos, kao dugme. "Kućegajeni ima dva notesa. U jedan notes on beleži šta je ko rekao - za direktora, a u drugi beleži šta je rekao direktor. I ti, zlato moje, imaj to na umu i nikada to ne zaboravljaj."
<BR>&nbsp;&nbsp;&nbsp;&nbsp;&nbsp;"Pričekaj malo", rekao je Perec. "Hteo bih da se sa tobom posavetujem. Evo ovu Direktivu... to buncanje, to lupetanje ja neću da potpisujem."
<BR>&nbsp;&nbsp;&nbsp;&nbsp;&nbsp;"Kako to - nećeš?"
<BR>&nbsp;&nbsp;&nbsp;&nbsp;&nbsp;"Jednostavno. Ruka mi se neće podići da tako nešto potpišem."
<BR>&nbsp;&nbsp;&nbsp;&nbsp;&nbsp;Alevtinino lice je postalo strogo.
<BR>&nbsp;&nbsp;&nbsp;&nbsp;&nbsp;"Zlato moje", rekla je ona. "Ti se mnogo ne buni. Potpiši. To je izuzetno hitno. Posle ću ti sve to objasniti, a sada..."
<BR>&nbsp;&nbsp;&nbsp;&nbsp;&nbsp;"Ma šta tu ima da se objašnjava?" rekao je Perec.
<BR>&nbsp;&nbsp;&nbsp;&nbsp;&nbsp;"No, kada ne shvataš, onda znači da ti treba objasniti. Zato ću ti to sve kasnije objasniti."
<BR>&nbsp;&nbsp;&nbsp;&nbsp;&nbsp;"Ne, objasni mi to sada", rekao je Perec. "Ako možeš", dodao je. "A u to sumnjam, da budem otvoren."
<BR>&nbsp;&nbsp;&nbsp;&nbsp;&nbsp;"Uh, mali moj", rekla je Alevtina i poljubila ga u slepoočnicu. "No, dobro, no, neka ti bude."
<BR>&nbsp;&nbsp;&nbsp;&nbsp;&nbsp;Sela je na sto, stavila ruke pod sebe i počela, posmatrajući pričkiljenim očima negde iznad Perecove glave:
<BR>&nbsp;&nbsp;&nbsp;&nbsp;&nbsp;"Postoji administrativni rad, na kome sve počiva. Taj rad nije nastao danas, a ni juče, vektor odlazi svojom osnovicom daleko u dubinu vremena. Do današnjeg dana on je materijalizovan u odgovarajućim naređenjima i direktivama. Ali on odlazi i daleko u budućnost, i tamo on za sada samo očekuje svoju materijalizaciju. To je nalik na izgradnju puta po trasiranom terenu. Tamo, gde se završava asfalt, leđima okrenut već gotovom delu stoji stručnjak sa nivelir-aparatom i posmatra kroz teodolit. Taj čovek si - ti. Zamišljena linija, koja se kreće duž optičke osovine teodolita predstavlja nematerijalizovani administrativni vektor, koji od svih ljudi vidiš samo ti i koji upravo i samo ti i treba da materijalizuješ. Da li ti je to jasno?"
<BR>&nbsp;&nbsp;&nbsp;&nbsp;&nbsp;"Nije", rekao je Perec čvrstim glasom.
<BR>&nbsp;&nbsp;&nbsp;&nbsp;&nbsp;"To nije važno. Slušaj dalje... Pošto put ne može da skrene ni levo ni desno, već mora da se pridržava optičke osovine teodolita, tako isto i svaka sledeća direktiva mora da služi kao kontinuirani nastavak svih prethodnih... Zlato moje, dragi moj, ti ne ulazi isuviše u sve to, ja sama od svega toga ništa ne shvatam, to čak nije ni dobro, jer unošenje ima za posledicu nastanak sumnje, a sumnja ima za posledicu toptanje u mestu, a toptanje u mestu - to je pogibija celokupne administrativne delatnosti, a to znači i tvoja, moja i sve u svemu... to je azbuka. Nijednog dana bez Direktive; i sve će biti u najboljem mogućem redu. Evo, ova Direktiva o uvođenju poretka - ona nije nastala na pustom mestu, ona je već povezana sa prethodnom Direktivom o neubijanju, a ona je opet povezana sa Naređenjem o zabrani bremenitosti, a to Naredenje logički proističe iz Propisa o prekomernoj pobunjenosti, a on..."
<BR>&nbsp;&nbsp;&nbsp;&nbsp;&nbsp;"Kog vraga!" rekao je Perec. "Pokaži mi te propise i naređenja... Ne, bolje će biti da mi pokažeš prvo naređenje, ono što se nalazi u dubini vremena."
<BR>&nbsp;&nbsp;&nbsp;&nbsp;&nbsp;"A šta će ti ono?"
<BR>&nbsp;&nbsp;&nbsp;&nbsp;&nbsp;"Kako to - šta će mi? Ti govoriš da ona logično proističu jedno iz drugoga. Ne verujem u to!"
<BR>&nbsp;&nbsp;&nbsp;&nbsp;&nbsp;"Zlato moje", rekla je Alevtina. "Sve ćeš to videti. Sve ću ti to pokazati. Sve ćeš to pročitati svojim kratkovidim očima. Ali shvati jedno: prekjuče nije bilo Direktive juče nije bilo Direktive - ako ne računamo sitno naređenje o hvatanju mašine, a i to naređenje je bilo usmeno... Šta ti misliš, koliko dugo može da postoji Uprava bez Direktive? Od jutros već vlada zbrka: neki ljudi hodaju svuda i menjaju pregorele sijalice, možeš li to da zamisliš? Ne, zlato moje, kako god hoćeš, ali Direktivu moraš da potpišeš. Jer, ja ti dobro želim. Samo je brzo potpiši, održi savetovanje sa šefovima grupa i reci im nešto bodro, a ja ću ti posle doneti sve što hoćeš. Čitaćeš, proučavati unositi se... iako je, razume se bolje da se ne unosiš isuviše."
<BR>&nbsp;&nbsp;&nbsp;&nbsp;&nbsp;Perec se uhvatio za obraze i zatresao glavom. Alevtina je živo skočila sa stola, umočila pero u lobanju Venere i pružila držalju Perecu.
<BR>&nbsp;&nbsp;&nbsp;&nbsp;&nbsp;"No, potpiši, dragi moj, što pre..."
<BR>&nbsp;&nbsp;&nbsp;&nbsp;&nbsp;Perec je uzeo pero.
<BR>&nbsp;&nbsp;&nbsp;&nbsp;&nbsp;"Ali mogu li kasnije da je povučem?" upitao je žalosno?
<BR>&nbsp;&nbsp;&nbsp;&nbsp;&nbsp;"Možeš, zlato, možeš", rekla je Alevtina, i Perec je shvatio da ona laže. Odgurnuo je pero.
<BR>&nbsp;&nbsp;&nbsp;&nbsp;&nbsp;"Ne", rekao je. "Ne i ne. Neću to da potpišem. Kog vraga da potpisujem to buncanje, ako postoje, sigurno, desetine razumnih i pametnih naređenja, direktiva, potpuno neophodnih, odista neophodnih u ovom bordelu..."
<BR>&nbsp;&nbsp;&nbsp;&nbsp;&nbsp;"Na primer?" živo je rekla Alevtina.
<BR>&nbsp;&nbsp;&nbsp;&nbsp;&nbsp;"Pa Gospode bože moj. Sve što hoćeš... Do vraga... No, ako ništa drugo, a ono..."
<BR>&nbsp;&nbsp;&nbsp;&nbsp;&nbsp;Alevtina je izvukla notes.
<BR>&nbsp;&nbsp;&nbsp;&nbsp;&nbsp;"No, ako ništa drugo... No, barem naređenje..." sa neobičnim sarkazmom u glasu rekao je Perec, "saradnicima grupe Iskorenjenja da se iskorene u najkraćem mogućem roku. Izvolite! Neka svi skoče sa urvine... ili neka se ubiju iz pištolja... Još danas! Odgovoran za izvršenje je - Kućegajeni... Tako mi boga, od toga bi bilo mnogo više koristi..."
<BR>&nbsp;&nbsp;&nbsp;&nbsp;&nbsp;"Samo trenutak", rekla je Alevtina. "Znači, izvršiti samoubistvo pomoću vatrenog oružja danas do dvadeset i četiri nula-nula. Odgovoran za izvršenje - Kućegajeni..." Zatvorila je notes i zamislila se. Perec ju je posmatrao zapanjeno. "Nego šta!" rekla je. "Pravilno! To je čak i progresivnije... Dragi moj! Shvati: ako ti se ne dopada Direktiva - ne treba. Ali - daj onda drugu. Eto, dao si je, i ja više nemam nikakve pretenzije na tebe..."
<BR>&nbsp;&nbsp;&nbsp;&nbsp;&nbsp;Skočila je na pod i uzmuvala se, raspoređujući tanjiriće ispred Pereca.
<BR>&nbsp;&nbsp;&nbsp;&nbsp;&nbsp;"Evo, tu su palačinke, a ovde je slatko... Kafa je u termosu, vruća je, pazi da se ne ispečeš... Jedi, a ja ću brzo otkucati projekat i doneću ti ga."
<BR>&nbsp;&nbsp;&nbsp;&nbsp;&nbsp;"Pričekaj", rekao je zapanjeni Perec. "Pričekaj..."
<BR>&nbsp;&nbsp;&nbsp;&nbsp;&nbsp;"Ti si odista moje pametno", rekla je Alevtina nežno. "Ti si mi junačina. Samo sa Kućegajenim budi što je moguće nežniji."
<BR>&nbsp;&nbsp;&nbsp;&nbsp;&nbsp;"Pričekaj", rekao je Perec. "Šta je to, ti mi se podsmevaš?"
<BR>&nbsp;&nbsp;&nbsp;&nbsp;&nbsp;Alevtina je potrčala ka vratima, Perec je poleteo za njom sa povikom: "Ne budi luda!" ali nije uspeo da je uhvati. Alevtina je nestala, i na njenom mestu, kao avet, pojavio se iz ničega Kućegajeni. Već zalizan, već očišćen, već normalne boje i kao i uvek spreman na sve.
<BR>&nbsp;&nbsp;&nbsp;&nbsp;&nbsp;"To je genijalno", tiho je prozborio, gurajući Pereca prema stolu, "to je odista sjajno. To će, u to nema sumnje, ući u istoriju..."
<BR>&nbsp;&nbsp;&nbsp;&nbsp;&nbsp;Perec se povlačio od njega, kao od džinovske skolopendre, naleteo je na sto i oborio Tanhojzera na Veneru.
</P></TD></TR></TABLE>
</CENTER>
</BODY>
</HTML>
