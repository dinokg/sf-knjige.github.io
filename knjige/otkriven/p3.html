<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;"Nikol."
<BR>&nbsp;&nbsp;&nbsp;&nbsp;&nbsp;U prvi mah je imala utisak da je taj blagi mehanički glas deo njenog sna. Ali kad je čula da se njeno ime ponavlja, čak malo glasnije, Nikol se trgla i probudila.
<BR>&nbsp;&nbsp;&nbsp;&nbsp;&nbsp;Talas žestokog straha zapljusnu je iznutra. Došli su po mene, pomisli Nikol odmah. Jutro je. Umreću za nekoliko sati.
<BR>&nbsp;&nbsp;&nbsp;&nbsp;&nbsp;Udahnula je polako i duboko, trudeći se da ublaži svoju sve veću paniku. Nekoliko sekundi kasnije otvorila je oči. U njenoj ćeliji bio je mrkli mrak. Nikol, zbunjena, poče da se osvrće, pokušavajući da odredi gde je ta osoba koja ju je pozvala.
<BR>&nbsp;&nbsp;&nbsp;&nbsp;&nbsp;"Ovde smo, na tvom ležaju, pored tvog desnog uva", reče taj glas vrlo blago. "Poslao nas Ričard, da ti pomognemo da pobegneš... ali moramo delovati brzo."
<BR>&nbsp;&nbsp;&nbsp;&nbsp;&nbsp;Nikol na tren pomisli da je ovo nastavak sna. Onda začu drugi glas, vrlo sličan prvom ali sa ipak prepoznatljivom razlikom. "Okreni se udesno a mi ćemo se osvetliti."
<BR>&nbsp;&nbsp;&nbsp;&nbsp;&nbsp;Nikol se, ležeći, obrte nadesno. Vide da na ležaju, nadomak njene glave, stoje dve majušne figure, ne više od osam ili deset centimetara, obe nalik na žene. U tom trenutku su sijale, obasjane nekim unutrašnjim izvorom svetlosti. Jedna je imala kratku kosu i bila obučena u oklop evropskog viteza iz petnaestog veka. Druga je imala krunu na glavi i dugu naboranu suknju srednjovekovne kraljice.
<BR>&nbsp;&nbsp;&nbsp;&nbsp;&nbsp;"Ja sam Jovanka Orleanka", reče prva.
<BR>&nbsp;&nbsp;&nbsp;&nbsp;&nbsp;"A ja Eleanora Akvitanska."
<BR>&nbsp;&nbsp;&nbsp;&nbsp;&nbsp;Nikol se nasmeja nervozno, zapanjeno zureći u ta dva obličja. Nekoliko sekundi kasnije, kad su se unutrašnje svetiljke u robotima ugasile, konačno se dovoljno pribrala da nešto i kaže. "Znači, Ričard vas šalje da mi pomognete u bekstvu?" šapnu ona. "A kako mislite da to izvedemo?"
<BR>&nbsp;&nbsp;&nbsp;&nbsp;&nbsp;"Već smo izvršile sabotažu nadzornog sistema", reče malecka Jovanka ponosito. "Takođe smo reprogramirale biota Garsiju... koji će doći kroz koji minut, da te pusti napolje."
<BR>&nbsp;&nbsp;&nbsp;&nbsp;&nbsp;"Imamo glavni plan bekstva i nekoliko različitih rezervnih planova", dodade Eleanora. "Ričard to razrađuje već mesecima - od dana kad je nas napravio."
<BR>&nbsp;&nbsp;&nbsp;&nbsp;&nbsp;Nikol se opet nasmeja. Bila je još uvek krajnje zapanjena. "Stvarno?" reče ona. "A mogu li pitati gde je moj genijalni muž u ovom trenutku?"
<BR>&nbsp;&nbsp;&nbsp;&nbsp;&nbsp;"Ričard je u vašem starom leglu ispod Njujorka", odgovori Jovanka. "Rekao je da ti kažemo da se tamo nije izmenilo ništa. On prati naše napredovanje pomoću navigacionog signala... Uzgred budi rečeno, on ti poručuje da te voli. Nije zaboravio..."
<BR>&nbsp;&nbsp;&nbsp;&nbsp;&nbsp;"Samo trenutak miruj, molim te", umeša se Eleanora, videći da Nikol počinje da se refleksno češe iza desnog uva. "Prikačinjem jedan navigacioni aparat i tebi, a to je za mene prilično teško." Nekoliko trenutaka potom Nikol pipnu maleni paket instrumenata pokraj svog uva i odmahnu glavom. "Može li nas on i čuti?"
<BR>&nbsp;&nbsp;&nbsp;&nbsp;&nbsp;"Smatrao je da ne smemo rizikovati s emitovanjem glasa", odgovori Akvitanska. "To bi Nakamura suviše lako mogao primetiti... Ričard će samo znati gde smo."
<BR>&nbsp;&nbsp;&nbsp;&nbsp;&nbsp;"Sad možeš ustati i obući se", reče Jovankica. "Cilj nam je da budemo spremne kad Garsija dođe."
<BR>&nbsp;&nbsp;&nbsp;&nbsp;&nbsp;Zar čuda neće nikad prestati? razmišljala je Nikol dok se umivala u mraku, nad primitivnim lavorom. Nekoliko sekundi bavila se mišlju da bi ova dva robota mogla biti deo neke Nakamurine lukave zavere, i da će u pokušaju bekstva biti ubijena. Nemoguće, razuveri samu sebe malo kasnije. Čak i kad bi neko od Nakamurinih slugeranja umeo da pravi ovakve robote, jedino Ričard zna o meni toliko da napravi baš Jovanku Orleanku i Eleanoru Akvitansku... Uostalom, šta mari ako i budem ubijena u pokušaju bekstva? Moja elektrokucija je zakazana za ujutro u osam.
<BR>&nbsp;&nbsp;&nbsp;&nbsp;&nbsp;Ispred ćelije se začuše zvuci - stigao je biorobot. Nikol se sva steže; nije ni sad bila sasvim ubeđena da joj ove dve male prijateljice govore istinu. "Sedi na postelju", začu ona Jovankine reči iza sebe, "da se Eleanorica i ja popnemo u tvoje džepove." Nikol oseti da se dve robotkinje penju po prednjoj strani njene košulje. Osmehnu se. Ričarde, neverovatan si, pomisli ona.
<BR>&nbsp;&nbsp;&nbsp;&nbsp;&nbsp;Biot Garsija nosio je baterijsku svetiljku. Ušao je u Nikolinu ćeliju snažnim koracima, sa puno autoriteta. "Pođite sa mnom, gospođo Vejkfild", reče jakim glasom. "Imam naređenje da Vas prebacim u sobu za pripremu."
<BR>&nbsp;&nbsp;&nbsp;&nbsp;&nbsp;Nikol se opet prepade. Biot nije nastupio nimalo prijateljski. Šta ako... ali vremena za razmišljanje imala je vrlo malo. Garsija je izvede u hodnik i povede brzim hodom. Dvadeset metara kasnije prođoše pored uobičajene postave koja se sastojala od nekoliko biot-stražara i jednog ljudskog oficira koji im je komandovao. Bio je to neki mladić koga Nikol nikada ranije nije videla. "Čekaj", viknu on iza njih, upravo kad je trebalo da Garsija i Nikol krenu stepeništem. Nikol se sledi.
<BR>&nbsp;&nbsp;&nbsp;&nbsp;&nbsp;"Zaboravio si da potpišeš papire za transfer", reče čovek pružajući dokument Garsiji.
<BR>&nbsp;&nbsp;&nbsp;&nbsp;&nbsp;"Svakako", odgovori biot. Kitnjastim pokretom ispisa na papirima svoj identifikacioni broj.
<BR>&nbsp;&nbsp;&nbsp;&nbsp;&nbsp;Manje od minut posle toga Nikol je bila izvan velike građevine u kojoj je tamnovala nekoliko meseci. Udahnu svež vazduh, duboko, i pođe za Garsijom, stazom ka Srednjem Gradu.
<BR>&nbsp;&nbsp;&nbsp;&nbsp;&nbsp;"Ne", začu Eleanorin glas iz svog džepa. "Ne idemo sa biorobotom. Kreni na zapad. Prema vetrenjači sa sijalicom na vrhu. Moraš trčati. Neophodno je da stignemo na imanje Maksa Paketa pre zore."
<BR>
<BR>&nbsp;&nbsp;&nbsp;&nbsp;&nbsp;Njen zatvor je bio gotovo pet kilometara udaljen od Maksove farme. Nikol je grabila puteljkom. Trčala je lagano ali postojano, povremeno požurivana glasovima dve malene robotkinje koje su pomno pratile koliko je vremena proteklo. Do zore nije preostalo baš mnogo. Za razliku od Zemlje, gde je prelaz iz noći u dan bio postupan, u Novom Raju zora je bila nagli, diskontinualni događaj: potpun mrak, a onda se, u trenu, upali veštačko sunce i zablista svojim malim lukom na svodu kolonijskog habitata.
<BR>&nbsp;&nbsp;&nbsp;&nbsp;&nbsp;"Još dvanaest minuta do svetlosti", reče Jovankica. Nikol je upravo izbila na biciklističku stazu kojom je morala preći završnih dvesta metara do Paketovog imanja. Nastavljala je da trči, mada poslednjim rezervama snage. U dva maha, tokom trčanja kroz obađena polja, osetila je tupi bol u prsima. Nema sumnje, nisam u formi, pomisli ona, prekorevajući sebe što nije redovno vežbala u ćeliji. Osim toga, tu je i mojih šest 'banki'.
<BR>&nbsp;&nbsp;&nbsp;&nbsp;&nbsp;Imanje je bilo u tami. Nikol zakorači na trem i tu stade, hvatajući vazduh. Vrata se otvoriše nekoliko sekundi kasnije. "Čekao sam te", reče Maks. Njegov čestiti izraz lica jasno je pokazivao koliko je situacija ozbiljna. Hitro je zagrlio Nikol. "Za mnom", reče i brzo pođe prema ambaru.
<BR>&nbsp;&nbsp;&nbsp;&nbsp;&nbsp;"Još nema policijskih kola na drumu", reče on čim su se našli u ambaru. "Verovatno još nisu otkrili da te nema. Ali to je sad samo pitanje minuta."
<BR>&nbsp;&nbsp;&nbsp;&nbsp;&nbsp;Pilići su svi bili na drugom kraju ambara. Kokoške su bile zatvorene iza posebne žičane mreže, odvojene od petlova i od ostalog dela zgrade. Maks i Nikol su ušli upravo kod njih; nastade grdna graja. Kokoši su jurcale kud koja, kreštale i kokodakale, lepetale krilima. Smrad je u tom njihovom prostoru bio toliki da Nikol skoro poče da se guši.
<BR>&nbsp;&nbsp;&nbsp;&nbsp;&nbsp;Maks se osmehnu. "Izgleda da sam počeo da zaboravljam koliko jako pileća govna smrde svima ostalima", reče on. "Zato što sam se ja navik'o." Pljesnuo je Nikol po ramenu, ne prejako. "U svakom slučaju, to ti je još jedan sloj zaštite, a sama nećeš osećati smrad nimalo, dok budeš u skloništu."
<BR>&nbsp;&nbsp;&nbsp;&nbsp;&nbsp;Maks pođe u jedno ćoše pregrađenog prostora, otera pet-šest kokoši i kleknu. "Kad su se pojavili oni Ričardovi uvrnuti robotići", reče on razgrćući slamu i kokošju hranu, "nisam bio odmah siguran gde da iskopam tvoje skrovište. Onda mi je palo na pamet - ovde." Maks podiže dve daske; u podu ambara pokaza se pravougaona rupa. "Prokleto se nadam da sam dobro smislio."
<BR>&nbsp;&nbsp;&nbsp;&nbsp;&nbsp;Pokretom pokaza da Nikol treba da pođe za njim, a onda se uvuče u rupu. Uskoro su se oboje četvoronoške kretali po zemljanom dnu veoma tesnog tunela koji je nekoliko metara vodio paralelno sa podom a onda, strmo, u dubinu. Nikol se stalno sudarala sa Maksom ispred sebe i sa zemljanim zidovima i svodom iznad sebe. Jedinu svetlost davala je malena baterijska svetiljka koju je Maks držao u desnoj ruci. Petnaest metara kasnije tunel je ušao u nekakvu mračnu prostoriju. Maks pažljivo siđe lestvicama od konopaca, a onda se okrete da pomogne Nikol da i ona siđe. Nekoliko sekundi potom oboje su stajali u sredini te sobice. On diže ruku i upali usamljenu električnu sijalicu.
<BR>&nbsp;&nbsp;&nbsp;&nbsp;&nbsp;"Nije baš palata", reče on dok se Nikol osvrtala, "ali mislim da je prokleto bolje od onog tvog zatvora."
<BR>&nbsp;&nbsp;&nbsp;&nbsp;&nbsp;U sobici su se nalazili krevet, stolica, dva police natrpane hranom, treća polica s elektronskim 'knjigama' na disketama, nekoliko različitih odevnih predmeta okačenih u otvoren ormar, najosnovnije toalet-instalacije, jedno veliko bure puno vode, koje je verovatno jedva prošlo kroz tunel, i duboka četvrtasta rupa poljskog WC-a u udaljenom uglu.
<BR>&nbsp;&nbsp;&nbsp;&nbsp;&nbsp;"Ti si sve ovo sam...?" upita Nikol.
<BR>&nbsp;&nbsp;&nbsp;&nbsp;&nbsp;"Da", odgovori Maks. "Noću... tokom ovih nekoliko nedelja. Nisam se usudio da zovem nikog da mi pomogne."
<BR>&nbsp;&nbsp;&nbsp;&nbsp;&nbsp;Nikol je bila dirnuta. "Da li ću moći ikada dovoljno da ti se zahvalim?"
<BR>&nbsp;&nbsp;&nbsp;&nbsp;&nbsp;"Moći ćeš: da ne daš da te uhvate", reče Maks i osmehnu se široko. "Ni meni se ne umire, kao ni tebi... A, da, uzgred budi rečeno", nastavi on i pruži joj elektronski čitač u koji su se mogle stavljati diskete. "Nadam se da je materijal za čitanje dobar. Priručnici o gajenju prasića i pilića nisu isto što i romani tvog tate, ali, nisam hteo da idem u knjižaru, da ne bih probudio sumnju."
<BR>&nbsp;&nbsp;&nbsp;&nbsp;&nbsp;Nikol mu priđe i poljubi ga u obraz. "Makse", reče ona vedro, "baš si drag prijatelj. Ne mogu ni da zamislim kako si..."
<BR>&nbsp;&nbsp;&nbsp;&nbsp;&nbsp;"Napolju je zora", prekide je Jovanka Orleanka iz njenog džepa. "Kasnimo u odnosu na naš raspored aktivnosti. Gospodine Paket, moramo razmotriti našu putanju za odstupanje, pre nego što nas napustite."
<BR>&nbsp;&nbsp;&nbsp;&nbsp;&nbsp;"E jebi ga", reče Maks. "Opet ja primam naređenja od jedne robotice koja nije duža od cigarete." Podiže Jovanku i Eleanoru iz Nikolinih džepova i postavi ih na gornju ploču jedne police, iza konzerve graška. "Vidite ta vratanca?" reče on. "Iza njih je cev... koja se završava kraj valova za svinje... Kako bi bilo da vi to proverite?"
<BR>&nbsp;&nbsp;&nbsp;&nbsp;&nbsp;Malene robotkinje su otišle i zadržale se minut ili dva. Za to vreme Maks je objasnio Nikoli situaciju. "Policija će te tražiti svuda", reče on. "Naročito ovde, zato što zna da sam ja prijatelj tvoje porodice. Zato ću zatrpati ulaz u skrovište. Trebalo bi da ovde imaš sve što je potrebno za sledećih nekoliko nedelja, pa i duže. - A robotkinje nek dolaze kad im je volja, samo da ih svinje ne pojedu", nastavi Maks smejući se. "One će biti tvoja jedina veza sa spoljašnjim svetom. One će te i obavestiti kad dođe vreme za drugu fazu našeg plana bekstva."
<BR>&nbsp;&nbsp;&nbsp;&nbsp;&nbsp;"Znači, tebe neću viđati?" upita Nikol.
<BR>&nbsp;&nbsp;&nbsp;&nbsp;&nbsp;"Bar nekoliko nedelja nećeš", odgovori Maks. "Suviše je opasno... I, još nešto, kad god policija dođe na imanje, ja ću ti isključiti struju. To će ti biti signal da budeš naročito tiha."
<BR>&nbsp;&nbsp;&nbsp;&nbsp;&nbsp;Eleanora Akvitanska se vratila. Sad je stajala na dasci, uz konzervu graška. "Naša izlazna putanja je izvrsna", saopšti ona. "Jovanka je otišla i neće se vraćati nekoliko dana. Namerava da iziđe iz habitata i stupi u vezu s Ričardom."
<BR>&nbsp;&nbsp;&nbsp;&nbsp;&nbsp;"Sad moram i ja da idem", reče Maks Nikoli. Ćutao je nekoliko sekundi. "Ali ne pre nego što kažem još nešto, prijateljice moja otmena... Kao što znaš, bio sam jebeni cinik celog svog života. Malo je ljudi koji mogu na mene da ostave neki jak utisak. Ali ti si me uverila da ima među nama i takvih koji su iznad nivoa pilića i prasića." On se osmehnu. "Nema takvih mnogo", dodade brzo, "ali ipak nas ima."
<BR>&nbsp;&nbsp;&nbsp;&nbsp;&nbsp;"Hvala ti, Makse", reče Nikol.
<BR>&nbsp;&nbsp;&nbsp;&nbsp;&nbsp;Maks priđe lestvicama. Okrete se, mahnu joj i poče da se penje.
<BR>
<BR>&nbsp;&nbsp;&nbsp;&nbsp;&nbsp;Nikol sede na stolicu i duboko udahnu. Po zvucima iz tunela dalo se zaključiti da Maks zatrpava ulaznu rupu i navlači vreće sa hranom za piliće preko dasaka.
<BR>&nbsp;&nbsp;&nbsp;&nbsp;&nbsp;I šta sad? upita se Nikol. Uvide da tokom proteklih pet dana, otkad je suđenje završeno, nije razmišljala gotovo ni o čemu drugom osim o svojoj sve bližoj smrti. Sada strah od egzekucije nije više određivao puteve njenih misli: mogla je da pusti um da slobodno luta.
<BR>&nbsp;&nbsp;&nbsp;&nbsp;&nbsp;Prvo je razmišljala o Ričardu, svome mužu i ortaku, od koga je već gotovo dve godine odvojena. Živo se sećala poslednje večeri koju su proveli zajedno. Bejaše to užasna Walpurgisnacht ubijanja i razaranja, iako je započela notom nade, udajom njene ćerke Eli za doktora Roberta Tarnera. Ričard je bio siguran da smo i mi predviđeni za smaknuće, prisećala se ona. Verovatno je bio u pravu... Ali pošto je on pobegao, njega su proglasili za neprijatelja a mene ostavili na miru, neko vreme.
<BR>&nbsp;&nbsp;&nbsp;&nbsp;&nbsp;Mislila sam da si mrtav, Ričarde, pomisli ona. Trebalo je da imam više vere... Ali kako si se, zaboga, našao opet u Njujorku?
<BR>&nbsp;&nbsp;&nbsp;&nbsp;&nbsp;Dok je tako sedela na jedinoj stolici u svojoj zemunici, srce ju je bolelo od čežnje za mužem. Nikol se osmehnu, ali ipak s nekoliko suza isprati to mnoštvo uspomena koje su joj paradirale kroz um. Prvo je videla sebe u leglu avijana u Rami II, pre mnogo godina, kad je bila privremeni zarobljenik tih čudnih pticolikih stvorenja čiji se govor sastojao od brbljanja i kreštanja. Ričard ju je tamo pronašao: rizikovao je život i vratio se u Njujork samo da bi utvrdio nije li ona možda ipak živa. Da nije to učinio, Nikol bi ostala zauvek nasukana na ostrvu Njujork.
<BR>&nbsp;&nbsp;&nbsp;&nbsp;&nbsp;Njih dvoje su postali ljubavnici u tom periodu, dok su se dovijali kako da pređu Cilindrično more i da se pridruže svojim kolegama u svemirskom brodu 'Njutn'. Sada su u njoj uspomene na te rane dane ljubavi izazvale pravu uzbunu; Nikol je to primila s iznenađenjem i veseljem. Zajedno smo preživeli i atomski napad, pa čak i onaj moj glupi pokušaj da obezbedim genetsku raznovrsnost našeg potomstva.
<BR>&nbsp;&nbsp;&nbsp;&nbsp;&nbsp;Nikolino lice se trgnu od nelagodnosti kad se seti naivnosti koju je ispoljila pre toliko godina. Oprostio si mi, Ričarde, a to ti nije moglo biti lako. A onda smo se još više zbližili, u Čvorištu, dok smo s Orlom radili na planovima za izgradnju habitata za ljude.
<BR>&nbsp;&nbsp;&nbsp;&nbsp;&nbsp;Šta je Orao zapravo bio? razmišljala je Nikol, preusmeravajući sled svojih misli. Ko je, ili šta njega napravio? U njenom umu lebdela je živopisna slika bizarnog stvorenja koje je jedino stupalo u vezu s njima tokom toga boravka na Čvorištu, dok je kosmoplov Rama bio na renoviranju. To vanzemaljsko biće, s licem orla i telom nalik na ljudsko, predstavilo im se kao veštački konstruisana inteligentna tvorevina namenjena kontaktu s ljudskom rasom. Kakve je neverovatne oči imao, gotovo mistične, sećala se Nikol. Pogled snažan, kao Omehov.
<BR>&nbsp;&nbsp;&nbsp;&nbsp;&nbsp;Njen pradeda Omeh bio je umotan u zelenu odeždu plemenskog šamana plemena Senoufa kad je došao Nikoli u posetu, u Rimu, dve nedelje pre lansiranja svemirskog broda 'Njutn'. Nikol je pre toga dvaput videla Omeha, oba puta u rodnom selu njene majke, na Obali Slonovače: jednom u vreme ceremonije 'Poro', kad je imala sedam godina, a drugi put tri godine potom, na sahrani svoje majke. Tokom tih kratkih susreta Omeh je počeo pripremati Nikol za njen, kako je rekao, izuzetan život. Tvrdio je da će Nikol biti ona žena koja, po legendama Senoufa, treba da prenese seme njihovog plemena 'čak do zvezda'.
<BR>&nbsp;&nbsp;&nbsp;&nbsp;&nbsp;Omeh, Orao, čak i Ričard, pomisli Nikol. Šta reći o takvoj grupi. Lice Henrija, princa od Velsa, pridružilo se toj trojici i Nikol se za trenutak setila silovite strasti ljubavne veze koju je s njim imala u danima posle osvajanja olimpijske zlatne medalje. Trgla se malo kad se prisetila kako je bolno bilo kad ju je Henri odbacio. Ali da nije bilo njega, podseti ona sebe, ne bi postojala ni Ženevjev. Razmišljajući koliko je volela svoju kćer na Zemlji i koliko je Ženevjev volela nju, Nikol baci pogled na policu s elektronskim disk-knjigama.
<BR>&nbsp;&nbsp;&nbsp;&nbsp;&nbsp;To joj je najednom privuklo svu pažnju; priđe i poče čitati naslove. Maks joj je, dabome, ostavio priručnike o gajenju svinja i živine, ali ne samo to. Činilo se da joj je dao čitavu svoju privatnu biblioteku.
<BR>&nbsp;&nbsp;&nbsp;&nbsp;&nbsp;Nikol se osmehnu izvlačeći knjigu bajki i gurajući je u čitač. Brzo prelista stranice i zaustavi se na priči o Trnovoj Ružici. Pročita glasno: "i otad su zauvek srećno živeli". Preplavi je nova izuzetno oštra uspomena: ona je mala devojčica, ima možda šest ili sedam godina, sedi na očevom krilu u njihovoj kući u pariskom predgrađu Šili-Mazaren.
<BR>&nbsp;&nbsp;&nbsp;&nbsp;&nbsp;Kao devojčica sam čeznula da budem princeza i da zauvek srećno živim, pomisli ona. Ni na koji način nisam mogla znati da će moj stvarni život biti neobičniji od ma kakve bajke.
<BR>&nbsp;&nbsp;&nbsp;&nbsp;&nbsp;Vratila je disketu na policu i opet sela. A sad, pomisli ona dokono posmatrajući sobu, kad sam već poverovala da je tom neverovatnom životu došao kraj, dadoše mi, izgleda, još koji dan.
<BR>&nbsp;&nbsp;&nbsp;&nbsp;&nbsp;Pomislila je opet na Ričarda i na svoju silnu želju da ponovo bude s njim. Mnogo smo zajedničkog prošli, Ričarde moj. Nadam se da ću moći da još jednom osetim tvoj dodir, čujem tvoj smeh, vidim tvoje lice. Ali, ako to ne bude, nastojaću da se ne žalim. U mom životu je već bilo čuda, više nego što se moglo očekivati.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
