<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;"Spremna, mama?" upita Eli ulazeći.
<BR>&nbsp;&nbsp;&nbsp;&nbsp;&nbsp;"Pa, nadam se", odgovori Nikol. "Mada se osećam malo glupo. Nisam igrala bridž već godinama, ako se izuzme ona partija juče, s tobom, Maksom i Epi."
<BR>&nbsp;&nbsp;&nbsp;&nbsp;&nbsp;Eli se osmehnu. "Mama, nije važno koliko dobro igraš. Razgovarale smo o tome sinoć."
<BR>&nbsp;&nbsp;&nbsp;&nbsp;&nbsp;U hodniku su, pokraj tramvajske stanice, čekali Maks i Eponina. Maks je pozdravi i reče: "Ovo će biti vrlo interesantan dan. Pitam se koliko će drugih doći."
<BR>&nbsp;&nbsp;&nbsp;&nbsp;&nbsp;Prethodne večeri Savet je izglasao novo, trodnevno produženje bojkota. Grmalj je reagovao na podnetu listu ljudskih žalbi; štaviše, ubedio je oktoe, koji su bili osam puta brojniji od ljudi, da se odreknu dela svog vremena u zajedničkim prostorijama, u korist ljudi. Ipak, Savet je smatrao da sve to još nije dovoljno.
<BR>&nbsp;&nbsp;&nbsp;&nbsp;&nbsp;Na sastanku je vođena i rasprava o načinima da se poštovanje bojkota nametne svim ljudima. Neki od upornijih bukača tražili su kazne za prekršioce bojkota. Sastanak se završio odlukom da funkcioneri Saveta treba 'aktivno da se angažuju u radu sa prekršiocima'.
<BR>&nbsp;&nbsp;&nbsp;&nbsp;&nbsp;Tramvaj u glavnom hodniku bio je gotovo prazan. Sastojao se od dva 'vagona'. U prvim kolima bilo je samo pet-šest oktoa, a u drugim još troje-četvoro oktoa i par iguana. Nikol i njeni prijatelji bejahu jedina ljudska bića u tramvaju.
<BR>&nbsp;&nbsp;&nbsp;&nbsp;&nbsp;"Pre tri nedelje, pre nego što je počela ova najnovija kriza", reče Eli, "imali smo dvadeset tri stola za naš nedeljni turnir za bridž. Smatrala sam da dobro napredujemo. Svake nedelje privlačili smo još po petoro ili šestoro novih ljudskih učesnika."
<BR>&nbsp;&nbsp;&nbsp;&nbsp;&nbsp;"Odakle ti, za ime sveta, ideja da praviš bridž-turnire?" upita Nikol d'Žarden. Tramvaj je stao; u njihova kola uđe još dvoje oktoa. "Kad si mi prvi put pomenula mogućnost da sa oktoima igramo karte, pomislila sam da si šenula."
<BR>&nbsp;&nbsp;&nbsp;&nbsp;&nbsp;Eli se nasmeja. "Čim smo se doselili ovde, znala sam da će biti potrebno neko organizovano druženje. Čovek neće tek tako da priđe oktou i otpočne razgovor, čak ni ako smo tu ja ili neko od glupana, kao prevodioci. Smatrala sam da će igre najbolje podstaći mešanje rasa. Neko vreme je to i uspevalo, ali je uskoro bilo jasno da ni u jednoj igri ni najsposobniji čovek nije dostojan protivnik nijednom oktou. Čak ni uz davanje 'fore'..."
<BR>&nbsp;&nbsp;&nbsp;&nbsp;&nbsp;"Pred kraj onog prvog meseca", prekide je Maks, "ja sam igrao šah sa tvojom prijateljicom Plavom. Davala mi je topa i dva piona fore, pa ipak me je rasturala. To stvarno demorališe čoveka."
<BR>&nbsp;&nbsp;&nbsp;&nbsp;&nbsp;"Konačni udarac je bio naš turnir u skreblu", nastavi Eli. "Oktići su odneli sve nagrade iako su sve upotrebljene reči bile na engleskom! Tad sam shvatila da moram naći neku igru u kojoj ljudi i oktići ne igraju jedni protiv drugih... Pokazalo se da je bridž idealan za to. Svaki par igrača sastoji se od jednog čoveka i jednog oktića. Nije neophodno da partneri razgovaraju između sebe. Napravila sam dvojezične turnirske karte. Čak i najgluplji čovek može tokom jedne sesije naučiti oktoske brojeve od jedan do sedam i oktoske simbole za četiri boje u bridžu. Stvar je savršeno uspela."
<BR>&nbsp;&nbsp;&nbsp;&nbsp;&nbsp;Nikol odmahnu glavom. "Još uvek mislim da si luckasta", reče ona s osmehom. "Mada ću priznati da primećujem i mrvicu genijalnosti."
<BR>&nbsp;&nbsp;&nbsp;&nbsp;&nbsp;U rekreacionom kompleksu, u sali za kartanje nađoše samo četrnaest ljudi. Već je došlo zakazano vreme za početak turnira u bridžu. Eli se vešto prilagodila ovoj okolnosti: odlučila je da vodi dva zasebna turnira, jedan za 'mešovite parove', kako ih je nazvala, a drugi samo za oktoe.
<BR>&nbsp;&nbsp;&nbsp;&nbsp;&nbsp;Nikolin partner je bila doktorka Plava. Složile su se da pristup osnovnoj licitaciji bude sa pet karata. Bio je to jedan od šest pristupa koje je Eli kodifikovala. Sedoše za jedan sto blizu vrata. Pošto su sedišta za oktoe bila viša nego za ljude, Nikol i njena suigračica su sedele 'oko uz oko'. Tačnije, 'oko uz sočivo'.
<BR>&nbsp;&nbsp;&nbsp;&nbsp;&nbsp;Nikol nikada nije bila naročit igrač bridža. Naučila je tu igru kao studentkinja Univerziteta u Tursu, kad ju je njen otac, zabrinut što ona nema dovoljno društva, podstakao da se više angažuje u vannastavnim aktivnostima. Igrala je ponekad i u Novom Raju, gde je ta igra bila glavni 'hit' u godini 1. posle naseljavanja. Pokazala je izvestan prirodni talenat, ali je, u osnovi, uvek smatrala da bridž oduzima suviše vremena i da ima drugih, važnijih stvari kojima čovek treba da se bavi.
<BR>&nbsp;&nbsp;&nbsp;&nbsp;&nbsp;Sad je Nikol, od samog početka igre, jasno videla da je Plava, kao i drugi oktoi u mešovitim parovima, velemajstor bridža. Pri drugoj 'ruci' Plava je igrala izuzetno tešku varijantu, 'kontrakt sa tri, bez aduta', i pokazala finese i majstorsko završno 'stezanje' tj. 'istiskivanje' protivnika, kao kakav ljudski profesionalni igrač bridža.
<BR>&nbsp;&nbsp;&nbsp;&nbsp;&nbsp;"Dobro izvedeno", reče joj Nikol kad je Plava završila još jedan kontrakt sa štihom više.
<BR>&nbsp;&nbsp;&nbsp;&nbsp;&nbsp;"Vrlo je prosto, kad zapamtiš za sve karte gde je koja", odgovori doktorka Plava pomoću boja.
<BR>&nbsp;&nbsp;&nbsp;&nbsp;&nbsp;Bilo je fascinantno gledati kako oktoi bez ruku rukuju kartama. Uzimali su karte iz putujućeg borda, jednim pipkom, savijajući ga samo u poslednja dva zgloba/kolena, ali uz korišćenje i cilija na donjoj strani pipka. Zatim su držali svoje grupe karata - zvane 'ruke' na engleskom - pomoću tri pipka, i to jednim pipkom s leve strane, jednim s desne, i jednim u sredini. Kad je trebalo položiti neku kartu na sto, okto ju je polagao onim pipkom koji se našao najbliže toj karti; u vazduhu ju je, tokom spuštanja, balansirao među cilijama.
<BR>&nbsp;&nbsp;&nbsp;&nbsp;&nbsp;Nikol i Plava su između pojedinih 'ruku' tj. grupa karata, razgovarale na svoj uobičajeni živahan način. Upravo kad je Plava rekla Nikol da je novi glavni optimizator zbunjen najnovijim postupcima Saveta, vrata se otvoriše. Uđe troje ljudi, za njima Grmalj, i još jedan manji uglasti robot.
<BR>&nbsp;&nbsp;&nbsp;&nbsp;&nbsp;Napred je išla žena u kojoj Nikol prepoznade Emili Bronson, predsednicu Saveta. Emili je osmotrila salu a onda pošla ka Nikolinom stolu. Odigrana je još jedna karta. Naspram Eli i Plave sedeli su Mlečka i njen partner, prijatna sredovečna žena po imenu Margaret.
<BR>&nbsp;&nbsp;&nbsp;&nbsp;&nbsp;"Gle, Margaret Jang, zapanjena sam što te vidim ovde", reče Emili Bronson. "Valjda si čula da je Savet noćas produžio bojkot."
<BR>&nbsp;&nbsp;&nbsp;&nbsp;&nbsp;Za njom su stupala dva muškarca. Jedan od njih bio je onaj Garland iz incidenta na bazenu. Obojica su prišli i stali, kao i Emili, iznad Margaret.
<BR>&nbsp;&nbsp;&nbsp;&nbsp;&nbsp;"Emili... žao mi je", reče Margaret obarajući pogled. "Ali, znaš koliko volim bridž..."
<BR>&nbsp;&nbsp;&nbsp;&nbsp;&nbsp;"Ovde je u pitanju nešto više od igre", reče gospođa Bronson.
<BR>&nbsp;&nbsp;&nbsp;&nbsp;&nbsp;S obližnjeg stola ustala je Eli, koja sada zatraži od Grmalja da prekine ovo ometanje. Emili Bronson je bila brža. "Svi vi pokazujete nelojalnost već time što ste ovde", reče ona. "Ako izađete sad odmah, Savet vam neće uzeti za zlo to što ste došli. Međutim, ako ostanete uprkos upozorenju..."
<BR>&nbsp;&nbsp;&nbsp;&nbsp;&nbsp;Sad se umeša Grmalj i obavesti gospođu Bronson da ona i njeni prijatelji zaista ometaju igru. Troje upadača se okrenuše da odu, ali više od polovine prisutnih ljudi takođe ustade sa svojih sedišta, da pođu za njima.
<BR>&nbsp;&nbsp;&nbsp;&nbsp;&nbsp;"Ovo je neopisiva glupost", začu se tada jedan glas, zapanjujuće jasan i snažan. Bila je to Nikol - stajala je oslonjena jednom rukom o sto. "Sedite na svoja mesta", reče ona istim tonom. "Ne dozvolite da vas zastraši jedna prodavačica mržnje."
<BR>&nbsp;&nbsp;&nbsp;&nbsp;&nbsp;Svi bridžisti opet sedoše. "Ćuti ti, baba", reče Emili besno, sa vrata. "Šta se tebe ovo tiče." Grmalj isprati nju i njene kompanjone napolje.
<BR>
<BR>&nbsp;&nbsp;&nbsp;&nbsp;&nbsp;"Nemaš nikakve predstave, gospođo Vejkfild, šta su zapravo ti predmeti?"
<BR>&nbsp;&nbsp;&nbsp;&nbsp;&nbsp;"Mogu samo da nagađam, jednako kao i ti", reče Nikol. "Verovatno su tvojoj majci nešto posebno značili. U ono vreme sam mislila da je srebrnasti cilindar ugrađen tvojoj majci ispod kože radi neke vrste identifikacije u zoološkom vrtu. Pošto niko od oktoskog osoblja zaposlenog u zoološkom vrtu nije preživeo bombardovanje, i pošto je vrlo malo podataka sačuvano, mala je verovatnoća da ćemo tu moju hipotezu ikad moći da verifikujemo."
<BR>&nbsp;&nbsp;&nbsp;&nbsp;&nbsp;"Šta je 'hipoteza'?" reče devojka.
<BR>&nbsp;&nbsp;&nbsp;&nbsp;&nbsp;"Pretpostavka o nečemu, ili objašnjenje nečeg što se desilo, ali bez dovoljno činjenica; više kao nagađanje. Uzgred budi rečeno, tvoj engleski je, po mom mišljenju, zaista impresivan."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;Sedele su u zajedničkom salonu odmah do palube za posmatranje. Pijuckale su voćni sok. Iako je Nikol provela već nedelju dana u petokrakom 'Hotelu grand' tek sad se našla u situaciji da nasamo popriča sa devojkom koju je spasla iz ruševina zoološkog vrta pre šesnaest godina.
<BR>&nbsp;&nbsp;&nbsp;&nbsp;&nbsp;"Da li je moja majka bila stvarno lepa?" upita Marija.
<BR>&nbsp;&nbsp;&nbsp;&nbsp;&nbsp;"Izuzetno lepa. Toga se sećam, iako pri onoj slaboj svetlosti nisam mogla dobro da vidim. Srednje građe, verovatno tvoje boje kože, ili nešto svetlije. Možda oko trideset pet godina, ili nešto manje."
<BR>&nbsp;&nbsp;&nbsp;&nbsp;&nbsp;"Nije bilo nikakvih tragova mog oca?"
<BR>&nbsp;&nbsp;&nbsp;&nbsp;&nbsp;"Ja ništa nisam videla", reče Nikol. "Naravno, pod onim okolnostima nisam osobito temeljito tragala... Moguće je da je on u to vreme lutao negde po Alternativnoj oblasti, tražeći pomoć. Ograda kojom ste vas dve bile opkoljene srušena je u bombardovanju. Sledećeg jutra, kad smo se probudile, ja sam se neko vreme brinula zbog mogućnosti da je on kasnije došao tamo i da te onda već nije mogao naći. Kasnije sam došla do zaključka, na osnovu onoga što sam videla u vašem prostoru u zoo vrtu, da ste vas dve ipak živele same."
<BR>&nbsp;&nbsp;&nbsp;&nbsp;&nbsp;"Znači tvoja je hipoteza da je moj otac umro pre tih događaja?" reče Marija sa stidljivim osmehom.
<BR>&nbsp;&nbsp;&nbsp;&nbsp;&nbsp;"Vrlo dobro. Ne, nije moralo tako biti. Ne bih mogla tvrditi nešto tako određeno. Naprosto nije izgledalo da je tu stanovao iko osim vas dve, u to isto vreme."
<BR>&nbsp;&nbsp;&nbsp;&nbsp;&nbsp;Marija otpi još nekoliko gutljaja soka. "Rekla si mi pre neko veče, gospođo Vejkfild", nastavi ona, "kad smo razgovarali sa Maksom i Eponinom, da si pretpostavila da su moja majka i možda moj otac kidnapovani znatno ranije, iz sela zvanog Avalon. Nisam te sasvim razumela."
<BR>&nbsp;&nbsp;&nbsp;&nbsp;&nbsp;Nikol se osmehnu Mariji. "Prvo, cenim tvoju učtivost, ali ti si ipak deo porodice i možeš me zvati 'Nikol'." Njen um otplovi nazad, do Novog Edena - učini joj se da je sve to postojalo tako davno. Onda se seti da devojka čeka odgovor.
<BR>&nbsp;&nbsp;&nbsp;&nbsp;&nbsp;"Avalon je bio naseobina izvan teritorije Novog Raja, u mraku i hladnoći Centralne ravnice. Stvorila ga je novorajska vlada kao karantin za ljude zaražene smrtonosnim virusom RV-41. Naknadno je diktator Novog Raja, čovek zvani Nakamura, ubedio Senat da je Avalon takođe odlično mesto za druge 'abnormalne' ljude, na primer za one koji kritikuju vladu, i za mentalno obolele i retardirane..."
<BR>&nbsp;&nbsp;&nbsp;&nbsp;&nbsp;"Ne zvuči mnogo privlačno."
<BR>&nbsp;&nbsp;&nbsp;&nbsp;&nbsp;Bendži je proveo tamo celu jednu godinu, pomisli Nikol. Ali nikad ne priča o tome. Oseti se krivom što nije više vremena provela razgovarajući nasamo sa Bendžijem, posle buđenja iz višegodišnjeg spavanja. Opet, nije se nikad ni požalio.
<BR>&nbsp;&nbsp;&nbsp;&nbsp;&nbsp;Još jednom je morala prisiliti sebe da se vrati na razgovor s Marijom. Mi matori smo skloni da otplovimo u razmišljanja. Zato što nam tolike stvari koje vidimo i čujemo vraćaju uspomene.
<BR>&nbsp;&nbsp;&nbsp;&nbsp;&nbsp;"Već sam ja sama pokušala da proverim štošta", reče Nikol. "Na žalost, sve administrativno osoblje iz Avalona pomrlo je u ratu. Opisala sam tvoju majku nekima koji su proveli znatno vreme u Avalonu, ali niko od njih se nije setio takve žene."
<BR>&nbsp;&nbsp;&nbsp;&nbsp;&nbsp;"Šta misliš, da li je bila pacijent iz grupe 'mentalnih'?"
<BR>&nbsp;&nbsp;&nbsp;&nbsp;&nbsp;"To je moguće. Možda nikad nećemo saznati zasigurno. Mogu reći da je tvoja ogrlica najjasniji trag identiteta te osobe; naime, tvoja majka je očigledno bila odana katoličkom redu Svetog Mihaila Sijenskog. Eli kaže da na ovom brodu ima još nekih mihaelita... Nameravam da razgovaram s njima čim budem imala vremena."
<BR>&nbsp;&nbsp;&nbsp;&nbsp;&nbsp;Nikol zaćuta i okrete se ka palubi za posmatranje, gde je nastala nekakva gužva. Nekoliko ljudi i jedna grupa oktoa pokazivahu kroz prozor, gestikulirajući uzbuđeno. Dvoje ljudi odjuriše ka glavnom hodniku, verovatno da pozovu i ostale da vide to što su oni videli.
<BR>&nbsp;&nbsp;&nbsp;&nbsp;&nbsp;Nikol i Marija su ustale, popele se uz nekoliko stepenika do te palube, i pogledale kroz ogromni prozor. Iz daljine se, iza blistavog tetraedra, Čvorištu bližio ogromni svemirski brod sa ravnom gornjom stranom, nalik na nosač aviona. Nikol i Marija su nekoliko minuta ćutke gledale kako postaje sve veći i veći.
<BR>&nbsp;&nbsp;&nbsp;&nbsp;&nbsp;"Šta je to?" reče Marija.
<BR>&nbsp;&nbsp;&nbsp;&nbsp;&nbsp;"Nemam pojma."
<BR>&nbsp;&nbsp;&nbsp;&nbsp;&nbsp;Paluba za posmatranje se naglo punila. Vrata su se neprestano otvarala, propuštajući mnoštvo ljudi, oktoa, iguana, pa čak i dva avijana. Gomila poče da gura Mariju i Nikol.
<BR>&nbsp;&nbsp;&nbsp;&nbsp;&nbsp;'Nosač' je bio izuzetno dugačak, čak duži od transportnih koridora između rogljeva tetraedra. Nekoliko desetina velikih providnih 'mehurova' bilo je raspoređeno po gornjoj površini te svemirske lađe. Nosač stade pored lopte na jednom od rogljeva Čvorišta. Iz sebe ispruži dugu providnu cev koja se precizno uklopi u jedan otvor na lopti.
<BR>&nbsp;&nbsp;&nbsp;&nbsp;&nbsp;Masa na palubi je uzavrela. Raznolika stvorenja su se gurala napred, da budu što bliže prozoru. Dve iguane su, koristeći bestežinsko stanje, skočile uvis, i zadržale se pri gornjem delu prozora. Odmah im se pridružilo dvadesetak ljudi. Nikol se poče osećati stisnuto, i pokuša da se nekako skloni s puta. Ali, kroz gomilu se nije moglo nikud. Počeše je gurati na razne strane; tu izgubi svaku vezu s Marijom. Onda je jedan jak talas u masi poduhvati sa strane i baci o zid. Nikol oseti oštar bol u levom kuku, na mestu gde je telom naletela na zid. Haos je mogao postati još veći, a njene povrede još teže da se nisu pojavili roboti na čelu sa Grmaljem, i zaveli kakav-takav red.
<BR>&nbsp;&nbsp;&nbsp;&nbsp;&nbsp;Kad je Grmalj stigao do nje, Nikol je bila u lošem stanju: bol u levom kuku bio je neizdrživ. Nije mogla da hoda.
<BR>
<BR>&nbsp;&nbsp;&nbsp;&nbsp;&nbsp;"To ti je sastavni deo starosti", reče Orao. "Moraš biti obazrivija." On i Nikol si bili sami u ljudskoj sobi. Ostali su bili otišli na doručak.
<BR>&nbsp;&nbsp;&nbsp;&nbsp;&nbsp;"Ne volim da budem lomljiva. Takođe ne volim da odustajem od nekih stvari samo zato da se ne bih povredila."
<BR>&nbsp;&nbsp;&nbsp;&nbsp;&nbsp;"Kuk će ti zaceliti, ali ne brzo", reče Orao. "Imaš sreće da je samo ugruvan a ne i slomljen. U tvojim godinama slomljen kuk može da od čoveka napravi trajnog invalida."
<BR>&nbsp;&nbsp;&nbsp;&nbsp;&nbsp;"Hvala ti na umirujućim rečima." Ona otpi gutljaj kafe. Ležala je na svom madracu. Glava joj je bila podignuta pomoću nekoliko jastuka. "Dosta smo pričali o meni... Pređimo na važnije stvari. Šta je onaj ravni kosmoplov?"
<BR>&nbsp;&nbsp;&nbsp;&nbsp;&nbsp;"Ljudi su mu već dali ime Nosač. To je veoma prikladno ime."
<BR>&nbsp;&nbsp;&nbsp;&nbsp;&nbsp;Nastade ćutanje. "Ma, hajde sad, hajde", reče Nikol džangrizavim tonom. "Nemoj mi tu glumiti stidljivka. Ležim ovde puna analgetika a ipak trpim bolove. Ne bi bilo lepo da izvlačim imformacije jednu po jednu iz tebe."
<BR>&nbsp;&nbsp;&nbsp;&nbsp;&nbsp;"Ova faza operacije uskoro će biti okončana", reče vanzemaljac. "Neki od vas biće preseljeni na Nosač, a svi ostali na Čvorište."
<BR>&nbsp;&nbsp;&nbsp;&nbsp;&nbsp;"A šta će tad biti? I kako se odlučuje ko će gde?"
<BR>&nbsp;&nbsp;&nbsp;&nbsp;&nbsp;"To ti još ne mogu reći. Ali, ovo mogu: ti ideš na Čvorište. Međutim, ako ikome kažeš ovo što sam ti upravo otkrio, nikad ti više neću poveriti nijednu informaciju unapred. Želimo da prenos protekne bez problema."
<BR>&nbsp;&nbsp;&nbsp;&nbsp;&nbsp;"Uvek vi želite da sve protiče bez... uhhh", jauknu ona, zato što se malo pomakla. "Mogu dodati da mi i nisi dao bogznakako važne informacije."
<BR>&nbsp;&nbsp;&nbsp;&nbsp;&nbsp;"Sad znaš više nego iko drugi."
<BR>&nbsp;&nbsp;&nbsp;&nbsp;&nbsp;"Pa šta?" reče Nikol tonom gunđanja. Popi još malo kafe. "Uzgred budi rečeno, imaš li tamo u Čvorištu nekog superdoktora koji može da mahne čarobnim štapićem iznad ovog mog uboja pa da to nestane?"
<BR>&nbsp;&nbsp;&nbsp;&nbsp;&nbsp;"To nemamo, ali ti možemo dati nov kuk, ako želiš. Ili pseudokuk, verovatno bi ga ti tako nazvala."
<BR>&nbsp;&nbsp;&nbsp;&nbsp;&nbsp;Nikol odmahnu glavom. Lice joj se trgnu od bola: spuštajući šoljicu i tacnu na pod opet je pomerila kuk. "Biti star, to je teško sranje."
<BR>&nbsp;&nbsp;&nbsp;&nbsp;&nbsp;"Žao mi je", reče Orao. Pođe ka vratima. "Svratiću da te pogledam kad god mogu."
<BR>&nbsp;&nbsp;&nbsp;&nbsp;&nbsp;"Pre nego što odeš, imam još nešto s tobom. Nai me je molila da od tebe zatražim da vidiš šta je to s Galilejem. Ona bi želela da on bude vraćen porodici."
<BR>&nbsp;&nbsp;&nbsp;&nbsp;&nbsp;"To je sad bez značaja", reče Orao, odlazeći. "Svi ćete za tri-četiri dana otići odavde. Do viđenja, Nikol. Ne pokušavaj da ustaneš. Koristi ova invaldska kolica. Kuk ti neće prezdraviti ako ga ne oslobodiš opterećenja."
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
