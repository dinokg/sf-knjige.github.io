<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Probudila se osvežena, sa začuđujuće mnogo energije. Pruži ruku ka dugmetu pored kreveta, ali se predomisli, i sopstvenim snagama se nekako prebaci u invalidska kolica. Onda ih doveze do prozora i razgrnu zavese.
<BR>&nbsp;&nbsp;&nbsp;&nbsp;&nbsp;Napolju bejaše krasno jutro. Ona vide, levo, potočić, i pored njega troje dece, negde između osam i deset godina starosti. Deca su bacala 'žabice' po površini bare nastale razlivanjem potoka u stranu. Nikol pođe pogledom preko izvrsno simuliranih polja, šumica i bregova. Obuze je, bar privremeno, osećaj da je mlada i puna života.
<BR>&nbsp;&nbsp;&nbsp;&nbsp;&nbsp;Možda je ipak trebalo da im dozvolim da me popravljaju. Da zamene sve moje oštećene i istrošene delove... pa da živim ovde, kod Majkla i Simon. Možda bih čak mogla i moju unučad da naučim ponečemu.
<BR>&nbsp;&nbsp;&nbsp;&nbsp;&nbsp;Deca su pojurila preko livade, do ograde s konjima. Dečak je trčao najbrže, ali je ipak jedva izmicao dvema devojčicama, koje su bile mlađe od njega. Sve troje su se smejali. Stadoše kod ograde i počeše pozivati konje.
<BR>&nbsp;&nbsp;&nbsp;&nbsp;&nbsp;"Taj dečko je Zahari", reče Veliki Majkl iza nje. "Devojčice su Kolin i Simon. Zahari i Kolin su Katjina deca, a Simon je Timotijevo najstarije."
<BR>&nbsp;&nbsp;&nbsp;&nbsp;&nbsp;Nikol nije ni čula da je ušao u sobu. Sad okrete kolica. "Dobro jutro, Majkl." Opet pogleda kroz prozor. "Lepa deca."
<BR>&nbsp;&nbsp;&nbsp;&nbsp;&nbsp;"Hvala", reče Majkl prilazeći prozoru. "Ja sam zaista imao sreće. Bog mi je dao zapanjujući život u neverovatnom bogatstvu."
<BR>&nbsp;&nbsp;&nbsp;&nbsp;&nbsp;Ćutke su gledali dečju igru. Zahari se popeo na jednog belog konja. Počeo se praviti važan. "Žao mi je što čujem da je Ričard nastradao", reče Majkl. "Patrik nam je juče ispričao. Mora biti da je to bilo strašno za tebe."
<BR>&nbsp;&nbsp;&nbsp;&nbsp;&nbsp;"Pa, i bilo je", odgovori Nikol. "Ričard i ja smo imali tako divno prijateljstvo..." Pogleda ga u oči. "Ti bi se mnogo ponosio njime, Majkl. Poslednjih godina bio je zaista drugi čovek."
<BR>&nbsp;&nbsp;&nbsp;&nbsp;&nbsp;"Naslućivao sam ja da se on promenio. Jer, onaj Ričard koga sam ja poznavao, nikad ne bi dobrovoljno pošao u opasnost, naročito ne da bi spasavao živote drugih."
<BR>&nbsp;&nbsp;&nbsp;&nbsp;&nbsp;"Trebalo je da ga vidiš s njegovom unukom Niki, ćerkicom naše Eli. Bili su nerazdvojni. On je bio njen 'buba'. Taj čovek je tako kasno u životu našao nežnost."
<BR>&nbsp;&nbsp;&nbsp;&nbsp;&nbsp;Nije mogla da nastavi. Savlada je neočekivana tuga. Ona se odveze do stočića pored kreveta i popi još malo iz flašice s plavom tečnošću. Onda se vrati prozoru i zagleda se, sa svojim starim prijateljem, u dečju igru. Sada su i devojčice bile na konjima. Bila je u toku nekakva igra.
<BR>&nbsp;&nbsp;&nbsp;&nbsp;&nbsp;"Patrik nam je rekao da je Bendži izrastao u finog čoveka, s nekim ograničenjima naravno, ali vrlo uspešnog ako se ima u vidu s kakvim bazičnim sposobnostima je počeo i kakve je duge periode spavanja imao u međuvremenu. Patrik takođe reče da je Bendži živi dokaz tvojih talenata, i da si neumorno radila s njim, ne pokušavajući da izbegneš taj posao pod izgovorom da je on hendikepiran."
<BR>&nbsp;&nbsp;&nbsp;&nbsp;&nbsp;Sad je bio red na Majkla: njegove reči se prekinuše, zagušene osećanjima. Okrete se Nikol; iz oba oka već su mu krenule suze. On položi šake u njene. "Nikad ti neću moći dovoljno zahvaliti što si s toliko pažnje podizala tu dvojicu dečaka. Naročito Bendžija."
<BR>&nbsp;&nbsp;&nbsp;&nbsp;&nbsp;Nikol, iz invalidskih kolica, diže pogled ka njemu. "To su naši sinovi, Majkl. Obojicu mnogo volim."
<BR>&nbsp;&nbsp;&nbsp;&nbsp;&nbsp;Majkl obrisa nos i oči maramicom. "Simon i ja smo želeli da ti upoznaš našu decu i unučad, naravno. Ali, saglasili smo se da prvo treba da ti kažemo jednu stvar. Ne znamo kako ćeš reagovati... A mora ti se reći, jer inače ne bi razumela reakciju dece na tvoju pojavu."
<BR>&nbsp;&nbsp;&nbsp;&nbsp;&nbsp;"O čemu je reč, Majkl? Mnogo ti treba da pređeš na stvar."
<BR>&nbsp;&nbsp;&nbsp;&nbsp;&nbsp;"Zaista mnogo", reče on. Priđe dugmetu pored njenog krevata i pritisnu ga dvaput uzastopce. "Nikol, reći ću ti nešto pomalo delikatno. Pamtiš da smo ti juče uveče rekli da su tuđini napravili 'kompanjone' i za mene i za Simon."
<BR>&nbsp;&nbsp;&nbsp;&nbsp;&nbsp;"Da, Majkl."
<BR>&nbsp;&nbsp;&nbsp;&nbsp;&nbsp;Još je gledala kroz prozor. Veliki Majkl joj je prišao i uzeo je za ruku. Iz kuće je izišla neka žena u poznim četrdesetim godinama; njena koža imala je tamnu bakarnu boju, telo joj je bilo atletsko. Energično se zaputila ogradi s konjima. Nikol pomisli da su joj ta figura i taj hod poznati. Deca videše tu ženu, mahnuše joj, i pojahaše ka njoj.
<BR>&nbsp;&nbsp;&nbsp;&nbsp;&nbsp;Nikol je čula kako Zahari uzvikuje ime te pridošlice. Shvati, i ostade skamenjena. Pridošlica se nakratko okrete ka njoj, i Nikol vide samu sebe. Izgledala je baš isto kao pri odlasku sa Čvorišta, pre četrdeset godina. Sad joj je bilo vrlo teško da emocije zadrži pod kontrolom.
<BR>&nbsp;&nbsp;&nbsp;&nbsp;&nbsp;"Simon si ponajviše nedostajala upravo ti", reče Majkl, videći zapanjen izraz Nikolinog lica i klimajući glavom. "Zato su ovi vanzemaljci napravili - šta bi drugo... družbenicu za Simon tačno po tvom liku. Ne samo fizički sličnu, nego i po ličnosti. Simon i ja smo u početku bili zapanjeni savršenstvom te izrade. Ta veštačka je govorila i hodala kao ti, i mislila kao ti. U roku od nedelju dana Simon joj se počela obraćati sa 'majko', a ja sa 'Nikol'. I od tada, pa sve do danas, ona je s nama."
<BR>&nbsp;&nbsp;&nbsp;&nbsp;&nbsp;Nikol je bez reči piljila u tu imitaciju sebe. Tačno su pogođeni i izrazi lica, i pokreti, pomisli ona. Žena se sad približavala kući. Deca su išla uz nju.
<BR>&nbsp;&nbsp;&nbsp;&nbsp;&nbsp;"Simon je smatrala da ćeš ti možda malo da se uznemiriš, ili da se osetiš kao da te je neko istisnuo, kad otkriješ da ova kobajagi Nikol živi u našoj porodici toliko godina. Ja sam je uveravao da tebi to neće teško pasti, i da će ti samo biti potrebno izvesno vreme da se navikneš na tu ideju. Najzad, nijedna žena u istoriji sveta nije još dobila tačnu robotsku kopiju sebe same."
<BR>&nbsp;&nbsp;&nbsp;&nbsp;&nbsp;Tuđinska Nikol podiže jednu devojčicu i zavrte je u vazduhu. Onda sve četvoro pojuriše uza stepenice pa u kuću.
<BR>&nbsp;&nbsp;&nbsp;&nbsp;&nbsp;Viču joj 'bako'. Ona može da trči, ona jaše, ona ih baca u vazduh... Nije 'ftistična' i vezana za invalidska kolica. U Nikol poče da buja jedno osećanje koje se njoj nikad nije dopadalo: samosažaljenje. Pa, možda ja i nisam toliko nedostajala Simon, reče ona sebi. Njena 'majka' je bila uz nju tokom svih ovih godina, uvek pri ruci, spremna da dođe na svaki poziv. Nije nimalo starila, niti je ikad išta zahtevala...
<BR>&nbsp;&nbsp;&nbsp;&nbsp;&nbsp;Oseti da će zaplakati. Sabra se nekako. "Majkle", reče ona, prisiljavajući sebe da se osmehne, "daj ti meni nekoliko minuta da se pripremim za doručak."
<BR>&nbsp;&nbsp;&nbsp;&nbsp;&nbsp;"Sigurna si da ti ne treba nikakva pomoć?"
<BR>&nbsp;&nbsp;&nbsp;&nbsp;&nbsp;"Nikakva. Biće sve u redu. Samo hoću da se umijem i malo našminkam."
<BR>&nbsp;&nbsp;&nbsp;&nbsp;&nbsp;Suze su potekle samo nekoliko sekundi posle zatvaranja vrata. Eto, ni ovde nema mesta za mene. Ovi već imaju bakicu, mnogo bolju nego što bih ja ikako, ikako mogla biti. Šta mari što je samo mašina...
<BR>
<BR>&nbsp;&nbsp;&nbsp;&nbsp;&nbsp;Tokom vožnje natrag, do transportne stanice, Nikol gotovo nije progovorila. Ćutala je i kad je šatl poleteo sa Čvorišta i vinuo se u kosmos.
<BR>&nbsp;&nbsp;&nbsp;&nbsp;&nbsp;"Ne želiš da pričaš o tome, a?" reče Orao.
<BR>&nbsp;&nbsp;&nbsp;&nbsp;&nbsp;"Ne baš", reče Nikol u mikrofon u svom šlemu.
<BR>&nbsp;&nbsp;&nbsp;&nbsp;&nbsp;"Drago ti je što si išla?" reče on nekoliko sekundi kasnije.
<BR>&nbsp;&nbsp;&nbsp;&nbsp;&nbsp;"O, da... apsolutno. Bilo je to jedno od najlepših iskustava u mom životu. Mnogo ti hvala."
<BR>&nbsp;&nbsp;&nbsp;&nbsp;&nbsp;Orao je okrenuo šatl tako da su let nastavili unatraške. Polako su se udaljavali od bleštavog, kolosalnog tetraedra koji je dominirao nebesima ispred njihovih prozora.
<BR>&nbsp;&nbsp;&nbsp;&nbsp;&nbsp;"Operacija bi se mogla obaviti danas. Popodne. Zamena organa. U roku od nedelju dana izgledala bi mlađa od samog Velikog Majkla."
<BR>&nbsp;&nbsp;&nbsp;&nbsp;&nbsp;"Ne, hvala."
<BR>&nbsp;&nbsp;&nbsp;&nbsp;&nbsp;Ćutanje se opet odužilo.
<BR>&nbsp;&nbsp;&nbsp;&nbsp;&nbsp;"Ne izgledaš mnogo srećna."
<BR>&nbsp;&nbsp;&nbsp;&nbsp;&nbsp;Nikol se okrete da pogleda svog svemirskog pratioca. "Jesam srećna. Naročito sam srećna zbog Simon i Majkla. Divno je što je njima život toliko doneo." Nikol duboko udahnu. "Možda sam samo umorna. Toliko toga se izdešavalo, za tako kratko vreme."
<BR>&nbsp;&nbsp;&nbsp;&nbsp;&nbsp;"Verovatno je to razlog."
<BR>&nbsp;&nbsp;&nbsp;&nbsp;&nbsp;Nikol utonu u razmišljanje. Lagano je u glavi ponovo prešla sve što joj se dogodilo od buđenja iz višegodišnjeg sna. Kroz um joj proleteše lica šestoro dese i četrnaestoro unučadi Simon i Majkla. Zgodni su, mada svi nekako liče jedno na drugo.
<BR>&nbsp;&nbsp;&nbsp;&nbsp;&nbsp;U misli joj se vraćalo samo jedno lice, ono koje je dobro pamtila jer ga je godinama gledala u ogledalu. Saglasila se sa Simon i Majklom da je ona druga Nikol neverovatno slična njoj, da je pravi trijumf vrhunske tehnologije. Ali nije im mogla preneti onaj neobični osećaj koji imaš dok vodiš razgovor sa mlađim 'ja', štaviše razgovore sa mašinom koja te je zamenila u srcima i dušama tvoje sopstvene porodice.
<BR>&nbsp;&nbsp;&nbsp;&nbsp;&nbsp;Nikol je ćutke gledala čak i dok su druga Nikol i Simon prepričavale, smejući se, neku zađevicu koja se dogodila pre mnogo godina, na Čvorištu, između Simon i njene tada male sestre Keti. Tuđinka je ponavljala detalje o tome, što je i Nikol pomoglo da osveži svoja sećanja na taj događaj. Pa ona i pamti bolje od mene. Eto savršenog rešenja za problem starenja i umiranja... Snimiš jednu osobu dok je mlada, na vrhuncu snaga i sposobnosti, i onda je sačuvaš zauvek, kao legendu, bar u očima njenih najdražih.
<BR>&nbsp;&nbsp;&nbsp;&nbsp;&nbsp;"Kako da budem sigurna da su onaj Veliki Majkl, i ona Simon, s kojima sam juče i jutros razgovarala, prava ljudska bića a ne simulakrumi sa još većim stupnjem sličnosti nego moja dvojnica?"
<BR>&nbsp;&nbsp;&nbsp;&nbsp;&nbsp;"Sveti Mihailo kaže da si postavila nekoliko teških pitanja o ranom periodu života Velikog Majkla", odgovori Orao. "Zar nisi bila zadovoljna odgovorima?"
<BR>&nbsp;&nbsp;&nbsp;&nbsp;&nbsp;"Ali shvatila sam, dok smo bili u kolima, pre sat vremena, da su neke od tih informacija mogle biti u Majklovom dosijeu prenetom sa broda Njutn, a vi ste, znam to, imali pristup do takvih podataka."
<BR>&nbsp;&nbsp;&nbsp;&nbsp;&nbsp;"A zašto bismo mi išli tako daleko samo da bismo tebe prevarili? Jesmo li ikada ranije postupali tako?"
<BR>&nbsp;&nbsp;&nbsp;&nbsp;&nbsp;"A koliko je još Majklove i Simonine dece u životu?" upita ona nekoliko minuta kasnije, menjajući temu.
<BR>&nbsp;&nbsp;&nbsp;&nbsp;&nbsp;"Na ovom čvorištu ih ima još trideset dvoje. A na drugim mestima, još preko stotinu."
<BR>&nbsp;&nbsp;&nbsp;&nbsp;&nbsp;Nikol odmahnu glavom. Seti se hronika naroda Senuofo. 'Njeno potomstvo biće rasejano među zvezdama'... Omeh bi bio zadovoljan.
<BR>&nbsp;&nbsp;&nbsp;&nbsp;&nbsp;"Da li ste se osposobili za vanmaterično odgajanje ljudskih zametaka od oplođenih jajnih ćelija?"
<BR>&nbsp;&nbsp;&nbsp;&nbsp;&nbsp;"Manje-više", reče Orao.
<BR>&nbsp;&nbsp;&nbsp;&nbsp;&nbsp;Opet su leteli ćuteći. Opet je tišina potrajala dugo.
<BR>&nbsp;&nbsp;&nbsp;&nbsp;&nbsp;"Zašto mi nisi nikad pričao o primarnim monitorima?"
<BR>&nbsp;&nbsp;&nbsp;&nbsp;&nbsp;"Nije bilo dopušteno. Ne dok se ne probudiš posle velikog spavanja. A otad naprosto nije iskrsla povoljna prilika da o tome pričamo."
<BR>&nbsp;&nbsp;&nbsp;&nbsp;&nbsp;"A da li je istina sve ono što je Sveti Mihailo rekao? O Bogu, o haosu i o mnoštvu vasiona?"
<BR>&nbsp;&nbsp;&nbsp;&nbsp;&nbsp;"Istina je, koliko mi znamo", reče Orao. "Tako, bar, stoji u programu koji je učitan u sisteme svih nas. Niko od nas nije nikad svojim očima video Primarni monitor."
<BR>&nbsp;&nbsp;&nbsp;&nbsp;&nbsp;"A da li je moguće da je cela ta priča samo svojevrsni mit koji je smislila ona inteligencija koja se u hijerarhiji nalazi iznad vas? Mit namenjen da posluži kao službeno objašnjenje, i da se kao takav ponudi ljudskim bićima?"
<BR>&nbsp;&nbsp;&nbsp;&nbsp;&nbsp;Orao je sad oklevao. "Ta mogućnost postoji. Ja ni na koji način ne bih mogao znati da je zaista tako."
<BR>&nbsp;&nbsp;&nbsp;&nbsp;&nbsp;"A da li bi znao da je nešto drugačije, neko drugo objašnjenje, ranije bilo učitano u tebe?"
<BR>&nbsp;&nbsp;&nbsp;&nbsp;&nbsp;"Ne bih morao znati. Šta ostaje a šta ne ostaje u mojoj memoriji, ne zavisi samo od mene."
<BR>&nbsp;&nbsp;&nbsp;&nbsp;&nbsp;Nikol je nastavila da se ponaša na ovaj neuobičajeni način: duge periode ćutanja prekidala je serijama prividno nepovezanih pitanja. U jednom trenutku upitala je zašto neka čvorišta imaju četiri modula a neka tri. Orao je objasnio da je čvorište u principu trougao, jer ima tri kugle spojene hodnicima, ali da se ponekad dodaje i četvrta kugla, modul znanja, tako da nastane tetraedar. U modulu znanja se čuvaju sve informacije koje su prikupljene o okolnom delu galaksije.
<BR>&nbsp;&nbsp;&nbsp;&nbsp;&nbsp;"To je jednim delom biblioteka, a drugim delom muzej. Sadrži kolosalne zalihe informacija, u različitim formama", rekao je.
<BR>&nbsp;&nbsp;&nbsp;&nbsp;&nbsp;"A da li si ti ikad ušao u modul znanja?"
<BR>&nbsp;&nbsp;&nbsp;&nbsp;&nbsp;"Nisam, ali moja sadašnja memorija sadrži njegov puni opis."
<BR>&nbsp;&nbsp;&nbsp;&nbsp;&nbsp;"Mogu li ja tamo?" reče Nikol.
<BR>&nbsp;&nbsp;&nbsp;&nbsp;&nbsp;"Živom biću je za ulazak u modul znanja potrebna posebna dozvola."
<BR>&nbsp;&nbsp;&nbsp;&nbsp;&nbsp;Kad je ponovo progovorila, Nikol upita šta će se dogoditi s ljudima koji će kroz dan ili dva biti premešteni na Čvorište. Na to njeno pitanje, i na seriju kasnijih, Orao je odgovarao veoma strpljivo; objasnio je da će ljudi živeti u Habitacionom modulu, u jednoj eksperimentalnoj životnoj sredini, zajedno sa još nekoliko drugih rasa; da će biti pod stalnim bliskim nadzorom, ali da Simon, Majkl i njihova porodica možda hoće a možda i neće biti integrisani sa pridošlicama.
<BR>&nbsp;&nbsp;&nbsp;&nbsp;&nbsp;Nikol je nekoliko minuta pre stizanja u 'morsku zvezdu' donela odluku. "Želim da ostanem ovde samo još noćas", reče ona lagano. "I to zato da bih se mogla sa svima oprostiti."
<BR>&nbsp;&nbsp;&nbsp;&nbsp;&nbsp;Orao je pogleda sa čuđenjem na licu. "A sutra", nastavi Nikol, "da me odvedeš u Modul znanja, ako uspeš da pribaviš dozvolu. Kad pođem iz 'morske zvezde', da se prekine sa ma kakvim daljim unošenjem lekova u mene. Ako srce počne da popušta, da se ne preduzimaju nikakve dramatične operacije spasavanja."
<BR>&nbsp;&nbsp;&nbsp;&nbsp;&nbsp;Gledala je pravo napred, kroz providni deo svog kosmičkog šlema i kroz prozor šatla. Trenutak je, nesumnjivo, pravi. Samo ako imam hrabrosti. Ako se ne pokolebam.
<BR>
<BR>&nbsp;&nbsp;&nbsp;&nbsp;&nbsp;"Da, majko", reče Eli, ponovo brišući suze. "Razumem, stvarno razumem. Ali, ja sam tvoja ćerka. Ja te volim. Koliko god to tebi bilo logično, ja naprosto ne mogu biti srećna sad kad čujem da te više nikad neću videti."
<BR>&nbsp;&nbsp;&nbsp;&nbsp;&nbsp;"A šta bi ja, kao, trebalo da uradim?" reče Nikol. "Da ih pustim da me pretvore u nekakvu bioničku ženu, da bih večno mogla da zujim ovde? Da budem velika dama ove zajednice, da govorim pompezno i krećem se sva naduvana od 'važnosti'? To mi se ni najmanje ne dopada."
<BR>&nbsp;&nbsp;&nbsp;&nbsp;&nbsp;"Ali svi ti se dive, majko", reče Eli. "Ovde je tvoja porodica, koja te voli. Mogla bi provesti godine samo upoznajući se sa svim članovima Simonine i Majklove familije... Nikada ne bi bila problem ni za koga od nas."
<BR>&nbsp;&nbsp;&nbsp;&nbsp;&nbsp;"Nije to u pitanju." Nikol obrte kolica, tako da je sad gledala ka jednom golom zidu. "Kosmos se neprestano obnavlja", nastavi ona, govoreći sebi koliko i Eli. "Sve u njemu - individue, planete, zvezde, čak i galaksije - sve ima svoj životni ciklus, smrt a ne samo rođenje. Ništa nije zauvek. Čak ni vaseljena sama... Promena i obnova su esencijalni deo ukupnog procesa. Oktoi to dobro znaju. Zato su planske terminacije integralni deo njihove ukupne strategije obnavljanja društva."
<BR>&nbsp;&nbsp;&nbsp;&nbsp;&nbsp;"Ali, majko", reče Eli iza njenih leđa, "oktići, osim ako izbije neki rat, stavljaju pojedince na te svoje spiskove za likvidaciju samo onda ako neko više ne daje njihovom društvu doprinos bar jednak troškovima za održavanje njegovog života. Nas ništa ne košta da te održimo u životu, a tvoja mudrost i tvoje iskustvo imaju, i sad, veliku vrednost."
<BR>&nbsp;&nbsp;&nbsp;&nbsp;&nbsp;Nikol se okrete i osmehnu. "Pametnica si ti, Eli. Priznaću da ima istine u tome što govoriš. Ali, 'baš na zgodu' ignorišeš dva ključna elementa u mojoj odluci, a oba sam ti opširno objasnila. Iz razloga koje možda nikad nećeš moći da razumeš ni ti, niti iko drugi: meni je važno da budem u mogućnosti da sama izaberem trenutak svoje smrti. Želim da tu odluku donesem pre nego što postanem teret, pa i pre nego što iskliznem iz glavnog toka aktivnosti; dok me porodica i prijatelji još poštuju. Drugo, uverena sam da u ovom svetu, koji će nastati posle nove selidbe, ja nemam neku određenu ulogu. Zato ne mogu sama pred sobom da opravdam krupne fiziološke intervencije koje bi bile potrebne da ja funkcionišem i dalje a da ne opterećujem druge. Čini se da je, s mnogih tačaka gledišta, sad baš pravo vreme za 'izlazak'."
<BR>&nbsp;&nbsp;&nbsp;&nbsp;&nbsp;"Kao što ti rekoh još na početku", reče Eli, "ne treba uzimati u obzir samo tvoju hladnu, racionalnu analizu. Šta je s osećanjem gubitka koje će zahvatiti sve nas - Bendžija, Niki, mene, i druge? Naša tuga biće tim veća što ćemo znati da je tvoja smrt u ovom trenutku mogla biti izbegnuta."
<BR>&nbsp;&nbsp;&nbsp;&nbsp;&nbsp;"Eli, ja sam se vratila da se oprostim od vas troje, i od ostalih, između ostalog i zato što želim da ublažim to eventualno osećanje gubitka koje bi se kasnije moglo pojaviti. Vidi oktiće. Oni ne žale ni..."
<BR>&nbsp;&nbsp;&nbsp;&nbsp;&nbsp;"Majko", upade joj Eli u reč. Borila se protiv novog nailaska suza. "Nismo oktopauci, ljudi smo. Mi žalimo... Očajni smo kad umre neko koga smo voleli. Znamo, razumom, da se umreti mora, i da je to sve deo sistema prirode, ali ipak, ipak plačemo, i gubitak nas boli." Eli zastade. "Zar si zaboravila kako je tebi bilo kad su nastradali Ričard i Keti? To te je zaista razbilo."
<BR>&nbsp;&nbsp;&nbsp;&nbsp;&nbsp;Nikol polako proguta. Zatim pogleda svoju kćer. Znala sam da ovo neće biti lako. Možda nije trebalo da se vraćam. Možda bi bilo bolje da sam zamolila Orla da svima kaže: Nikol je imala srčani napad, umrla je.
<BR>&nbsp;&nbsp;&nbsp;&nbsp;&nbsp;"Znam da te je uznemirio prizor te androitkinje koja te je zamenila u Majklovoj i Simoninoj porodici. Ali, to ne treba da te previše brine. Pre ili kasnije sva njihova deca i unuci će saznati da nije moguć nikakav supstitut za pravu Nikol d'Žarden Vejkfild."
<BR>&nbsp;&nbsp;&nbsp;&nbsp;&nbsp;Nikol uzdahnu. Osećala je da gubi ovu bitku. "Jeste, ja sam tebi, Eli, potvrdila da, po mojoj oceni, sada ne postoji mesto za mene u toj familiji. Ali, nije fer da mi sad pripisuješ da je reakcija na 'drugu Nikol' jedini ili glavni razlog za ovu moju odluku."
<BR>&nbsp;&nbsp;&nbsp;&nbsp;&nbsp;Već se zamarala. Njen je plan bio da razgovara prvo s Eli, pa sa Bendžijem, zatim s ostalima iz njene grupe, i tek tad da odspava. Međutim, s Eli se namučila mnogo više nego što je očekivala. A jesi li bila realistična? upita ona sebe. Jesi li stvarno očekivala da će Eli reći: super, pametno si odlučila, mama. Baš mi žao što odlaziš al' razumem sasvim.
<BR>&nbsp;&nbsp;&nbsp;&nbsp;&nbsp;Neko zakuca na vrata njihovog 'zajedničkog stana'. Kad se ona otvoriše, pojavi se Orao. "Smetam li?" upita vanzemaljac, gledajući jednu pa drugu ženu.
<BR>&nbsp;&nbsp;&nbsp;&nbsp;&nbsp;Nikol se osmehnu. "Mislim da smo spremne za kratku pauzu."
<BR>&nbsp;&nbsp;&nbsp;&nbsp;&nbsp;Eli reče da mora u kupatilo, i ode. Orao dođe do Nikol. "Kako ide?" reče on saginjući se do nivoa invalidskih kolica.
<BR>&nbsp;&nbsp;&nbsp;&nbsp;&nbsp;"Ne baš najbolje."
<BR>&nbsp;&nbsp;&nbsp;&nbsp;&nbsp;"Pomislio sam da navratim da bih ti javio da je odobren tvoj zahtev da posetiš Modul znanja. Pa, ako pretpostavimo da osnovna situacija koju si mi u šatlu opisala važi i sad..."
<BR>&nbsp;&nbsp;&nbsp;&nbsp;&nbsp;Nikol se razvedri. "Vrlo dobro! E, sad, ako stegnem petlju da s tim izguram do kraja..."
<BR>&nbsp;&nbsp;&nbsp;&nbsp;&nbsp;Orao je potapša po leđima. "Ti to možeš. Ti si najizuzetnije ljudsko biće koje smo ikad sreli."
<BR>
<BR>&nbsp;&nbsp;&nbsp;&nbsp;&nbsp;Bendžijeva glava počivala je na njenim prsima. Nikol je ležala na leđima; jednom rukom je obgrlila svog sina. Znači, ovo bi mogla biti poslednja noć moga života, razmišljala je tonući polako ka snu. Mali drhtaj straha prođe kroz nju, ali ga ona odbaci. Ne bojim se smrti. Ne posle svega što sam doživela.
<BR>&nbsp;&nbsp;&nbsp;&nbsp;&nbsp;Orlova poseta ulila joj je novu snagu. Kad se razgovor s Eli nastavio, Nikol je priznala da u svemu što Eli govori ima istine, i da ni sama ne želi da potresa svoje prijatelje i srodnike, ali je potvrdila da ostaje čvrsto pri svojoj odluci. Zatim je istakla da će i Bendži, i sama Eli, i svi ostali dobiti priliku za dopunski individualni rast u njenom odsustvu, jer više neće postojati autoritarna figura kojoj se neprestano mogu obraćati.
<BR>&nbsp;&nbsp;&nbsp;&nbsp;&nbsp;Eli je rekla Nikol da je 'tvrdoglava baba' ali da će, iz razloga ljubavi i poštovanja, prihvatiti i podržavati, u preostalim satima, Nikolinu odluku. Takođe ju je pitala hoće li ijednim postupkom aktivno ubrzati svoju smrt. Nikol se na to nasmejala i rekla svojoj kćeri da tu nema šta da se preduzima, jer je Orao kazao da će bez dopunskih medicinskih zahvata njeno srce otkazati za samo nekoliko sati.
<BR>&nbsp;&nbsp;&nbsp;&nbsp;&nbsp;Razgovor s Bendžijem nije bio tako težak, zato što se Eli dobrovoljno javila da mu prethodno sve objasni, što je Nikol odobrila. Bendži je, tako, doznao da njegova majka pati i da je slabog zdravlja, ali nije doznao da tuđini imaju medicinsku sposobnost da reše njene probleme. Eli je uverila Bendžija da će Maks, Eponina, Niki, Kepler, Marijus i Marija ostati deo njegove svakodnevice.
<BR>&nbsp;&nbsp;&nbsp;&nbsp;&nbsp;U široj grupi jedino su se Eponini pojavile suze u očima kad ih je Nikol obavestila o svojoj odluci. Maks je izjavio da nije sasvim iznenađen. Marija je izrazila žaljenje što nije provela više vremena sa ženom koja joj je spasla život. Kepler, Marijus, pa čak i Niki bili su neodlučni i nisu znali šta da kažu.
<BR>&nbsp;&nbsp;&nbsp;&nbsp;&nbsp;Dok se spremala za spavanje, Nikol je obećala sebi da će ujutro, pre svakog drugog posla, pronaći doktorku Plavu i valjano se od nje oprostiti. I kad se već spremala da ugasi svetlo, Bendži priđe svojoj majci i zapita može li, pošto je ovo njihova poslednja zajednička noć, da se 'ušuška' pored nje, 'kao kad sam bio ma-li dečko'. Nikol pristade, a kad se Bendži pribio leđima uz nju, suze joj potekoše niz lice. Curile su joj preko ušiju i kvasile madrac ispod nje.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
