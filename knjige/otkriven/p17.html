<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Ujutro dođe samo jedan vagon, sa hranom i vodom. Kad je otišao i kad su svi detaljno razgledali izgrađeni uspravni cilindar sa stepeništem, Maks poče da zagovara ideju da je vreme da ljudska bića pokažu da im je 'dozlogrdilo ovo stalno primoravanje' od strane oktoa. Predložio je da on, i svi koji tako misle, pođu s njim kroz tunel ispod Cilindričnog mora, pešice, i da ponesu preostalu pušku.
<BR>&nbsp;&nbsp;&nbsp;&nbsp;&nbsp;"Šta konkretno želiš da postigneš?" upita Ričard.
<BR>&nbsp;&nbsp;&nbsp;&nbsp;&nbsp;"Da me zarobe i odvedu tamo gde drže Epi i Eli. Onda ću biti siguran da je njima dvema dobro. Nikolini snovi zaista nisu dovolj..."
<BR>&nbsp;&nbsp;&nbsp;&nbsp;&nbsp;"Nije ti to naročito logičan plan", uzvrati mu Ričard. "Razmisli. Čak i pod pretpostavkom da te neće pregaziti voz dok si u tunelu, kako ćeš objasniti oktićima šta želiš?"
<BR>&nbsp;&nbsp;&nbsp;&nbsp;&nbsp;"Nadao sam se da ćeš i ti u ponečemu pomoći", reče Maks. "Pamtim kako ste ti i Nikol komunicirali s avijanima. Možda bi mogao da upotrebiš svoje kompjutersko znanje i nacrtaš Eponinin portret, sliku na ekranu. Ja bih je pokazivao oktićima..."
<BR>&nbsp;&nbsp;&nbsp;&nbsp;&nbsp;Nikol oseti molbu u Maksovom glasu. Dotače Ričardovu ruku. "Zašto ne?" reče ona. "Neko bi mogao istražiti kuda ovo stepenište vodi a da ti za to vreme pripremiš za Maksa računarske slike Eponine i Eli."
<BR>&nbsp;&nbsp;&nbsp;&nbsp;&nbsp;"Ja bih rado pošao s Maksom", reče Robert Tarner iznenada. "Ako postoji ikakva šansa da nađem Eli, želim da pokušam... Maloj Niki će ovde biti sasvim dobro s dedom i babom."
<BR>&nbsp;&nbsp;&nbsp;&nbsp;&nbsp;Iako su se i Ričard i Nikol zabrinuli zbog ovog što su čuli, odlučili su da tu zabrinutost ne ispolje pred svima. Ubrzo je od Patrika zatraženo da se popne i da nabrzinu ispita šta gore postoji, dok Ričard izvede svoje majstorije s kompjuterskom grafikom. Maks i Robert su otišli u svoje spavaće sobe da se pripreme za veliko pešačenje. Nikol i Nai ostadoše sa Bendžijem i decom u dvorani.
<BR>&nbsp;&nbsp;&nbsp;&nbsp;&nbsp;"Misliš da je ta njihova odluka pogrešna, zar ne?" Nai je svoje pitanje postavila blagim tonom, tako karakterističnim za nju. "Aha", reče Nikol. "Ali nisam sigurna da je u ovoj situaciji važno šta ja mislim... Obojica su ožalošćeni i osećaju nemoć. Za njihovo dobro, treba da bude preduzeta neka akcija radi pronalaženja njihovih partnerki... makar i ne mnogo pametna."
<BR>&nbsp;&nbsp;&nbsp;&nbsp;&nbsp;"A šta će im se, po tvom mišljenju, dogoditi?"
<BR>&nbsp;&nbsp;&nbsp;&nbsp;&nbsp;"Pa ne znam", odgovori Nikol. "Samo, ne verujem da će ih pronaći. Po mom mišljenju, one su kidnapovane iz nekih određenih razloga, ne istih... Ne znam koji su to razlozi ali verujem da će nam oktoi vratiti, pre ili kasnije, i Eponinu i Eli, nepovređene."
<BR>&nbsp;&nbsp;&nbsp;&nbsp;&nbsp;"Mnogo si ti sklona da im veruješ", reče Nai.
<BR>&nbsp;&nbsp;&nbsp;&nbsp;&nbsp;"Ma ne. Prosto, moja iskustva s oktopaucima navode me da verujem da imamo posla s jednom visokomoralnom vrstom... Priznaću da kidnapovanje njih dveju izgleda kao da je u neskladu s tom slikom - ne zameram Maksu i Robertu što su izveli neke svoje, sasvim drukčije zaključke o oktoima - ali, kladila bih se da ćemo, na kraju, shvatiti čak i razloge zbog kojih su otmice izvedene."
<BR>&nbsp;&nbsp;&nbsp;&nbsp;&nbsp;"A u međuvremenu imamo prilično tešku situaciju. Ako odu i Maks i Robert, pa se nikad ne vrate..."
<BR>&nbsp;&nbsp;&nbsp;&nbsp;&nbsp;"Znam", reče Nikol, "ali mi tu ništa ne možemo. Njih dvojica su odlučili, a naročito Maks, da ovoga trenutka urade nešto. To im je malo starinski, čak pomalo 'mačo', ali je shvatljivo. Mi ostali moramo se prilagoditi njihovim potrebama, čak i ako nam se učini da su njihovi postupci kapriciozni."
<BR>
<BR>&nbsp;&nbsp;&nbsp;&nbsp;&nbsp;Patrik se vratio za manje od sat vremena. Saopštio je da se stepenište okončava jednim odmorištem koje se sužava u tunel i zalazi u neki prostor iza svoda. Taj tunel vodi do drugog, manjeg stepeništa, koje se penje daljih deset metara i izlazi u šupljinu jedne zgrade nalik na iglo, oko pedeset metara južno od litice koja se nadnosi nad Cilindrično more.
<BR>&nbsp;&nbsp;&nbsp;&nbsp;&nbsp;"I kako je bilo napolju, u Rami?" upita Ričard.
<BR>&nbsp;&nbsp;&nbsp;&nbsp;&nbsp;"Isto kao na severu", odgovori Patrik. "Hladno, rekao bih da je nekih pet stepeni Celzijusa, i mračno, postoje samo tragovi svetlosti u pozadini... Iglo je zagrejan i dobro osvetljen. Postoje kreveti i kupatilo, samo jedno. Sve je sagrađeno nesumnjivo za nas, ali nema nešto mnogo stambenog prostora."
<BR>&nbsp;&nbsp;&nbsp;&nbsp;&nbsp;"Nema drugih hodnika niti prolaza?" upita Maks.
<BR>&nbsp;&nbsp;&nbsp;&nbsp;&nbsp;"Nema", reče Patrik i odmahnu glavom.
<BR>&nbsp;&nbsp;&nbsp;&nbsp;&nbsp;"Čika-Rič-ard napravio super sli-ke Eli i Epi", reče Bendži svom bratu. "Da vidiš."
<BR>&nbsp;&nbsp;&nbsp;&nbsp;&nbsp;Maks dotače dve tipke na računaru koji mu je bio pri ruci, i pokaza se odličan crtež Eponininog lica. "Ričard u prvi mah nije dobro pogodio oči", reče Maks, "ali ja sam popravio... Eli je nacrtao mnogo lakše."
<BR>&nbsp;&nbsp;&nbsp;&nbsp;&nbsp;"Znači vas dvojica ste spremni za polazak?" reče Patrik Maksu.
<BR>&nbsp;&nbsp;&nbsp;&nbsp;&nbsp;"Otprilike. Sačekaćemo jutro, da bi svetlost iz ove dvorane obasjala što veći deo tunela."
<BR>&nbsp;&nbsp;&nbsp;&nbsp;&nbsp;"I šta mislite koliko će vam vremena trebati da stignete na drugu stranu?"
<BR>&nbsp;&nbsp;&nbsp;&nbsp;&nbsp;"Otprilike jedan sat energičnog hoda", reče Maks. "Nadam se da Robert to može."
<BR>&nbsp;&nbsp;&nbsp;&nbsp;&nbsp;"A šta ako čujete da dolazi voz?" reče Patrik.
<BR>&nbsp;&nbsp;&nbsp;&nbsp;&nbsp;"Nećemo moći mnogo da učinimo", odgovori Maks i slegnu ramenima. "Tunel smo već pregledali, tu je razmak između vagona i zida minimalan. Tvoj čika-Ričard kaže da ćemo morati da se prepustimo 'sistemu za zaštitu od kvarova'."
<BR>&nbsp;&nbsp;&nbsp;&nbsp;&nbsp;Za ručkom se razvila rasprava o pušci. I Ričard i Nikol su se jako protivili da je Maks ponese sa sobom, ne iz neke velike želje da ona ostane kod glavnine porodice, nego zato što su se plašili da se ne dogodi neki incident koji bi mogao negativno da se odrazi na sudbinu svih njih. Ričard svoje primedbe nije iskazao osobito taktično, pa se Maks razljutio.
<BR>&nbsp;&nbsp;&nbsp;&nbsp;&nbsp;"'Ajde, gospodine eksperte", rekao je Maks u jednom trenutku, "Objasni mi, molim te, kako znaš da će moja puška biti 'beskorisna' u traganju za Eponinom."
<BR>&nbsp;&nbsp;&nbsp;&nbsp;&nbsp;"Makse", reče Ričard energično, "oktići sigurno..."
<BR>&nbsp;&nbsp;&nbsp;&nbsp;&nbsp;"Čekaj, ja ću, dragi", prekide ga Nikol. "Makse", reče ona blažim tonom. "Ne mogu da zamislim situaciju u kojoj bi ti puška mogla zatrebati tokom toga putovanja. Ako ti je potrebna da se braniš od oktoa, to bi značilo da su oni neprijateljski raspoloženi, što opet znači da je sudbina Eponine i Eli odavno zapečaćena... Mi, naprosto, ne želimo..."
<BR>&nbsp;&nbsp;&nbsp;&nbsp;&nbsp;"Šta ako sretnemo neka druga stvorenja, neprijateljski raspoložena, ne oktoe", reče Maks uporno, "i ako moramo da se branimo? Ili ako je potrebno da ja upotrebim tu pušku da bih poslao neki signal Robertu? Ja mogu zamisliti mnoge situacije..."
<BR>&nbsp;&nbsp;&nbsp;&nbsp;&nbsp;Nisu uspeli da se dogovore kako da reše ovaj problem. Ričard je zbog toga bio veoma uznemiren dok su se Nikol i on spremali za spavanje. "Kako mu nije jasno", reče on, "da je pravi razlog zbog koga želi pušku taj da sebi osigura osećanje bezbednosti? I to lažno? I šta ako proradi njegova 'usijana glava' a oktići onda uskrate hranu i vodu svima nama?"
<BR>&nbsp;&nbsp;&nbsp;&nbsp;&nbsp;"Ne možemo sad da brinemo o tome, Ričarde", reče Nikol. "Mislim da u ovome trenutku jedino možemo da zamolimo Maksa da bude obazriv, i da ga podsetimo da je on predstavnik svih nas. Ma koliko pričali, nećemo ga naterati da se predomisli."
<BR>&nbsp;&nbsp;&nbsp;&nbsp;&nbsp;"Onda bi možda trebalo da glasamo da li on treba da ponese pušku ili ne. Pa da mu pokažemo da su svi protiv."
<BR>&nbsp;&nbsp;&nbsp;&nbsp;&nbsp;"Instinkt mi govori", uzvrati Nikol brzo, "da bi svako glasanje bilo pogrešan način, apsolutno pogrešan, kad je Maks u pitanju. On već oseća kakvo je raspoloženje svih nas. Zajednička osuda samo će ga sasvim okrenuti pa će verovatnoća da se dogodi neki 'incident' biti utoliko veća... Ne, dragi, u ovom slučaju moramo se jednostavno nadati da se neće dogoditi ništa nepovoljno."
<BR>&nbsp;&nbsp;&nbsp;&nbsp;&nbsp;Ričard je ćutao gotovo minut. "Valjda si u pravu", reče on konačno. "Kao i obično... Laku noć, Nikol."
<BR>&nbsp;&nbsp;&nbsp;&nbsp;&nbsp;"Laku noć, Ričarde."
<BR>
<BR>&nbsp;&nbsp;&nbsp;&nbsp;&nbsp;"Čekaćemo ovde, zajedno, četrdeset osam sati", govorio je Ričard Maksu i Robertu. "Posle tog vremena neki od nas će možda početi da preseljavaju svoje stvari gore, u iglo."
<BR>&nbsp;&nbsp;&nbsp;&nbsp;&nbsp;"Važi", reče Maks pritežući kaiševe na rancu i široko se osmehujući. "Nemaj briga. Neću da ucmekam nijednog od tvojih oktojčića, osim ako ne bude baš neophodno." Okrete se Robertu. "Dakle, amigo mio, jesi li spreman za avanturu?"
<BR>&nbsp;&nbsp;&nbsp;&nbsp;&nbsp;Robert je sa rancem na leđima izgledao kao da mu nije baš ugodno. Sagnuo se nezgrapno i podigao svoju kćer. "Tata će se brzo vratiti, Niki", reče on. "Bakili i Buba će ostati ovde s tobom."
<BR>&nbsp;&nbsp;&nbsp;&nbsp;&nbsp;Pred sam polazak ove dvojice, Galilej dotrča kroz dvoranu. Na njegovim leđima bio je mali zavežljaj. "Idem i ja!" povika on. "Hoću da se bijem s oktopaucima!"
<BR>&nbsp;&nbsp;&nbsp;&nbsp;&nbsp;Svi se nasmejaše. Nai objasni Galileju zašto to ne može. Patrik ublaži dečakovo razočaranje objašnjavajući mu da će on, Galilej, zauzvrat moći da prvi krene stepeništem kad porodica bude pošla u iglo.
<BR>&nbsp;&nbsp;&nbsp;&nbsp;&nbsp;Oštrim marševskim hodom dva čoveka se zaputiše u tunel. Prvih nekoliko stotina metara pešačili su ćutke, zadivljeni izgledom morskih stvorenja s druge strane providne plastike, ili stakla. Maks je morao dvaput da čeka Roberta, čija je kondicija bila loša. Nije naišao nijedan vagon. Kad prođe nešto više od sat vremena, njihove baterijske svetiljke obasjaše prvu stanicu podzemne železnice ispod druge obale Cilindričnog mora. Kad su se našli na pedeset metara od perona, sva svetla su se upalila. Sad su videli kuda idu.
<BR>&nbsp;&nbsp;&nbsp;&nbsp;&nbsp;"Ričard i Nikol su bili ovde", reče Maks. "Iza onog lučnog ulaza postoji nešto kao pripremna dvorana, a zatim lavirint crvenih hodnika."
<BR>&nbsp;&nbsp;&nbsp;&nbsp;&nbsp;"I šta ćemo ovde?" upita Robert. Nije bio baš naročito raspoložen i zato je vođstvo sasvim prepustio Maksu.
<BR>&nbsp;&nbsp;&nbsp;&nbsp;&nbsp;"O tome nemam neki jasan plan", reče Maks. "Mislim da možemo da neko vreme istražujemo, s nadom da naiđemo na oktiće."
<BR>&nbsp;&nbsp;&nbsp;&nbsp;&nbsp;Na Maksovo veliko iznenađenje, na podu dvorane bio je plavom bojom nacrtan veliki krug, iz njega je vodila debela plava linija, zalazila u lavirint i na prvoj raskrsnici skretala desno. "Ričard i Nikol nisu rekli da je bilo plave linije", reče Maks.
<BR>&nbsp;&nbsp;&nbsp;&nbsp;&nbsp;"Očigledno smo dobili uputstvo za kretanje, namešteno tako da bude jasno i idiotima." Ričard se nervozno nasmeja. "Ići za debelom plavom linijom, to je zaista lako, kao da su ugradili niz žutih cigala."
<BR>&nbsp;&nbsp;&nbsp;&nbsp;&nbsp;Pođoše u prvi hodnik. Plava linija se pružala stotinu metara napred a onda je na jednoj raskrsnici skretala ulevo.
<BR>&nbsp;&nbsp;&nbsp;&nbsp;&nbsp;"Ti bi za tom linijom, a?" reče Maks.
<BR>&nbsp;&nbsp;&nbsp;&nbsp;&nbsp;Robert pođe nekoliko koraka označenim pravcem. "Zašto ne?"
<BR>&nbsp;&nbsp;&nbsp;&nbsp;&nbsp;"Zato što je previše očigledno", reče Maks, samome sebi koliko i svom kompanjonu. Stežući pušku, ipak pođe za njim. "E, čuj", reče kad su zaokrenuli na prvoj krivini, "ne misliš valjda da su ovo nafarbali zbog nas dvojice?"
<BR>&nbsp;&nbsp;&nbsp;&nbsp;&nbsp;"Ne mislim", reče Robert zastajući za trenutak. "Kako su mogli znati da neko dolazi?"
<BR>&nbsp;&nbsp;&nbsp;&nbsp;&nbsp;"Upravo to sam se i ja zapitao", promumla Maks.
<BR>&nbsp;&nbsp;&nbsp;&nbsp;&nbsp;Pošli su dalje, ćuteći. Još triput su zaokrenuli za plavom linijom, a onda su se našli pred zasvođenim ulazom visokim oko metar i po. Sagnuše se i uđoše u veliku sobu sa tamnocrvenim plafonom i zidovima. Debela plava linija se okončavala velikim plavim krugom na samoj sredini sobe.
<BR>&nbsp;&nbsp;&nbsp;&nbsp;&nbsp;Stali su obojica u krug. Manje od sekund posle toga svetla su se pogasila. Na zidu ispred njih gotovo odmah se pojavila slika nalik na primitivni nemi film. Bila je oko jedan kvadratni metar velika. U sredini su bile Eponina i Eli, obučene u čudne žute haljine. Razgovarale su jedna s drugom, i s nekim sagovornikom desno, izvan slike. Nije se čulo ništa. Nekoliko sekundi kasnije pošle su nadesno, prošle pored jednog oktopod-pauka i pojavile se pokraj neke čudne debele životinje donekle nalik na kravu, koja je imala ravan beo trbuh. Eli je uzela olovku nalik na nekakvu zmiju, pritisnula je uz belu površinu i napisala, stiskajući olovku mnogo puta: NE BRINITE. NAMA JE DOBRO. Obe su se osmehnule i već sledećeg trena slika je nestala.
<BR>&nbsp;&nbsp;&nbsp;&nbsp;&nbsp;Ovaj nemi film, u trajanju od oko devedeset sekundi, ponovio se pred njima još dvaput, od početka do kraja. Stajali su kao gromom pogođeni; tek pri trećem prikazivanju dovoljno su se sabrali da pažljivo razmotre pojedinosti. Onda se svetlost u crvenoj sobi opet upalila.
<BR>&nbsp;&nbsp;&nbsp;&nbsp;&nbsp;"Isuse Hriste", reče Maks.
<BR>&nbsp;&nbsp;&nbsp;&nbsp;&nbsp;Robert je bio radostan. "Živa je! Eli je živa!"
<BR>&nbsp;&nbsp;&nbsp;&nbsp;&nbsp;"Ako možemo verovati u ovo što smo videli."
<BR>&nbsp;&nbsp;&nbsp;&nbsp;&nbsp;"Ma, hajde, Makse. Zar bi oktići pravili ovakav film samo da bi nas dvojicu zavarali? Zar im ne bi bilo mnogo lakše da jednostavno ne učine ništa?"
<BR>&nbsp;&nbsp;&nbsp;&nbsp;&nbsp;"Ne znam. Nego, odgovori ti meni na jedno pitanje. Kako su znali da nas dvojica dolazimo zabrinuti za Eli i Eponinu? Ima samo dva moguća objašnjenja. Ili su motrili na sve što smo mi radili i govorili još od momenta kad smo ušli u njihovu jazbinu, ili je neko..."
<BR>&nbsp;&nbsp;&nbsp;&nbsp;&nbsp;"... neko od nas otkucavao oktićima sve to. Pa nije moguće, Makse, da ti i za trenutak pomišljaš da bi Ričard ili Nikol..."
<BR>&nbsp;&nbsp;&nbsp;&nbsp;&nbsp;"Ma neeee, nikako", upade mu Maks u reč. "Ali prokleto mi je teško da razumem kako su nas tako detaljno osmotrili. Nismo videli ni najmanji trag špijunske opreme... Neki dobro usavršeni otpremnici su sigurno namešteni na nas, ili ugrađeni u nas - inače je sve ovo savršeno besmisleno."
<BR>&nbsp;&nbsp;&nbsp;&nbsp;&nbsp;"Kako bi to mogli da obave bez našeg znanja?"
<BR>&nbsp;&nbsp;&nbsp;&nbsp;&nbsp;"To pitanje me je sasvim sjebalo", odgovori Maks saginjući se da iziđe. U crvenom hodniku se uspravi. "Sad, ako dobro pogađam, onaj prokleti vagon će nas čekati kad dođemo na stanicu. Od nas će se očekivati da se mirno vratimo ostalima. Sve je to suviše cakano i slađano."
<BR>&nbsp;&nbsp;&nbsp;&nbsp;&nbsp;Pogodio je. Vagon je čekao, vrata otvorenih, kad su njih dvojica izišli iz lavirinta u crvenu dvoranu nadomak perona. Maks stade. U njegovim očima sjaktalo je nešto divlje.
<BR>&nbsp;&nbsp;&nbsp;&nbsp;&nbsp;"Ja ne ulazim u prokleti voz", reče on niskim tonom.
<BR>&nbsp;&nbsp;&nbsp;&nbsp;&nbsp;"Nego šta ćeš?" upita Robert, pomalo uplašen.
<BR>&nbsp;&nbsp;&nbsp;&nbsp;&nbsp;"Nazad u lavirint."
<BR>&nbsp;&nbsp;&nbsp;&nbsp;&nbsp;Stegao je pušku, okrenuo se naglo i otrčao nazad, u hodnik, ali ne po plavoj liniji nego na drugu stranu. Posle pedeset metara pred njim se pojavio prvi okto, za njim još nekoliko. Zaprečili su svojim telima taj hodnik, a onda krenuli ka Maksu.
<BR>&nbsp;&nbsp;&nbsp;&nbsp;&nbsp;On je stao, osmotrio ih, osvrnuo se. U daljini vide drugu grupu oktopauka, koji su takođe nastupali ka njemu.
<BR>&nbsp;&nbsp;&nbsp;&nbsp;&nbsp;"Ma sačekajte jedan prokleti minut", povika Maks. "Imam nešto da kažem. Vi momci sigurno razumete naš jezik bar delimično, inače ne biste ukapirali da dolazimo ovamo... Nisam zadovoljan. Hoću dokaz da je Eponina živa..."
<BR>&nbsp;&nbsp;&nbsp;&nbsp;&nbsp;Glave oktopauka su se gotovo talasale od silnih boja. Prišli su mu već nadohvat. Obuzet poplavom straha, on ispali jedan metak u vazduh, kao upozorenje. Dve sekunde kasnije oseti oštar ubod u vrat, sa zadnje strane. Sledećeg trena sruči se na pod.
<BR>&nbsp;&nbsp;&nbsp;&nbsp;&nbsp;Čuvši pucanj, Robert, koji je neodlučno ostao na peronu, dotrča. U crvenom hodniku vide kako dva oktopauka podižu Maksa s poda i polaze ka stanici. Sklonio im se s puta, a kad su vanzemaljci ušli u vagon, blago spustili Maksa u jedan ugao i pokretima pipaka pokazali da treba i on da uđe, učinio je tako. Manje od deset minuta posle toga obojica su bili u dvorani sa svodom duginih boja.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
