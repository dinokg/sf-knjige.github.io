<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Keti ispusti špric u lavabo i pogleda se u ogledalu. "Dabome", reče ona glasno. "Sad je mnogo bolje. Ne tresem se više." Bila je u istoj onoj haljini u kojoj je išla na saslušanje svoga oca. Još pre sedam dana je odlučila da se tako obuče - onda kad je rekla Francu šta planira da uradi.
<BR>&nbsp;&nbsp;&nbsp;&nbsp;&nbsp;Poče se okretati, kritički procenjujući svoj izgled. Šta mi je ovo nateklo na ruci? zapita se ona. Nije ranije primetila tu nateklinu. Na desnoj podlaktici, tačno na pola puta između lakta i šake: grudva velika kao loptica za golf. Keti je protrlja. Nateklina je blago bolela samo na dodir, ali nije ni svrbela ni bolela ako je ništa ne bi dodirivalo.
<BR>&nbsp;&nbsp;&nbsp;&nbsp;&nbsp;Keti slegnu ramenima i ode u dnevnu sobu. Papiri koje je spremila ležali su na kafe stočiću. Ona popuši cigaretu i za to vreme sredi papire i stavi ih u jednu veliku kovertu.
<BR>&nbsp;&nbsp;&nbsp;&nbsp;&nbsp;Telefonski poziv iz Nakamurine kancelarije stigao je jutros. Slatki ženski glas je obavestio Keti da je Nakamura može primiti u pet po podne. Kad je spustila slušalicu, Keti se jedva uzdržavala da ne skače od radosti. Bila je već skoro sasvim izgubila nadu da će ikad više videti Nakamuru. Tri dana ranije, kad je zvala da bi zakazala sastanak 'o zajedničkim poslovima', Nakamurina sekretarica joj je rekla da je on izuzetno zauzet zbog ratnog stanja i da ne zakazuje nikakve sastanke koji nisu u vezi s tim.
<BR>&nbsp;&nbsp;&nbsp;&nbsp;&nbsp;Sad Keti još jednom proveri vreme na svom ručnom časovniku. Petnaest do pet. Pešice joj od stana do palate treba deset minuta. Ona dohvati kovertu i otvori vrata stana.
<BR>
<BR>&nbsp;&nbsp;&nbsp;&nbsp;&nbsp;Čekanje je vrlo loše delovalo na njeno samopouzdanje. Već je šest a još je nisu pustili ni u unutrašnji, japanski deo palate, onaj gde Nakamura stvarno radi i živi. Dvaput je već išla u toalet, i oba puta pitala, vraćajući se ka svom sedištu u čekaonici, da li će morati još dugo da čeka. Devojka za radnim stolom pokraj ulaza oba puta je odgovorila neodređenim gestom, znakom da ne zna.
<BR>&nbsp;&nbsp;&nbsp;&nbsp;&nbsp;Keti se borila sa sobom. Dejstvo kokomoa je popuštalo, sumnje su rasle. Pušeći u toaletu nastojala je da misli na Franca, da bi zaboravila brige. Sećala se kako je bilo kad su poslednji put vodili ljubav. Njegove su oči, kad je odlazio, bile otežale od tuge. Voli on mene, razmišljala je Keti, na neki njegov način...
<BR>&nbsp;&nbsp;&nbsp;&nbsp;&nbsp;Japanka je stala s vrata. "Sad možeš ući", reče. Keti pređe iz čekaonice u japanski, glavni deo palate. Skide cipele, ostavi ih na policu, i pođe napred, stupajući po tatami-podu stopalima u najlon-čarapama. Sačeka je pratilja, policajka po imenu Mardž, i reče joj da pođe za njom. Stežući u jednoj šaci kovertu sa papirima, Keti pođe još petnaestak metara napred, za policajkom. Dođoše do mesta gde je, s njihove desne strane, jedan zastor bio otvoren. "Izvoli, uđi", reče Mardž.
<BR>&nbsp;&nbsp;&nbsp;&nbsp;&nbsp;U sobi je čekala druga policajka, orijentalka ali ne Japanka. Ta je nosila pištolj u futroli, na desnom kuku. "Bezbednost oko Nakamura-sana je izuzetno pojačana u poslednje vreme", objasni Mardž. "Molim te, skini svu odeću sa sebe, a i nakit isto tako."
<BR>&nbsp;&nbsp;&nbsp;&nbsp;&nbsp;"Sve da skinem, a?" reče Keti. "I gaćice?"
<BR>&nbsp;&nbsp;&nbsp;&nbsp;&nbsp;"Sve", reče Mardž.
<BR>&nbsp;&nbsp;&nbsp;&nbsp;&nbsp;Presavile su svu njenu odeću, uredno, i složile je u jednu korpu na kojoj je već bio listić s natpisom: Keti. Nakit staviše u posebnu kutiju. Dok je Keti bila gola, Mardž je proverila sve delove njenog tela, pa i intimne. Čak je proverila i unutrašnjost njenih usta: pritisnula joj je jezik nadole i držala ga tako tridesetak sekundi. Onda joj dadoše belu i plavu jukatu i par japanskih papuča. "Sad možeš poći sa Bangorn u poslednju čekaonicu", reče Mardž.
<BR>&nbsp;&nbsp;&nbsp;&nbsp;&nbsp;Keti uze kovertu i pođe. Azijska policajka je zaustavi. "Sve ostaje ovde."
<BR>&nbsp;&nbsp;&nbsp;&nbsp;&nbsp;"Ali ovo je poslovni sastanak", bunila se Keti. "Ono o čemu treba da razgovaram sa gospodinom Nakamurom nalazi se u ovoj koverti."
<BR>&nbsp;&nbsp;&nbsp;&nbsp;&nbsp;Policajke otvoriše kovertu i izvadiše hartije. Uzimale su jedan po jedan list, gledale ga prema svetlu, i propuštale kroz neku vrstu kontrolne mašine. Najzad vratiše sve u kovertu. Ona s imenom Bangorn dade Keti znak da pođe za njom.
<BR>&nbsp;&nbsp;&nbsp;&nbsp;&nbsp;Poslednja čekaonica bila je još petnaest metara dalje niz hodnik. Opet je Keti morala da sedi i čeka. Osećala je početak drhtavice. Kako je moguće da sam ijednog trenutka pomislila da bi ovo moglo uspeti? Zaista sam glupača!
<BR>&nbsp;&nbsp;&nbsp;&nbsp;&nbsp;Sedeći tu poče očajnički čeznuti za novom dozom kokomoa. Nije se mogla prisetiti da je ikada išta toliko želela. Plašeći se da će zaplakati, upita Bangornovu može li u toalet. Policajka pođe sa njom. Tako je bar mogla da se umije.
<BR>&nbsp;&nbsp;&nbsp;&nbsp;&nbsp;Kad su se vratile, u čekaonici je stajao sam Nakamura. Njoj se učini da će joj srce iskočiti iz grudi. To je to, reče jedan unutrašnji glas. Nakamura je na sebi imao žuti i crni kimono prekriven blistavim cvećem. "Zdravo, Ketice", reče on s razvratnim osmehom. "Odavno te nisam video."
<BR>&nbsp;&nbsp;&nbsp;&nbsp;&nbsp;"Zdravo, Tošio-san." Glas joj se lomio.
<BR>&nbsp;&nbsp;&nbsp;&nbsp;&nbsp;Keti pođe za njim u kancelariju i sede za nizak stočić, prekrštajući noge poda se. Nakamura sede nasuprot nje. Policajka Bangorn je ostala u sobi, ali neupadljivo, u jednom uglu. O, ne, reče Keti sebi kad vide da pripadnica policijskih snaga ne odlazi. Šta ću sad?
<BR>&nbsp;&nbsp;&nbsp;&nbsp;&nbsp;"Smatrala sam", reče ona Nakamuri sledećeg trenutka, nastojeći da joj glas zvuči normalno, "da je odavno došlo vreme za izveštaj o našem biznisu." Izvuče papire iz koverte. "Iako je stanje ekonomije slabo, uspeli smo da povećamo profit za deset posto. U ovom zbirnom izveštaju", reče pružajući jedan list Nakamuri, "možeš videti da su prihodi u Vegasu smanjeni, ali da su zato u lokalnim kafanama, gde su cene niže, znatno porasli. Čak i u San Miguelu..."
<BR>&nbsp;&nbsp;&nbsp;&nbsp;&nbsp;On prelete pogledom preko papira i spusti ga na sto. "Nije potrebno da mi pokazuješ bilo kakve podatke. Svako zna da si izvanredna poslovna žena." Pruži ruku levo od sebe i izvuče jednu veliku crnu kutiju od lakiranog drveta. "Postigla si izuzetne rezultate. Da nisu ovako teška vremena, svakako bi dobila veliku povišicu. Ovako ću ti samo ponuditi jedan poklon, kao znak koliko te cenim."
<BR>&nbsp;&nbsp;&nbsp;&nbsp;&nbsp;Pogurao je kutiju preko stola, ka njoj. "Hvala", reče Keti, diveći se planinama pod snegom koje su bile naslikane, intarzijom, na poklopcu. Kutija je bila uistinu divna.
<BR>&nbsp;&nbsp;&nbsp;&nbsp;&nbsp;"Otvori je", reče Nakamura, dohvatajući iz činije na stolu jedan od slatkiša umotanih u hartiju.
<BR>&nbsp;&nbsp;&nbsp;&nbsp;&nbsp;Keti otvori kutiju. Punu kokomoa. Iskren osmeh oduševljenja pređe preko njenog lica. "Pa, hvala, Tošio-san. Tvoja velikodušnost je bezmerna."
<BR>&nbsp;&nbsp;&nbsp;&nbsp;&nbsp;"Probaj, probaj", reče on, sada sa širokim osmehom. "Nećeš me uvrediti."
<BR>&nbsp;&nbsp;&nbsp;&nbsp;&nbsp;Keti stavi malo praha na jezik. Droga je bila vrhunskog kvaliteta. Onda bez oklevanja zahvati znatno više praha između tri prsta, prinese ga nosu, i pridrža malim prstom druge ruke ispod leve nozdrve. Zatvarajući desnu nozdrvu, udahnu duboko. Onda je još nekoliko puta udahnula polako i duboko, čekajući 'nalet'. Najzad se nasmeja. "Jiiiii!" reče, ne uzdržavajući se više. "Suuuper!"
<BR>&nbsp;&nbsp;&nbsp;&nbsp;&nbsp;"Znao sam da će ti se svideti." Nakamura dokono baci omotač pojedene poslastice u mali koš za otpatke pored stola. Stvar će biti negde unutra, začu ona u glavi Francov glas. Na nekom neupadljivom mestu. Zaviruj u korpe za otpatke. Zaviruj iza zavesa.
<BR>&nbsp;&nbsp;&nbsp;&nbsp;&nbsp;Diktator Novog Raja joj se osmehivao s druge strane stola. "Imaš još nešto?" upita on.
<BR>&nbsp;&nbsp;&nbsp;&nbsp;&nbsp;Keti duboko udahnu i osmehnu se. "Samo ovo." Pružila se napred, oslonila se laktovima o stočić, i poljubila ga u usta. Sledećeg trenutka osetila je na ramenima policajkine grube šake. "Samo mali znak moje zahvalnosti za kokomo."
<BR>&nbsp;&nbsp;&nbsp;&nbsp;&nbsp;Dobro ga je procenila. Pohota se sada jasno videla u njegovim očima. Nakamura mahnu policajki da ode. "Možeš nas ostaviti sad", reče joj, ustajući. "Keti, dolazi ovamo. Poljubi ti mene stvarno."
<BR>&nbsp;&nbsp;&nbsp;&nbsp;&nbsp;Keti, cupkajući oko stola, osmotri mali koš za otpatke. Unutra nije bilo ničeg osim tih nekoliko omotača od slatkiša. Pa, jasno, to bi bilo suviše upadljivo... Ovo sad treba uraditi dobro. Malo je izazivala Nakamuru - jednim poljupcem, pa drugim. Jezikom je golicala njegove usne i jezik. Onda se hitro izmakla, smejući se. Nakamura se pokrenu za njom.
<BR>&nbsp;&nbsp;&nbsp;&nbsp;&nbsp;"A, ne", reče ona izmičući ka vratima. "Mi tek počinjemo."
<BR>&nbsp;&nbsp;&nbsp;&nbsp;&nbsp;Nakamura stade i isceri se. "Već sam bio zaboravio koliko si talentovana. Te devojke imaju sreću da im ti budeš mentorka."
<BR>&nbsp;&nbsp;&nbsp;&nbsp;&nbsp;"Samo izuzetan muškarac može izvući ono najbolje iz mene", reče Keti zaključavajući vrata i spuštajući rezu. Njene oči hitro preleteše kancelariju i nađoše drugi mali koš za otpatke, u udaljenom uglu. To bi bilo savršeno mesto, reče ona sebi uzbuđeno.
<BR>&nbsp;&nbsp;&nbsp;&nbsp;&nbsp;"Je l' ti misliš samo tako da stojiš tu, Tošio", reče ona, "il' da mi nabaciš jedno pićence?"
<BR>&nbsp;&nbsp;&nbsp;&nbsp;&nbsp;"Ohhh, naravno", reče Nakamura i pođe ka ručno izrezbarenom ormariću za piće ispod jedinog prozora. "Čist viski, je li tako?"
<BR>&nbsp;&nbsp;&nbsp;&nbsp;&nbsp;"Imaš fenomenalno pamćenje."
<BR>&nbsp;&nbsp;&nbsp;&nbsp;&nbsp;"Pamtim ja tebe odlično", reče Nakamura spremajući dve čaše pića. "Kako bih mogao ikad zaboraviti sve one igre - naročito kad smo bili rob i princeza, to sam najviše voleo... Jedno vreme smo se tako dobro zabavljali."
<BR>&nbsp;&nbsp;&nbsp;&nbsp;&nbsp;Dok ti nisi počeo da insistiraš na učešću još nekih. I na 'zlatnom pljusku'. I na raznim drugim ogavnostima, pomisli ona. Jasno si mi stavio do znanja da ja, sama, nisam dovoljna. "Dečko!" dreknu ona iznenada, zapovedničkim tonom. "Žedna sam! Gde mi je piće?"
<BR>&nbsp;&nbsp;&nbsp;&nbsp;&nbsp;Brzo mrštenje prelete Nakamurinim licem, ali se brzo razvuče u širok osmeh. "Da, Vaše visočanstvo", reče on, i priđe joj duboko pognute glave, donoseći piće. Nakloni joj se. "Želite li još nešto, Vaše visočanstvo?" upita ponizno.
<BR>&nbsp;&nbsp;&nbsp;&nbsp;&nbsp;"Da!" reče Keti uzimajući čašu levom, i posežući desnom rukom agresivno pod njegov kimono. Vide da Nakamura sklapa oči. Poljubi ga snažno, ne prestajući da ga nadražuje desnom rukom.
<BR>&nbsp;&nbsp;&nbsp;&nbsp;&nbsp;Onda se naglo odmače. Zatim, pred njegovim očima, poče polako skidati jukatu. Nakamura pođe napred. "A sad, dečko", naredi ona ispružajući ruku, "smanji to svetlo i lezi na leđa tamo na onu asuru, pored stola!"
<BR>&nbsp;&nbsp;&nbsp;&nbsp;&nbsp;Nakamura to poslušno učini. Keti mu priđe. "Dakle", reče ona nešto blažim tonom, "pamtiš šta princezi treba, a? Ali ona to mora da dobije polako, sasvim polako, bez ikakve žurbe." Pruži ruke nadole i poče ga milovati. "Musaši je gotovo sasvim spremna..."
<BR>&nbsp;&nbsp;&nbsp;&nbsp;&nbsp;Poljubi ga pa mu poče prstima prelaziti po licu i vratu. "Sad sklopi oči", šapnu mu ona u uvo, "i broj do deset, veoma lagano."
<BR>&nbsp;&nbsp;&nbsp;&nbsp;&nbsp;"Iči, ni, san..." poče on, bez daha.
<BR>&nbsp;&nbsp;&nbsp;&nbsp;&nbsp;Brzinom koja je i nju samu zapanjila, Keti pohita preko sobe i dočepa drugi koš za otpatke. Odgurnu neke bačene hartije i nađe pištolj.
<BR>&nbsp;&nbsp;&nbsp;&nbsp;&nbsp;"Ši, go, rjoku..."
<BR>&nbsp;&nbsp;&nbsp;&nbsp;&nbsp;Srce joj je ludo tuklo. Keti uze pištolj, okrete se i pođe nazad, ka Nakamuri.
<BR>&nbsp;&nbsp;&nbsp;&nbsp;&nbsp;"Šiči, hači, kju..."
<BR>&nbsp;&nbsp;&nbsp;&nbsp;&nbsp;"Ovo ti je za ono što si učinio mom tati", reče Keti primičući cev njegovom čelu. Zapanjeni Nakamura otvori oči, ona istoga trena povuče obarač.
<BR>&nbsp;&nbsp;&nbsp;&nbsp;&nbsp;"A ovo, za sve što si meni učinio", reče, ispaljujući tri metka jedan za drugim, brzo, u njegov polni organ.
<BR>&nbsp;&nbsp;&nbsp;&nbsp;&nbsp;Straža je već razvaljivala vrata. Ali Keti je bila brža. "A ovo, Keti Vejkfild", reče ona jačim glasom, "ovo je za ono što si učinila sama sebi." Pa zavuče cev sebi u usta.
<BR>
<BR>&nbsp;&nbsp;&nbsp;&nbsp;&nbsp;Eli se probudila zato što je čula štropot ključa u bravi svoje ćelije. Protrljala je oči. "Roberte, jesi ti?" reče ona.
<BR>&nbsp;&nbsp;&nbsp;&nbsp;&nbsp;"Jesam, ja sam, Eli", reče on. Ušao je u ćeliju u trenutku kad je ona već ustajala. On zagrli Eli i steže je jako. "Tako mi je drago što te vidim", reče on. "Došao sam čim mi je Hans rekao da su stražari napustili ovu stanicu."
<BR>&nbsp;&nbsp;&nbsp;&nbsp;&nbsp;On poljubi zbunjenu ženu. "Strašno mi je žao, Eli", reče on. "Mnogo sam, mnogo grešio."
<BR>&nbsp;&nbsp;&nbsp;&nbsp;&nbsp;Eli se tek posle nekoliko sekundi počela snalaziti. "Napustili stanicu?" reče ona. "Zašto? Roberte, šta se dešava?"
<BR>&nbsp;&nbsp;&nbsp;&nbsp;&nbsp;"Dešava se haos, opšti i totalan", reče on teško. Izgledao je kao čovek sasvim potučen.
<BR>&nbsp;&nbsp;&nbsp;&nbsp;&nbsp;"Šta ti to znači?" reče Eli, najednom uplašena. "Niki je dobro, a?"
<BR>&nbsp;&nbsp;&nbsp;&nbsp;&nbsp;"Ona je odlično, Eli. Ali narod umire, ogroman broj ljudi... A mi ne znamo zašto. Ed Staford se srušio pre jedan sat. Umro je pre nego što sam stigao da ga makar pregledam. Nekakva kuga, strašno raširena."
<BR>&nbsp;&nbsp;&nbsp;&nbsp;&nbsp;Oktoi, pomisli Eli odmah. Najzad su uzvratili. Zadrža uza se muža, jer je počeo da plače. Posle nekoliko sekundi on se odmače i progovori. "Žao mi je, Eli, takvi potresi su se dešavali... Da li si ti dobro?"
<BR>&nbsp;&nbsp;&nbsp;&nbsp;&nbsp;"Dobro sam. Već nekoliko dana me niko nije saslušavao niti mučio. Gde je Niki?"
<BR>&nbsp;&nbsp;&nbsp;&nbsp;&nbsp;"Sa Brajanom Volšom, u našoj kući. Pamtiš Brajana, Patrikovog kompjuterskog prijatelja? Jadnik, prekjuče, kad se probudio, video je da oba njegova roditelja leže mrtvi."
<BR>&nbsp;&nbsp;&nbsp;&nbsp;&nbsp;Eli iziđe iz policijske stanice s Robertom. On je neprestano pričao, preskačući s teme na temu, maltene se gubeći, ali je Eli ipak uspevala da sagleda ponešto. Po Robertovim podacima, smo u poslednja dva dana bilo je više od tri stotine neobjašnjenih smrti u Novom Edenu. Kraj tog umiranja nije bio na vidiku. "Ali, čudna stvar", gunđao je on. "Samo jedno dete je umrlo. Žrtve su uglavnom stari ljudi."
<BR>&nbsp;&nbsp;&nbsp;&nbsp;&nbsp;Ispred policijske stanice Bovoa, jedna žena tridesetih godina je prepoznala Roberta i odmah ga zgrabila. "Doktore, moraš odmah sa mnom, odmah", vikala je ona očajničkim glasom. "Moj muž je u nesvesti. Sedeo je s nama i ručao, požalio se na glavobolju, a kad sam se vratila iz kuhinje, bio je na podu. Bojim se da je mrtav."
<BR>&nbsp;&nbsp;&nbsp;&nbsp;&nbsp;"Vidiš..." reče Robert okrećući se Eli.
<BR>&nbsp;&nbsp;&nbsp;&nbsp;&nbsp;"Idi ti s njom", reče Eli, "a onda u bolnicu, ako moraš. Ja idem kući, da budem s Niki. Čekamo te." Nagnula se napred i poljubila ga. Zausti da kaže Robertu nešto o oktoima, ali ipak to oćuta.
<BR>
<BR>&nbsp;&nbsp;&nbsp;&nbsp;&nbsp;"Mamice, mamice", dernjala se Niki, stuštila se hodnikom i uskočila u Elino naručje. "Bila sam tužna bez tebe, mamice."
<BR>&nbsp;&nbsp;&nbsp;&nbsp;&nbsp;"A i ja bez tebe, anđele moj", reče Eli. "Šta si radila?"
<BR>&nbsp;&nbsp;&nbsp;&nbsp;&nbsp;"Igrala sam se sa Brajanom. On je vrlo fin čovek. On mi čita, i uči me o brojevima."
<BR>&nbsp;&nbsp;&nbsp;&nbsp;&nbsp;Brajan Volš, čovek u ranim dvadesetim godinama, dođe iza ugla s nekom dečjom knjigom u rukama. "Zdravo, madam Tarner", reče on. "Ne znam da li me pamtiš."
<BR>&nbsp;&nbsp;&nbsp;&nbsp;&nbsp;"Naravno da te se sećam, Brajane. A ja sam samo Eli... Veoma sam ti zahvalna što pomažeš oko Niki."
<BR>&nbsp;&nbsp;&nbsp;&nbsp;&nbsp;"Ja to rado činim, Eli. Ona je super klinceza. Pomogla mi je da ne mislim na mnoge bolne stvari."
<BR>&nbsp;&nbsp;&nbsp;&nbsp;&nbsp;"Robert mi je rekao o tvojim roditeljima. Strašno mi je žao."
<BR>&nbsp;&nbsp;&nbsp;&nbsp;&nbsp;Brajan odmahnu glavom. "Bilo je tako čudno. Oboje su prethodne večeri bili sasvim dobro. Otišli su na spavanje." Suze mu se pojaviše u očima. "Izgledali su tako smireno..."
<BR>&nbsp;&nbsp;&nbsp;&nbsp;&nbsp;Okrenuo se i izvukao maramicu da obriše oči. "Nekoliko mojih prijatelja govori da su ovu kugu, ako je to, izazvali oktići. Misliš li ti da bi to moglo...?"
<BR>&nbsp;&nbsp;&nbsp;&nbsp;&nbsp;"Moguće je", reče Eli. "Verovatno smo ih previše pritisli."
<BR>&nbsp;&nbsp;&nbsp;&nbsp;&nbsp;"Pa, hoćemo li sada svi pomreti?" reče Brajan.
<BR>&nbsp;&nbsp;&nbsp;&nbsp;&nbsp;"Ne znam", reče Eli. "Stvarno ne znam."
<BR>&nbsp;&nbsp;&nbsp;&nbsp;&nbsp;Stajali su nekoliko sekundi u neprijatnoj tišini. "Dobro, bar nas je tvoja sestra oslobodila onog Nakamurčine", reče Brajan iznenada.
<BR>&nbsp;&nbsp;&nbsp;&nbsp;&nbsp;Eli je bila sasvim sigurna da nešto u toj rečenici nije dobro čula. "O čemu ti to govoriš?"
<BR>&nbsp;&nbsp;&nbsp;&nbsp;&nbsp;"Nisi čula? Pre četiri dana Keti je ubila Nakamuru, pa sebe."
<BR>&nbsp;&nbsp;&nbsp;&nbsp;&nbsp;Eli ostade ošamućena. Zurila je u Brajana, obuzeta potpunom nevericom. "A meni je tata juče rek'o za tetku Keti", reče Niki majci. "Rek'o je da hoće baš on da mi javi, a ne neko drugi."
<BR>&nbsp;&nbsp;&nbsp;&nbsp;&nbsp;Eli nije mogla ni reč da prozbori. U glavi joj se vrtelo. Uspe nekako da se pozdravi sa Brajanom i da mu još jednom zahvali. Onda sede na kauč. Niki se uspuza pored nje i stavi glavu majci u krilo. Sedele su tako, zajedno, ćutke, dugo vremena.
<BR>&nbsp;&nbsp;&nbsp;&nbsp;&nbsp;Konačno Eli upita: "A kako je bilo tvom tati dok ja nisam bila tu?"
<BR>&nbsp;&nbsp;&nbsp;&nbsp;&nbsp;"Dobro, uglavnom", odgovori devojčica. "Sem što ima grudvu."
<BR>&nbsp;&nbsp;&nbsp;&nbsp;&nbsp;"Kakvu grudvu?"
<BR>&nbsp;&nbsp;&nbsp;&nbsp;&nbsp;"Na ramenu", reče Niki. "Veliku k'o moja pesnica. Videla sam kad se brijao, pre tri dana. Kaže da ga je sigurno ujeo neki pauk ili tako nešto."
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
