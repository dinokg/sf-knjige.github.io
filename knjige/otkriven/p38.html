<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;IZVEŠTAJ broj 319
<BR>&nbsp;&nbsp;&nbsp;&nbsp;&nbsp;Vreme transmisije: 156.307.872.574.2009
<BR>&nbsp;&nbsp;&nbsp;&nbsp;&nbsp;Vreme proteklo od uzbune prvog stepena: 111,9766
<BR>&nbsp;&nbsp;&nbsp;&nbsp;&nbsp;Reference: čvorište 23-419
<BR>&nbsp;&nbsp;&nbsp;&nbsp;&nbsp;Svemirski brod 947
<BR>&nbsp;&nbsp;&nbsp;&nbsp;&nbsp;Rase sposobne da plove svemirom 47.249 (A & B)
<BR>&nbsp;&nbsp;&nbsp;&nbsp;&nbsp;32.806
<BR>&nbsp;&nbsp;&nbsp;&nbsp;&nbsp;2666
<BR>
<BR>&nbsp;&nbsp;&nbsp;&nbsp;&nbsp;Tokom proteklog perioda, struktura i poredak svemirom plovećih zajednica u ovom zvezdanom brodu nastavili su da se dezintegrišu. Uprkos upozorenjima oktopauka (svemirom ploveća rasa broj 2.666) i njihovim pohvalnim nastojanjima da izbegnu ozbiljniji sukob s ljudskim bićima (broj 32.806), čak se i povećala verovatnoća da u sledećih nekoliko intervala između tih dveju vrsta zaista izbije rat, u kome bi možda bilo samo nekoliko preživelih. Prema tome, stekli su se svi potrebni uslovi za drugi stepen intervencije.
<BR>&nbsp;&nbsp;&nbsp;&nbsp;&nbsp;Dosadašnja interventna aktivnost proglašena je neuspešnom, prvenstveno zato što je agresivnija od te dve vrste, ljudska, u osnovi neosetljiva na čitavu paletu finijih interventnih tehnika. Samo nekolicina ljudskih bića je reagovala na mnogobrojne pokušaje da se izmeni njihovo neprijateljsko ponašanje, s tim što oni koji jesu reagovali nisu posedovali moć da zaustave genocid avijana i sesila (broj 47.249, A & B), što su ga pokrenuli ljudski vladaoci.
<BR>&nbsp;&nbsp;&nbsp;&nbsp;&nbsp;Ljudi su organizovani na krut hijerarhijski način, često uočavan kod predsvemiroplovećih vrsta. Kod njih i dalje vlada jedna upravljačka grupa zainteresovana ponajviše za očuvanje sopstvene vlasti. Dobrobit, pa i sam opstanak ljudske komune imaju, po shvatanju tih lidera, drugu svrhu - opstanak političkog sistema koji toj grupi omogućuje apsolutnu vlast. Otud je vrlo mala verovatnoća da pomenuti širi sukob između ljudi i oktopauka može biti sprečen ma kakvim logičnim apelima.
<BR>&nbsp;&nbsp;&nbsp;&nbsp;&nbsp;Jedan mali broj ljudi, uključujući gotovo celu porodicu koja je godinu dana živela na Čvorištu, stanuje i dalje u glavnom gradu oktopauka. Njihova interakcija s domaćinima pokazala je da je moguće da te dve vrste žive u harmoniji. Nedavno su oformili mešovitu delegaciju, sačinjenu od ljudi i jednog oktopauka, koja će učiniti pokušaj da spreči izbijanje međuspecijskog rata, tako što će pokušati da stupe u direktan kontakt s vođama ljudske kolonije. Međutim, verovatnoća da bi ova delegacija mogla postići uspeh veoma je mala.
<BR>&nbsp;&nbsp;&nbsp;&nbsp;&nbsp;Do ovog trenutka oktopauci nisu učinili nijedan neposredan čin neprijateljstva. Ipak, počeli su proces priprema za rat protiv ljudi. Boriće se samo ako zaključe da je opstanak njihove naseobine ugrožen. Sposobnosti oktopauka u oblasti bioloških nauka su takve da se ishod rata može unapred i s punom sigurnošću predvideti.
<BR>&nbsp;&nbsp;&nbsp;&nbsp;&nbsp;Nije sigurno kako će ljudi reagovati kad se sukob rasplamsa, i kad počnu da trpe teške gubitke. Moguće je da će se rat završiti brzo, i da će, vremenom, preživeli delovi jednog i drugog društva naći novu ravnotežu. Ali neki opažanjem stečeni podaci o ljudima pokazuju da je to rasa koja bi mogla nastaviti da ratuje sve do svog potpunog uništenja. Takav ishod bi značio kraj jednog od dva svemirom ploveća društva preostala u brodu. Da bi se predupredio tako nepovoljan tok projekta, predlaže se stupanj 2 intervencije.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
