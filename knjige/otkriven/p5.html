<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Nikol je dovršila porciju sušenih kajsija, prešla sobu i bacila zamotuljak u koš za smeće. Bio je gotovo pun. Pokušala je da sabije smeće nogom, ali se nivo jedva nešto malo spustio. Ističe mi vreme, pomisli ona, pogledom mehanički odmeravajući hranu preostalu na polici. Mogu da izdržim možda još pet dana. Onda moram dobiti nove zalihe.
<BR>&nbsp;&nbsp;&nbsp;&nbsp;&nbsp;U poslednjih četrdeset i osam časova Jovankica i Eleanorica se nisu pojavile. Tokom prve dve nedelje Nikolinog boravka u odaji ispod Paketovog ambara, jedna od njih dve joj je uvek pravila društvo. Razgovor s njima bio je gotovo kao razgovor s njenim mužem Ričardom, bar u početku, pre nego što je Nikol istrošila sve teme koje su bile smeštene u memorije robotkinja.
<BR>&nbsp;&nbsp;&nbsp;&nbsp;&nbsp;Ove dve robotkinje su njegova najveća kreacija, reče Nikol sebi, sedajući na stolicu. Sigurno je utrošio mesece rada na njih. Pamtila je Ričardove šekspirovske robotiće iz vremena kad su bili na brodu 'Njutn'. Jovanka i Eleanora su daleko usavršenije nego što su princ Hal i Falstaf bili. Ričard je sigurno mnogo naučio gledajući kako su konstruisani ljudski bioti u Novom Raju.
<BR>&nbsp;&nbsp;&nbsp;&nbsp;&nbsp;Jovanka i Eleanora su redovno informisale Nikol o glavnim događajima u habitatu. Za njih je to bio lak zadatak. Deo njihovih programiranih instrukcija podrazumevao je da posmatraju šta se zbiva i da to javljaju, putem radija, Ričardu, pri svakom svom izlasku iz Novog Raja, to jest Novog Edena, kako su ga takođe zvali. Nikol je od njih dobijala te iste informacije. Znala je, na primer, da je Nakamurina posebna policija pretresla sve zgrade u celoj ljudskoj naseobini na Rami III, tobož proveravajući nema li neko zalihe vitalno potrebnih namirnica i druge robe, tokom prve dve nedelje od njenog bekstva. Došli su i na Paketovu farmu; Nikol je tada četiri sata provela potpuno nepomična, u mrklom mraku, u svojoj zemunici. Čula je neke zvuke iznad sebe; ali tragači, ko god da su bili, nisu proveli mnogo vremena u ambaru.
<BR>&nbsp;&nbsp;&nbsp;&nbsp;&nbsp;U poslednje vreme često je bilo potrebno da i Jovanka i Eleanora istovremeno budu van skrovišta. Govorile su joj da imaju mnogo posla oko usklađivanja svih za sledeću fazu njenog bekstva. Jednom je Nikol pitala robotice kako uspevaju da s takvom lakoćom prođu kroz kontrolni punkt na ulazu u Novi Raj. "Zaista jako prosto", odgovorila je Jovanka. "Desetak puta na dan kroz tu kapiju prolaze natovareni kamioni, koji uglavnom nose terete za vojsku i građevinske radnike u onom drugom habitatu, ili za Avalon, ili se vraćaju s teretom otuda. Nas je gotovo nemoguće primetiti u velikoj količini robe."
<BR>&nbsp;&nbsp;&nbsp;&nbsp;&nbsp;Jovanka i Eleanora su obavestile Nikol i o svemu što se u ljudskoj koloniji dešavalo od dana njenog hapšenja. Nikol je sada znala da su ljudi provalili u habitat avijana i sesila i da su, praktično, sve njih uništili. Ričard nije traćio memorijski prostor robotkinja na obilje detalja o avijanima i sesilima; ipak, Nikol je saznala da je on uspeo da pobegne u Njujork s nekoliko avijanskih jaja, s četiri mana-dinje, u kojima su bili embrioni bizarne sesilske vrste, i sa presudno važnim komadom živog odraslog sesila. Takođe je saznala da su se pre nekoliko meseci ispilila dva avijanska mladunca i da Ričard ulaže silan trud da im obezbedi sve što im je za život potrebno.
<BR>&nbsp;&nbsp;&nbsp;&nbsp;&nbsp;Nikol je bilo teško da zamisli kako njen muž Ričard obavlja dužnosti i oca i majke dvoma vanzemaljskim mladuncima. Sećala se da nije pokazivao mnogo interesovanja za njihovu sopstvenu decu, kad su bila mala; često je bio krajnje neosetljiv za njihove emotivne potrebe. S druge strane, izuzetno je dobro uspevao da ih nauči činjenicama, osobito iz matematike i prirodnih nauka. Nikol i Majkl O'Tul su se nekoliko puta, u međusobnim razgovorima, tokom dugog putovanja Rame II, saglasili da Ričard, po svemu sudeći, nije u stanju da sa decom uspostavi odnos na dečjem nivou.
<BR>&nbsp;&nbsp;&nbsp;&nbsp;&nbsp;Njegovo detinjstvo bilo je tako bolno, pomislila je Nikol prisećajući se šta joj je Ričard pričao o svom ocu koji ga je zlostavljao. Sigurno je odrastao bez sposobnosti da voli druge ljude, i da im ukazuje poverenje... Svi njegovi prijatelji su bili ili proizvod mašte ili roboti koje je sam konstruisao... Ona na trenutak zastade. Ali tokom svih naših godina u Novom Raju svakako se promenio... Nikad mi se nije ukazala prilika da mu kažem koliko se ponosim njime. Zato sam želela da ostavim ono posebno pismo...
<BR>&nbsp;&nbsp;&nbsp;&nbsp;&nbsp;Usamljena sijalica u njenoj sobi najednom se ugasi i Nikol se nađe u mraku. Ostade da sedi potpuno nepomično na stolici, i poče da osluškuje. Znala je da su to opet policajci došli na imanje, ali nije uspevala ništa da čuje. Strah u njoj sve je više rastao; uvide koliko bi joj mnoga značilo prisustvo Jovankice i Eleanorice. Kad je na farmu Maksa Paketa prvi put došla posebna policija, obe su bile u podzemnoj odaji uz nju, i smirivale je.
<BR>&nbsp;&nbsp;&nbsp;&nbsp;&nbsp;Vreme je proticalo veoma sporo. Nikol je čula otkucaje svog srca. Posle nekog vremena - činilo se kao da je prošla cela večnost - začu neke zvuke iznad sebe. Činilo se da je u ambaru mnoštvo ljudi. Duboko je udahnula, nastojeći da nađe novu postojanost. Nekoliko sekundi kasnije umalo nije poskočila jer, tik do njenog uva, jedan blagi glas poče da recituje.
<BR>
<BR>&nbsp;&nbsp;&nbsp;&nbsp;&nbsp;Uđi, uđi izvoli, slobodno me zaposedni,
<BR>&nbsp;&nbsp;&nbsp;&nbsp;&nbsp;pratioče moj bezdušni i ledni.
<BR>&nbsp;&nbsp;&nbsp;&nbsp;&nbsp;Nešto škripne, krcne, dahne u mraku,
<BR>&nbsp;&nbsp;&nbsp;&nbsp;&nbsp;ja se sva skupim, ohladim, naježim,
<BR>&nbsp;&nbsp;&nbsp;&nbsp;&nbsp;u svoje pobelelo, pozelenelo lice bežim,
<BR>&nbsp;&nbsp;&nbsp;&nbsp;&nbsp;slutim zlikovca po obazrivom koraku.
<BR>&nbsp;&nbsp;&nbsp;&nbsp;&nbsp;Svojom hladnom rukom me dirni,
<BR>&nbsp;&nbsp;&nbsp;&nbsp;&nbsp;podseti me da sam na udaru, sama.
<BR>&nbsp;&nbsp;&nbsp;&nbsp;&nbsp;Možda su oni. Teror, timor, horor, tama.
<BR>
<BR>&nbsp;&nbsp;&nbsp;&nbsp;&nbsp;Hrabre misli nisu dovoljne da budemo mirni.
<BR>&nbsp;&nbsp;&nbsp;&nbsp;&nbsp;Da nije problem u mom malom mozgu:
<BR>&nbsp;&nbsp;&nbsp;&nbsp;&nbsp;imam li tu, u sebi, atavizam, reptila?
<BR>&nbsp;&nbsp;&nbsp;&nbsp;&nbsp;Da njega nema, da samo razumom mislim,
<BR>&nbsp;&nbsp;&nbsp;&nbsp;&nbsp;da li bih hrabrija bila?
<BR>&nbsp;&nbsp;&nbsp;&nbsp;&nbsp;Kažu: duša hoće, al' telo cvokoće.
<BR>&nbsp;&nbsp;&nbsp;&nbsp;&nbsp;Vitez u meni ne umre, samo mu se zaledi dah.
<BR>&nbsp;&nbsp;&nbsp;&nbsp;&nbsp;Čak i kad treba da se volimo,
<BR>&nbsp;&nbsp;&nbsp;&nbsp;&nbsp;iza nas se šunja od neuspeha strah.
<BR>
<BR>&nbsp;&nbsp;&nbsp;&nbsp;&nbsp;Nikol je posle prvih stihova postalo jasno da je to glas Jovankice, da recituje one tri čuvene strofe koje je Benita Garsija ispevala o strahu, u vreme kad je već bila sasvim politizovana usled siromaštva i rasula koje je doneo Veliki haos. Prijateljski glas robotkinje i dobro znani stihovi privremeno su ublažili Nikolinu paniku. Neko vreme je smirenije osluškivala, iako su zvuci iznad nje postajali sve snažniji.
<BR>&nbsp;&nbsp;&nbsp;&nbsp;&nbsp;Onda je čula da neko tegli velike vreće kokošje hrane preko dasaka koje su zatvarale ulaz u tunel. Njen strah se naglo obnovi. To je to, reče Nikol sebi. Uhvatiće me.
<BR>&nbsp;&nbsp;&nbsp;&nbsp;&nbsp;Na trenutak se zapitala da li će je posebna policija ubiti istog trenutka kad je nađe. Onda začu kako odzvanjaju jaki udarci po nečem metalnom, na kraju tunela. Nije više mogla da sedi. Kako je poskočila, oseti dva zasebna, jaka bola u prsima, a disanje joj postade teško. Šta nije u redu sa mnom? zapita se ona. Jovankica progovori pored nje.
<BR>&nbsp;&nbsp;&nbsp;&nbsp;&nbsp;"Posle prve potrage", reče malena robotkinja, "Maks se uplašio da tvoj ulaz nije dovoljno dobro kamufliran. Jedne noći, dok si spavala, ugradio je cevi za odvođenje otpadne vode iz kokošarnika i to tako da one prolaze tačno preko ulaza u tvoj tunel. Maločas je neko lupao po cevima. To si čula."
<BR>&nbsp;&nbsp;&nbsp;&nbsp;&nbsp;Nikol je zadržavala dah. Iznad nje se čuo prigušeni razgovor. Posle još jednog minuta čula je ponovno struganje vreća po daskama. Dobri stari Maks, pomisli ona, donekle se opuštajući. Bol u grudima je popuštao. Još nekoliko minuta i zvuci iznad nje sasvim se izgubiše. Nikol duboko odahnu i sede na stolicu. Na spavanje, međutim, nije otišla sve dok se svetlo nije opet uključilo.
<BR>
<BR>&nbsp;&nbsp;&nbsp;&nbsp;&nbsp;Eleanorica se vratila baš kad se Nikol budila. Objasnila je da će Maks za neki sat početi da vadi cevi i da će Nikol napokon napustiti ovo skrovište. Kad je izišla, četvoronoške, iz tunela, Nikol se iznenadi videći da uz Maksa stoji Eponina.
<BR>&nbsp;&nbsp;&nbsp;&nbsp;&nbsp;Dve žene se zagrliše. "Ca va bien? Je ne t'ai pas vue depuis si longtemps", reče Eponina Nikoli.
<BR>&nbsp;&nbsp;&nbsp;&nbsp;&nbsp;"Mais mon amie, pourqui es-tu ici? J'ai pense que..."
<BR>&nbsp;&nbsp;&nbsp;&nbsp;&nbsp;"Dobro, dobro, vas dve", prekide ih Maks. "Kasnije ćete imati dovoljno vremena da drugujete. Sad se mora žuriti. Već kasnimo, zato što je meni suviše vremena trebalo da dignem proklete cevčuge... Ep, uvedi Nikol unutra i obuci je. Dok se oblačite, izloži joj plan... Ja se moram istuširati i obrijati."
<BR>&nbsp;&nbsp;&nbsp;&nbsp;&nbsp;Dok su njih dve po mraku stupale od ambara do Maksove kuće, Eponina je obavestila Nikol da je za njeno bekstvo iz habitata sve spremno. "U poslednja dva dana Maks je sakrio ronilačku opremu, deo po deo, na obali Šekspirovog jezera. Ima i drugi komplet, smešten u jedan magacin u Bovoau, za slučaj da neko ukloni masku ili rezervoare kiseonika iz toga skrovišta. Dok ti i ja budemo na zabavi, Maks će proveriti da li je sve u redu."
<BR>&nbsp;&nbsp;&nbsp;&nbsp;&nbsp;"Na kakvoj zabavi?" upita zbunjena Nikol.
<BR>&nbsp;&nbsp;&nbsp;&nbsp;&nbsp;Ulazile su u kuću. Eponina se nasmeja. "Zaboravila sam da ne pratiš kalendar. Noćas je Mardi Gra, Masni utorak. Održaće se jedna velika zabava u Bovoau, a druga u Pozitanou. Praktično svi će biti na ulicama noćas. Vlada je podsticala narod da učestvuje, verovatno zato da bi ljudima skrenula pažnju sa problema s kojima je suočena ova kolonija."
<BR>&nbsp;&nbsp;&nbsp;&nbsp;&nbsp;Nikol se, jednako začuđeno, zagleda u svoju prijateljicu, a Eponina se opet nasmeja. "Nije ti jasno? Naš najveći problem sastojao se u tome kako da te prevezemo preko cele kolonije, sve do Šekspirovog jezera, a da nas niko ne vidi. Svako živi u Novom Edenu zna tvoju facu. Čak se i Ričard saglasio da nam je to jedina razumna šansa. Bićeš u kostimu, nosićeš masku..."
<BR>&nbsp;&nbsp;&nbsp;&nbsp;&nbsp;"Znači, razgovarala si s Ričardom?" upita Nikol, koja je počinjala da shvata bar osnovne crte plana.
<BR>&nbsp;&nbsp;&nbsp;&nbsp;&nbsp;"Ne direktno", odgovori Eponina. "Međutim, Maks je preko malih robotica uspostavio vezu s njim. Ričardova je bila i ideja za taj sistem cevi koji je zaveo policiju prilikom poslednjeg pretraživanja farme. Brinuo se da ćeš biti otkrivena..."
<BR>&nbsp;&nbsp;&nbsp;&nbsp;&nbsp;Hvala ti još jednom, Ričarde, pomisli Nikol dok je Eponina pričala dalje. Dosad ti dugujem život bar tri puta.
<BR>&nbsp;&nbsp;&nbsp;&nbsp;&nbsp;Ušle su u spavaću sobu; tu je preko kreveta bila raširena veličanstvena bela haljina. "Na zabavi ćeš biti engleska kraljica", reče Eponina. "Radila sam na tvojoj haljini, bez prestanka, cele nedelje. S ovom kompletnom maskom i ovim dugim belim rukavicama i čarapama, neće ti se videti ni milimetar kože, niti kose... Trebalo bi da ostanemo na zabavi otprilike jedan sat, ne duže. Nećeš ništa naročito govoriti nikome, ali ako te iko pita, ti im prosto reci da si Eli. Ona noćas ostaje sa tvojom unukom."
<BR>&nbsp;&nbsp;&nbsp;&nbsp;&nbsp;"Zna li Eli da sam pobegla?" upita Nikol nekoliko sekundi kasnije. Osećala je silnu želju da vidi svoju kćer, ali i malu Nikol, koju dosad još nije videla.
<BR>&nbsp;&nbsp;&nbsp;&nbsp;&nbsp;"Verovatno zna", reče Eponina. "Ili bar zna da je pokušaj verovatno učinjen... Ona me je uvela u ovo. Zajedno smo išle i napravile zalihu za tebe, na Centralnoj ravnici."
<BR>&nbsp;&nbsp;&nbsp;&nbsp;&nbsp;"Znači, nisi se s njom videla od mog izlaska iz zatvora?"
<BR>&nbsp;&nbsp;&nbsp;&nbsp;&nbsp;"A, jesam. Ali nismo ništa razgovarale. U ovom času Eli mora biti vrlo oprezna. Nakamura motri na nju orlovskim okom..."
<BR>&nbsp;&nbsp;&nbsp;&nbsp;&nbsp;"Da li je umešan još neko?" reče Nikol podižući haljinu da vidi kako će joj stajati.
<BR>&nbsp;&nbsp;&nbsp;&nbsp;&nbsp;"Nije", odgovori Eponina. "Samo Maks, Eli i ja... I naravno Ričard i male robotkinje."
<BR>
<BR>&nbsp;&nbsp;&nbsp;&nbsp;&nbsp;Nikol je nekoliko sekundi stajala pred ogledalom. Dakle, evo me, najzad sam kraljica Engleske, makar samo na sat-dva. Bila je sigurna da je i ideja za baš ovakav kostim Ričardova. Niko drugi nije mogao odabrati tako dobro. Nikol bolje namesti krunu na glavi. S ovako belim licem, pomisli ona, Henri bi možda mogao i da me uzme za kraljicu.
<BR>&nbsp;&nbsp;&nbsp;&nbsp;&nbsp;Nikol otplovi duboko u uspomene od pre mnogo godina. Maks i Eponina iziđoše iz druge spavaće sobe. Nikol se istoga trena zasmeja. Maks je bio obučen u kostim koji je pokrivao samo mali deo tela; u ruci je držao trozubac. Bio je Neptun, kralj mora, a Eponina princeza-sirena, seksi izgleda.
<BR>&nbsp;&nbsp;&nbsp;&nbsp;&nbsp;"Oboje izgledate super!" reče kraljica Nikol, namignuvši Eponini. Onda nastavi zadirkujući: "Uuuuu, Makse!... Nisam znala da si tako dobro parče..."
<BR>&nbsp;&nbsp;&nbsp;&nbsp;&nbsp;"Smejurija", porgunđa Maks. "Ja, ovako dlakav - rutav sam po celim leđima i grudima, čak i u ušima..."
<BR>&nbsp;&nbsp;&nbsp;&nbsp;&nbsp;"Jedino na ovom mestu se krzno malo proredilo", reče Eponina skidajući mu krunu s glave i tapšući ga po temenu.
<BR>&nbsp;&nbsp;&nbsp;&nbsp;&nbsp;"E jebi ga", reče Maks. "Sad znaš zašto nikad nisam doveo žensku u ovu moju kuću... 'Ajmo, vas dve, da se krene. Uzgred budi rečeno, noćas je opet nešto hladno. Dok se budemo vozili našim bagijem, moraćete obe da se umotate u neke šalove ili jakne."
<BR>&nbsp;&nbsp;&nbsp;&nbsp;&nbsp;"Bagijem?" reče Nikol bacajući pogled ka Eponini.
<BR>&nbsp;&nbsp;&nbsp;&nbsp;&nbsp;Njena prijateljica se osmehnu. "Videćeš za minut", reče.
<BR>
<BR>&nbsp;&nbsp;&nbsp;&nbsp;&nbsp;Kad je novorajska vlada proglasila rekviziciju svih vozila da bi lake ramanske legure pretopila u ratne avione i drugo oružje, naseobina je ostala bez javnog transportnog sistema. Na sreću, većina građana je kupila bicikle; tokom sledeće tri godine razvijena je gusta mreža biciklističkih staza. Bez toga bi narodu bilo veoma teško da se kreće po koloniji.
<BR>&nbsp;&nbsp;&nbsp;&nbsp;&nbsp;Do trenutka Nikolinog bekstva, kompletna mreža starih železničkih pruga bila je dignuta, a te trase prekrili su drumovi. Njima su se kretala električna kola (uz restrikciju - mogli su se voziti samo najvažnije režimske i vojne glavešine), kamioni (takođe na pogon električnih baterija) i svakojaka vozila koja su izmislili i sklepali kreativniji stanovnici Novog Raja. Maksov bagi bio je jedno od tih. Prednjim delom bio je to bicikl. Zadnju polovinu su, međutim, činila dva spojena mekana sedišta, gotovo kauč, oslonjena na jaku osovinu i dva točka; ta skalamerija je donekle podsećala na fijakere s konjskom vučom, korišćene tri veka ranije na Zemlji.
<BR>&nbsp;&nbsp;&nbsp;&nbsp;&nbsp;Kralj Neptun je teško gazio pedale. Kostimirani trio se lagano izvezao na drum ka Centralnom Gradu i poče hvatati brzinu. "Jebote", reče Maks upinjući se da ubrza vozilo, "što li sam ja pristao da učestvujem u nečemu ovako lujkastom?"
<BR>&nbsp;&nbsp;&nbsp;&nbsp;&nbsp;Nikol i Eponina se nasmejaše na sedištima iza njega. "Zato što si divan čovek", reče Eponina, "i zato što si hteo da nama, obema, bude udobno... Uostalom, zar bi mogao da zamisliš da jedna kraljica sama vozi bicikl, i to više od deset kilometara?"
<BR>&nbsp;&nbsp;&nbsp;&nbsp;&nbsp;Temperatura je primetno pala. Eponina provede nekoliko minuta objašnjavajući Nikoli da vreme postaje sve nestabilnije. "Bio je nedavno jedan izveštaj na televiziji", reče ona, "da vlada namerava da veći broj kolonista preseli u drugi habitat. Tamo je životna okolina još netaknuta... Niko više nije nešto čvrsto uveren da ćemo ikad moći da popravimo ovo što smo u Novom Raju zabrljali."
<BR>&nbsp;&nbsp;&nbsp;&nbsp;&nbsp;Bližili su se Centralnom Gradu. Nikol se brinula da će se Maks nahladiti. Ponudila mu je šal koji joj je Eponina pozajmila; posle izvesnog ubeđivanja, Maks prihvati. "Trebalo je da smisliš neki topliji kostim", reče mu Nikol zadirkujući ga.
<BR>&nbsp;&nbsp;&nbsp;&nbsp;&nbsp;"To, da Maks bude kralj Neptun isto je Ričardova ideja", reče Eponina. "Naime, ako zatreba da večeras nosi neku ronilačku opremu, to će izgledati savršeno prirodno."
<BR>&nbsp;&nbsp;&nbsp;&nbsp;&nbsp;Kad je bagi usporio, ulazeći u sve gušći saobraćaj u Centralnom Gradu, i počeo da krivuda između glavnih zgrada kolonije, Nikol oseti da je obuzimaju iznenađujuće jake emocije. Setila se jedne noći, pre više godina, kad je bila jedino budno ljudsko biće u Novom Edenu. Te iste noći proverila je još jednom, poslednji put, kako njena porodica spava, a onda se, puna zebnje, i sama popela u ležaj i pripremila da prespava povratni put do Sunčevog sistema, koji je morao potrajati mnogo godina.
<BR>&nbsp;&nbsp;&nbsp;&nbsp;&nbsp;U njenoj svesti se pojavi slika Orla, tog čudnog zastupnika tuđinske inteligencije koji je, u Čvorištu, bio njihov vodič. Da li si ti mogao sve ovo da predvidiš? pitala se Nikol prelećući u mislima, brzo, sažetu dosadašnju istoriju Novog Raja, još od dana kad su putnici sa 'Pinte' počeli ulaziti. I šta sad misliš o nama? Nikol sumorno odmahnu glavom, silno postiđena ponašanjem svojih istorodnika - ljudi.
<BR>&nbsp;&nbsp;&nbsp;&nbsp;&nbsp;"Ni do danas ga nisu zamenili", nastavljala je Eponina da govori, na sedištu pored nje. Stupiše na glavni trg.
<BR>&nbsp;&nbsp;&nbsp;&nbsp;&nbsp;"Pardon, nisam čula", reče Nikol. "Zanela sam se u neke sanjarije."
<BR>&nbsp;&nbsp;&nbsp;&nbsp;&nbsp;"Onaj divni spomenik koji je bio delo tvoga muža, a koji je pokazivao gde se Rama u tom trenutku nalazi u Galaksiji... Seti se, uništen je one noći kad je rulja htela da linčuje Martineza... Nikad nije postavljen novi takav."
<BR>&nbsp;&nbsp;&nbsp;&nbsp;&nbsp;Nikol se opet nađe duboko u uspomenama. Možda se u tome sastoji starost, pomisli ona. Imaš previše uspomena, pa one stalno potiskuju sadašnjost. Prisetila se razularene gomile i crvenokosog mladića koji je urlao "Ubijte kurvu crnačku..."
<BR>&nbsp;&nbsp;&nbsp;&nbsp;&nbsp;"A šta se na kraju dogodilo s tim Martinezom?" upita Nikol tiho, plašeći se odgovora.
<BR>&nbsp;&nbsp;&nbsp;&nbsp;&nbsp;"Nad njim je izvršena smrtna kazna, elektrokucijom, ubrzo pošto su Nakamura i Makmilan preuzeli vlast. To suđenje je nekoliko dana bilo glavna tema u vestima."
<BR>&nbsp;&nbsp;&nbsp;&nbsp;&nbsp;Već su iza sebe ostavili Centralni Grad i produžili vožnju u pravcu sela Bovoa, onog u kome su Nikol i Ričard živeli, sa svojom porodicom, pre Nakamurinog državnog udara. A sve je sasvim drugačije moglo da bude, pomisli ona zagledana planinu Olimp, koja se dizala u visine levo od nje. Mogli smo imati raj ovde. Samo da smo se malo više potrudili...
<BR>&nbsp;&nbsp;&nbsp;&nbsp;&nbsp;Taj sled misli Nikol je prošla stotinu puta od one strašne noći kad je Ričard onako žurno napustio Novi Raj. I svaki put je njeno srce punila ista duboka tuga, svaki put su je iste suze pekle u očima.
<BR>&nbsp;&nbsp;&nbsp;&nbsp;&nbsp;Priseti se šta je jednom prilikom rekla Orlu, u Čvorištu. Kod nas, ljudskih bića, moguća je takva dvojnost ponašanja. Kad pokažemo dovoljno brige i saosećanja, čini se da nismo ništa niži od anđela. Ali češće se dogodi da gramzivost i sebičnost pretegnu u odnosu na naše vrline, a tad se ne razlikujemo od najnižih stvorenja od kojih smo evolucijom postali.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
