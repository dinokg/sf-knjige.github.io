<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;"Zaista mislim da maloj Niki ne bi trebalo dozvoliti da gleda taj govor", reče Robert. "Svakako će je uplašiti."
<BR>&nbsp;&nbsp;&nbsp;&nbsp;&nbsp;"Ono što Nakamura govori, uticaće i na njen život, jednako kao i na naš", odgovori Eli. "Ako ona želi da gleda, treba je pustiti. Uostalom, Roberte, ona je živela s oktopaucima."
<BR>&nbsp;&nbsp;&nbsp;&nbsp;&nbsp;"Da, ali ni slučajno ne može razumeti stvarno značenje tog govora. Pa, dete nema još ni četiri godine."
<BR>&nbsp;&nbsp;&nbsp;&nbsp;&nbsp;Ovo pitanje je ostalo nerazrešeno sve do trenutka kad je Niki, nekoliko minuta pre zakazanog pojavljivanja novoedenskog diktatora na televiziji, prišla svojoj majci u dnevnoj sobi. "Neću da gledam", reče devojčica, zapanjujući ih svojim uvidom, "zato što neću da se ti i tata svađate."
<BR>&nbsp;&nbsp;&nbsp;&nbsp;&nbsp;Jedna od soba u Nakamurinoj palati bila je pretvorena u TV studio. Odatle se tiranin obično obraćao građanima Novog Edena. Poslednji njegov govor bio je pre tri meseca, kad je saopštio da će u Južni hemicilindar biti upućene trupe da se 'suoče s tuđinskom opasnošću'. Iako su novine i televizija - pod vladinom kontrolom - redovno donosile vesti sa fronta, pa i mnogo izmišljotina o 'žestokom otporu' oktopauka, ovaj sadašnji govor bio bi prvi Nakamurin javni komentar o toku i smeru rata na jugu.
<BR>&nbsp;&nbsp;&nbsp;&nbsp;&nbsp;Nakamura je bio naredio krojačima da mu, za ovo obraćanje javnosti, naprave novo šogunsko odelo, u koje su uklopili oružje: ukrašeni mač i bodež. Poslužiteljima je govorio da se u japanskoj ratničkoj odeći pojavljuje da bi naglasio svoju ulogu 'vodećeg ratnika i zaštitnika' naseobine. Uoči emisije, pomogli su mu da se utegne u teški dvodelni korset da bi 'projektovao moćni i zastrašujući izgled ratnika'.
<BR>&nbsp;&nbsp;&nbsp;&nbsp;&nbsp;Govorio je stojeći i gledajući pravo u kameru, neizmenjeno namršten tokom čitavog govora.
<BR>&nbsp;&nbsp;&nbsp;&nbsp;&nbsp;"Svi smo se žrtvovali, proteklih meseci", počeo je on, "da bismo podržali našu herojsku armiju koja se južno od Cilindričnog mora bori s opakim i bezobzirnim tuđinskim neprijateljem. Naši obaveštajci nam sada javlja da ti oktopodi-pauci, koje vam je detaljno opisao doktor Robert Tarner posle svog hrabrog bekstva iz njihovog zatočeništva, spremaju veliku ofanzivu na Novi Raj, i to u bliskoj budućnosti. U ovom kritičnom trenutku naše istorije, moramo udvostručiti svoju odlučnost i ujedinjeni stati pred stranog agresora.
<BR>&nbsp;&nbsp;&nbsp;&nbsp;&nbsp;Naši generali na ratištu su preporučili da načinimo prodor kroz šumu koja čini zaštitni bedem oko centra oktopaučkog carstva, i da im uništimo ratni materijal i zalihe pre nego što njihova ofanziva krene. Naši inženjeri su, radeći danju i noću za spas kolonije, izvršili određene izmene na helikopterskoj floti, tako da imamo oruđe za izvršenje toga prodora. Udarićemo uskoro. Tuđini će se uveriti da ne mogu nekažnjeno da nas napadaju.
<BR>&nbsp;&nbsp;&nbsp;&nbsp;&nbsp;U međuvremenu, naši ratnici su proširili bezbednu zonu, koja sad pokriva čitav prostor od Cilindričnog mora do šumske barijere. Uništili smo, u žestokim borbama, mnogo stotina neprijatelja, kao i mnoge njihove instalacije za snabdevanje vodom i strujom. Naši gubici su bili vrlo mali, uglavnom zahvaljujući kvalitetu naših borbenih planova i junaštvu naše vojske. Ali, ne smemo biti preterano samopouzdani. Naprotiv, imamo sve razloge da verujemo da neprijatelj još nije uveo ni u jednu jedinu bitku svoje elitne Odrede smrti, o kojima je doktor Tarner ponešto čuo dok je bio u zarobljeništvu. Sigurni smo da će ti Odredi smrti kidisati na čelu ofanzive, ako ih mi ne preduhitrimo našom akcijom. Imajte na umu da je vreme naš neprijatelj. Moramo navaliti sada, i potpuno ih uništiti, da više i ne pomišljaju na vođenje rata.
<BR>&nbsp;&nbsp;&nbsp;&nbsp;&nbsp;O još jednoj stvari želim ukratko da izvestim večeras. Nedavno se izdajnik Ričard Vejkfild, s jednim svojim oktopaučkim pratiocem, predao našim trupama na jugu. Njih dvojica su rekli da govore u ime neprijateljske komande, i da su došli radi mirovnih pregovora. Ja podozrevam da je to neka prevara, neki trojanski konj, ali, kao vođa, imam dužnost da tokom sledećih nekoliko dana organizujem istragu o ovom događaju. Budite čvrsto uvereni da neću za pregovaračkim stolom prodati našu bezbednost. O rezultatima istrage obavestiću vas čim bude završena."
<BR>
<BR>&nbsp;&nbsp;&nbsp;&nbsp;&nbsp;"Ali, Roberte", govorila je Eli, "znaš da je veliki deo toga što je on rekao laž. Ne postoje Odredi smrti. Oktići nisu pružili još nikakav otpor. Kako je moguće da ti sad ćutiš? Zašto dozvoljavaš da ti se pripisuju izjave koje nikad nisi dao?"
<BR>&nbsp;&nbsp;&nbsp;&nbsp;&nbsp;"Sve ti je to politika, Eli. To svako zna. Niko ne veruje stvarno..."
<BR>&nbsp;&nbsp;&nbsp;&nbsp;&nbsp;"Ali to je još gore. Pa zar ti ne vidiš šta se sprema?"
<BR>&nbsp;&nbsp;&nbsp;&nbsp;&nbsp;Robert pođe ka izlaznim vratima. "I kuda ćeš sad?" upita Eli.
<BR>&nbsp;&nbsp;&nbsp;&nbsp;&nbsp;"U bolnicu. Treba da obavim vizitu."
<BR>&nbsp;&nbsp;&nbsp;&nbsp;&nbsp;Eli nije verovala svojim ušima. Samo je stajala nekoliko sekundi, kao ukopana, zureći u svoga muža. Onda: erupcija. "Znači to je tvoj odgovor", poče ona. "Posao kao obično. Jedan ludak saopštava plan zbog koga ćemo najverovatnije svi pomreti, a za tebe je to uobičajen radni dan! Roberte, ko si ti? Zar ti ni do čega nije stalo?"
<BR>&nbsp;&nbsp;&nbsp;&nbsp;&nbsp;Robert ljutito pođe ka njoj. "Ne počinji opet s tim stavom neke, kao, moralne superiornosti. Nisi ti, Eli, uvek u pravu, i ne možeš pouzdano znati da ćemo svi izginuti. Možda će Nakamurin plan uspeti..."
<BR>&nbsp;&nbsp;&nbsp;&nbsp;&nbsp;"Zavaravaš se, Roberte. Okrećeš glavu na drugu stranu i govoriš sebi da je sve u redu dokle god tvoj mali svet nije narušen. Ali, grešiš. Strašno grešiš. I ako ti nećeš ništa da preduzmeš s tim u vezi, ja hoću."
<BR>&nbsp;&nbsp;&nbsp;&nbsp;&nbsp;"Na primer šta?" reče Robert pojačavajući glas. "Reći ćeš celom svetu da je tvoj muž lažov? Ići ćeš da ubeđuješ narod da su ti ljigavi pauci miroljubivi? Niko ti neće verovati. Samo, da ti još nešto kažem: bićeš pre toga uhapšena i izvedena pred sud kao izdajnik. Ubiće te, Eli, baš kao što će ubiti i tvog oca... Je li to ono što želiš? Da više nikad ne vidiš svoju kćer?"
<BR>&nbsp;&nbsp;&nbsp;&nbsp;&nbsp;Eli je prepoznala tu mešavinu bola i gneva u njegovim očima. Ne poznajem ga, sevnu misao u njenom umu. Kako je moguće da je ovo isti čovek koji je proveo hiljade sati neplaćenog prekovremenog rada brinući se o neizlečivim bolesnicima? Zaista nerazumljivo.
<BR>&nbsp;&nbsp;&nbsp;&nbsp;&nbsp;Odlučila se da više ništa ne kaže. "Idem ja sad", reče Robert posle nekog vremena. "Vraćam se kući oko ponoći."
<BR>&nbsp;&nbsp;&nbsp;&nbsp;&nbsp;Otišla je u zadnji deo kuće i otvorila Nikina vrata. Devojčica je, na sreću, prespavala celu svađu. Eli se u dnevnu sobu vratila duboko utučena. Poželela je, više nego ikad, da iz Smaragdnog Grada nikad nije ni pošla. Ali ono što je učinjeno, nije mogla izmeniti. Šta sad? Bilo bi tako lako da se ne moram brinuti za Niki, reče ona sebi. Poče polako klimati glavom napred-nazad, a onda najzad pusti suze, koje je do tog trenutka gutala.
<BR>
<BR>&nbsp;&nbsp;&nbsp;&nbsp;&nbsp;"Dakle, kakva sam?" reče Keti izvodeći piruetu ispred Franca.
<BR>&nbsp;&nbsp;&nbsp;&nbsp;&nbsp;"Maksi cica, rasturaljka", odgovori on. "Lepša nego što sam te ikad dosad vid'o."
<BR>&nbsp;&nbsp;&nbsp;&nbsp;&nbsp;Na sebi je imala jednostavnu crnu haljinu pripijenu uz njeno mršavo telo. S leve i desne strane haljina je bila 'definisana' po jednom uspravnom belom trakom, od gornjeg do donjeg ruba. Napred - dekolte, dovoljan da se istakne njena ogrlica od dijamanata i zlata, ali ne nepristojno dubok.
<BR>&nbsp;&nbsp;&nbsp;&nbsp;&nbsp;Keti baci pogled na ručni časovnik. "Jeee", reče ona. "Eto i ja jedanput da poranim." Priđe stolu i pripali cigaretu.
<BR>&nbsp;&nbsp;&nbsp;&nbsp;&nbsp;Francova uniforma bila je sveže ispeglana, cipele savršeno izglancane. "U tom slučaju, imamo vremena", reče on prateći je do kauča, "za moje iznenađenje." Pruži joj kutijicu obloženu somotom.
<BR>&nbsp;&nbsp;&nbsp;&nbsp;&nbsp;"Šta ti je to?"
<BR>&nbsp;&nbsp;&nbsp;&nbsp;&nbsp;"Otvori."
<BR>&nbsp;&nbsp;&nbsp;&nbsp;&nbsp;Unutra je bio prsten s jednim dijamantom. "Keti", reče Franc, malo zapinjući u govoru, "hoćeš li da se udaš za mene?"
<BR>&nbsp;&nbsp;&nbsp;&nbsp;&nbsp;Keti pogleda Franca, pa obori pogled. Udahnu polako dim iz cigarete, zatim ga izduva u vazduh iznad sebe. "Polaskana sam, France." Ustade i poljubi ga u obraz. "Zaista... Ali, France, već smo prolazili kroz ovo. Ja, naprosto, nisam ona vrsta žene kojom bi ti trebalo da se oženiš."
<BR>&nbsp;&nbsp;&nbsp;&nbsp;&nbsp;"Zašto ne pustiš da ja odlučujem o tome? Otkud znaš kakva je 'vrsta žene' meni potrebna?"
<BR>&nbsp;&nbsp;&nbsp;&nbsp;&nbsp;"Slušaj, ti", reče ona, nešto oštrijim tonom, "ne bih sada o tome. Kao što rekoh, vrlo sam polaskana, ali već sam dovoljno nervozna oko ovog saslušanja mog matorog, a dobro znaš da ne mogu uspešno da savladavam prevelike količine raznog sranja u isto vreme."
<BR>&nbsp;&nbsp;&nbsp;&nbsp;&nbsp;"Uvek nađeš neki razlog da ne razgovaramo o ovome", reče Franc ljutito. "Ako me voliš, mislim da zaslužujem tačnije objašnjenje. I to sad odmah."
<BR>&nbsp;&nbsp;&nbsp;&nbsp;&nbsp;Ketine oči sevnuše. "A-ha, kapetan Bauer hoće objašnjenje odmah. Važi, evo ti. Pođi sa mnom, molim lepo." Povede ga u svoju sobu za oblačenje. "Stani tu, France, i gledaj vrlo pažljivo."
<BR>&nbsp;&nbsp;&nbsp;&nbsp;&nbsp;Izvuče iz ormarića špric za injekcije i komad crne gumene cevi. Osloni se desnim stopalom na stolicu a haljinu zadiže iznad modrica na butini. Franc instinktivno okrete glavu na drugu stranu.
<BR>&nbsp;&nbsp;&nbsp;&nbsp;&nbsp;"A, ne", reče ona, pruži ruku i okrete njegovu glavu ka sebi. "Nema gledanja na drugu stranu, Franci... Moraš me videti onakvu kakva jesam."
<BR>&nbsp;&nbsp;&nbsp;&nbsp;&nbsp;Srozala je elastičnu traku koja joj je pridržavala najlonsku čarapu. Onda je pritegla crevo oko butine. Na tren je digla pogled da se uveri da on još gleda. U njenim očima video se bol. "Zar ti nije jasno? Ne mogu se udavati za tebe, jer sam već udata... za ovu magičnu drogu koja me nikad ne razočara. Ne razumeš? Ni na koji način ne možeš ti da se takmičiš s kokomom."
<BR>&nbsp;&nbsp;&nbsp;&nbsp;&nbsp;Zarila je iglu u venu, i sačekala nekoliko sekundi da je 'šut' ponese. "Ti možeš da mi prijaš nekoliko nedelja, ili čak meseci", nastavi ona, izgovarajući reči nešto brže, "ali pre ili kasnije moraš izgubiti. Tog trenutka bi tvoje mesto u mom srcu zauzeo, opet, dobri stari kokomo."
<BR>&nbsp;&nbsp;&nbsp;&nbsp;&nbsp;Vatom obrisa dve kapi krvi i spusti špric u lavabo. Franc je delovao smeteno. "Vedrije, tamo", reče ona i potapša ga po obrazu. "Nisi ostao bez ženske za tucanje. Biću ti ja na raspolaganju za sve perverzijice koje uspemo da smislimo."
<BR>&nbsp;&nbsp;&nbsp;&nbsp;&nbsp;Franc se okrete od nje. Somotnu kutijicu vrati u jedan od džepova svoje uniforme. Keti opet priđe stolu. Povuče poslednji dim iz cigarete koju je bila ostavila upaljenu na pepeljari. "A sad, kap'tan Bauer, moramo prisustvovati jednom saslušanju."
<BR>
<BR>&nbsp;&nbsp;&nbsp;&nbsp;&nbsp;Saslušanje je održano u balskoj dvorani, na glavnom spratu Nakamurine palate. Šezdesetak stolica bejaše raspoređeno duž zidova, za 'specijalne goste'. Na jednom kraju sobe, na platformi, na dodatno uzdignutoj, velikoj ukrašenoj fotelji, sedeo je Nakamura lično, u onom istom japanskom kostimu u kome se pre dva dana pojavio na televiziji. Pokraj njega su bila dvojica čuvara, u samurajskoj odeći. Čitava dvorana bila je dekorisana jednim japanskim motivom iz šesnaestog veka, koji je doprinosio Nakamurinom nastojanju da sebe prikaže kao svemoćnog šoguna Novoga Raja.
<BR>&nbsp;&nbsp;&nbsp;&nbsp;&nbsp;Tri policajca uvedoše Ričarda i Arčija, kojima je samo četiri sata pre izlaska iz podruma rečeno da će biti izvedeni na saslušanje. Pokazaše im da sednu na dva mala jastuka na podu, dvadeset metara od Nakamure. Keti primeti da njen otac izgleda umoran i vrlo star. Odupre se impulsu da potrči napred, do njega.
<BR>&nbsp;&nbsp;&nbsp;&nbsp;&nbsp;Jedan od funkcionera proglasi da je saslušanje započelo i podseti slušaoce da ne smeju ništa govoriti niti se na bilo koji način umešati u ovaj sudski postupak. Čim je funkcioner dovršio to saopštenje, Nakamura ustade i siđe, teatralnim kretnjama, niz dva stepenika koji su vodili od njegove fotelje do same platforme.
<BR>&nbsp;&nbsp;&nbsp;&nbsp;&nbsp;"Ovo saslušanje zakazala je vlada Novog Edena", reče on nabusito, počinjući da šetka levo-desno, "s ciljem da se utvrdi da li je predstavnik tuđina spreman da prihvati, u ime cele svoje rase, bezuslovnu kapitulaciju, koju mi zahtevamo kao neophodni preduslov za prestanak neprijateljstava između nas. Ako je bivši građanin Vejkfild, koji ume da razgovara sa tuđinom, uspeo da ubedi tuđina da je mudro naše predloge prihvatiti, predati celokupno naoružanje, i pripremiti se da mi uspostavimo punu okupaciju i vlast nad svim tuđinskim teritorijama - u tom, dakle, slučaju - mi ćemo biti milosrdni. Kao nagradu za učešće u okončanju ovog strašnog sukoba, pretvorićemo gospodinu Vejkfildu smrtnu kaznu u kaznu doživotne robije.
<BR>&nbsp;&nbsp;&nbsp;&nbsp;&nbsp;"Ako su se, međutim", nastavi Nakamura dižući glas, "ovaj osuđeni izdajnik i njegov tuđinski saučesnik predali našoj pobedonosnoj armiji zato što imaju podmukli plan da potkopaju našu odlučnost da kaznimo stranog agresora za agresivne napade protivu nas, onda ćemo upotrebiti tu dvojicu kao primer, i kao signal neprijatelju, nedvosmislen signal. Želimo da tuđinski lideri znaju da stojimo postojano i ne dopuštamo ostvarenje njihovih ekspanzionističkih ciljeva."
<BR>&nbsp;&nbsp;&nbsp;&nbsp;&nbsp;Do ovog trenutka obraćao se celoj publici. Sad okrete lice ka dvojici uhapšenika koji su sedeli sami na sredini poda balske dvorane. "Gospodine Vejkfild, ima li taj tuđin pored tebe ovlašćenje da govori u ime cele svoje rase?"
<BR>&nbsp;&nbsp;&nbsp;&nbsp;&nbsp;Ričard ustade. "Koliko je meni poznato, ima."
<BR>&nbsp;&nbsp;&nbsp;&nbsp;&nbsp;"A da li je tuđin spreman da ratifikuje dokument o bezuslovnoj kapitulaciji, koji vam je pokazan?"
<BR>&nbsp;&nbsp;&nbsp;&nbsp;&nbsp;"Dobili smo taj dokument tek pre nekoliko sati, tako da još nismo imali vremena da razgovaramo o celokupnoj njegovoj sadržini. Ja sam Arčiju objasnio najvažnije delove, ali ne znam..."
<BR>&nbsp;&nbsp;&nbsp;&nbsp;&nbsp;"Ovi odugovlače!" povika Nakamura gromko. Obratio se publici. Mahao je jednim listom hartije kroz vazduh. "Na ovom jednom, jedinom listu hartije su sve odredbe o kapitulaciji." Opet se okrete Ričardu i Arčiju. "Postavljeno pitanje zahteva odgovor sasvim prost. Da ili ne?"
<BR>&nbsp;&nbsp;&nbsp;&nbsp;&nbsp;Uspravne trake boja potekoše oko Arčijeve glave; u publici poče žamor. Ričard je to gledao, zatim prošaputao jedno pitanje svom oktoskom drugu, i najzad preveo Arčijev odgovor, gledajući u Nakamuru. "Ovaj okto želi da zna tačno šta će se dogoditi ako dokument bude ratifikovan. Koji će se događaji tada odigrati, i kojim redom. Ništa od toga nije navedeno u dokumentu."
<BR>&nbsp;&nbsp;&nbsp;&nbsp;&nbsp;Nakamura je nekoliko trenutaka ćutao. "Prvo, svi tuđinski vojnici moraju istupiti napred, sa oružjem, i predati se našim trupama koje su sad na jugu. Drugo, tuđinska vlada, ili već kako im se zove, mora dostaviti kompletan popis svega što postoji u njihovoj oblasti. Treće, moraju objaviti svim pripadnicima svoje rase da ćemo mi okupirati tu koloniju, i da svi tuđini moraju u svakom pogledu sarađivati s našim vojnicima i građanima."
<BR>&nbsp;&nbsp;&nbsp;&nbsp;&nbsp;Ričard i Arči su opet kratko porazgovarali. "Šta će se desiti s oktopaucima, i sa svim životinjama koje su nosioci rada u njihovom društvu?" upita Ričard.
<BR>&nbsp;&nbsp;&nbsp;&nbsp;&nbsp;"Biće im dozvoljeno da nastave normalan život, naravno uz neka ograničenja. Na okupiranim zemljama će važiti naši zakoni, a od naših građana će biti sastavljena privremena vlada za te prostore."
<BR>&nbsp;&nbsp;&nbsp;&nbsp;&nbsp;"Pa, hoćete li, onda, napisati amandman ili dopunu dokumenta o kapitulaciji, i u njemu garantovati živote i bezbednost oktopauka, a i drugih životinja, pod uslovom da ne krše nijedan od zakona koji će važiti na okupiranim teritorijama?"
<BR>&nbsp;&nbsp;&nbsp;&nbsp;&nbsp;Nakamurine oči se suziše. "Izuzimajući one pojedinačne tuđine za koje se utvrdi da su bili odgovorni za agresivni rat koji je pokrenut protiv nas, ja lično ću garantovati bezbednost svim oktoima koji budu poštovali okupacione zakone. Ali to su sitnice, to ne mora da piše u dokumentu o kapitulaciji."
<BR>&nbsp;&nbsp;&nbsp;&nbsp;&nbsp;Sad Ričard i Arči počeše dugu diskusiju. Keti je, sa strane, pomno gledala lice svoga oca. U prvi mah joj se činilo da se Ričard ne slaže s onim što okto signališe. Kasnije joj se učini da je Ričard nekako potišten, ili da se pomirio sa sudbinom. Najzad je stekla utisak da se on trudi da nešto zapamti.
<BR>&nbsp;&nbsp;&nbsp;&nbsp;&nbsp;Ovaj dugi zastoj u predstavi zasmetao je diktatoru. Specijalni gosti su počinjali da šapuću između sebe. Najzad Nakamura opet uze reč. "U redu, vreme je isteklo. Kako glasi vaš odgovor?"
<BR>&nbsp;&nbsp;&nbsp;&nbsp;&nbsp;Ali boje su nastavile da se smenjuju na Arčijevoj koži. Najzad to prestade, a Ričard zakorači prema Nakamuri. Posle još jednog trenutka oklevanja, progovori.
<BR>&nbsp;&nbsp;&nbsp;&nbsp;&nbsp;"Oktopauci žele mir", reče on lagano, "i rado bi našli neki način da okončaju ovaj konflikt. Da nisu moralni, mogli bi potpisati ovaj papir o kapitulaciji samo da bi malo dobili na vremenu. Ali, nije to njihov način. Moj vanzemaljski prijatelj, koji se zove Arči, neće ništa da potpiše u ime svoje rase ako nije sasvim siguran da će ugovor biti povoljan po njihovu koloniju, i jednako siguran da će oktoi ispuniti ono što je potpisano."
<BR>&nbsp;&nbsp;&nbsp;&nbsp;&nbsp;Ričard zastade. "Ne treba nam govor", reče Nakamura nestrpljivo. "Samo odgovor na pitanje."
<BR>&nbsp;&nbsp;&nbsp;&nbsp;&nbsp;"Oktopauci", reče Ričard pojačanim glasom, "poslaše Arčija i mene da pregovaramo o časnom miru, ne o bezuslovnoj kapitulaciji. Ako Novi Eden nije voljan da pregovara, i da sačini jedan dogovor kojim bi se garantovalo poštovanje integriteta oktoske teritorije, onda oktoi nemaju drugog izbora osim da... Molim vas!" nastavi on, sada vičući i okrećući se da bi mogao pogledati goste duž oba uzdužna zida dvorane. "Shvatite da ne možete pobediti ako oktoi stvarno počnu da se bore. Oni do ovog trenutka nisu pružili ni najmanji otpor, baš nikakav. Morate ubediti vaše lidere da uđu u ravnopravne pregovore..."
<BR>&nbsp;&nbsp;&nbsp;&nbsp;&nbsp;"Hvataj zatvorenike!" naredi Nakamura.
<BR>&nbsp;&nbsp;&nbsp;&nbsp;&nbsp;"... da ne biste svi izginuli. Oktoi su od nas daleko odmakli. Verujte mi. Ja to znam. Živeo sam s njima više od..."
<BR>&nbsp;&nbsp;&nbsp;&nbsp;&nbsp;Jedan od policajaca ga tresnu u potiljak, i Ričard pade na pod. Na mestu udarca pojavi se krv. Keti skoči, ali je Franc zadrža obema rukama. Izvedoše Arčija, i Ričarda koji se držao šakom za slepoočnicu, iz sobe.
<BR>
<BR>&nbsp;&nbsp;&nbsp;&nbsp;&nbsp;Stavili su ih u malu zatvorsku ćeliju u policijskoj stanici u Hakoneu, nedaleko od Nakamurine palate. "Kako tvoja glava? Je li dobro?" pitao je Arči bojama.
<BR>&nbsp;&nbsp;&nbsp;&nbsp;&nbsp;"Pa valjda je dobro. Mada se oteklina jednako povećava."
<BR>&nbsp;&nbsp;&nbsp;&nbsp;&nbsp;"Sad će nas ubiti, zar ne?"
<BR>&nbsp;&nbsp;&nbsp;&nbsp;&nbsp;"Verovatno", reče Ričard sumorno.
<BR>&nbsp;&nbsp;&nbsp;&nbsp;&nbsp;"Hvala ti što si pokušao", signalisao je Arči nekoliko trenutaka kasnije.
<BR>&nbsp;&nbsp;&nbsp;&nbsp;&nbsp;Ričard slegnu ramenima. "Nije mnogo pomoglo... U svakom slučaju, ti si taj kome treba zahvaliti. Da se ti nisi dobrovoljno javio, bio bi i sad bezbedan, u Zelengradu."
<BR>&nbsp;&nbsp;&nbsp;&nbsp;&nbsp;Ričard ode do lavaboa u uglu da opere krpu koju je držao na rani na glavi. "Zar mi nisi govorio da većina ljudi veruje u život posle smrti?" upita Arči, kad je Ričard to završio.
<BR>&nbsp;&nbsp;&nbsp;&nbsp;&nbsp;"Jesam. Neki ljudi veruju da bivamo reinkarnirani i da se opet vraćamo, da živimo kao neko drugo ljudsko biće, ili čak kao neka životinja. Mnogi drugi veruju da, ako si u životu ispoljavao dobrotu, dobijaš nagradu - večiti život u jednom divnom mestu gde nikad nema stresova, a koje se zove Raj..."
<BR>&nbsp;&nbsp;&nbsp;&nbsp;&nbsp;"A ti, Ričarde", prekide ga Arči svojim bojama, "u šta ti, lično, veruješ?"
<BR>&nbsp;&nbsp;&nbsp;&nbsp;&nbsp;Ričard se osmehnu i razmisli nekoliko sekundi. "Oduvek sam verovao da je ono što postoji u nama, šta god to bilo, jedinstveno, i da definiše našu jedinstvenu, unikatnu ličnost - ali da to iščezne u momentu smrti. Svakako je moguće recikliranje naših hemikalija u druge žive organizme, ali nema pravog kontinuiteta, ne u smislu onog što neki ljudi misle kad kažu 'duša'."
<BR>&nbsp;&nbsp;&nbsp;&nbsp;&nbsp;Nasmejao se. "Međutim, u ovom trenutku, kad mi razum kaže da su šanse da još dugo poživim nikakve, jedan glas u meni moli da prigrlim neku od tih bajki o životu posle smrti. Bilo bi lako, priznajem... Ali, takvo preobraćenje u zadnjem trenutku bilo bi u neskladu s načinom života koji sam živeo toliko godina."
<BR>&nbsp;&nbsp;&nbsp;&nbsp;&nbsp;Ričard polako priđe vratima ćelije. Dohvati šakama rešetke. Nekoliko trenutaka je samo zurio, ćutke, niz hodnik. Okrete onda lice oktou i tiho upita: "A šta oktoi misle da se dešava posle smrti?"
<BR>&nbsp;&nbsp;&nbsp;&nbsp;&nbsp;"Prethodnici su nas učili da je svaki život jedan ograničeni interval, koji ima početak i kraj. Svako individualno biće je čudo, pa ipak, nijedno nije osobito važno u ukupnom poretku stvari. Važne su samo dve stvari, govorili su Prethodnici: kontinuitet i obnavljanje. Po njihovom shvatanju, svako od nas je 'besmrtan', ali ne u smislu da nešto njegovo večno živi, nego u smislu da je svaki život jedna spona, genetska ili kulturna, ili i jedna i druga, u večnom lancu života. Kad su nas inženjerisanjem uzdigli iz neznanja, Prethodnici su nas naučili da se ne bojimo smrti, nego da svaki pojedinac ode dobrovoljno, čim vidi da će to biti korisno za obnovu koja predstoji."
<BR>&nbsp;&nbsp;&nbsp;&nbsp;&nbsp;"Znači vi ne doživljavate ni tugu ni strah kad se smrt primakne?"
<BR>&nbsp;&nbsp;&nbsp;&nbsp;&nbsp;"U idealnom slučaju, ne", reče Arči. "U našem društvu vedrina je prihvaćeni način suočavanja sa smrću. Međutim, daleko je lakše ako je pojedinac okružen, u vreme terminacije, prijateljima i drugima koji reprezentuju tu obnovu koja će njegovom smrću biti omogućena."
<BR>&nbsp;&nbsp;&nbsp;&nbsp;&nbsp;Ričard mu priđe i prebaci ruku preko njegovih 'ramena'. "Ti i ja imamo samo jedan drugog, prijatelju moj. Uz to, saznanje da smo pokušali, zajedničkim snagama, da zaustavimo jedan rat u kome će verovatno biti na hiljade mrtvih. Ne može biti mnogo ciljeva u životu koji bi bili..."
<BR>&nbsp;&nbsp;&nbsp;&nbsp;&nbsp;Zaćuta jer ču da se vrata na kraju zatvorskog hodnika otvaraju.
<BR>&nbsp;&nbsp;&nbsp;&nbsp;&nbsp;Prvo je ušao policijski kapetan sa još jednim policajcem. Njih dvojica su stali levo i desno. Između njih prođe četvoro biota, dva Linkolna i dve Garsije, svi ćutke, svi sa rukavicama na rukama, pa priđoše hodnikom, do njihove ćelije. Jedan Garsija otvori vrata ćelije. Onda sve četvoro biorobota nagrnuše unutra. Trenutak potom nestade svetla. Nekoliko sekundi čuli su se zvuci borbe, zatim Ričardov krik, i udar jednog tela o rešetke, i pad njegov na pod. Zatim, tišina.
<BR>
<BR>&nbsp;&nbsp;&nbsp;&nbsp;&nbsp;"Franci, nema frke, ne plaši se da iskoristiš svoj čin", govorila je Keti dok su otvarali ulazna vrata policijske stanice. "To je samo lokalni kapetančić. Neće taj tebi zabraniti da vidiš zatvorenike."
<BR>&nbsp;&nbsp;&nbsp;&nbsp;&nbsp;Ušli su upravo kad su dva lokalna policajca zatvarala vrata jednog hodnika za grupom biorobota. "Kapetane Mijazava", reče Franc svojim najslužbenijim tonom, "ja sam kapetan Franc Bauer, iz Glavnog štaba. Došao sam da posetim zatvorenike."
<BR>&nbsp;&nbsp;&nbsp;&nbsp;&nbsp;"A ja imam strogo naređenje, sa samog vrha, kapetane Bauer, da ne pustim nikog u taj blok ćelija", odgovori policajac.
<BR>&nbsp;&nbsp;&nbsp;&nbsp;&nbsp;U hodniku najednom zavlada mrak. "Šta je sad ovo?" reče Franc.
<BR>&nbsp;&nbsp;&nbsp;&nbsp;&nbsp;"Izgleda da nam je pregoreo osigurač", odgovori kapetan Mijazava. "Vestermark, idi napolje i vidi razvodnu tablu."
<BR>&nbsp;&nbsp;&nbsp;&nbsp;&nbsp;Franc i Keti začuše krik. Posle tišine koja je potrajala, činilo im se, celu večnost, začuše otvaranje vrata, i korake. Svetla počeše, treperavo, da se pale. Videli su tri biota kako izlaze iz policijske stanice.
<BR>&nbsp;&nbsp;&nbsp;&nbsp;&nbsp;Keti potrča za njima, do vrata. "France, vidi", povika ona. "Krv, krv im je na odeći." Okrete se izbezumljeno. "Moramo videti mog oca."
<BR>&nbsp;&nbsp;&nbsp;&nbsp;&nbsp;Protrčala je pored sve trojice policajaca i stuštila se niz hodnik. "Bože!" kriknu ona bližeći se jednoj ćeliji i opazivši da unutra njen otac leži na podu, naslonjen na rešetke. Bio je obliven krvlju. "Mrtav je, Fraaaaance!" poče ona jaukati. "Tata je mrtav!"
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
