<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Nikol je ležala na leđima, ponovo budna usred noći. U polumraku njihove spavaće sobe videla je Ričarda koji je mirno spavao pored nje. Posle nekog vremena ustala je tiho i prešla preko sobe, pa izišla u veliku, glavnu dvoranu njihovog novog doma.
<BR>&nbsp;&nbsp;&nbsp;&nbsp;&nbsp;Inteligencija koja je upravljala osvetljenjem postarala se da ljudima spavanje bude ugodno: svetlost koja je dopirala kroz svod sa duginim bojama znatno je slabila tokom osam sati u svakom dvadesetčetvoročasovnom razdoblju. Tokom tih intervala 'noći' glavna dvorana je bila samo blago osvetljena, a pojedinačne spavaće sobe, zavučene u dubinu zidova, u kojima nije bilo nikakvih posebnih svetiljki, ostajale su u mraku dovoljno gustom za miran san.
<BR>&nbsp;&nbsp;&nbsp;&nbsp;&nbsp;Već nekoliko uzastopnih noći Nikol spava nemirno, budi se iz snova koji joj oduzimaju spokojstvo, iako ih se ujutro nije više mogla setiti. Ove noći, dok se uzalud trudila da dozove u svoju svest slike koje su je uznemirile, Nikol lagano krenu ukrug, duž celog obima te velike kružne sale u kojoj su njena porodica i prijatelji sada provodili glavninu svog vremena. Kad dođe nadomak praznog perona podzemne železnice, koji se nalazio na suprotnoj strani od spavaćih soba, ona stade i zagleda se u mračni tunel koji je vodio ispod Cilindričnog mora.
<BR>&nbsp;&nbsp;&nbsp;&nbsp;&nbsp;Šta se ovde zapravo događa? zapita se ona. Koja sila, ili inteligencija, sada vodi brigu o nama?
<BR>&nbsp;&nbsp;&nbsp;&nbsp;&nbsp;Pune četiri nedelje je prošlo otkako je njihova mala grupa stigla u ovu veličanstvenu pećinu konstruisanu ispod južnog poluvaljka Rame. Bilo je sasvim jasno da su ove nove prostorije napravljene, uz veliki trud, posebno za njih. Sobe i kupatila bejahu sasvim isti kao u Novom Edenu. Prvi vagon koji je došao, posle njihovog useljenja, doneo je nove količine hrane i vode, ali i kauče, stolice i stolove, nameštaj tačno za njihove stambene prostorije. Ljudima su čak date čaše, tanjiri, pribor za jelo. Ko je, ili šta, znao dovoljno o ljudskoj svakidašnjici da pošalje baš takve, specifične predmete?
<BR>&nbsp;&nbsp;&nbsp;&nbsp;&nbsp;Očigledno neko ko nas je veoma pažljivo posmatrao, razmišljala je Nikol. Ona zamisli Orlovo lice, onda zaključi da su to samo puste želje. Pa ipak, ko bi drugi mogao biti? Samo Ramanci i čvorišna inteligencija imaju dovoljno informacija...
<BR>&nbsp;&nbsp;&nbsp;&nbsp;&nbsp;Neki zvuk iza nje prekide ovo njeno razmišljanje. Okrete se i vide da joj se Maks Paket približava preko dvorane. "Ne možeš ni ti da pajkiš?" reče on prilazeći joj.
<BR>&nbsp;&nbsp;&nbsp;&nbsp;&nbsp;Nikol odmahnu glavom. "Ovih poslednjih nedelja prate me rđavi snovi."
<BR>&nbsp;&nbsp;&nbsp;&nbsp;&nbsp;"A ja se neprestano brinem zbog Eponine", reče Maks. "Stalno vidim onaj užas u njenim očima dok su je odvlačili." On zaćuta i okrete se ka tunelu 'metroa'.
<BR>&nbsp;&nbsp;&nbsp;&nbsp;&nbsp;A ti, Eli? zapita se Nikol, osećajući oštar ubod zabrinutosti. Jesi li bezbedna kod oktopauka? Ili ih je Maks dobro ocenio? Da li se Ričard i ja zavaravamo kad verujemo da oktoi ne nameravaju da nam nanesu nikakvo zlo?
<BR>&nbsp;&nbsp;&nbsp;&nbsp;&nbsp;"Ja više ne mogu da prosto tako sedim", reče joj Maks tiho. "Moram učiniti nešto da pomognem Eponini... ili da bar ubedim sebe da sam to pokušao."
<BR>&nbsp;&nbsp;&nbsp;&nbsp;&nbsp;"A šta bi ti, kao, mogao?" reče ona nekoliko trenutaka kasnije.
<BR>&nbsp;&nbsp;&nbsp;&nbsp;&nbsp;"Naša jedina veza sa spoljašnjim svetom je ovaj prokleti železnički tunel", reče Maks. "Sledeći put kad nam dođe vagon sa vodom i hranom, a to bi trebalo da bude noćas ili sutra, nameravam da se ukrcam i da ostanem unutra. Kad pođe, voziću se do krajnje stanice. Onda ću pokušati da nađem nekog oktopauka i da postignem da me oni uhvate."
<BR>&nbsp;&nbsp;&nbsp;&nbsp;&nbsp;Nikol vide očajanje na licu svog prijatelja. "Hvataš se za slamku, Makse", reče ona blago. "Nijednog nećeš naći ako to oni ne budu hteli... Osim toga, potreban si nama."
<BR>&nbsp;&nbsp;&nbsp;&nbsp;&nbsp;"Ama, Nikol, to je sranje, ovde nisam nikome potreban", reče Maks jačim glasom. "Ovde i nema apsolutno nikakvog posla, nemamo šta da radimo osim da razgovaramo i da se igramo s decom. U vašoj jazbini smo bar imali mogućnost da izlazimo u šetnju po mračnom Njujorku... A tamo su njih dve može biti već mrtve, ili priželjkuju da jesu. Vreme je da preduzmemo nešto..."
<BR>&nbsp;&nbsp;&nbsp;&nbsp;&nbsp;Još dok je to izgovarao, oboje videše treptaje svetlosti u dalekim prostorima tunela. "Eno njega opet", reče Maks. "Pomoći ću ti da istovariš, samo prvo da spakujem stvari." On otrča prema svojoj spavaćoj sobi.
<BR>&nbsp;&nbsp;&nbsp;&nbsp;&nbsp;Nikol je ostala da sačeka dolazak vagona. Kao i uvek, prvo su stigli mlazevi svetlosti, onda je vagon uz hujanje dojurio. Malo kasnije zaustavio se, naglo, u svom udubljenju u kružnom podu perona, na mestu gde se njegova trasa završavala. Vrata se otvoriše i Nikol uđe da vidi šta ima unutra.
<BR>&nbsp;&nbsp;&nbsp;&nbsp;&nbsp;Pored četiri velika krčaga vode, bila je tu i uobičajena količina sveže hrane, na koju su se ljudi već privikli i u njoj uživali, ali i jedna velika tuba nečeg lepljivog što je po ukusu podsećalo na mešavinu meda i pomorandže. Gde li raste sve ovo? upita se ona, već po stoti put. Poče da istovaruje hranu. Kroz glavu su joj prolazile mnoge porodične rasprave o ovom pitanju. Zajednički zaključak je glasio da sigurno postoje neka velika poljoprivredna imanja negde u južnom hemicilindru.
<BR>&nbsp;&nbsp;&nbsp;&nbsp;&nbsp;O pitanju ko ih hrani nisu se usaglasili. Ričard je ostajao u uverenju da ih hrane sami oktopauci, a to je zasnivao ponajviše na činjenici da celokupno snabdevanje prolazi kroz oktopaučku teritoriju. Nije bilo lako suprotstaviti se takvoj logici. Maks se saglašavao da hranu doista šalju oktoi, ali je i tome, kao i svim drugim aktivnostima oktoa, pridavao opake zadnje namere. Ako ih oktopauci hrane, tvrdio je on, to sigurno ne čine iz humanitarnih razloga.
<BR>&nbsp;&nbsp;&nbsp;&nbsp;&nbsp;Zašto bi, zaista, oktići bili naši dobročinitelji? pitala se Nikol. Slažem se s Maksom da je sve to u suprotnosti s otmicom Eli i Eponine... Možda tu ipak deluje i neka druga inteligentna vrsta? Neka koja je odlučila da se umeša i pomogne nam? Iako ju je Ričard, u privatnosti njihove spavaće sobe, blago ismevao zbog ovoga, jedan deo njenog bića uporno je gajio nadu da stvarno postoji neki 'narod duge', na nekom višem stupnju razvoja, iznad pauka, zainteresovan za očuvanje nejakih ljudskih stvorova, i da taj narod zapoveda paucima da hrane ljude.
<BR>&nbsp;&nbsp;&nbsp;&nbsp;&nbsp;U vagonu je svaki put bilo i po jedno iznenađenje. Ovoga puta su u zadnjem delu vagona ležale lopte, njih ukupno šest, raznih boja i veličina.
<BR>&nbsp;&nbsp;&nbsp;&nbsp;&nbsp;"Gledaj", reče Nikol Maksu koji se vratio sa svojim rancem i prišao da joj pomogne u radu. "Poslali su čak i lopte da se deca igraju."
<BR>&nbsp;&nbsp;&nbsp;&nbsp;&nbsp;"Predivno", reče Maks ironično. "Sad svi imamo novu zabavu: da slušamo dečje svađe oko toga koja je čija."
<BR>&nbsp;&nbsp;&nbsp;&nbsp;&nbsp;Kad su ispraznili vagon, Maks uđe u njega i sede na pod. "Koliko dugo ćeš čekati?" upita ona.
<BR>&nbsp;&nbsp;&nbsp;&nbsp;&nbsp;"Koliko god treba", odgovori Maks natmureno.
<BR>&nbsp;&nbsp;&nbsp;&nbsp;&nbsp;"Da li si o ovoj svojoj nameri razgovarao s ma kim drugim?"
<BR>&nbsp;&nbsp;&nbsp;&nbsp;&nbsp;"Nisam, do vraga", odgovori on žustro. "Zašto bih? Ne bavimo se nekom demokratijom ovde." Sedeći tako na podu, on se nagnu malo napred. "Izvini, Nikol, ali stvarno sam nešto besan u ovom trenutku. Eponine nema već mesec dana, ja nemam cigare, lako se naljutim." Prisilio je sebe na osmeh. "Klajd i Vinona su mi govorili, kad sam se tako ponašao, da mi je upao čičak u dupe."
<BR>&nbsp;&nbsp;&nbsp;&nbsp;&nbsp;"Ma nema problema, Makse", reče ona. Zagrli ga na trenutak, pre odlaska. "Nadam se samo da ćeš biti bezbedan, kud god pošao."
<BR>
<BR>&nbsp;&nbsp;&nbsp;&nbsp;&nbsp;Vagon se, međutim, nije pomicao. Maks je uporno odbijao da iziđe, čak i da ode u WC. Prijatelji su mu donosili vodu i hranu i stvari potrebne da bi vagon ostao čist. Pred kraj trećeg dana njihove zalihe hrane počeše naglo da se bliže kraju.
<BR>&nbsp;&nbsp;&nbsp;&nbsp;&nbsp;"Neko će morati da uskoro porazgovara s Maksom", reče Robert drugima odraslima kad su deca zaspala. "Jasno je da vagon neće poći dokle god je on u njemu."
<BR>&nbsp;&nbsp;&nbsp;&nbsp;&nbsp;"Nameravam da o tome popričam s njim ujutro", reče Nikol.
<BR>&nbsp;&nbsp;&nbsp;&nbsp;&nbsp;"Ali hrana ponestaje sad", bunio se Robert. "Ne znamo koliko će vremena biti potrebno da..."
<BR>&nbsp;&nbsp;&nbsp;&nbsp;&nbsp;"Možemo da preraspodelimo ovo što je preostalo", prekide ga Ričard, "i nekako izdržimo bar još dva dana... Vidi, Roberte, svi smo napeti i umorni... Bolje da razgovamo s Maksom pošto još jednu noć prespavamo."
<BR>&nbsp;&nbsp;&nbsp;&nbsp;&nbsp;"A šta ako on ne bude hteo da iziđe?" upita Ričard kad je ostao nasamo s Nikol.
<BR>&nbsp;&nbsp;&nbsp;&nbsp;&nbsp;"Pa ne znam", reče ona. "Patrik me je pitao to isto, danas popodne. On se plaši šta će se desiti ako pokušamo silom da ga izbacimo... Kaže da je Maks vrlo umoran i ljut."
<BR>&nbsp;&nbsp;&nbsp;&nbsp;&nbsp;Ričard je tvrdo zaspao, a Nikol još dugo ostala da razmišlja o najboljem načinu da se pristupi Maksu. Sukob treba izbeći po svaku cenu, razmišljala je. To znači da s njim treba da razgovaram ja sama, da niko drugi ne bude ni blizu... Ali, šta tačno da mu kažem? I kako da postupim ako on sve predloge odbaci?
<BR>&nbsp;&nbsp;&nbsp;&nbsp;&nbsp;Konačno je, iscrpljena, zaspala i ona. Snovi su joj opet bili nemirni. U prvom snu, u vili u gradiću Bovoa buktao je požar a ona nije uspevala da pronađe Ženevjev. Onda su se prostori sna naglo promenili i sad je Nikol bila devojčica od sedam godina, u Obali Slonovače, učesnica u svečanosti 'Poro'. Plivala je polugola u jezercetu, usred oaze. Lavica je vrebala na obali, šunjala se, tragala za devojčicom koja joj je uznemirila mladunče. Nikol zaroni da izbegne lavičin oštar pogled. Kad izroni, gle, umesto lavice - tri oktopauka u patroli pored jezerceta.
<BR>&nbsp;&nbsp;&nbsp;&nbsp;&nbsp;"Majko, majko", začu Elin glas.
<BR>&nbsp;&nbsp;&nbsp;&nbsp;&nbsp;Plivajući u mestu, pogledom poče da preleće svud oko jezerceta. "Nama je sasvim dobro, majko", reče Elin glas razgovetno. "Nemoj se zbog nas brinuti."
<BR>&nbsp;&nbsp;&nbsp;&nbsp;&nbsp;Ali gde je Eli u tom prizoru? Usnula Nikol vide jednu ljudsku siluetu u šumi iza tri oktopauka, i povika: "Eli, jesi li to ti, Eli?"
<BR>&nbsp;&nbsp;&nbsp;&nbsp;&nbsp;Tamno obličje reče "da", Elinim glasom, onda pođe napred, do mesta gde postade vidljivo na mesečini. Nikol odmah prepoznade sjajne bele zube. "Omeh", povika ona. Talas užasa slivao joj se niz kičmu. "Omeh..."
<BR>&nbsp;&nbsp;&nbsp;&nbsp;&nbsp;Probudi je uporno ćuškanje. Ričard je, pored nje, sedeo u krevetu. "Je l' sve u redu, draga? Prvo si vikala 'Eli' a posle 'Omeh'."
<BR>&nbsp;&nbsp;&nbsp;&nbsp;&nbsp;"Još jedan od mojih živopisnih snova", reče Nikol. "Saopšteno mi je da su Eli i Eponina bezbedne, gde god da su."
<BR>&nbsp;&nbsp;&nbsp;&nbsp;&nbsp;Obukla se. "Kuda u ovo doba?" upita je on.
<BR>&nbsp;&nbsp;&nbsp;&nbsp;&nbsp;"Da razgovaram s Maksom."
<BR>&nbsp;&nbsp;&nbsp;&nbsp;&nbsp;Žurno je izišla iz spavaće sobe i krenula kroz veliku dvoranu. Iz nekog razloga prvo pogleda gore, ka svodu. Tamo zapazi nešto što nikad ranije nije videla. Samo nekoliko metara ispod ruba svoda nalazilo se sad nešto nalik na usečenu platformu, ili odmorište. Zašto nikada ranije nisam primetila ovo zaravnjeno mesto? zapita se ona i lagano potrča prema peronu. Zato što su senke toliko dugačke tokom dana? Ili zato što je tek nedavno konstruisano?
<BR>&nbsp;&nbsp;&nbsp;&nbsp;&nbsp;Maks je spavao sklupčan u jednom uglu vagona. Nikol uđe veoma tiho. Nekoliko sekundi pre nego što ga je dotakla, Maks dvaput promrmlja: "Eponina." Onda se njegova glava trže. "Da, draga", reče on veoma razgovetno.
<BR>&nbsp;&nbsp;&nbsp;&nbsp;&nbsp;"Makse", prošaputa mu Nikol d'Žarden na uvo. "Probudi se, Makse."
<BR>&nbsp;&nbsp;&nbsp;&nbsp;&nbsp;On se probudi. Lice mu je bilo kao da je ugledao duha. "Sanjala sam nešto zaista zapanjujuće", reče ona. "Sada znam da su Epi i Eli dobro... Došla sam da te zamolim da iziđemo iz ovog vagona, da bi nam on mogao doneti hranu. Znam koliko ti je stalo da preduzmeš nešto..."
<BR>&nbsp;&nbsp;&nbsp;&nbsp;&nbsp;Nikol zaćuta. Maks je ustao i već polazio ka vratima. Na licu mu je i sad bio izraz potpune zbunjenosti. "Idemo", reče on.
<BR>&nbsp;&nbsp;&nbsp;&nbsp;&nbsp;"Tek tako?" reče Nikol, zapanjena tako slabim otporom.
<BR>&nbsp;&nbsp;&nbsp;&nbsp;&nbsp;"Da", reče on izlazeći iz vagona. Za njim iziđe i Nikol. Samo nekoliko sekundi kasnije vrata se sklopiše i vozilo pođe put tunela, naglo ubrzavajući.
<BR>&nbsp;&nbsp;&nbsp;&nbsp;&nbsp;"Probudila si me usred jednog sna", reče on dok su posmatrali kako vagon iščezava. "Razgovarao sam s Eponinom. Trenutak pre nego što sam čuo tvoj glas, rekla mi je da ćeš mi ti doneti jednu važnu poruku."
<BR>&nbsp;&nbsp;&nbsp;&nbsp;&nbsp;Maks se strese, a zatim se nasmeja i pođe ka sobama. "Naravno da ja ne verujem u ta ESP sranja, ali, koincidencija je bila zaista izuzetna."
<BR>
<BR>&nbsp;&nbsp;&nbsp;&nbsp;&nbsp;Pre nego što je pala noć, stigoše dva vagona, sastavljena. Prednji je bio otvoren, blistav, pun hrane i vode, kao i uvek dotad. Drugi vagon je bio sasvim zamračen. Njegova vrata se nisu otvorila, prozori su ostali zastrti.
<BR>&nbsp;&nbsp;&nbsp;&nbsp;&nbsp;"Pazi, pazi", reče Maks, prilazeći zaustavljenom vozu i pokušavajući, neuspešno, da otvori drugi vagon. "Šta imamo ovde?"
<BR>&nbsp;&nbsp;&nbsp;&nbsp;&nbsp;Istovarili su vodu i hranu, ali voz ne ode. Ljudi su čekali, ali misteriozna druga kola nisu otkrivala svoje tajne. Posle nekog vremena Nikol i njeni prijatelji odlučiše da odu na večeru. Dok su jeli, razgovarali su, ali pritihnuto, uz mnogo nagađanja i zaziranja od uljeza.
<BR>&nbsp;&nbsp;&nbsp;&nbsp;&nbsp;Mali Kepler je nevino upitao nisu li u zamračenom vagonu možda Eponina i Eli. Na to Nikol još jednom ispriča kako je našla Ričarda u komi, posle njegovog boravka kod oktopauka. Ljude preplavi slutnja zla.
<BR>&nbsp;&nbsp;&nbsp;&nbsp;&nbsp;"Trebalo bi da neko bude na straži cele noći", predloži Maks posle večere, "da se ne bi dogodila neka podlost dok mi spavamo. Ja se prijavljujem za prva četiri sata."
<BR>&nbsp;&nbsp;&nbsp;&nbsp;&nbsp;Patrik i Ričard se takođe javiše za stražu. Pre odlaska na spavanje, svi članovi porodice, pa i Bendži i deca, odmarširali su do ivice perona i zagledali se u voz. "Šta može da bude unutra, mama?" upita Bendži.
<BR>&nbsp;&nbsp;&nbsp;&nbsp;&nbsp;"Ne znam, dragi", odgovori Nikol grleći svog sina. "Zaista pojma nemam."
<BR>&nbsp;&nbsp;&nbsp;&nbsp;&nbsp;Jedan sat pre jutarnjeg pojačavanja svetlosti, Patrik i Maks probudiše Ričarda i Nikol. "Dođite", reče im Maks uzbuđeno, "ovo morate videti..."
<BR>&nbsp;&nbsp;&nbsp;&nbsp;&nbsp;U sredini glavne dvorane nalazila su se četiri velika, crna, segmentovana, dvostrano simetrična stvorenja, izgledom i građom nalik na mrave. Na svakom od svoja tri telesna segmenta imali su po jedan par nogu ali i par elastičnih dugačkih udova za hvatanje, kojima su žurno slagali neki materijal na gomile. Imalo se šta i videti. Svaka od tih 'ruku' pokretala se kao zmija, ili surla, s jednom dodatnom (i korisnom) sposobnošću. Ruka koja nije bila potrebna ni da nešto pridrži ni da uspostavlja ravnotežu tela, tako što će činiti protivteret nečemu što su druge ruke podigle, povlačila se u svoje 'ležište' na boku stvorenja, i tu ostajala čvrsto namotana sve do sledeće upotrebe. Tako ruke nisu bile ni primetne niti su ometale kretanje bića kad nisu imale posla.
<BR>&nbsp;&nbsp;&nbsp;&nbsp;&nbsp;Zapanjeni ljudi gledali su netremice kako ove čudne kreature, gotovo dva metra duge i metar visoke, hitro prazne zatamnjeni vagon, pregledaju načinjene gomile predmeta, i odlaze vozom. Čim su tuđini nestali, Maks, Patrik, Ričard i Nikol priđoše načinjenim gomilama da ih razgledaju. Bilo je tu predmeta svakojakih veličina i oblika, ali najzastupljenije je bilo nešto što je imalo oblik najobičnijeg stepenika.
<BR>&nbsp;&nbsp;&nbsp;&nbsp;&nbsp;"Ako bih morao nagađati", reče Ričard podižući jednu malu stvar nalik na nalivpero, "rekao bih da je noseća snaga ovog materijala negde između cementa i čelika."
<BR>&nbsp;&nbsp;&nbsp;&nbsp;&nbsp;"Ali, čemu služi, čika-Ričarde?" upita Patrik.
<BR>&nbsp;&nbsp;&nbsp;&nbsp;&nbsp;"Oni će zidati nešto, rekao bih."
<BR>&nbsp;&nbsp;&nbsp;&nbsp;&nbsp;"Ko oni?" upita Maks.
<BR>&nbsp;&nbsp;&nbsp;&nbsp;&nbsp;Ričard slegnu ramenima i odmahnu glavom. "Ova stvorenja koja su maločas otputovala; meni izgledaju kao malo usavršene domaće životinje, sposobne da izvedu niz komplikovanih radnji ali ne i da stvarno misle."
<BR>&nbsp;&nbsp;&nbsp;&nbsp;&nbsp;"Znači oni nisu mamin 'narod duge'?" reče Patrik.
<BR>&nbsp;&nbsp;&nbsp;&nbsp;&nbsp;"Ni slučajno", odgovori Nikol sa slabim osmehom.
<BR>
<BR>&nbsp;&nbsp;&nbsp;&nbsp;&nbsp;Za doručkom su o ovome potanko obavestili ostale, pa i decu. Svi odrasli su se saglasili da tuđine ne treba ometati ako se, prema očekivanju, vrate da dovrše svoj posao, kakav god on bio, osim ako to ne bude ličilo na ozbiljnu pretnju.
<BR>&nbsp;&nbsp;&nbsp;&nbsp;&nbsp;Tri sata kasnije opet je došao voz sa dva vagona. Iz prednjeg su izišla dva nova mravolika stvorenja i pošla se zaputila ka sredini dvorane. Nosila su po jedan lončić, u njega počešće zamakala ruke i iscrtavala blistave crvene oznake na podu. Te crvene linije su posle nekog vremena stvorile mrežu koja je prekrila peron, sav nagomilani materijal i gotovo polovinu poda dvorane.
<BR>&nbsp;&nbsp;&nbsp;&nbsp;&nbsp;Nekoliko trenutaka potom dvanaest drugih životinja iste vrste nagrnu iz oba vagona. Pojedina stvorenja su na leđima nosila neke velike teške predmete zaobljenih ivica. Iza njih su nastupala dva oktopauka oko čijih su loptastih glava tekle neobično blistave uspravne trake boja. Oktoi su brzo prešli u sredinu dvorane, pregledali gomile materijala, a onda naredili mravolikima da počnu izgradnju.
<BR>&nbsp;&nbsp;&nbsp;&nbsp;&nbsp;"Znači, 'zaplet postaje gušći'", reče Maks Patriku dok su, s izvesne udaljenosti, gledali ta događanja. "Naši prijatelji oktići zaista komanduju ovde, ali šta kog vraga grade!"
<BR>&nbsp;&nbsp;&nbsp;&nbsp;&nbsp;"Ko zna!" odgovori Patrik, opčinjen prizorom.
<BR>&nbsp;&nbsp;&nbsp;&nbsp;&nbsp;"Vidi, Nikol", reče Ričard nekoliko minuta kasnije. "Tamo, pored one velike gomile. Onaj mravonja čita boje s oktove glave, to je apsolutno jasno."
<BR>&nbsp;&nbsp;&nbsp;&nbsp;&nbsp;"I šta sad da preduzmemo?" reče Nikol tiho.
<BR>&nbsp;&nbsp;&nbsp;&nbsp;&nbsp;"Pa valjda da gledamo i čekamo", odgovori Ričard.
<BR>
<BR>&nbsp;&nbsp;&nbsp;&nbsp;&nbsp;Celokupna građevinska aktivnost odvijala se unutar oblasti ocrtane crvenim oznakama na podu. Nekoliko sati kasnije, pošto je prispeo još jedan voz pun velikih povijenih elemenata, osnovni oblik građevine postade očigledan: vertikalni šuplji cilindar prečnika četiri metra, koji se uzdizao sve do ruba poluloptastog svoda iznad dvorane; u cilindru - spiralno stepenište.
<BR>&nbsp;&nbsp;&nbsp;&nbsp;&nbsp;Rad je trajao trideset šest sati bez posustajanja. Oktopaučki arhitekti nadzirali su divovske 'mrave' s rukama sposobnim za svakojake poslove. Jedini značajan prekid te aktivnosti nastao je kad su Kepler i Galilej, kojima je posle nekoliko sati dosadilo da gledaju graditeljski trud vanzemaljaca, nenamerno šutnuli loptu u taj radni prostor, i njome pogodili jednog 'radnika'. Sav rad je istog časa prestao, jedan okto je brzo prišao da uhvati loptu i, činilo se, da umiri radnika. Veštim zamahom dva pipka izbacio je loptu prema deci, a rad se nastavio.
<BR>&nbsp;&nbsp;&nbsp;&nbsp;&nbsp;Svi osim Maksa i Nikol su spavali u trenutku kad su tuđini dovršili stepenište, pokupili sav preostali materijal, ukrcali se u vagone i otišli. Maks je onda prišao nastaloj cevastoj građevini i zavukao glavu unutra. "Impresivno, jest", reče on, kao da se pomalo snebiva, "ali, čemu li služi?"
<BR>&nbsp;&nbsp;&nbsp;&nbsp;&nbsp;"Nemoj da se izmotavaš", odgovori Nikol. "Jasno je da se od nas očekuje da se popnemo uza te stepenice."
<BR>&nbsp;&nbsp;&nbsp;&nbsp;&nbsp;"Pa, jebi ga, Nikol, to i ja znam", reče Maks. "Ali zašto i čemu? Zašto oktići žele da se mi popnemo tamo, da napustimo ovaj nivo? Znaš, oni manipulišu nama od trenutka kad smo ušli u njihovu jazbinu. Kidnapovali su njih dve, premestili su nas u južni poluvaljak, nisu mi dozvolili da se vratim u Njujork... Šta bi se dogodilo ako bismo odbacili neki njihov plan?"
<BR>&nbsp;&nbsp;&nbsp;&nbsp;&nbsp;Nikol se zagleda u svog prijatelja. "Nemaš ništa protiv da ovaj razgovor odložimo do jutra, kad ćemo svi biti na okupu?... Strašno sam umorna."
<BR>&nbsp;&nbsp;&nbsp;&nbsp;&nbsp;"Nema problema", reče Maks. "Ali, reci tom tvom mužu da, po mom mišljenju, treba da učinimo nešto skroz nepredvidljivo, na primer da se pešice vratimo kroz tunel ispod mora sve do oktopaučke jazbine. Nekako me obuzima nelagodnost u pogledu krajnjeg ishoda prema kome nas ovi vode."
<BR>&nbsp;&nbsp;&nbsp;&nbsp;&nbsp;"Ne znamo sve, Makse", odgovori Nikol umorno, "ali stvarno ne vidim da možemo da uradimo bilo šta drugo, sem da pristajemo na njihove želje, dokle god oktopauci kontrolišu naše snabdevanje vodom i hranom... Možda u ovoj situaciji naprosto treba imati više vere."
<BR>&nbsp;&nbsp;&nbsp;&nbsp;&nbsp;"Vere?" reče Maks. "To je samo druga reč za nerazmišljanje." Priđe stepeništu. "Ovim bismo se mogli popeti u pakao ili u raj, jednako lako."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
