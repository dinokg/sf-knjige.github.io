<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37. MI SMO PREPARIRANI LJUDI
<P>&nbsp;&nbsp;&nbsp;&nbsp;&nbsp;"Gospodine Bremen? Gospodine Bremen, čujete li me?"
<BR>&nbsp;&nbsp;&nbsp;&nbsp;&nbsp;Jednom, kao dete od oko osam godina, Bremen je zaronio u bazen jednog svog druga i, umesto da se digne na površinu, jednostavno i bez napora potonuo do dna deset stopa ispod površine. Ležao je tamo na trenutak, osećao grubi cement uz kičmu i posmatrao tavanicu od svetlosti tako visoko iznad sebe. I dok je osećao kako mu se pluća umaraju i posmatrao veličanstvene mehuriće kako se dižu oko njega, dok je shvatao da više ne može da zadržava dah i da će za nekoliko sekundi morati da udiše vodu, gnušao se uzdizanja do te površine, bolno nevoljan da se vrati tom iznenada tuđinskom okruženju vazduha, svetlosti i buke. I tako je Bremen ostao tamo, tvrdoglavo se opirući povratku, sve dok više nije mogao da se opire, a onda je lagano otplutao do te površine, uživajući u poslednjih nekoliko sekundi vodenastog svetla, prigušenoj buci i srebrnom komešanju mehurića oko sebe.
<BR>&nbsp;&nbsp;&nbsp;&nbsp;&nbsp;Sada se polako uzdizao, opirući se ponovnom izvlačenju na svetlo.
<BR>&nbsp;&nbsp;&nbsp;&nbsp;&nbsp;"Gospodine Bremen? Čujete li me?"
<BR>&nbsp;&nbsp;&nbsp;&nbsp;&nbsp;Bremen ga je čuo. Otvorio je oči, brzo ih zatvorio pred navalom beline i svetlosti, a onda, uz mrštenje, provirio između teških kapaka.
<BR>&nbsp;&nbsp;&nbsp;&nbsp;&nbsp;"Gospodine Bremen? Ja sam poručnik Berčil, iz policije Sen Luisa."
<BR>&nbsp;&nbsp;&nbsp;&nbsp;&nbsp;Bremen klimnu glavom, pokuša da klimne glavom. Glava ga je bolela i činilo se da mu je nečim vezana. Nalazio se u krevetu. Beli čaršavi. Pastelni zidovi. Poslužavnici kraj kreveta i plastične drangulije bolničke sobe. Krajičkom oka mogao je da vidi zavesu navučenu sa leve strane, zatvorena vrata s desne. Još jedan čovek u sivom odelu stajao je kraj policijskog poručnika koji je sedeo. Poručnik Berčil bio je dežmekasti muškarac žućkaste kože u ranim pedesetim godinama. Bremen je mislio da izgleda pomalo kao Mori Amsterdam, komičar opuštenog lica u staroj emisiji Šou Dika Van Dajka. Nemi muškarac iza njega bio je mlađi, ali u izrazu lica imao je istu profesionalnu mešavinu premora i cinizma.
<BR>&nbsp;&nbsp;&nbsp;&nbsp;&nbsp;"Gospodine Bremen", reče Berčil, "da li me dobro čujete?"
<BR>&nbsp;&nbsp;&nbsp;&nbsp;&nbsp;Bremen ga je dobro čuo, iako je sve još izgledalo udaljeno, kao pod vodom. A Bremen je mogao i da vidi sebe kroz oči poručnika Berčila: iskopneo i umotan usred ćebadi i zavoja, sa levom rukom u gipsu, glave umotane zavojima, sa još vidljivih zavoja ispod tanke bolničke pižame, očiju natečenih, okruženih prstenovima kao kod rakuna od krvnih podliva, sa vidljivim svežim šavovima ispod gaze na bradi i obrazu. A kroz infuziju mu je bistra tečnost kapala u levu ruku.
<BR>&nbsp;&nbsp;&nbsp;&nbsp;&nbsp;Bremen zatvori oči i pokuša da odstrani Berčilovu viziju.
<BR>&nbsp;&nbsp;&nbsp;&nbsp;&nbsp;"Gospodine Bremen, recite nam šta se dogodilo." Poručnikov glas nije bio blag. Podozrenje. Neverica da je ovaj mali šmokljan bio u stanju da pobije tih pet pametnjakovića i da sam spusti letelicu. Radoznalost zbog onoga što je kompjuter FBI-ja imao o ovom građaninu - profesor matematike sa koledža, Hrista mu - i zanimanje za mrtvu ženu, paljevinu i vezu ovog klovna sa Don Leonijem i njegovim momcima iz Nju Džersija.
<BR>&nbsp;&nbsp;&nbsp;&nbsp;&nbsp;Bremen pročisti grlo i pokuša da progovori. Glas mu je bio jedva nešto bolji od struganja. "Desm?"
<BR>&nbsp;&nbsp;&nbsp;&nbsp;&nbsp;Izraz na licu poručnika Berčila nije se promenio. "Kako rekoste?"
<BR>&nbsp;&nbsp;&nbsp;&nbsp;&nbsp;Bremen ponovo pročisti grlo. "Gde sam?"
<BR>&nbsp;&nbsp;&nbsp;&nbsp;&nbsp;"Vi ste u Glavnoj bolnici u Sen Luisu." Berčil zastade na sekund, pa dodade: "Država Misuri."
<BR>&nbsp;&nbsp;&nbsp;&nbsp;&nbsp;Bremen pokuša da klimne glavom i zažali zbog toga. Zatim pokuša ponovo da progovori ne pomerajući vilicu.
<BR>&nbsp;&nbsp;&nbsp;&nbsp;&nbsp;"Nisam to razumeo", reče poručnik.
<BR>&nbsp;&nbsp;&nbsp;&nbsp;&nbsp;"Povrede?" ponovi Bremen.
<BR>&nbsp;&nbsp;&nbsp;&nbsp;&nbsp;"Pa, doći će lekar da vas obiđe, ali kako čujem, imate slomljenu ruku i nešto modrica. Ništa opasno po život."
<BR>&nbsp;&nbsp;&nbsp;&nbsp;&nbsp;Mlađi detektiv iz odseka za ubistva, narednik po imenu Kerni, mislio je: Četiri napukla rebra, trag metka na jednom od tih rebara, potres mozga i unutrašnje povrede... ovaj idiot je imao sreće što je uopšte ostao živ.
<BR>&nbsp;&nbsp;&nbsp;&nbsp;&nbsp;"Prošlo je oko osamnaest sati posle pada, gospodine Bremen. Sećate li se pada?" upita Berčil.
<BR>&nbsp;&nbsp;&nbsp;&nbsp;&nbsp;Bremen odmahnu glavom.
<BR>&nbsp;&nbsp;&nbsp;&nbsp;&nbsp;"Ničega u vezi sa tim?"
<BR>&nbsp;&nbsp;&nbsp;&nbsp;&nbsp;"Sećam se da sam razgovarao sa tornjem o opremi za sletanje", reče Bremen. "Onda je desni motor počeo čudno da buči i... i to je sve čega se sećam."
<BR>&nbsp;&nbsp;&nbsp;&nbsp;&nbsp;Berčil je zurio. Ovaj govnar verovatno laže, ali ko će ga znati? Neko je metkom iz četrdesetpetice probušio dovod goriva u motor.
<BR>&nbsp;&nbsp;&nbsp;&nbsp;&nbsp;Bremen oseti kako bol počinje da klizi u njemu kao duga, spora plima koja nije osećala nikakvu žurbu da se povuče. Čak su i njegov dodir uma i neurograja bolnice zatrepereli od prolaza bola. "Avion se, znači, srušio?" reče on.
<BR>&nbsp;&nbsp;&nbsp;&nbsp;&nbsp;Berčil nastavi da zuri. "Jeste li vi pilot, gospodine Bremen?"
<BR>&nbsp;&nbsp;&nbsp;&nbsp;&nbsp;Bremen ponovo odmahnu glavom i umalo ne povrati od bola.
<BR>&nbsp;&nbsp;&nbsp;&nbsp;&nbsp;"Izvinite, šta rekoste?" upita poručnik.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Imate li ikakvog iskustva u upravljanju vazdušnim letelicama?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Šta ste onda radili za upravljačem tog 'Pajper Šajena'?" Berčilov glas bio je ravan i neumoljiv poput uboda rapirom.
<BR>&nbsp;&nbsp;&nbsp;&nbsp;&nbsp;Bremen uzdahnu. "Pokušavao sam da ga spustim, poručniče. Pilot je bio pogođen. Je li on živ? Da li je iko od ostalih preživeo?"
<BR>&nbsp;&nbsp;&nbsp;&nbsp;&nbsp;Mršavi narednik nagnu se napred. "Gospodine Bremen, pre izvesnog vremena posavetovali smo vas o vašim pravima i to je snimljeno na video traku, ali nismo sigurni da ste bili potpuno svesni. Da li ste svesni tih prava? Da li želite da sada ovome prisustvuje i vaš advokat?"
<BR>&nbsp;&nbsp;&nbsp;&nbsp;&nbsp;"Advokat?" ponovi Bremen. Kakav god lek bio u infuziji, vid mu je od njega bio zamagljen i izazivao mu je tupu riku u ušima i zamućenost dodira uma. "Šta će mi advokat? Ništa nisam uradio..."
<BR>&nbsp;&nbsp;&nbsp;&nbsp;&nbsp;Narednik uzdahnu, uze pohabanu karticu iz džepa sakoa i krenu da čita litaniju toliko poznatu iz miliona pandurskih TV serija. Gejl se uvek pitala da li su policajci bili suviše glupi da upamte tih nekoliko redova; govorila je da ih je publika upamtila.
<BR>&nbsp;&nbsp;&nbsp;&nbsp;&nbsp;Kada je narednik završio i ponovo upitao da li Bremen želi advokata, Bremen je zastenjao i rekao: "Ne. Da li su ostali mrtvi?"
<BR>&nbsp;&nbsp;&nbsp;&nbsp;&nbsp;Mrtvi k'o nedelju dana staro konjsko meso, pomisli poručnik Berčil. Detektiv za ubistva reče: "Da vas pitam nešto, gospodine Bremen, važi?"
<BR>&nbsp;&nbsp;&nbsp;&nbsp;&nbsp;Bremen zatvori oči umesto da klimne glavom.
<BR>&nbsp;&nbsp;&nbsp;&nbsp;&nbsp;"Ko je u kog pucao, gospodine Bremen?"
<BR>&nbsp;&nbsp;&nbsp;&nbsp;&nbsp;Koga. Bio je to Gejlin glas kroz zamućenost. "Ja sam pucao u onog po imenu Bert njegovim sopstvenim pištoljem", reče Bremen. "Onda je nastao pravi pakao... pucali su svi osim pilota. Onda je pilot bio pogođen, a ja sam prešao napred i pokušao da spustim avion. Očito nisam to naročito dobro obavio."
<BR>&nbsp;&nbsp;&nbsp;&nbsp;&nbsp;Berčil baci pogled na svog partnera. "Leteli ste turbopropelercem sa dva motora, uz oštećenje motora, više od stotinu milja, ušli u putanju za sletanje na međunarodnom aerodromu Lambert i gotovo spustili to čudo kako treba. Tip iz tornja rekao je da biste uspeli da vas motor nije izdao. Jeste li sigurni da nikada ranije niste leteli, gospodine Bremen?"
<BR>&nbsp;&nbsp;&nbsp;&nbsp;&nbsp;"Siguran sam."
<BR>&nbsp;&nbsp;&nbsp;&nbsp;&nbsp;"Kako onda objašnjavate..."
<BR>&nbsp;&nbsp;&nbsp;&nbsp;&nbsp;"Sreća", reče Bremen. "Očajanje. Bio sam tamo gore sasvim sam. Plus, kontrole su zaista jednostavne sa svom tom automatizacijom." Plus, čitao sam pilotov um gotovo svake sekunde tokom deset sati leta od Las Vegasa, dodade Bremen nemo. Šteta što nije bio tamo kada mi je bio potreban.
<BR>&nbsp;&nbsp;&nbsp;&nbsp;&nbsp;"Zbog čega ste bili u avionu, gospodine Bremen?"
<BR>&nbsp;&nbsp;&nbsp;&nbsp;&nbsp;"Najpre, poručniče, recite mi otkud znate kako se zovem?"
<BR>&nbsp;&nbsp;&nbsp;&nbsp;&nbsp;Berčil je zurio jedan trenutak, trepnuo i rekao: "Vaši otisci su u dosijeu."
<BR>&nbsp;&nbsp;&nbsp;&nbsp;&nbsp;"Stvarno?" reče Bremen glupavo. Zamućenost usled lekova bila je sada slabija, ali statika bola je rasla. "Nisam znao da su mi uzeli otiske."
<BR>&nbsp;&nbsp;&nbsp;&nbsp;&nbsp;"Iz vaše vozačke dozvole iz Masačusetsa", reče narednik. Glas mu je bio onoliko jednoličan koliko je to ljudskom glasu bilo moguće.
<BR>&nbsp;&nbsp;&nbsp;&nbsp;&nbsp;"Zbog čega ste bili u avionu, gospodine Bremen?" upita Berčil.
<BR>&nbsp;&nbsp;&nbsp;&nbsp;&nbsp;Bremen obliznu suve usne i ispriča im. Reče im za ribarski kamp u Floridi, za leš, za Vanija Fučija... za sve osim za košmar sa gospoj'com Morgan i nedelje koje je proveo u Denveru. Pretpostavljao je da će ga, ukoliko već imaju otiske, na kraju povezati sa ubistvom gospoj'ce Morgan. To u ovom trenutku nije bilo u poručnikovim ili narednikovim mislima, ali Bremen je znao da će neko ubrzo povezati stvari.
<BR>&nbsp;&nbsp;&nbsp;&nbsp;&nbsp;Berčil spusti pogled baziliska i zapilji se u njega. "Znači, vraćali su vas avionom u Nju Džersi kako bi sam Don mogao da vas ske... da vas pogubi. To su vam rekli?"
<BR>&nbsp;&nbsp;&nbsp;&nbsp;&nbsp;"Shvatio sam to iz onoga što su govorili. Očigledno im nije smetalo da govore preda mnom... valjda su pretpostavljali da nikome to neću moći da ispričam."
<BR>&nbsp;&nbsp;&nbsp;&nbsp;&nbsp;"A šta je sa novcem, gospodine Bremen?"
<BR>&nbsp;&nbsp;&nbsp;&nbsp;&nbsp;"Novcem?"
<BR>&nbsp;&nbsp;&nbsp;&nbsp;&nbsp;"Sa novcem u čeličnoj aktovki?" Četiri stotine hiljada i nešto, klipane. Neka lova od droge o kojoj možda nešto znaš? Možda ovde pričamo o posliću koji je krenuo naopako na dvadeset hiljada stopa?
<BR>&nbsp;&nbsp;&nbsp;&nbsp;&nbsp;Bremen samo odmahnu glavom.
<BR>&nbsp;&nbsp;&nbsp;&nbsp;&nbsp;Narednik Kerni nagnu se bliže. "Da li se veoma često kockate u Las Vegasu?"
<BR>&nbsp;&nbsp;&nbsp;&nbsp;&nbsp;"Prvi put", promrmlja Bremen. Njegovo ushićenje što se probudio još živ i srazmerno u jednom komadu zamenio je bol i obnovljena praznina. Sve je bilo gotovo. Sve je bilo gotovo od trenutka kada je Gejl umrla, ali Bremen je sada morao da prizna kraj svog bekstva, svog bezumnog, glupog, jalovog, bezdušnog pokušaja da umakne nečemu od čega se nije moglo umaći.
<BR>&nbsp;&nbsp;&nbsp;&nbsp;&nbsp;Berčil je govorio nešto: "...da mu uzmete oružje?"
<BR>&nbsp;&nbsp;&nbsp;&nbsp;&nbsp;Bremen dopuni ostatak poručnikovog pitanja iz odjeka dodira uma. "Zgrabio sam pištolj Berta Kapija kada je ovaj zaspao. Valjda nisu mislili da ću išta pokušati dok letimo."
<BR>&nbsp;&nbsp;&nbsp;&nbsp;&nbsp;Samo bi ludak pokušao nešto sa toliko pištolja u malom avionu, pomisli poručnik Berčil. On reče: "Zbog čega jeste pokušali?"
<BR>&nbsp;&nbsp;&nbsp;&nbsp;&nbsp;Bremen načini grešku pokušavši da slegne ramenima. Gips i umotana rebra sprečili su ga da dovrši pokret. "A šta mi je drugo preostalo?" zastruga on. "Poručniče, trpim paklene bolove, a još nisam video ni lekara ni bolničarku. Možemo li ovo da obavimo kasnije?"
<BR>&nbsp;&nbsp;&nbsp;&nbsp;&nbsp;Berčil pogleda u sveščicu u levoj ruci, vrati pogled ka Bremenu, pa klimnu glavom.
<BR>&nbsp;&nbsp;&nbsp;&nbsp;&nbsp;"Da li sam optužen za nešto?" upita Bremen. Glas mu je bio previše slab da izrazi ikakav stvarni gnev. Sve što je čuo bio je umor.
<BR>&nbsp;&nbsp;&nbsp;&nbsp;&nbsp;Berčilovo lice kao da se obesilo u još nabora i prevoja. Jedina snaga tamo se nalazila u očima; njima ništa nije promicalo. "Pet ljudi je mrtvo, gospodine Bremen. Četvorica su poznati kriminalci, a izgleda da je pilot takođe bio povezan sa organizovanim kriminalom. Vaš dosije je čist, ali postavlja se pitanje vašeg nestanka posle ženine smrti... i požara."
<BR>&nbsp;&nbsp;&nbsp;&nbsp;&nbsp;Bremen je video pomeranje vektora poručnikovih misli, uređenih i preciznih u svom toku kao laserski pomna usredsređenost profesionalnih pokeraša sa kojima je igrao pre manje od dva dana. Ovaj tip spaljuje kuću i nestaje pošto mu je žena odapela, razmišlja Berčil. Onda se naprosto slučajno zatekne u Floridi kada skenjaju Čika Tartuđijana. A onda se naprosto slučajno nađe u Las Vegasu kada Čikov ubica i ostali Leonijevi momci preuzimaju lovu. A, ne. Stvar još nije jasna, ali elementi su tu - lova od osiguranja, lova od droge, ucena... i taj takozvani civil tvrdi da je oteo Bertu Kapiju četrdesetpeticu i počeo da roka. Ima tu uvrnutih sranja, ali razrešiće se sasvim brzo.
<BR>&nbsp;&nbsp;&nbsp;&nbsp;&nbsp;"Da li sam optužen za nešto?" ponovi Bremen. Osećao je kako klizi postrance, uranja u izmaglicu bolne neurograje koja je ispunjavala bolnicu: preneraženost, goli strah, prkos, potištenost i - kod mnogih posetilaca - olakšanje ispunjeno krivicom što oni nisu ti koji leže u krevetima sa plastičnim narukvicama oko ručnih zglobova.
<BR>&nbsp;&nbsp;&nbsp;&nbsp;&nbsp;"Još ne", reče Berčil dok je ustajao. On klimnu glavom naredniku prema vratima. "Ako je to što kažete istina, gospodine Bremen, ubrzo ćemo ponovo popričati, verovatno uz prisustvo agenta FBI-ja. U međuvremenu, postavićemo stražara ispred sobe tako da niko od Don Leonijevih ljudi ne može da vam priđe." Berčilova slika uniformisanog policajca koji je sedeo na kraju hodnika u proteklih osamnaest sati. Ovaj gospodine Bremen ne ide nikuda, bilo kao svedok, bilo kao optuženi za ubistvo, bilo kao oboje.
<BR>&nbsp;&nbsp;&nbsp;&nbsp;&nbsp;Lekar i dve bolničarke uđoše posle odlaska detektiva za ubistva, ali Bremen je bio sasvim ošamućen tako da je jedva mogao da se usredsredi na čovekovo jezgrovito medicinsko brbljanje. Saznao je ono što su mu Berčilove oči već saopštile - saznao je da je složen prelom leve ruke ozbiljniji nego što je poručnik znao - ali sve ostalo bile su samo sitnice.
<BR>&nbsp;&nbsp;&nbsp;&nbsp;&nbsp;Bremen dopusti sebi da klizne u prazninu.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
