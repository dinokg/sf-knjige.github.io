<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. OČI
<P>&nbsp;&nbsp;&nbsp;&nbsp;&nbsp;Robi Bustamante umire. Gluvo, slepo, retardirano dete tone u komu i izlazi iz nje kao neka bezvidna amfibija koja prelazi iz vode u vazduh ne nalazeći opstanak ni u jednom elementu.
<BR>&nbsp;&nbsp;&nbsp;&nbsp;&nbsp;Dete je tako strašno i očito povređeno da neke bolničarke pronalaze razloge da izbegavaju njegovu sobu, dok druge provode tamo i više vremena nego što moraju, negujući umiruće dete dok pokušavaju da mu olakšaju bol pukom nenaslućenom činjenicom njihovog prisustva. U retkim prilikama kada se Robi uzdiže blizu svesti i monitori iznad njegovog kreveta registruju još nešto osim REM-stanja sna, dečak grčevito stenje i pipa po prekrivačima, dok mu rašireni prsti i krute udlage grebu po čaršavima.
<BR>&nbsp;&nbsp;&nbsp;&nbsp;&nbsp;Tada se bolničarke povremeno okupe oko njega, trljaju detetu čelo ili povećavaju dozu sedativa u njegovoj infuziji, ali nema tog dodira ili leka koji će Robiju zaustaviti cvilež i grozničavo grebanje. Čini se kao da traži nešto.
<BR>&nbsp;&nbsp;&nbsp;&nbsp;&nbsp;On zaista traži nešto. Robi očajnički pokušava da pronađe medu, jedinog družbenika koga je imao tokom godina. Svog taktilnog prijatelja. Svoje utočište u beskrajnoj noći prožetoj samo bolom.
<BR>&nbsp;&nbsp;&nbsp;&nbsp;&nbsp;Kada je Robi polusvestan, prevrće se i grebucka, pretražuje posteljinu i vlažne čaršave kako bi pronašao svog medu. Viče u snu, cvili falsetom koji odjekuje tamnim bolničkim hodnicima kao plač prokletih.
<BR>&nbsp;&nbsp;&nbsp;&nbsp;&nbsp;Nema nikakvog mede. Njegova majka i 'Čika' bacili su ga sa ostatkom detetovih stvari u prtljažnik kola one noći kada su otišli, sa namerom da ih se otarase kod prvog kontejnera za đubre na koji naiđu.
<BR>&nbsp;&nbsp;&nbsp;&nbsp;&nbsp;Robi se okreće, stenje i povlači čaršave u tim retkim navratima kada se uzdigne ka svesti, u potrazi za medom, ali takvi trenuci postaju sve ređi, da bi konačno potpuno prestali.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
