<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41. OČI KOJE NE
<P>&nbsp;&nbsp;&nbsp;&nbsp;&nbsp;Sunce se rađa.
<BR>&nbsp;&nbsp;&nbsp;&nbsp;&nbsp;Džeremijeve oči naglo se otvaraju, on zuri u daleko blistavilo, i zatvara oči pre nego što u potpunosti registruje tu činjenicu.
<BR>&nbsp;&nbsp;&nbsp;&nbsp;&nbsp;Sunce se rađa.
<BR>&nbsp;&nbsp;&nbsp;&nbsp;&nbsp;Džeremi se budi sa trzajem i seda, trepćući ka osvitu. Leži na travi. Prerija meke trave koja mu dopire do kolena prostire se u svim pravcima do obzorja. Nebo je tamnoljubičasto i bledi u plavetnilo dok se sunce uspinje iznad obzorja. Džeremi se uspravlja i senka mu skače po travi koja se blago njiše na jutarnjem lahoru. Vazduh je pun mirisa: trave, vlažne zemlje, suncem zagrejanog tla i naznake mirisa njegove kože dodirnute lahorom.
<BR>&nbsp;&nbsp;&nbsp;&nbsp;&nbsp;Džeremi kleči na jednom kolenu, bere vlat visoke trave i ispušta tihi uzdah da malo olakša glavobolju koja mu pulsira iza očiju. Jednostavan čin hodanja pruža mu zadovoljstvo. Zadovoljan je što oseća kako mu se trava povija pod bosim nogama i kako mu svetlost sunca poigrava na telu.
<BR>&nbsp;&nbsp;&nbsp;&nbsp;&nbsp;U trenutku kada je sunce dovoljno ispod zenita da nagovesti rano popodne, on shvata da hoda prema nekoj mrlji na obzorju. U pozno popodne, mrlja se pretvorila u liniju drveća. On ulazi u šumu neposredno pre zalaska sunca.
<BR>&nbsp;&nbsp;&nbsp;&nbsp;&nbsp;Stabla su veličanstveni brestovi i hrastovi iz Džeremijevog pensilvanijskog detinjstva. On zastaje odmah po ulasku u šumu i gleda blago ustalasanu ravnicu koju je upravo napustio; večernja svetlost sunca glača namreškanu travu zlatom i pali korone oko bezbroj kićanki na vrhovima stabljika. Džeremijeva senka skače pred njim dok se on okreće i ulazi dublje u šumu.
<BR>&nbsp;&nbsp;&nbsp;&nbsp;&nbsp;Sada prvi put počinje da oseća umor i žeđ. Džeremijev jezik debeo je i otečen od suvoće. On posrće olovnim korakom uz sve duže senke, sanja visoke čaše vode i traži na vidljivim mrljama neba bilo kakav trag oblaka. I upravo dok gleda naviše, kako bi osmotrio sve tamnije nebo, umalo ne upada u zdenac.
<BR>&nbsp;&nbsp;&nbsp;&nbsp;&nbsp;Krug vode leži unutar niskog prstena korova i trske. Grozd trešnjevih stabala na višim stranama spušta korenje do vode. Džeremi prelazi poslednjih nekoliko koraka ka zdencu sa bolnim ubeđenjem da gleda u priviđenje na mutnoj svetlosti, da će voda nestati baš kada se bude bacio ka njoj.
<BR>&nbsp;&nbsp;&nbsp;&nbsp;&nbsp;Duboka je do pojasa i hladna kao led.
<BR>
<BR>&nbsp;&nbsp;&nbsp;&nbsp;&nbsp;Ona dolazi sledećeg jutra, neposredno posle osvita.
<BR>&nbsp;&nbsp;&nbsp;&nbsp;&nbsp;Džeremi je doručkovao trešnje i hladnu vodu, i baš kada izlazi na čistinu sa istočne strane zdenca, opaža kretanje. U neverici, stoji savršeno nepokretan, samo još jedna senka u hladu linije stabala.
<BR>&nbsp;&nbsp;&nbsp;&nbsp;&nbsp;Ona se kreće sa oklevanjem, spušta stopala između visoke trave i niskog kamenja snebivljivim korakom krotkih ili bosonogih. Reckava trava sa kićankama na čistini dodiruje joj nage butine. Džeremi je posmatra sa jasnoćom pojačanom bogatim, vodoravnim snopom jutarnje svetlosti. Telo kao da joj svetluca, kao da zrači svetlom umesto da ga upija. Njene dojke, leva uvek tako malo punija od desne, njišu se blago sa svakim visokim korakom. Tamna kosa kratko joj je podšišana i mrsi se pod dodirom lahora.
<BR>&nbsp;&nbsp;&nbsp;&nbsp;&nbsp;Ona zastaje u središtu čistine, a onda ponovo polazi napred. Džeremijev pogled spušta se na njene snažne butine dok ona hoda, i on ih gleda kako se razdvajaju i spajaju sa zaprepašćujućom prisnošću onoga što nije posmatrano. Sada je mnogo bliže i Džeremi može da razazna tanane senke duž njenog finog grudnog koša, blede, ružičaste krugove areola i izbledeli, stari ožiljak duž nižeg ispupčenja njenog stomaka.
<BR>&nbsp;&nbsp;&nbsp;&nbsp;&nbsp;Džeremi istupa na svetlost. Ona se zaustavlja, ruke joj se dižu preko gornjeg dela tela u pokretu nagonske sramežljivosti, a onda ona kreće brzo ka njemu. Širi ruke, a on stupa u njihov krug koji se zatvara, prislanja lice uz njen vrat i gotovo da ga omamljuje miris njene kose i kože. Ruke mu se kreću preko mišića i poznatog terena kičme. Oboje se međusobno dodiruju i ljube gotovo mahnito. Oboje jecaju.
<BR>&nbsp;&nbsp;&nbsp;&nbsp;&nbsp;Džeremi oseća kako gubi snagu u nogama i spušta se na jedno koleno. Ona se blago savija i prislanja njegovo lice uz svoje dojke. Ni za sekund ne popuštaju stisak koji ih spaja.
<BR>&nbsp;&nbsp;&nbsp;&nbsp;&nbsp;"Zašto si me ostavila?" šapuće on uz njenu kožu, nesposoban da zaustavi suze. "Zašto si otišla?"
<BR>&nbsp;&nbsp;&nbsp;&nbsp;&nbsp;Gejl ne govori ništa. Njen obraz nalazi se uz njegovu kosu, dok joj se šake stežu na njegovim leđima. Bez reči, ona se spušta na kolena kraj njega u visoku travu.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
