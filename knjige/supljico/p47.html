<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>47. OVAKO SVET SKONČAVA
<P>&nbsp;&nbsp;&nbsp;&nbsp;&nbsp;Bremenu je trebalo tri dana i tri noći vožnje da stažistinim 'Volvoom' stigne od Sen Luisa do Istočne obale. Morao je često da parkira na drumskim odmorištima duž međudržavnog, previše iscrpljen da nastavi, previše opsednut da zaspi. Bredli je imao samo tri stotine dolara u novčaniku kada je Bremen otvorio njegovu kasetu, ali to je bilo više nego dovoljno za benzin. Bremen nije jeo za vreme putovanja.
<BR>&nbsp;&nbsp;&nbsp;&nbsp;&nbsp;Most Bendžamina Frenklina kojim se izlazilo iz Filija bio je gotovo prazan dok ga je on prelazio sat pre osvita. Dvostruka traka auto-puta kroz Nju Džersi bila je tiha. Bremen bi povremeno malo spustio štit uma, ali uvek bi se trgao i ponovo ga podigao pred rikom neurograje koja bi ga preplavila.
<BR>&nbsp;&nbsp;&nbsp;&nbsp;&nbsp;Još ne.
<BR>&nbsp;&nbsp;&nbsp;&nbsp;&nbsp;Zatreptao je očima da otkloni bol migrene i usredsredio se na vožnju, povremeno pogledavajući kasetu u kolima i razmišljajući o zamotuljku prekrivenom krpama koji se tamo nalazio. Bilo je to na odmorištu negde u Indijani... ili možda u Ohaju... kada se kraj njega zaustavio kamionet iz kojeg je neki čovečuljak žućkastog lica odjurio u toalet. Bremen se trgao od oblaka gneva i nepoverenja koji je okruživao tog čoveka, ali osmehnuo se kada se ovaj izgubio iz vidokruga.
<BR>&nbsp;&nbsp;&nbsp;&nbsp;&nbsp;Pištolj kalibra 38 bio je sakriven pod sedištem vozača. Izgledao je gotovo isto kao oružje koje je Bremen bacio u močvaru Floride. Pod sedištom je bilo dodatnih metaka, ali Bremen ih je ostavio. Onaj jedan u burencetu biće sasvim dovoljan.
<BR>&nbsp;&nbsp;&nbsp;&nbsp;&nbsp;Sunce još nije izišlo, ali jutarnje svetlo bledelo je iznad krovova kada se odvezao na Long Bič Ajlend i krenuo drumom severno, ka svetioniku Barnegat. Parkirao se blizu svetionika, stavio revolver u smeđu kesu i pažljivo zaključao kola. Ostavio je cedulju sa Bredlijevim imenom i adresom pod brisačem vetrobrana.
<BR>&nbsp;&nbsp;&nbsp;&nbsp;&nbsp;Pesak je još bio hladan kada mu je prekrio vrhove patika. Plaža je bila pusta. Bremen sede u podnožje niske dine tako da može da vidi vodu.
<BR>&nbsp;&nbsp;&nbsp;&nbsp;&nbsp;Onda skinu košulju, spusti je pažljivo na pesak iza sebe i izvadi pištolj iz kese. Bio je lakši nego što ga se sećao i slabo je mirisao na ulje.
<BR>&nbsp;&nbsp;&nbsp;&nbsp;&nbsp;Nikakav čarobni štapić. Nikakvo sredstvo za čudesa. Samo potpuni kraj matematički savršenog unutrašnjeg plesa. Ako postoji bilo šta drugo, Gejl, dušo, moraćeš da mi pomogneš da to pronađem.
<BR>&nbsp;&nbsp;&nbsp;&nbsp;&nbsp;Bremen spusti štit uma.
<BR>&nbsp;&nbsp;&nbsp;&nbsp;&nbsp;Bol miliona nesvrhovitih misli zari mu se iza očiju kao vrh šila za led. Štit uma diže mu se automatski, kao i prvi put kada je razabrao svoju sposobnost, da bi otupio buku, ublažio bol.
<BR>&nbsp;&nbsp;&nbsp;&nbsp;&nbsp;Bremen spusti barijeru i zadrža je spuštenu dok je ona pokušavala da ga zaštiti. Prvi put u životu, Džeremi Bremen u potpunosti se otvorio prema bolu, prema svetu koji ga je nanosio i prema bezbrojnim glasovima koji su dozivali u svojim krugovima izdvojenosti.
<BR>&nbsp;&nbsp;&nbsp;&nbsp;&nbsp;Gejl. On pozva nju i dete, ali nije mogao da ih oseti, nije mogao da čuje njihove glasove dok ga je veliki hor šibao kao džinovski vetar. Da bi ih prihvatio, moraće da ih prihvati sve.
<BR>&nbsp;&nbsp;&nbsp;&nbsp;&nbsp;Bremen podiže pištolj, prisloni cev uz lobanju i zategnu udarač. Bilo je malo trenja. Prst mu se obavi oko obarača.
<BR>&nbsp;&nbsp;&nbsp;&nbsp;&nbsp;Svi krugovi pakla i pustoši koje je pretrpeo.
<BR>&nbsp;&nbsp;&nbsp;&nbsp;&nbsp;Sve sitne pakosti, odvratni porivi, samotni poroci, opake misli. Svo nasilje, izdaja, pohlepa i sebičnost.
<BR>&nbsp;&nbsp;&nbsp;&nbsp;&nbsp;Bremen pusti da to protiče kroz njega, oko njega i iz njega. Potraži jedan glas u kakofoniji koja se sada uzdizala oko njega sve dok nije zapretila da ispuni vasionu. Bol je bio neizdrživ, neverovatan.
<BR>&nbsp;&nbsp;&nbsp;&nbsp;&nbsp;I najednom, kroz lavinu bola-buke, začu se šapat drugih glasova, glasova koji su Bremenu bili uskraćeni tokom njegovog dugog silaska kroz psihički pakao. Bili su to blagi glasovi razuma i saosećanja, ohrabrujući glasovi roditelja koji pomažu svojoj deci pri prvim koracima, nadom ispunjeni glasovi muškaraca i žena dobre volje koji - iako daleko od toga da su savršena ljudska bića - svaki dan provode u pokušajima da budu bolje osobe nego što su ih priroda i odgoj stvorili.
<BR>&nbsp;&nbsp;&nbsp;&nbsp;&nbsp;Čak su i ti tihi glasovi nosili svoj teret bola: bola zbog kompromisa koje je život nalagao, bola zbog misli o sopstvenoj smrtnosti i isuviše pretećoj smrtnosti njihove dece, bola zbog trpljenja nadmenosti svih onih koji su voljno nanosili bol, nalik na one koje je Bremen susretao na svojim putovanjima i konačni, neizbežni bol zbog sigurnosti gubitka čak i usred svih zadovoljstava koje je život nudio kao mogućnost opstanka.
<BR>&nbsp;&nbsp;&nbsp;&nbsp;&nbsp;Ali ti tihi glasovi - uključujući i Gejlin glas, Robijev glas - davali su Bremenu nekakvu kompasnu tačku u tami. Usredsredio se na to da ih čuje iako su bledeli i davili se u kakofoniji haosa i povređenosti oko njih.
<BR>&nbsp;&nbsp;&nbsp;&nbsp;&nbsp;Bremen shvati da mora da se preda bolnim povicima upomoć kako bi pronašao tiše glasove. Moraće da sve to primi u sebe, upije, proguta kao neku pričest sa rubovima od oštrice brijača.
<BR>&nbsp;&nbsp;&nbsp;&nbsp;&nbsp;Cev pištolja bila je hladni krug na njegovoj slepoočnici. Prst mu je bio stegnut oko zakrivljenja obarača.
<BR>&nbsp;&nbsp;&nbsp;&nbsp;&nbsp;Neurobol bio je potpuno nezamisliv, izvan svakog ranijeg iskustva. Bremen ga prihvati. Voljno. Uze ga i propusti kroz sebe, otvori mu se što šire može.
<BR>&nbsp;&nbsp;&nbsp;&nbsp;&nbsp;Džeremi Bremen nije video kako se sunce rađa pred njim. Njegov sluh u potpunosti je nestao. Poruke straha i premora iz njegovog tela nisu bile registrovane; sve veći pritisak na obaraču postao je daleka, zaboravljena stvar. Usredsredio se sa dovoljno siline da pomera predmete, da mrvi cigle, da zaustavi ptice u letu. U toj najkraćoj mogućoj milisekundi imao je izbor talasnog fronta ili čestice, izbor postojanja koje će prihvatiti. Svet je vrištao na njega u pet milijardi bolom ispunjenih glasova zahtevajući da ga sasluša, pet milijardi izgubljene dece želelo je da bude zagrljeno, i on se otvori dovoljno široko da ih zagrli sve.
<BR>&nbsp;&nbsp;&nbsp;&nbsp;&nbsp;Bremen stisnu obarač.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
