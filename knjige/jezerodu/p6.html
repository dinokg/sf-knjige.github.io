<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. ROB SFIKSE
<P>&nbsp;&nbsp;&nbsp;&nbsp;&nbsp;Molpindan je, podseti Svila sebe, dižući se, u krevetu, u sedeći položaj: dan za lakonogu brzinu, dan u kome se, posle rada, peva i igra. On se, doduše, ne oseća nešto lakonogo. Prebacuje noge preko ivice kreveta na pod, trlja oči, trlja donju vilicu koja je sva čekinjasta. Spavao je - koliko dugo? Maltene predugo, ali ako požuri, može se još pridružiti sibilama u jutarnjoj molitvi. Ovo mu je bila prva noć dobrog spavanja još od...
<BR>&nbsp;&nbsp;&nbsp;&nbsp;&nbsp;Još od teldana.
<BR>&nbsp;&nbsp;&nbsp;&nbsp;&nbsp;Protegao se, govoreći sebi da mora požuriti. Doručak kasnije, ili bez doručka, mada dole ima dovoljno voća i povrća za pola četvrtine.
<BR>&nbsp;&nbsp;&nbsp;&nbsp;&nbsp;Ustao je, rešen da pohita, i kao nagradu za to dobio probod bola u desnom skočnom zglobu; za tili čas je opet seo.
<BR>&nbsp;&nbsp;&nbsp;&nbsp;&nbsp;Krvov štap sa glavom lavice stajao je naslonjen na uzglavlje kreveta, a na podu do njega ležala je Ždralova ovojnica. On je dohvati i dobro išiba njome pod.
<BR>&nbsp;&nbsp;&nbsp;&nbsp;&nbsp;"Sfiksa će biti moja boginja danas", progunđa on, "moj oslonac i podrška." Iscrta znak sabiranja u vazduhu. "O Sfikso od sabalja, ti koja ubadaš i urlaš, lavico i Amazonko, budi sa mnom do kraja. Hrabrosti mi daj u ovom času nevolje moje."
<BR>&nbsp;&nbsp;&nbsp;&nbsp;&nbsp;Ždralova ovojnica bila je toliko vruća da ga je pekla; stisnula se oko skočnog zgloba kao mengele. Osećaj je bio savršen i divan dok je Svila lakim i skakutavim hodom silazio niz stepenice i pumpao vodu u kuhinji, da napuni umivaonik.
<BR>&nbsp;&nbsp;&nbsp;&nbsp;&nbsp;Oreb je još spavao navrh ormana za hranu, stojeći na jednoj nozi, glave zavučene pod zdravo krilo. Svila mu povika: "Budi se, ptičurino matora. Jede? No-va voda? A? Hajde, sad je trenutak da zatražiš."
<BR>&nbsp;&nbsp;&nbsp;&nbsp;&nbsp;Oreb graknu u znak protivljenja, ali lice ne pokaza.
<BR>&nbsp;&nbsp;&nbsp;&nbsp;&nbsp;Još su postojali neki ostaci njegovog starog kaveza, kao i jedan veliki neugašeni komad žara od vatre koja sinoć nije skuvala ni trunčicu povrća. Svila naslaga desetak grančica preko žara, poče duvati, a kad ugleda mladi plamen, protrlja šake. Nije morao upotrebiti nimalo hartije, dragocene hartije!
<BR>&nbsp;&nbsp;&nbsp;&nbsp;&nbsp;"Jutro je", reče on pticanu. "Diz-zastor. Trebalo bi i ti da se dižeš."
<BR>&nbsp;&nbsp;&nbsp;&nbsp;&nbsp;Odgovora nije bilo.
<BR>&nbsp;&nbsp;&nbsp;&nbsp;&nbsp;Ovaj Oreb me otvoreno prenebregava, zaključi Svila. "Meni je slomljen skočni zglob", reče on ptici srećno. "I jedna ruka mi je kruta - majstor Ksipias je mislio da sam levak, da li sam ti to ispričao? Pa, i trbuh mi je izgreban, i boli. A imam i finu modricu, plavu, pa crnu, nasred grudi, tamo gde me je Mošus zabidžio drškom onog njegovog noža." On rasporedi tri mala komada drveta za loženje, sekirom nacepanog, preko grančica koje su buktale i praskale. "Ali baš me briga. Molpindan je, čudesni molpindan, i ja se osećam čudesno. Ako hoćeš biti moj kućni ljubimac, moraš i ti takav da budeš, Orebe." Sa treskom zatvori gvozdena vrata peći i namesti vodu za brijanje na rupu iznad vatre.
<BR>&nbsp;&nbsp;&nbsp;&nbsp;&nbsp;"Ri-ba glava?"
<BR>&nbsp;&nbsp;&nbsp;&nbsp;&nbsp;"Nema ribljih glava. Nije bilo vremena za riblje glave, ali mislim da je ostala, možda, jedna lepa kruška. Voliš kruške?"
<BR>&nbsp;&nbsp;&nbsp;&nbsp;&nbsp;"Voli krrru-ke."
<BR>&nbsp;&nbsp;&nbsp;&nbsp;&nbsp;"Volim i ja - znači, jedemo isto, delimo doručak." Iz sudopere izvuče, posle kraćeg traganja, onaj nož kojim je pre neki dan sekao paradajze, obrisa sečivo (primetivši, sa ubodom osećanja krivice, da je počelo da zarđava), i jednim pokretom preseče krušku na pola; zagrize svoj deo, prosu vodu iz umivaonika, ispumpa drugu i poče pljuskati lice, vrat i kosu. "Zar ne bi voleo da nam se pridružiš u jutarnjim molitvama, Orebe? Ne moraš, ali nešto mi govori da bi to moglo biti dobro za tebe." Pokuša dočarati sebi kako bi Mejtera Ruža reagovala na pticanov dolazak i nasmeja se. "Bilo bi to dobro i za mene, po svemu sudeći."
<BR>&nbsp;&nbsp;&nbsp;&nbsp;&nbsp;"Tica spa-va."
<BR>&nbsp;&nbsp;&nbsp;&nbsp;&nbsp;"Ali ne dok tica ne pojede krušku, verujem. Ako je nađem kad se vratim, ja ću je pojesti."
<BR>&nbsp;&nbsp;&nbsp;&nbsp;&nbsp;Oreb doleprša sa ormana na sto. "Jede sad."
<BR>&nbsp;&nbsp;&nbsp;&nbsp;&nbsp;"Vrlo mudro", pohvali ga Svila i odgrize drugi zalogaj od svoje polovine, razmišljajući prvo o svom snu - ono što je iz njega zapamtio, sasvim je izuzetno, reče on sebi - a potom o žućkastom hirurškom koncu kojim je Gljivina koža na glavi prošivena. Da li je on to video, ili samo sanjao? Onda razmisli o Ždralu, koji je doktor, dabome; on je maltene sigurno bio taj koji je usađivao embrione rogatih mačaka u matericu te lude devojke, i to, nesumnjivo, po dva ili po tri embriona odjednom.
<BR>&nbsp;&nbsp;&nbsp;&nbsp;&nbsp;Kad se popeo na sprat i počeo sapunjati i brijati, setio se šta je Šenila rekla o izvlačenju novca od Ždrala, u iznosu dovoljnom da se mantejon spase. U običnim vremenima, on bi takav predlog, toliko nečuven, istog trena odbacio, ali Šenila nije Šenila - ili, bar, nije samo Šenila; šta god ona o tome priča, stvar je jasna i ne vredi se zavaravati, mada će on, valjda iz učtivosti, morati da glumi da to ne zna. Molio je zgodnu Kipris da se vrati, a ona je to ne samo ispunila, nego i nadmašila: nije uopšte ni otišla. Tačnije, izišla je iz Svetog prozora u Šenilu, sada njome posednutu.
<BR>&nbsp;&nbsp;&nbsp;&nbsp;&nbsp;To je velika čast za Šenilu, sumnje nema. Načas joj je i zavideo. Ali i njega samog prosvetlio je Izvanaš, a to je još veća čast. Posle tog događaja, on ne treba nikada više nikome da zavidi ni na čemu. Da li je Šenila bila dobra kurva? I da li joj je ovo sad nagrada za to? Šenila je rekla - tačnije, boginja je rekla, ili su obe rekle, da se više neće vraćati kod Orhideje.
<BR>&nbsp;&nbsp;&nbsp;&nbsp;&nbsp;Obrisao je i osušio brijač, i osmotrio svoje lice u ogledalu.
<BR>&nbsp;&nbsp;&nbsp;&nbsp;&nbsp;Da li to možda znači da Kipris voli lake žene, ali ne voli ono što one rade? Misao koja nadahnjuje; lako bi mogla biti i istinita. On o Kipris ne zna ni približno onoliko koliko bi sada, hitno, morao o njoj znati; jednako je za žaljenje što on ostaje jednako neznalica i o Izvanašu, iako mu je Izvanaš toliko toga prikazao, a Kipris prošle noći otkrila što-šta o sebi - o svom odnosu sa Pesom, naročito.
<BR>&nbsp;&nbsp;&nbsp;&nbsp;&nbsp;Svila peškirom obrisa lice i okrete se ormanu za garderobu da uzme čistu tuniku, pomislivši da mu je juče Patera Ustavica manje-više naredio da kupi novu odeću. Sa onoliko karata preostalih posle Fidejine sahrane, u tom pogledu ne bi trebalo da bude nikakvih poteškoća.
<BR>&nbsp;&nbsp;&nbsp;&nbsp;&nbsp;Zumbula mu je svojevremeno pridržala ovu tuniku da je obuče u vreme kad mu je ruka bila ranjena. Umesto da pojuri niz stepenište da se pridruži sibilama u mantejonu, on se nađe opet na krevetu; seo je, zagnjurio glavu u šake, a u glavi mu je sve plivalo od misli o Zumbuli. Bila je tako lepa i tako plemenita! Tako divna, dok je sedela pored njega na vožnji ka grobu. On će morati da umre - to svaki čovek mora - a moraće i ona; ali nije potrebno da umru sami. Sa blagim šokom on uvide da onaj san nije bio samo dokona utvara noći, već da ga je poslao neki bog, Hieraks nesumnjivo, koji se u njemu i pojavio (što je, već samo po sebi, gotovo nepogrešiv potpis) sa Fidejinim belim duhom u rukama.
<BR>&nbsp;&nbsp;&nbsp;&nbsp;&nbsp;Ponovo ispunjen radošću, Svila ustade i dograbi čistu tuniku iz ormana. Krv je onu svoju pticu-lešinarku nazvao imenom Hieraks: namerno huljenje na jednog boga. On, Svila, je tu pticu ubio ili se bar borio protiv nje i postao uzrok njene smrti. Hieraksova naklonost biće, dakle, usmerena ka njemu - a i bila je, od onog trenutka pa sve do sad. Hieraks mu je dao ove snove prepune božanskih znamenja, ali, pre toga, dao mu je i veoma unosne žrtvene ceremonije za Fideju. Niko ne može reći da je Hieraks bio nezahvalan!
<BR>&nbsp;&nbsp;&nbsp;&nbsp;&nbsp;Mantija koju je nosio juče, sad je prljava i sva umazana osušenom krvlju; ali druge, čistije, nema. On dograbi četku za odelo i baci se na posao. Prašina je frcala na sve strane.
<BR>&nbsp;&nbsp;&nbsp;&nbsp;&nbsp;Muškari i žene, od blata napravljeni (a tvorac njihov, prvi, bio je Izvanaš, bar ako je suditi po jednom prilično nejasnom mestu u Spisima), na kraju se pretvore u prašinu. Ako ćemo iskreno, padnu u prah i prebrzo. Ta ista trezvena misao došla mu je na um i pred kraj obreda za Fideju, dok je postavljao zavrtnjeve na poklopac njenog sanduka.
<BR>&nbsp;&nbsp;&nbsp;&nbsp;&nbsp;A Šenila ga je prekinula, ustajući kao... kao... poređenje mu izmače i nestade. Pokuša da ponovi tu scenu u mislima. Šenila, viša rastom nego mnogo koji muškarac, sa sitno nakovrdžanom, vatrenom kosom, krupnim kostima, ravnim obrazima i velikim dojkama, nekako drvena ali, i puna trzaja, u jednostavnoj, plavoj haljini.
<BR>&nbsp;&nbsp;&nbsp;&nbsp;&nbsp;Ne. Haljina je bila crna, kao što je i priličilo. A da li je nosila plavo kad ju je prvi put video, u Orhidejinoj kući? Ne, zeleno. Maltene je siguran: zeleno.
<BR>&nbsp;&nbsp;&nbsp;&nbsp;&nbsp;Rogova igračka! Tako je. Nikad nije video tog Rogovog lutana. (Nastavljao je da četka, silovitije nego ikad.) Ali viđao je slične marionete, čiji su udovi uzglobljeni i pričvršćeni za četiri kanapa, koji vode do krajeva jednog drvenog krsta. Rogov drveni čovek imao je na sebi naslikani plavi kaput, a Šenila je, u prvim trenucima, hodala kao takva igračka, kao da boginja još nije dobro ovladala kanapima. Šenila je tad i govorila, ali ne bolje nego Oreb.
<BR>&nbsp;&nbsp;&nbsp;&nbsp;&nbsp;Da li je moguće da je i jednoj boginji potrebno da uči kako se radi neki novi posao? Nova pomisao, zaista.
<BR>&nbsp;&nbsp;&nbsp;&nbsp;&nbsp;Ali boginje, reklo bi se, uče brzo; do trenutka kad je došao Patera Ustavica, bila je sposobna da hitne Mošusov nož bolje nego sam Mošus. Mošus, koji mu je noćas dao jedva nedelju dana da iskupi svoj mantejon. Možda ovaj mantejon nije vredan čuvanja, ali Izvanaš mu je rekao da ga spase - dakle, spasen biti mora.
<BR>&nbsp;&nbsp;&nbsp;&nbsp;&nbsp;E, sad, pravo u središte problema. Konačno. Šta raditi danas? Jer vremena za gubljenje nema, nimalo. On mora danas dobiti od Krva više vremena - nekako - ili nabaviti glavninu te ogromne svote.
<BR>&nbsp;&nbsp;&nbsp;&nbsp;&nbsp;Potapšao se po džepu pantalona. Zumbulin igličar još je bio tu. On kleknu, izvuče kutiju za novac ispod kreveta, otključa je i izvadi azof; sa azofom ispod tunike, zaključa kutiju opet, vrati ključ na mesto i gurnu je, praznu, u skrovište.
<BR>&nbsp;&nbsp;&nbsp;&nbsp;&nbsp;"Sfikso sabljasta", promrmlja on, "seti se slugu tvojih, koji žive i umiru od mača." To je gardijska molitva, ali njemu se činilo da i njemu odgovara bar jednako dobro koliko i gardistima.
<BR>
<BR>&nbsp;&nbsp;&nbsp;&nbsp;&nbsp;Šenila je čekala u bašti kad je Svila, ispred koga je koračala Mejtera Ruža, a iza koga su stupale Mejtera Mermer i malena Mejtera Nana, izišao iz bočnih vrata mantejona. Oreb sa njenog ramena uzviknu "Do-bar Svila!" i preskoči na njegovo rame; ali Mejtera Ruža bila mu je okrenuta leđima, tako da nije uspeo da vidi njen izraz lica - ako je uopšte primetila tu živu pticu.
<BR>&nbsp;&nbsp;&nbsp;&nbsp;&nbsp;Mejtera Mermer reče: "Mislila sam da te pozovem da nam se pridružiš, Šenila, ali spavala si tako čvrsto..."
<BR>&nbsp;&nbsp;&nbsp;&nbsp;&nbsp;Šenila se osmehnu. "Drago mi je što nisi. Bila sam užasno umorna. Ali malo sam provirila da vas vidim kasnije. Nadam se da me niste primetili."
<BR>&nbsp;&nbsp;&nbsp;&nbsp;&nbsp;"Jesi li?" Mejtera Mermer joj uzvrati osmeh; lice je malo podigla, a glavu malo naklonila na jednu stranu. "Pa onda je trebalo i da nam se pridružiš. Bilo bi to sasvim u redu."
<BR>&nbsp;&nbsp;&nbsp;&nbsp;&nbsp;"Imala sam Oreba, a on je bio nešto uplašen. Inače, vi ste već bili stigli do anamneze."
<BR>&nbsp;&nbsp;&nbsp;&nbsp;&nbsp;Svila, za sebe, klimnu glavom. U Šenilinom licu sad nije bilo ni traga od Kipris. Sunce, već vrelo, bilo je surovo prema tom licu. Ali Šenila ne bi znala taj naziv: anamneza. On reče: "Nadam se da vam Šenila nije bila suviše na teretu noćas, Mejtera?"
<BR>&nbsp;&nbsp;&nbsp;&nbsp;&nbsp;"Ne, ne. Nimalo. Ni najmanje. Ali sad me moraš izviniti. Deca će uskoro početi da pristižu. Moram da otključam i da pogledam lekciju."
<BR>&nbsp;&nbsp;&nbsp;&nbsp;&nbsp;Dok su gledali njen žurni odlazak, Šenila reče: "Bojim se da joj ja izazivam nervozu. Ona bi volela da sam joj draga, ali se boji da sam te iskvarila."
<BR>&nbsp;&nbsp;&nbsp;&nbsp;&nbsp;"Ti i meni nabijaš nervozu, Šenila", priznade Svila. Dok je to govorio, oboje primetiše Mejteru Nanu, koja je zastala u difuznoj senci senice i tu ih čekala. Ublaživši glas, Svila upita: "Da li si o nečemu želela razgovarati sa mnom, Mejtera?"
<BR>&nbsp;&nbsp;&nbsp;&nbsp;&nbsp;Ona, ne dižući pogled, odmahnu glavom.
<BR>&nbsp;&nbsp;&nbsp;&nbsp;&nbsp;"Možda si želela da se oprostiš od naše gošće; ali, istinu da kažem, nisam siguran da ona neće morati i noćas da ostane kod tebe i tvojih sestara."
<BR>&nbsp;&nbsp;&nbsp;&nbsp;&nbsp;Prvi put od kako ju je upoznao, Mejtera Nana ga je zaprepastila. Iskoračila je iz senke i zagledala se gore, u Šenilino lice, sa nekom čežnjom koju nije mogao sasvim da shvati. "Mene ne činiš nervoznom", reče ona, "i to sam želela da ti kažem. Ti si jedina odrasla osoba koja me ne čini nervoznom. Osećam da me neka sila privlači ka tebi."
<BR>&nbsp;&nbsp;&nbsp;&nbsp;&nbsp;"Pa i ti se meni dopadaš", reče Šenila tiho. "Veoma si mi draga, Mejtero."
<BR>&nbsp;&nbsp;&nbsp;&nbsp;&nbsp;Mejtera Nana klimnu glavom, na način koji je (po Svilinom tumačenju) značio prihvatanje i razumevanje. "Sigurno sam bar petnaest godina starija od tebe. Možda i više - iduće godine napuniću trideset sedam. A ipak se osećam kao da... možda je to samo zato što si toliko viša rastom..."
<BR>&nbsp;&nbsp;&nbsp;&nbsp;&nbsp;"Da?" upita Šenila blago.
<BR>&nbsp;&nbsp;&nbsp;&nbsp;&nbsp;"Kao da si, zapravo, moja starija sestra. A ja nikad nisam imala stariju sestru. Volim te." Sa tim rečima, Mejtera Nana se naglo okrete, u vrtlogu crnog bombazina, i brzo pođe prema kenobi; na pola puta donde, načini iznenadan zaokret i preseče preko suvog, smeđeg travnjaka, a zatim preko igrališta, prema palestri.
<BR>&nbsp;&nbsp;&nbsp;&nbsp;&nbsp;"Dra-vo, dra-vo", graknu Oreb za njom. "Dravo mala!"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Ovo nikad ne bih očekivao. Svitak sadrži mogućnosti koje nadmašuju moju maštu."
<BR>&nbsp;&nbsp;&nbsp;&nbsp;&nbsp;"Baš ne valja", uzdahnu Šenila. "Moraću da ti kažem. Da objasnim. Svilo. Patera. Trebalo bi da pričamo o onoj drugoj stvari, o uzimanju para od Ždrala. Ali ja... mi imamo problem. I to sa ovom jadnom Mejterom Nanom. Za to sam ja kriva. Na neki način."
<BR>&nbsp;&nbsp;&nbsp;&nbsp;&nbsp;Svila reče: "Nadam se da nije neki ozbiljan problem. Ona je meni draga, a imam i osećaj da sam odgovoran za nju."
<BR>&nbsp;&nbsp;&nbsp;&nbsp;&nbsp;"I ja, i ja. Ipak, možemo. Činimo, zapravo. Možda bismo se mogli vratiti u tvoju kućicu? Da pričamo?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Ne bi trebalo da žene ulaze u mušku stambenu zgradu, mada postoji čitav niz izuzetaka od tog pravila - na primer, kad je neki augur bolestan, žena može ući da ga neguje. Kad ja hoću da razgovaram sa Mejterom Mermer, mi to radimo ovde u senici ili u njenoj sobi u palestri."
<BR>&nbsp;&nbsp;&nbsp;&nbsp;&nbsp;"U redu." Šenila se uvuče, sagnuvši se, pod klonule vinove loze. "A Mejtera Nana? I ona stara, Mejtera Ruža? Gde razgovaraš sa njima?"
<BR>&nbsp;&nbsp;&nbsp;&nbsp;&nbsp;"Pa, na tim istim mestima." Sa malim ubodom krivice, Svila sede na staru, drvenu klupu preko puta Šeniline, tačno na mesto gde bi normalno sedela Mejtera Mermer. "Ali, istinu da ti kažem, retko kad se dešava da ja veoma dugo pričam sa njima. Mejtera Nana je toliko stidljiva da mi najčešće ništa ne odgovori, a Mejtera Ruža mi drži predavanja." Odmahnuo je glavom. "Bojim se da bi trebalo mnogo pomnije da slušam šta mi ona govori; ali, posle pet minuta, ili deset, u glavi mi ostane samo jedna misao, a to je - kako da se izvučem odatle. Time ne želim da kažem da one nisu veoma dobre osobe. To jesu."
<BR>&nbsp;&nbsp;&nbsp;&nbsp;&nbsp;"Mejtera Nana jeste." Šenila obliznu usne. "Zato se osećam tako loše. Kao sad. Svilo. Bila je to... ne ja. Ne Šenila."
<BR>&nbsp;&nbsp;&nbsp;&nbsp;&nbsp;"Naravno!" Svila energično zaklima glavom. "Osetila je boginju u tebi! Trebalo je odmah da mi bude jasno. I sad ti ne želiš da ona nekome kaže..."
<BR>&nbsp;&nbsp;&nbsp;&nbsp;&nbsp;"Ne, ne. Ona oseća to, što si rekao, ali nije reč o tome. Niti će ikome reći. Ne zna ni sama. Ne svesno."
<BR>&nbsp;&nbsp;&nbsp;&nbsp;&nbsp;Svila pročisti grlo. "Ako osećaš da možda postoji neka fizička privlačnost - ja sam svestan da se takve stvari dešavaju između žena, kao i između muškaraca - onda bi svakako bilo bolje da noćas spavaš negde drugde."
<BR>&nbsp;&nbsp;&nbsp;&nbsp;&nbsp;Šenila mahnu rukom, odbacivši tu temu. "Ne bi to bilo važno. Ali nije to posredi. Ona neće... ona neće ništa. Ne od mene. Hoće da pomogne. Da mi daje stvari. Ja to razumem. To nije... ništa što diskredituje. Jel bi tu reč ti upotrebio? 'Diskredituje'?"
<BR>&nbsp;&nbsp;&nbsp;&nbsp;&nbsp;"Valjda je to reč koju bih upotrebio."
<BR>&nbsp;&nbsp;&nbsp;&nbsp;&nbsp;"Ali sve ovo... Nije bitno. Ništa od toga nije bitno. Moraću ti kazati. Još nešto. Neću da lažem." Njene oči sevnuše. "Neću!"
<BR>&nbsp;&nbsp;&nbsp;&nbsp;&nbsp;"Ja ne bih ni želeo da lažeš", reče joj Svila tonom mirnog pouzdanja.
<BR>&nbsp;&nbsp;&nbsp;&nbsp;&nbsp;"Da. Da. Ti to, Svilo. Svilo. Posednutost, ti... pričali smo o tome noćas. Ti misliš da je boginja... da sam ja... Kipris. Ili neka druga. Ona užasna žena sa zmijama. Misliš da mi ulazimo u ljude. Kao zarazne bolesti?"
<BR>&nbsp;&nbsp;&nbsp;&nbsp;&nbsp;"Ja to svakako ne bih tako kazao."
<BR>&nbsp;&nbsp;&nbsp;&nbsp;&nbsp;Šenila ga je gladno motrila ispod teških kapaka, očima koje su sad izgledale krupnije nego maločas, izvan ovog zaklona od sunca; tamne oči koje zrače nekom svojom svetlošću. "Ne bi kazao, ali tako misliš. Znam ja. Mi... to ulazi kroz oči. Mi bogovi nismo... nešto što vidiš? Mi smo obrasci. I menjamo se. Učimo, rastemo. Ali ipak samo obrasci? A ja nisam Kipris. Rekoh ti to... Mislio si da lažem."
<BR>&nbsp;&nbsp;&nbsp;&nbsp;&nbsp;Oreb zazvižda. "Jad-na mala!"
<BR>&nbsp;&nbsp;&nbsp;&nbsp;&nbsp;A Svila, koji se okrenuo od strašne moći i žudnje tih tamnih očiju, vide da su one počele da plaču. Ponudi joj maramicu i seti se da je pre polaska u Krvovu vilu dobio od Mejtere Mermer maramicu, njenu, i to pod ovim istim krovićem od letvica i vinove loze.
<BR>&nbsp;&nbsp;&nbsp;&nbsp;&nbsp;"Nisam. Nisam. Nisam mnogo. Ja to samo kad moram. Nisam ja od onih. A što se tiče ovoga, posednutosti - Kipris je učitala samo deo, samo delić sebe." Šenila tiho izduva nos. "Nisam ušmrknula ni ovolicko. Ni trun. Još od pre Fidejine... Eto kakvi budu simptomi, Patera. Kad ne dobijaš, mislim. Na šta god da baciš pogled, odmah pomisliš: ovo nije rđa. I sve bude tako tužno."
<BR>&nbsp;&nbsp;&nbsp;&nbsp;&nbsp;"Proći će te to vrlo brzo", reče Svila, nadajući se da je u pravu.
<BR>&nbsp;&nbsp;&nbsp;&nbsp;&nbsp;"A-ha, za nedelju dana. Ili za dve. Radila sam ja ovo, jednom. Ali... nije bitno. Sad više ne bih htela. I neću. Evo, možeš da mi pružiš punu šolju rđe i da mi kažeš da uzmem koliko god hoću, ja ne bih uzela ni trunčicu."
<BR>&nbsp;&nbsp;&nbsp;&nbsp;&nbsp;"To je divno", reče on iskreno.
<BR>&nbsp;&nbsp;&nbsp;&nbsp;&nbsp;"A to 'divno' je zbog obrasca. Zbog onog malog parčeta Kipris, koje je Kipris stavila u mene, kroz moje oči, juče u mantejonu. Ne razumeš, a? Znam da ne razumeš."
<BR>&nbsp;&nbsp;&nbsp;&nbsp;&nbsp;"Ne razumem to o obrascima", reče Svila. "Sve ostalo sam razumeo, ili mislim da jesam."
<BR>&nbsp;&nbsp;&nbsp;&nbsp;&nbsp;"Kao tvoje srce. To su obrasci udara. Ovako: da, da, ne, ne, ne, da, da. Postoji jedno, nešto, iza svačijih očiju. Pa, ni ja ne razumem baš sve. Mehanička žena? Mermera? neko suviše pametan shvatio je da to može da uradi mehaničkim osobama. Da im izmeni programe, samo malo. Samo toliko. I onda ljudi kao Mejtera Mermer rade za njega, a ne za državu. Kradu za njega. On... Pes, zoveš ga ti. On je zaposlio ljude koji su to proučavali. Onda su oni otkrili da se tako nekako može i sa ljudima. Bilo je teže. Mnogo viša frekvencija. Ali to se može, i to mi radimo. Tako je sve ovo počelo. Svilo. Kroz terminale, kroz njihove oči."
<BR>&nbsp;&nbsp;&nbsp;&nbsp;&nbsp;"Sad sam se izgubio sasvim", priznade Svila.
<BR>&nbsp;&nbsp;&nbsp;&nbsp;&nbsp;"Nema veze. Ali to su bleskovi svetlosti. Svetlosti koju niko drugi ne može videti. Ti udari, ti pulsevi, od kojih se sastoji program, to je bog koji ide u Glavnom procesoru. Kipris je taj bog, taj program. Ali ona je zažmurila. Ova Nana. Mejtera Nana. Zažmurila, a ja se još nisam bila dokraja učitala."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Znam da ovo mora biti važno i trudim se da razumem; ali, iskreno da ti kažem, pojma nemam o čemu pričaš."
<BR>&nbsp;&nbsp;&nbsp;&nbsp;&nbsp;"Onda ću lagati." Šenila mu se poče primicati malo-po malo, tako da su njena kolena najzad počela dodirivati njegova. "Lagaću da bi me mogao razumeti, Patera. Slušaj me sad. Ja... Kipris je htela da posedne Mejteru Nanu - nije važno zašto."
<BR>&nbsp;&nbsp;&nbsp;&nbsp;&nbsp;"Sad si Šenila."
<BR>&nbsp;&nbsp;&nbsp;&nbsp;&nbsp;"Ja sam uvek Šenila. Ne, nije tako. Kad lažem, onda sam Kipris. Pa, dobro. Sada sam Kipris, ali govorim na onaj Šenilin stari način. Kaži 'da'."
<BR>&nbsp;&nbsp;&nbsp;&nbsp;&nbsp;Svila klimnu glavom. "Da, velika boginjo."
<BR>&nbsp;&nbsp;&nbsp;&nbsp;&nbsp;"Fino. Želela sam da posednam Mejteru Nanu, na taj način što bih poslala moju božansku ličnost da se ulije u nju, kroz njene oči, iz Svetog prozora. Jasno ti je?"
<BR>&nbsp;&nbsp;&nbsp;&nbsp;&nbsp;Svila opet klimnu glavom. "Svakako."
<BR>&nbsp;&nbsp;&nbsp;&nbsp;&nbsp;"Znala sam da ćeš razumeti. Ako je bilo pogrešno. U redu. To je jedan vrlo prijatan osećaj, stvarno prijatan, tako da praktično niko nikad ne zažmuri. Ljudi to hoće. Žele još. Čak i ne trepnu, dok upijaju božansku ličnost."
<BR>&nbsp;&nbsp;&nbsp;&nbsp;&nbsp;Svila reče: "Sasvim je prirodno da ljudska bića žele da uzmu učešća, makar i malo, u tvom božanskom životu, velika boginjo. To je jedan od naših najdubljih nagona."
<BR>&nbsp;&nbsp;&nbsp;&nbsp;&nbsp;"Ali ona je zažmurila, i to je ono što moraš razumeti. Dobila je samo jedan deo mene - deo boginje. Pojma nemam kakve bi mogle biti posledice po nju."
<BR>&nbsp;&nbsp;&nbsp;&nbsp;&nbsp;Svila sede opuštenije u stolici, trljajući se po obrazu.
<BR>&nbsp;&nbsp;&nbsp;&nbsp;&nbsp;Oreb, koji je napustio Svilino rame da bi istraživao vinove loze, progunđa: "Do-bra mala."
<BR>&nbsp;&nbsp;&nbsp;&nbsp;&nbsp;"Jeste, Orebe, dobra je. To je jedan od razloga što se toliko brinem."
<BR>&nbsp;&nbsp;&nbsp;&nbsp;&nbsp;"Do-bra sad!"
<BR>&nbsp;&nbsp;&nbsp;&nbsp;&nbsp;Posle pola minuta brižnog ćutanja, Svila diže šake u znak bespomoćnosti. "Nikad ne bih pomislio da bogovi mogu biti deljeni na delove."
<BR>&nbsp;&nbsp;&nbsp;&nbsp;&nbsp;Šenila klimnu glavom. "Ni ja."
<BR>&nbsp;&nbsp;&nbsp;&nbsp;&nbsp;"Ali rekla si..."
<BR>&nbsp;&nbsp;&nbsp;&nbsp;&nbsp;"Rekla sam da se desilo." Položila je šaku na njegovo koleno. "Ne bih nikad pomislila da je tako nešto mogućno. Ali, desilo se, i ona se zato može izmeniti. Mislim da se već izmenila. Ja sam Šenila, ali osećam se kao da je sa mnom sada neko drugi, ovde unutra, postoji tu negde u meni jedan način mišljenja i postupanja koji do juče nije bio prisutan. Ona to ne oseća. Ima u sebi samo deo Kipris, kao što bi ti mogao imati neki san."
<BR>&nbsp;&nbsp;&nbsp;&nbsp;&nbsp;"Šenila, ja bih rekao da su to stravične pretpostavke. Pa, može li se to izbrisati?"
<BR>&nbsp;&nbsp;&nbsp;&nbsp;&nbsp;Odmahnula je glavom; njene vatrene kovrdže lepršale su na sve strane. "To bi Kipris mogla postići, ali mi ne možemo. Ona bi morala da stane pred neki terminal - Sveti prozor ili staklo, svejedno - a Kipris onda da se pojavi. Pa i tako, nešto bi ostalo. Uvek nešto ostane. A nešto od duha Mejtere Nane prešlo bi u Kipris, takođe."
<BR>&nbsp;&nbsp;&nbsp;&nbsp;&nbsp;"Ali ti si Kipris", reče Svila. "Znam da je tako, i stalno me obuzima želja da kleknem."
<BR>&nbsp;&nbsp;&nbsp;&nbsp;&nbsp;"To sam samo u laži, Patera. Da sam ja prava boginja, ti meni ne bi mogao odoleti. Zar bi mogao? Ja sam, stvarno, Šenila sa nečim posebnim. Čuj, evo još jedne laži koja ti može pomoći. Čuo si da kad se neko napije pa priča svašta, neki ljudi kažu da to iz njega rakija zbori? Ili pivo, ili već šta?"
<BR>&nbsp;&nbsp;&nbsp;&nbsp;&nbsp;"Jesam, to se vrlo često kaže. Ali ne verujem da to iko misli baš ozbiljno."
<BR>&nbsp;&nbsp;&nbsp;&nbsp;&nbsp;"Dobro, dobro, ovo je tome slično. Možda ne baš sasvim slično, ali prilično je blisko, osim što neće nikad prestati, a pijanstvo od rakije prestane. Mejtera Nana će do kraja svog života biti ovakva kakva je sad, osim ako Kipris ne povuče sebe iz nje - a to bi značilo da onaj deo sebe, koji je učitala u Nanu, povuče nazad, zajedno sa svim nastalim promenama, a tragove izbriše koliko može."
<BR>&nbsp;&nbsp;&nbsp;&nbsp;&nbsp;"Onda, jedino što možemo učiniti jeste da pomno motrimo na Mejteru Nanu i da budemo, hmm (on oseti nagli nalet saosećanja prema Pateri Ustavici) popustljivi prema neočekivanom."
<BR>&nbsp;&nbsp;&nbsp;&nbsp;&nbsp;"Bojim se da je tako."
<BR>&nbsp;&nbsp;&nbsp;&nbsp;&nbsp;"Reći ću Mejteri Mermer. Ne ovo što si ti meni ispričala, ali upozoriću je. Mejtera Ruža ne bi bila ni od kakve koristi u ovoj stvari. Čak bi bila i štetna. Mejtera Mermer će biti divna, ali ni ona ne može istovremeno biti u svojoj sobi u palestri i u sobi Mejtere Nane, naravno. Hvala ti, Šenila."
<BR>&nbsp;&nbsp;&nbsp;&nbsp;&nbsp;"Morala sam nešto da kažem." Šenila je maramicom tapkala nos i oči. "A sad, pare. Razmišljala sam o tome dok ste vas četvoro bili u mantejonu, jer meni će pare trebati. Moraću da nađem novi način da preživim. Prodavnica? Nešto se mora... A tebi ću, Svilo, pomoći što više mogu. Pristao bi da delimo napola?"
<BR>&nbsp;&nbsp;&nbsp;&nbsp;&nbsp;On odmahnu glavom. "Moram imati dvadeset šest hiljada za Krva, da bih mogao otkupiti ovaj mantejon od njega; to, dakle, mora imati prednost. Ali sve što možeš nabaviti preko tog iznosa, uzmi i nosi. Pretpostavimo da na neki način nabavimo sto hiljada - mada ja shvatam da je to besmislena svota. Onda bi ti mogla zadržati sedamdeset četiri hiljade za sebe. Ali ako dobijemo samo dvadeset šest, to onda mora sve ići Krvu." Zastao je da pogleda Šenilu pažljivije. "Ti drhtiš. Da li bi pomoglo ako donesem ćebe iz stambene zgrade?"
<BR>&nbsp;&nbsp;&nbsp;&nbsp;&nbsp;"Proći će me to, za minut-dva, Patera. Onda ću se osećati odlično. Ja upravljam ovim mnogo bolje nego što je ona mogla. Prihvatam to što si rekao i smatram da su te reči za tebe obavezujuće. Tvoja ponuda? Nazvala sam je ponudom? Tvoja velikodušna ponuda. Trebalo bi tako da je nazovem... Jesi li smislio neki plan? Ja sam dobra u... izvesnim stvarima? Ali ne mnogo dobra u planiranju. Ne stvarno, Svilo. Svilo? A nije bila ni ona. Da li sad govorim kako treba?"
<BR>&nbsp;&nbsp;&nbsp;&nbsp;&nbsp;"Rekao bih da govoriš istinu, iako nisam Šenilu dobro poznavao. Međutim, nadao sam se da imaš neki plan. Kao Šenila, ti Ždrala mnogo bolje poznaješ nego ja, pa bi trebalo da imaš i mnogo jasniju predstavu o toj njegovoj špijunskoj operaciji nego što je ja mogu imati."
<BR>&nbsp;&nbsp;&nbsp;&nbsp;&nbsp;"Pokušavala sam da smislim nešto. Noćas i jutros. Najlakše bi bilo zapretiti Ždralu da ćemo odati to što on radi, a u mojim rukama je, evo, ova stvar." Ona izvadi iz jednog džepa na haljini malenu figuru Sfikse, izdeljanu od tvrdog, tamnog drveta. "Trebalo je da predam ovo jednoj ženi koja ima tezgu na pijaci? Tamo sam se bila i zaputila kad - znaš šta se desilo. Zato sam se tako brzo obukla? Onda se dogodilo, znaš šta, pa sam ostala u Orhidejinoj zgradi. A onda je bilo isterivanje demona. Tvoj egzorcizam, Svilo? I dok sam ja stigla na pijacu, pijaca se već zatvarala? Gotovo nikog nije bilo, osim onih koji ostaju preko cele noći. Da čuvaju stražu pored tamo, nečeg, što će ujutro prodavati? Nje više nije bilo tamo."
<BR>&nbsp;&nbsp;&nbsp;&nbsp;&nbsp;Svila uze od nje tu statuicu namenjenu onima koji obožavaju Sfiksu. "Sfiksa ovde drži mač", primeti on, "što je gotovo uvek slučaj kod tih figurica. Ali drži i nešto kvadratnog oblika, neku ispisanu kamenu ploču, možda, ili svežanj hartije; možda bi to trebalo da predstavla Pesova uputstva; međutim, ja se ne sećam da sam ikad ranije video tako nešto." On vrati izrezbareni komad drveta Šenili.
<BR>&nbsp;&nbsp;&nbsp;&nbsp;&nbsp;"Video bi da si išao do tezge te žene. Ona uvek ima tri-četiri ovakve? Najčešće su veće od ove jedne. Ja njoj dam moju, a ona mi kaže nešto u smislu: 'Jeste li sigurni da ne želite kupiti, gospođo? Vrlo su lepe a jeftine.' Onda ja odmahnem glavom i odem, a ona stavi figuru na tezgu zajedno sa ostalim figurama Sfikse, tako da izgleda kao da sam ja uzela jednu od njih i samo minut je razgledala, pa vratila."
<BR>&nbsp;&nbsp;&nbsp;&nbsp;&nbsp;"A, tako. Vredelo bi, možda, otići do te tezge." Nije bio siguran koliko može da se nametne ovoj boginji, koliko pokroviteljstva da traži od nje. Zato je oklevao nekoliko trenutaka, a onda bacio kockicu. "Šteta je što ti nisi zaista Kipris. Jer, da jesi, mogla bi mi reći kakav je značaj..."
<BR>&nbsp;&nbsp;&nbsp;&nbsp;&nbsp;"Čo-vek ide!" oglasi se Oreb sa vrha senice; sledećeg trenutka čuli su glasno kucanje na vratima stambene zgrade.
<BR>&nbsp;&nbsp;&nbsp;&nbsp;&nbsp;Svila ustade i iskorači ispod vinove loze. "Ovamo, Njorka. Hoćeš li nam se pridružiti? Drago mi je što te vidim, a ovde je još neko koga ćeš ti možda rado videti."
<BR>&nbsp;&nbsp;&nbsp;&nbsp;&nbsp;Šenila povika: "Njorka? Jesi ti? Ja sam. Treba nam tvoja moć-po."
<BR>&nbsp;&nbsp;&nbsp;&nbsp;&nbsp;Njorka je zinuo. "Šenila?"
<BR>&nbsp;&nbsp;&nbsp;&nbsp;&nbsp;"Da! Ovde sam, unutra. Dođi, sedi sa mnom."
<BR>&nbsp;&nbsp;&nbsp;&nbsp;&nbsp;Svila je razgrnuo loze da bi Njorka lakše ušao; zatim je i on ušao u senicu, a do tog trenutka Njorka je već sedeo uz Šenilu. Svila reče: "Vas dvoje se poznajete, očigledno."
<BR>&nbsp;&nbsp;&nbsp;&nbsp;&nbsp;Šenila se nasmeši mladalački, i odjednom se činilo da joj zaista nije više od devetnaest godina, koliko je i tvrdila da ima. "Sećaš se kad smo razgovarali prekjuče, Patera? Kad sam rekla da postoji neko... neko mlađi od Ždrala? I kad sam rekla da bi taj neko mogao da mi pomogne... da pomogne nama? Oko Ždrala?"
<BR>&nbsp;&nbsp;&nbsp;&nbsp;&nbsp;Njorka se široko isceri i obuhvati Šenilu jednom rukom oko pleća. "Slušaj ti, Šenila, nikad te, bre, nisam video po dnevnom svetlu. Mnogo bolje izgledaš nego što sam očekivo."
<BR>&nbsp;&nbsp;&nbsp;&nbsp;&nbsp;"A ja sam oduvek znala koliko si... zgodan, ti, Njorka." Ona ga poljubi, lako i brzo, u obraz.
<BR>&nbsp;&nbsp;&nbsp;&nbsp;&nbsp;Svila reče: "Šenila će mi pomoći da nabavim novac koji mi je potreban za spasavanje ovog mantejona, Njorka. O tome smo pričali, pa bi nam bili potrebni i tvoji saveti."
<BR>&nbsp;&nbsp;&nbsp;&nbsp;&nbsp;Preusmerio je pažnju na Šenilu. "Trebalo bi da ti kažem da je Njorka meni već pomagao, bar savetima. Mislim da on neće zameriti što ja to sad kažem."
<BR>&nbsp;&nbsp;&nbsp;&nbsp;&nbsp;Njorka klimnu glavom.
<BR>&nbsp;&nbsp;&nbsp;&nbsp;&nbsp;"A sada su i tebi i meni potrebni njegovi saveti. Siguran sam da će biti isto tako velikodušan prema nama, kao što je ranije bio prema meni."
<BR>&nbsp;&nbsp;&nbsp;&nbsp;&nbsp;"Njorka je oduvek bio... veoma dobar prema meni. Patera? Uvek je tražio mene. Još od... proleća?"
<BR>&nbsp;&nbsp;&nbsp;&nbsp;&nbsp;Dohvatila je Njorkinu slobodnu šaku. "Više neću biti kod Orhi, Njorka. Rešila sam da živim na nekom drugom mestu, a ne... znaš. Tamo gde večito molim ljude za pare. I nema više rđe... Bilo je... prijalo je. Ponekad kad sam se plašila. Ali od rđe devojka postaje suviše hrabra? I posle nekog vremena rđa bude tvoja prava gazdarica. Nema rđe, tuga bude velika. A i plašljivost. Zato uzmeš rđu, uzmeš još, i zaglaviš. Mislim, zatrudniš. Ili te ubiju. Ja sam bila suviše hrabra. Ne trudna. To ne mislim. Patera će ti kazati. Njorka?"
<BR>&nbsp;&nbsp;&nbsp;&nbsp;&nbsp;Njorka reče: "Ovo zvuči dobro. Dopada mi se. Vas dvoje ste se našli posle sahrane, a?"
<BR>&nbsp;&nbsp;&nbsp;&nbsp;&nbsp;"Tako je." Šenila ga opet poljubi. "Počela sam razmišljati. O umiranju, i svemu tome, znaš? Eno, Fidi, vidiš kako je mlada bila i zdrava i sve to? Govorim li sad bolje, Patera Svilo? Reci mi, ali molim te, nemoj štedeti moja osećanja."
<BR>&nbsp;&nbsp;&nbsp;&nbsp;&nbsp;Oreb proturi blistavo obojenu glavu kroz polumrtvo lišće vinove loze i proglasi: "Pri-ča fino!"
<BR>&nbsp;&nbsp;&nbsp;&nbsp;&nbsp;Svila klimnu glavom, nadajući se da izrazom lica neće ništa odati. "Ovako je fino, Šenila."
<BR>&nbsp;&nbsp;&nbsp;&nbsp;&nbsp;"Patera mi pomaže da zvučim više... znaš. Otmeno. Njorka. A šta sam pomislila, pomislila sam da bih umesto Fideje mogla biti ja. Zato sam čekala. Imali smo veliki razgovor juče uveče, zar ne, Svilo? A prenoćila sam kod sibila." Zakikotala se. "Tvrd krevet, večere nije bilo, ni najmanje ne liči na ono kod Orhideje. Ali su mi dale doručak. Jesi li ti doručkovao, Njorka?"
<BR>&nbsp;&nbsp;&nbsp;&nbsp;&nbsp;Njorka se isceri i odmahnu glavom. "Nisam ja ni spavao. Čula si šta je boginja poručila juče, zar ne, Sifonka? E, pa, evo."
<BR>&nbsp;&nbsp;&nbsp;&nbsp;&nbsp;Skinuo je levu ruku sa njenih pleća, napola ustao i počeo tražiti nešto po džepu. Kad mu je šaka izišla iz džepa, bila je sva obložena iskrenjem bele vatre. "Evo ti, Patera. Uzmi ovo. Ovde nema za zeznutih dvaes šes iljada, al moglo bi se prodati za tri il četri, ako dobro paziš gde prodaješ. Pričaću ti o nekim ljudima koje poznajem." Pošto Svila nije pružao ruku ka ponuđenom predmetu, Njorka mu ga dobaci u krilo.
<BR>&nbsp;&nbsp;&nbsp;&nbsp;&nbsp;Bio je to ukras za žene, kao narukvica, ali namenjen da se nosi na nozi, na zglavku iznad stopala: 'nanogvica'. Bila je tri prsta široka. "Pa, stvarno ne bih mogao..." Svila proguta. "Da, mogao bih, valjda. Uzeću, jer moram. Ali, Njorka..."
<BR>&nbsp;&nbsp;&nbsp;&nbsp;&nbsp;Njorka se pljesnu šakom po butini. "Moraš! Ti si taj koji je razumeo šta kaže Dama Kipris, jel tako? Dabome, i onda si ispričao nama. Nije bilo zezanja da čujem iz druge i treće ruke, od nekog drugog. U redu, ona je to rekla, i ja verujem da je istinu rekla, a sad treba da joj pokažem da sam dobra kajla i ja. To što vidiš: pravi su. Svi do jednog su pravi. Mož ih razgledaš kolko oćeš. Idi, kupi neke fine žrtve za nju, i ne zaboravi da joj kažeš ko je davalac."
<BR>&nbsp;&nbsp;&nbsp;&nbsp;&nbsp;Svila klimnu glavom. "Reći ću joj, mada ona, siguran sam, već zna."
<BR>&nbsp;&nbsp;&nbsp;&nbsp;&nbsp;"Reci joj da je Njorka laćan momak. Budi s njim cigla, on će s tobom biti kamen." Njorka uze Šenilu za ruku i namače joj prsten na jedan prst. "Nisam znao da ćeš biti ovde, al spremio sam ovo za tebe, Sifonka. Viš ovaj veliki, crveni sjaj? Za to je naziv 'pravi krvavi rubin'. Možda misliš da si ih viđala ranije, al kladim se u pet da nisi. Oš ga prodaš ili čuvaš?"
<BR>&nbsp;&nbsp;&nbsp;&nbsp;&nbsp;"Ne bi ja nikad ovo mogla da prodam, Mlatko." Poljubila ga je u usta, tako strastveno da je Svila morao da skloni pogled; to je postalo tako žestoko, da oboje umalo što ne padoše sa drvene klupice. Kad su se razdvojili, ona reče: "Dao si mi, čuvaću zauvek."
<BR>&nbsp;&nbsp;&nbsp;&nbsp;&nbsp;Njorka se široko osmehnu, obrisa usta, pa se osmehnu šire nego ikad. "Sad oštro: ako bi se predomislila, nemoj slučajno da to bude kad ja nisam tu."
<BR>&nbsp;&nbsp;&nbsp;&nbsp;&nbsp;On se opet okrete Svili. "Patera, imaš li ikakvu predstavu o tome šta se to drmalo noćas? Tvrdim da je bar dvanaest kuća na Palatinu rešeno. Još nisam čuo šta je sve drugo bilo. Zelembaći od jutros jurcaju na sve strane, do besvesti." Snizio je glas. "Nego, Patera, evo šta sam ja hteo s tobom da razgovaram. Šta ti je ona tačno rekla? O nekom vraćanju ovamo?"
<BR>&nbsp;&nbsp;&nbsp;&nbsp;&nbsp;"Samo je rekla da će se vratiti", odvrati mu Svila.
<BR>&nbsp;&nbsp;&nbsp;&nbsp;&nbsp;Njorka se nagnu ka njemu; njegova velika donja vilica bila je izbačena napred, a oči sužene. "Kojim rečima?"
<BR>&nbsp;&nbsp;&nbsp;&nbsp;&nbsp;Svila se pogladi po obrazu, nastojeći da se seti kratkog razgovora sa boginjom u Svetom prozoru. "Sasvim si u pravu. Moraću da podnesem izveštaj Udruženju o svemu što je ona rekla, od reči do reči, i zapravo bih već morao pisati taj izveštaj. Ja sam je molio da se vrati. Ne mogu ti reći tačno kojim rečima, niti je to sada važno; ali njen odgovor je glasio: 'Hoću. Uskoro.'"
<BR>&nbsp;&nbsp;&nbsp;&nbsp;&nbsp;"Mislila je na ovaj mantejon ovde? Tvoj mantejon?"
<BR>&nbsp;&nbsp;&nbsp;&nbsp;&nbsp;"Ne mogu biti potpuno..."
<BR>&nbsp;&nbsp;&nbsp;&nbsp;&nbsp;Šenila ga prekide. "Pa znaš da jeste. Baš to je mislila. Htela je da kaže da će se vratiti upravo na taj isti Prozor."
<BR>&nbsp;&nbsp;&nbsp;&nbsp;&nbsp;Svila, protiv volje, klimnu glavom. "Pa, nije baš tako rekla, ispričao sam ti šta je kazala; ali imam osećaj - bar sad - da je to mislila."
<BR>&nbsp;&nbsp;&nbsp;&nbsp;&nbsp;"Dabome..." reče Šenila. Našla je jednu mrlju jakog sunčevog svetla koja je iz prstena izvlačila crvenu vatru; gledala je u prsten i govorila, okrećući ruku tamo i ovamo. "Ali moramo ti reći o Ždralu, Njorka. Znaš Ždrala? On je Krvov doktor za kućne ljubimce."
<BR>&nbsp;&nbsp;&nbsp;&nbsp;&nbsp;"Možda ga je Patera pomenuo sinoć."
<BR>&nbsp;&nbsp;&nbsp;&nbsp;&nbsp;Njorka upitno pogleda Svilu, koji reče: "Nisam baš rekao Njorki, ali sam možda nagovestio da je Ždral poklonio jedan azof izvesnoj mladoj ženi po imenu Zumbula. Azofi, kao što možda znaš, koštaju po pet hiljada karata, ili više; zato sam bio sasvim spreman da ti poverujem kad si rekla da bi bilo moguće iznuditi od Ždrala neku veoma veliku svotu, putem ucene. Ako je poklonio tako nešto Zumbuli - a sklon sam da verujem da jeste - onda sigurno ima diskreciono pravo da raspolaže veoma velikim fondovima." Prinuđen nekom unutrašnjom potrebom, Svila nastavi: "Inače, da li ti nju, kojim slučajem, poznaješ?"
<BR>&nbsp;&nbsp;&nbsp;&nbsp;&nbsp;"A-ha. Ona radi ono što sam ja nekada radila, ali sad neposredno za Krva, a ne kod Orhideje. Ona se iselila iz Orhidejine kuće možda desetak dana, ili dve nedelje, posle mog dolaska."
<BR>&nbsp;&nbsp;&nbsp;&nbsp;&nbsp;Svila, sa ustezanjem, spusti blešteću nanogvicu u džep mantije. "Reci mi sve što znaš o njoj, molim te."
<BR>&nbsp;&nbsp;&nbsp;&nbsp;&nbsp;"Neke druge cice poznaju je bolje nego ja. Meni se, međutim, svidela. Bila je - ne znam kako tačno to da izrazim. Eto, nije uvek govorila 'ova je dobra, ova je zla'. Za nju je čovek takav kakav jeste, i voljna je da ti pomogne, čak iako prema njoj nisi uvek bio onako fin kao što je trebalo. Njen otac je glavni činovnik u Juzgadu. Siguran si da želiš ovo da čuješ, Svilo?"
<BR>&nbsp;&nbsp;&nbsp;&nbsp;&nbsp;"Da, zaista jesam."
<BR>&nbsp;&nbsp;&nbsp;&nbsp;&nbsp;"I jednog dana jedan komisionar je vidi, kad je imala možda četrnaest, i kaže: 'Čujte, treba mi kućna pomoćnica. Pošaljite je gore kod mene, a može kod mene i da stanuje' - oni su imali osmoro ili devetoro derištadi, čini mi se - 'a može i neke novce dobiti, dok ćeš ti dobiti lepo unapređenje.' Zuin otac je tad bio samo običan činovničić, valjda.
<BR>&nbsp;&nbsp;&nbsp;&nbsp;&nbsp;"I tako njen tata pristane, i oni nju pošalju na Palatin, a ti znaš šta je onda bilo. Nije morala mnogo da radi, ništa teško, samo je posluživala za vreme jela i brisala prašinu, a novca je počela dobijati poprilično. Al, šta, posle nekog vremena komisionareva žena počne stvarno gadno da je zeza. Onda mala ode i neko vreme živi sa jednim kapetanom, al onda budu neki problemi... i najzad dođe kod Orhideje."
<BR>&nbsp;&nbsp;&nbsp;&nbsp;&nbsp;Šenila izduva nos u Svilinu maramicu. "Žao mi je, Patera. Uvek me ovako spopadne kad dan-dva ne šmrkam. Curiće mi nos i drhtaće mi ruke, do tardana verovatno. Posle toga trebalo bi da bude sve u redu."
<BR>&nbsp;&nbsp;&nbsp;&nbsp;&nbsp;Da bi Njorka čuo, a i da bi se sam uverio, Svila reče: "Dakle, rđu više nikada nećeš uzeti? Bez obzira na to koliko oštri budu simptomi?"
<BR>&nbsp;&nbsp;&nbsp;&nbsp;&nbsp;"Neću ako ćemo u ovo krenuti. Od rđe ženska postane suviše hrabra. Kao što sam valjda već rekla. Zar nisam? Super je kad malo šmrkneš ili napuniš usnu... Neki ljudi urade i jedno i drugo. Treba veća količina kad si na smrt uplašen. Al posle nekog vremena otkriješ da je trebalo da se na smrt plašiš rđe. Da je gora nego Grgeč ili čak Mošus, i mnogo gora nego onaj konj koji je izgledao onako zao u velikoj sali. Al kad to shvatiš, već je kasno. M-mislim da smo se navukle i ja i Zu. Svilo?"
<BR>&nbsp;&nbsp;&nbsp;&nbsp;&nbsp;On klimnu glavom, a Njorka je potapša po ruci.
<BR>&nbsp;&nbsp;&nbsp;&nbsp;&nbsp;"Ja nju poznajem, al sad kad o tome razmišljam, eto, zapravo i ne znam tako mnogo o njoj. Gotovo sve sam ti već rekla. Jesi li ti nju video?"
<BR>&nbsp;&nbsp;&nbsp;&nbsp;&nbsp;"Jesam", reče Svila. "U fejdan unoć."
<BR>&nbsp;&nbsp;&nbsp;&nbsp;&nbsp;"Onda znaš koliko dobro mala izgleda. Ja sam suviše visoka za većinu tipova. Ljudi vole da je cupi visoka, al ne vole da je viša od njih, pa čak ni jednaka. Zu je tačno koliko treba. Ali ja i kad bi bila za toliko kraća, ipak bi jurili za njom, a ne za mnom. Ona postaje, ej, slavna, i zato ju je Krv uzeo da radi za njega neposredno. Neće da deli prihode ni sa Orhidejom, ni sa kim, od cupi koja donosi toliko para."
<BR>&nbsp;&nbsp;&nbsp;&nbsp;&nbsp;Svila klimnu glavom. "Ima li on i druga mesta, pored žute kuće u Ulici lampiona?"
<BR>&nbsp;&nbsp;&nbsp;&nbsp;&nbsp;"Oh, da. Ima verovatno jedno pet-šest. Ali Orhina je među najboljima." Šenila zastade, lica tužno zamišljenog. Zu je bila prilično ravna, napred, kad sam je upoznala kod Orhi... Mislim da joj je Ždral i to dao, a? Dve velike stvari."
<BR>&nbsp;&nbsp;&nbsp;&nbsp;&nbsp;Njorka se tiho nasmeja.
<BR>&nbsp;&nbsp;&nbsp;&nbsp;&nbsp;"Iz ovoga što ti kažeš proističe da je rođena u Vironu."
<BR>&nbsp;&nbsp;&nbsp;&nbsp;&nbsp;"Dabome, Patera. Negde na istočnoj strani? Tako sam bar ja čula. Ima kod Orhideje još jedna devojka iz tog kvarta."
<BR>&nbsp;&nbsp;&nbsp;&nbsp;&nbsp;Njorka reče: "Patera misli da bi ona mogla biti uhoda. Ali sad, valjda, da uhodi za tebe i njega."
<BR>&nbsp;&nbsp;&nbsp;&nbsp;&nbsp;"Pa da joj se plati iz mog dela prihoda", reče Šenila gorko. "Ne dolazi u obzir dok ja ne odobrim."
<BR>&nbsp;&nbsp;&nbsp;&nbsp;&nbsp;"Nije mi uopšte to bilo na umu. Kao što ti je Njorka upravo rekao, verujem da bi mi Zumbula mogla pomoći protiv Krva; ali nemam razloga da verujem da bi nam ona dobrovoljno pomogla protiv Ždrala, a sad nam je potrebno to. Treba da objasnim, Njorka, da je Šenila čvrsto uverena da Njorka uhodi protiv Virona, iako ne znamo za koji grad. Znamo li, Šenila?"
<BR>&nbsp;&nbsp;&nbsp;&nbsp;&nbsp;"Ne. On nijednog trenutka nije rekao da je uhoda, a ja se nadam da ni ja to nisam za njega rekla. Ali je... ali je vruć da skuplja podatke o svakojakim mućkama. Naročito o Gardi. Svaki put pita da l' je bio neko od pukovnika, i šta je rekao. Za one male statue ja i sad mislim da su poruke, Patera, ili da sadrže poruke u sebi."
<BR>&nbsp;&nbsp;&nbsp;&nbsp;&nbsp;Osećajući Njorkino neodobravanje, ona dodade: "Mlatko, pa nisam znala. Bio je fini sa mnom, pa sam mu ja pomagala ponekad. Tek juče mi je sinulo."
<BR>&nbsp;&nbsp;&nbsp;&nbsp;&nbsp;Njorka reče: "Uh, što nisam ja sreo tog Ždrala. Taj je sigurno otežao od love. Oćeš da ga zavrneš, Patera? Zajedno sa Sifonkom?"
<BR>&nbsp;&nbsp;&nbsp;&nbsp;&nbsp;"Da, ako 'zavrnuti' znači ono što ja mislim da znači."
<BR>&nbsp;&nbsp;&nbsp;&nbsp;&nbsp;"To znači da deliš karte tako da on ispadne iz igre, a tebi ostanu svi aduti u rukama. Pokušaćete da ga iskrvarite za dvaes šes iljada, a?"
<BR>&nbsp;&nbsp;&nbsp;&nbsp;&nbsp;Šenila klimnu glavom, a Svila reče: "I za mnogo više, ako budemo mogli, Njorka. Šenila bi želela da kupi prodavnicu."
<BR>&nbsp;&nbsp;&nbsp;&nbsp;&nbsp;"Za njega bi lak izlaz bio da vas oboje oleši. To vam je jasno?"
<BR>&nbsp;&nbsp;&nbsp;&nbsp;&nbsp;"Misliš, da nas ubije, ili da naruči da nas neko drugi izbuši. Da, svakako. Ako je Ždral uhoda, neće oklevati da to učini; a ako ima moć da upravlja tolikim svotama novca da Zumbuli tek tako pokloni azof, onda, valjda, lako može naći nekoga ko bi nas, za njegov račun, 'olešio'. Moraćemo biti oprezni."
<BR>&nbsp;&nbsp;&nbsp;&nbsp;&nbsp;"Još kako. Ja bih ti mogao nabrojati, po imenu, dvadeset tipova koji bi taj posao uradili za sto karata. Neki od njih su dobri. Ako je taj Ždral radio za Krva već dugo..."
<BR>&nbsp;&nbsp;&nbsp;&nbsp;&nbsp;"Već četiri godine", upade mu Svila u reč. "Tako je, bar, meni rekao."
<BR>&nbsp;&nbsp;&nbsp;&nbsp;&nbsp;"Onda će umeti da nađe čoveka, kao što bih i ja umeo. Ta vaša Zumbula..." Njorka se počeša po glavi. "Kad smo ja i ti išli na večeru, sećaš se? Pričao si mi o azofu, a ja sam rekao da je ona Ždralu sigurno namakla neki katanac. I vidiš. Ako je on spopadao Sifonku za obaveštenja o pukovnicima, onda bi mu ta Zu bila mnogo korisnija. Tu je katanac. Ona boravi u Krvovoj vili izvan grada, a? Da li ikad dolazi u grad?"
<BR>&nbsp;&nbsp;&nbsp;&nbsp;&nbsp;"Meni se činilo da dolazi. Imala je tamo veliki apartman, a monitor u njenom staklu nazivao ju je gospodaricom." Svila se priseti Zumbuline graderobe; monitor mu je tada predlagao da se sakrije unutra. "Imala je grdnu količinu odeće, takođe."
<BR>&nbsp;&nbsp;&nbsp;&nbsp;&nbsp;Šenila reče: "Izlazi ona u grad prilično često, ali nisam sigurna kuda odlazi... niti kad. A kad iziđe, sigurno će biti neko uz nju, kao čuvar, osim ako je Krv potpuno podilejisao."
<BR>&nbsp;&nbsp;&nbsp;&nbsp;&nbsp;Njorka sede uspravnije; levu šaku položi na balčak velikog noža sa bronzanom drškom. "Dobro. Hteo si moje savete, Patera. Dobićeš ih, ali mislim da ti neće prijati."
<BR>&nbsp;&nbsp;&nbsp;&nbsp;&nbsp;"Svejedno, ja bih rado da ih čujem."
<BR>&nbsp;&nbsp;&nbsp;&nbsp;&nbsp;"To sam i očekivao od tebe. Zaobilazi tu Zumbulu u širokom krugu, bar zasad. Čak i sam pokušaj da je nađeš biće neizvestan, a ako progovoriš s njom, ona će najverovatnije odmah sve da kaže tom Ždralu. Sifonka kaže da nije znala da je počela uhoditi za njega. Dobro, možda i nije. Al ako je taj Ždral dao Zumbuli azof, možeš se kladiti u celu korpu da Zumbula zna, i da svesno kaska za njim. Kad bi ona bila vaša jedina mogućnost, ja bih rekao - krenite na nju. Al nije to tako. Ako tom Ždralu Sifonka priča o pukovnicima, šta oni pričaju i tako dalje, i ako Zu radi isto, a reklo bi se da je tako, zar nije verovatno da on ima još četri-pet takvih, a? Najverovatnije u Krvovim drugim kokošarnicima. I sad kad Sifonka ode, a, evo, kaže da će otići, zar on neće da nađe neku drugu za taj poso u Orhinoj kući?"
<BR>&nbsp;&nbsp;&nbsp;&nbsp;&nbsp;Šenila predloži: "Možda bi, posle svega, ipak bilo najbolje da se ja vratim kod Orhi. Mogla bih malo i da pričam protiv Virona, pa bi me on pustio da mu više pomažem. Možda bih mogla otkriti ko je ona žena na pijaci."
<BR>&nbsp;&nbsp;&nbsp;&nbsp;&nbsp;Svila objasni: "Tamo ima neka žena koja prodaje stvari na jednoj tezgi, Njorka, a koja je, izgleda, Ždralov kontakt. Ždral je davao Šenili statuice Sfikse da ih nosi toj ženi. Je li svaki put bila Sfiksa, Šenila?"
<BR>&nbsp;&nbsp;&nbsp;&nbsp;&nbsp;Ona klimnu glavom, što je bacilo njene vatrene kovrdže u nove drhtaje. "Da, i uvek su izgledale, koliko se sećam, baš kao ova koju sam ti pokazao."
<BR>&nbsp;&nbsp;&nbsp;&nbsp;&nbsp;"Pa, vidi, onda, šta se dešava sa njima", predloži Njorka. "Kad se pijaca zatvori, kuda odu te njene džidža-bidže?"
<BR>&nbsp;&nbsp;&nbsp;&nbsp;&nbsp;"Do-bar Svila!" Oreb ispade iz loze i spusti se Svili u krilo. "Riba gla-va?"
<BR>&nbsp;&nbsp;&nbsp;&nbsp;&nbsp;"Možda", reče on pticanu, a ovaj mu naskoči na rame. "Štaviše, verovatno, rekao bih ja."
<BR>&nbsp;&nbsp;&nbsp;&nbsp;&nbsp;Opet usmeri pažnju ka Njorki. "Sasvim si u pravu, naravno. Razmišljao sam previše o Zumbuli. Bilo bi mi odvratno da se Šenila sad vraća kod Orhideje, ali obe strategije koje si predložio - a one, ni u kom slučaju, ne isključuju jedna drugu - bile bi bolje nego da se obratimo Zumbuli, dokle god nemamo neku moć nad njom, a to, na žalost, zasad nemamo. Ali kad saznamo malčice više, trebalo bi da steknemo. Moći ćemo upozoriti Zumbulu da znamo da je Ždral agent nekog drugog grada, da imamo dokaze koji su bar veoma uverljivi, ako ne i više od toga, i da smo svesni da mu je ona pomagala. Ponudićemo joj zaštitu pod uslovom da nam ona pomogne."
<BR>&nbsp;&nbsp;&nbsp;&nbsp;&nbsp;Šenila upita: "Ti misliš da Ždral nije iz Virona? Pa, on govori isto kao mi."
<BR>&nbsp;&nbsp;&nbsp;&nbsp;&nbsp;"Mislim da nije. Prvenstveno zato što raspolaže tolikim novcem, ali i zbog nečega što mi je jednom prilikom rekao. Ja, međutim, ne znam ništa o uhodama i uhođenju. A ne znaš ni ti, čini mi se. A ti, Njorka?"
<BR>&nbsp;&nbsp;&nbsp;&nbsp;&nbsp;Krupni čovek slegnu ramenima. "Čovek čuje ovo, čuje ono. Priča se da uglavnom trgovci to rade."
<BR>&nbsp;&nbsp;&nbsp;&nbsp;&nbsp;"Pretpostavljam da praktično svaki grad ispituje svoje trgovce kad se vrate kući. Nema sumnje da su neki trgovci posebno uvežbani za obaveštajce. Očekivao bih da će agent koga obilno snabdevaju novcem biti neko sličan trgovcima - hoću reći, odan svom rodnom gradu, ali temeljito uvežban da se uklopi u onaj grad gde ga ubacuju. Jer ako bi za agenta bio vrbovan neko od domaćih, neko ko je voljan da izda interese svog rodnog grada, on bi isto tako mogao izdati i svog poslodavca, pogotovu ako bi mu se ukazala prilika da klisne sa lovom."
<BR>&nbsp;&nbsp;&nbsp;&nbsp;&nbsp;Šenila upita: "Šta ti je to rekao Ždral jednom prilikom, Patera?"
<BR>&nbsp;&nbsp;&nbsp;&nbsp;&nbsp;Svila se nagnu ka njoj. "Koja je boja mojih očiju?"
<BR>&nbsp;&nbsp;&nbsp;&nbsp;&nbsp;"Plava. Ih, da su moje takve."
<BR>&nbsp;&nbsp;&nbsp;&nbsp;&nbsp;"Pretpostavimo da neki tip kod Orhi zatraži plavooku malu. Da li bi Orhi mogla udovoljiti takvom zahtevu?"
<BR>&nbsp;&nbsp;&nbsp;&nbsp;&nbsp;"Limba... ali, ne, Limba je otišla. Al Zvončica je još tu. Ona takođe ima plave ćorone."
<BR>&nbsp;&nbsp;&nbsp;&nbsp;&nbsp;Svila se nagnu unazad. "Vidiš, plave oči jesu retke, ovde u Vironu, ali nisu izuzetno retke. Okupi sto Vironaca, najverovatnije će se naći bar jedan sa plavim očima. To ja primećujem zato što su mene zezali zbog plavih 'ćorona'. Primetio ih je i Ždral, ali je rekao, on, čovek mnogo stariji od mene, da su to tek treće plave oči koje je ikad video. To nagoveštava da je proveo glavninu svog života u nekom drugom gradu, gde je narod više crnomanjast i gde su plave oči veća retkost nego ovde."
<BR>&nbsp;&nbsp;&nbsp;&nbsp;&nbsp;Njorka se isceri. "Priča se da narod u Gensu ima repove."
<BR>&nbsp;&nbsp;&nbsp;&nbsp;&nbsp;Svila klimnu glavom. "Dobro, svašta se priča, a priče su većinom lažne, tu sumnje nema. Svejedno, kad pogledaš trgovce na pijaci, jasno ti je da postoje i razlike i sličnosti."
<BR>&nbsp;&nbsp;&nbsp;&nbsp;&nbsp;Zastade da sabere misli. "Međutim, dozvolio sam sebi da odlutam s teme. Želeo sam reći, Njorka, da iako obe tvoje strategije prilično obećavaju, postoji i treća koja meni izgleda još bolja. Nije tvoj propust što je se nisi već setio, jer nisi bio tu kad je Šenila dala jedan nagoveštaj.
<BR>&nbsp;&nbsp;&nbsp;&nbsp;&nbsp;"Šenila, rekla si mi da je neki komisionar bio kod Orhi, je li tako? I da se Ždral veoma zainteresovao kad si mu saopštila da je taj komisionar tebi otkrio da je bio u Limni - on je rekao, na jezeru, ali pretpostavljam da je mislio na selo - da bi se posavetovao sa dvojicom drugih komisionara."
<BR>&nbsp;&nbsp;&nbsp;&nbsp;&nbsp;Šenila klimnu glavom.
<BR>&nbsp;&nbsp;&nbsp;&nbsp;&nbsp;"To me je navelo da razmislim o sledećem. U sastavu Ajuntamientoa ima pet Savetnika. Gde oni stanuju?"
<BR>&nbsp;&nbsp;&nbsp;&nbsp;&nbsp;Ona slegnu ramenima. "Na brdu, valjda."
<BR>&nbsp;&nbsp;&nbsp;&nbsp;&nbsp;"Tako sam i ja oduvek pretpostavljao. Njorka, ti sigurno više znaš o stanovnicima Palatina nego što Šenila i ja znamo. Gde je dom, recimo, Savetnika Galagoa?"
<BR>&nbsp;&nbsp;&nbsp;&nbsp;&nbsp;"Uvek sam verovao da je u palati Juzgadoa. Kažu da tamo postoje i stanovi, a ne samo ćelije."
<BR>&nbsp;&nbsp;&nbsp;&nbsp;&nbsp;"Savetnici imaju kancelarije u Juzgadou, u to sam siguran. Ali zar nemaju i vile na Palatinu? Ili kuće izvan grada, kao Krv?"
<BR>&nbsp;&nbsp;&nbsp;&nbsp;&nbsp;"Priča se da to ne sme niko da zna, Patera. Kad bi narod znao gde oni stanuju, večito bi želeo da im nešto kaže ili da frlja kamenje na njih. Ali ja znam ko stanuje u svakoj pojedinoj od tih kuća na brdu. Ni u jednoj nisu oni. Komisionari, međutim, svi imaju velike vile tamo."
<BR>&nbsp;&nbsp;&nbsp;&nbsp;&nbsp;Svilin glas se stiša do mrmljanja. "Ali kad je jedan komisionar morao razgovarati sa nekoliko Savetnika, nije otišao kući, na Palatin. Niti se popeo iz svoje kancelarije u Juzgadu sprat-dva više. Nego je, kao što nam Šenila kaže, otputovao u Limnu - na jezero, tako je njoj rekao. Kad jedan čovek treba da razgovara sa nekoliko ljudi, ode, normalno, on kod njih, ne očekuje da svi oni dođu kod njega, naročito ako su mu oni starešine. Ako je Ždral zaista uhoda, sigurno ga veoma zanima gde stanuju članovi Ajuntamienta. Svašta bi on mogao saznati od njihove posluge, na primer." On zaćuta.
<BR>&nbsp;&nbsp;&nbsp;&nbsp;&nbsp;"Nastavi, Patera", reče Šenila.
<BR>&nbsp;&nbsp;&nbsp;&nbsp;&nbsp;Osmehnuo joj se. "Samo sam razmišljao o sledećem: pošto si ti rekla Ždralu to o Limni još pre nekoliko meseci, on je sigurno već nekoliko puta išao tamo. Želim da odem i ja tamo, danas, i da pokušam da doznam sa kim je razgovarao i šta je govorio. Ako su bogovi sa mnom - kao što imam razloga da verujem - onda već tim jednim putovanjem mogu prikupiti sav dokazni materijal koji nam je potreban."
<BR>&nbsp;&nbsp;&nbsp;&nbsp;&nbsp;Ona reče: "Idem i ja s tobom. A ti, Njorka?"
<BR>&nbsp;&nbsp;&nbsp;&nbsp;&nbsp;Krupni čovek odmahnu glavom. "Ni minuta sna nisam imao noćas, kao što vam već rekoh. Nego, ajde ovako. Pustite me da se bar malo ispavam, a onda da se vidimo u Limni na mestu gde se vagoni zaustavljaju. Recimo oko četri sata."
<BR>&nbsp;&nbsp;&nbsp;&nbsp;&nbsp;"Nema potrebe da se toliko premaraš, Njorka."
<BR>&nbsp;&nbsp;&nbsp;&nbsp;&nbsp;"Ja hoću da idem. Ako vi do tad nešto nađete, mogao bih vam pomoći da nađete i više. Ili ću možda ja nešto otkriti. Ima tamo dobrih ribljih restorana, častim vas večeru, pa se vozamo nazad u grad zajedno."
<BR>&nbsp;&nbsp;&nbsp;&nbsp;&nbsp;Šenila ga zagrli. "Oduvek sam znala koliko si zgodan, Mlatko, al nisam znala kolko si sladak. Stvarno si čovek i po!"
<BR>&nbsp;&nbsp;&nbsp;&nbsp;&nbsp;Njorka se široko osmehnu. "Za početak, ovo je moj grad, Sifonka. Nije sav pozlaćen, ali nemam drugi. Nego, imam nekoliko prijatelja u Gardi. Kad vas dvoje zavrnete tog Ždrala, šta planirate da učinite s njim, posle toga?"
<BR>&nbsp;&nbsp;&nbsp;&nbsp;&nbsp;Svila reče: "Valjda da ga prijavimo."
<BR>&nbsp;&nbsp;&nbsp;&nbsp;&nbsp;Šenila odmahnu glavom. "On bi im rekao o novcu, a oni bi hteli da ga uzmu za sebe. Možda ćemo morati svojeručno da ga ubijemo. Zar vi auguri niste u stara vremena prinosili i derištad?"
<BR>&nbsp;&nbsp;&nbsp;&nbsp;&nbsp;"To bi ga moglo odvesti na suđenje zbog ubistva, Sifonka", reče joj Njorka. "Ne, najbolje je baciti ga zelembaćima. Al ako ćeš išta da tajiš od njih, bolje odma da ga ubiješ. Jer oni će te biju dok ne saznaju, onda će da maznu sve pare i ukokaju te zajedno s njim. Imali bi laćan izgovor da spucaju tebe, Sifonka, jer si pomagala Ždralu. A što se tiče ovog Patere ovde, Ždral mu je namešto kopito i vozao ga do Orhideje u svojim kolima. Šta reći, prošnjufali bi oni da tu ima nešto."
<BR>&nbsp;&nbsp;&nbsp;&nbsp;&nbsp;Čekao je da neko od njih dvoje ospori tačnost tih reči, ali oni su samo ćutali.
<BR>&nbsp;&nbsp;&nbsp;&nbsp;&nbsp;"Opet, ako ga samo prijavimo, ako ga otkekaš kod zelembaća, a imaš nekog prijatelja kao što sam ja da pominje Pesa za tebe, postaćemo sve troje ugledni građani i veliki heroji. Pa ipak će glavna slava otići zelembaćima, a mi ćemo ispasti oni koji su Ždralu kupili konopac. Dobiješ osmeh od dima i jedno toplo i prijateljsko rukovanje, a posle malo bacaju pogled na tebe, da kao otkekaš još nekog, u nekoj drugoj prilici. Ja moram da imam drugare i među zelembaćima, za stići i uteći. To je potrebno i vama dvoma, samo vi ne znate da vam je potrebno. Šta misliš, da ja nijednom nisam našo krvave krpe kad sam preturo po jazbini nekog tipa koji je pun zlaćora? Ej. Ja takvog zavrnem, ako hoće da mi da nešto, a ako neće, ja kažem mojim drugarima, onima koje pomenuh."
<BR>&nbsp;&nbsp;&nbsp;&nbsp;&nbsp;Svila klimnu glavom. "Vidim. Imao sam osećaj da ćeš nam biti vredan vodič kroz ovo; mislim da mi Šenila sad ne bi rekla da sam u tome pogrešio. Šta kažeš, Šenila?"
<BR>&nbsp;&nbsp;&nbsp;&nbsp;&nbsp;Ona odmahnu glavom; oči su joj blistale.
<BR>&nbsp;&nbsp;&nbsp;&nbsp;&nbsp;"To vam je cakano, jer ja nisam završio. Kako se zove taj budžovan, Sifonka?"
<BR>&nbsp;&nbsp;&nbsp;&nbsp;&nbsp;"Simuliid."
<BR>&nbsp;&nbsp;&nbsp;&nbsp;&nbsp;"Znam tipa. Veliki, težak ko vo, sa brkovima?"
<BR>&nbsp;&nbsp;&nbsp;&nbsp;&nbsp;Klimnula je glavom.
<BR>&nbsp;&nbsp;&nbsp;&nbsp;&nbsp;"Patera i ja možda treba da mu odemo u posetu, kad se vratimo sa jezera. Kako tvoje kopito, Patera?"
<BR>&nbsp;&nbsp;&nbsp;&nbsp;&nbsp;"Mnogo je bolje danas", reče Svila, "ali od kakve bi nama koristi bilo da razgovaramo sa tim komisionarom?"
<BR>&nbsp;&nbsp;&nbsp;&nbsp;&nbsp;"Ah, ja bi se nadao da nećemo razgovarati. Ja nameravam da malo razgledam njegovu kuću, naročito ako Sifonka i ti ne postignete ništa na jezeru. Možda Savetnici stvarno stanuju čak tamo, k'o što ti kažeš, Patera. Al možda ne, nego tamo postoji nešto što su oni hteli njemu da pokažu, ili on njima. Priča se o svakojakim nenormalnim stvarima oko jezera, pa ako ti i Sifonka poželite da pecate tog Ždrala, možda će vam trebati mamac. Recimo da ti i ja odemo na brdo, kad padne noć, kod tog Simuliida. Tanjir meni, mamac tebi, a ostalo delimo po pola."
<BR>&nbsp;&nbsp;&nbsp;&nbsp;&nbsp;Oreb naskoči na naslon stare, drvene klupe. "Čo-vek ide!"
<BR>&nbsp;&nbsp;&nbsp;&nbsp;&nbsp;Svila klimnu glavom, ustade i razmače loze. Jedan mladi čovek, zdepasto građenog tela, u crnoj augurskoj mantiji, obazrivo je zatvarao za sobom bočna vrata mantejona; činilo se da zuri u nešto u svojoj ruci.
<BR>&nbsp;&nbsp;&nbsp;&nbsp;&nbsp;"Ovamo", povika Svila. "Patera Gulo?" Iskoračio je iz senice i pošao, hramljući, preko suve, smeđe trave prema pridošlici. "Neka te svaki bog pomogne danas. Veoma mi je drago što te vidim, Patera."
<BR>&nbsp;&nbsp;&nbsp;&nbsp;&nbsp;"Neki čovek na ulici, Patera..." reče Gulo i podiže neku izduženu stvar koja se njihala i presijavala žuto i zeleno, "...rekao je naprosto... da nam... nije hteo..."
<BR>&nbsp;&nbsp;&nbsp;&nbsp;&nbsp;Njorka je izišao za Svilom. "Većinom topazi, ali ovo ovde izgleda kao prilično lep smaragd." Pruži ruku pored Svile, uze narukvicu od Guloa i podiže je u visinu očiju da joj se divi.
<BR>&nbsp;&nbsp;&nbsp;&nbsp;&nbsp;"Ova dama je Šenila, Patera Gulo." Jednim gestom Svila pokaza ka senici. "A ovaj džentlmen je Njorka. Oboje su istaknute necrkvene ličnosti u našem kvartu, izuzetno pobožni, ali i svim bogovima dragi, siguran sam. Ja ću kroz nekoliko minuta otići sa njima, a na tebe se oslanjam da ćeš voditi sve poslove mantejona u mome odsustvu. Videćeš da je Mejtera Mermer - eno je u kenobi - pravi fisk dragocenih informacija i trezvenih saveta."
<BR>&nbsp;&nbsp;&nbsp;&nbsp;&nbsp;"Čovek mi naprosto dao!" izbrblja Gulo. "Ni minut vremena nije prošao od tad, Patera. Jednostavno mi je gurnuo to u šake."
<BR>&nbsp;&nbsp;&nbsp;&nbsp;&nbsp;"A-ha", reče Svila. Klimnuo je glavom kao da potvrđuje neku najobičniju činjenicu. Pipnuo se rukom po mantiji da se uveri da je tamo, ispod mantije i tunike, azof još i sad čvrsto na svom mestu. "Njorka, vrati to Pateri Gulou, molim te.
<BR>&nbsp;&nbsp;&nbsp;&nbsp;&nbsp;Naći ćeš našu kutiju za novac ispod mog kreveta, Patera. Ključ je ispod bokala na noćnom stočiću. Sačekaj trenutak." Izvukao je dijamantsku nanogvicu iz džepa i strpao je Gulou u šake. "Stavi obe te stvari u kutiju i zaključaj bezbedno, molim te, Patera. Možda će najbolje biti da ključ zadržiš u džepu. Trebalo bi da se ja vratim približno u vreme zatvaranja pijace, ili nešto kasnije."
<BR>&nbsp;&nbsp;&nbsp;&nbsp;&nbsp;"Loš čo-vek!" glasila je Orebova objava sa vrha senice. "Loš čovek!"
<BR>&nbsp;&nbsp;&nbsp;&nbsp;&nbsp;"To on zbog tvoje crne mantije, Patera", objasni Svila. "Plaši se da bi mogao biti prinet na žrtvu. Dolazi ovamo, Orebe! Idemo na jezero. Riblje glave, ptičurino jedna smešna."
<BR>&nbsp;&nbsp;&nbsp;&nbsp;&nbsp;Uz mahnito mlataranje krilom, povređeni noćni vran sruči se na Svilino rame, pokriveno istom takvom crnom mantijom.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
