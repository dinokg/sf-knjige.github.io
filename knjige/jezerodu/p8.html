<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. RUKE SCILINE
<P>&nbsp;&nbsp;&nbsp;&nbsp;&nbsp;"Neka svaki bog bude sa, hmm, tobom, ovog podneva, Patera", reče Ustavica čim je njegov protonotar zatvorio vrata iza Guloa. Bilo je to izuzetno veliko iskazivanje naklonosti višega prema nižemu.
<BR>&nbsp;&nbsp;&nbsp;&nbsp;&nbsp;"Neka budu sa Vašom eminencijom, takođe", reče Gulo, klanjajući se praktično do poda. Taj naklon i konvencionalne fraze davali su mu vremena da još jednom prebroji najvažnija obaveštenja koja je došao da prijavi. "Neka Molpe devičanska, pokroviteljka dana, i Pes veliki, zaštitnik celog svitka, on kome dugujemo sve što imamo, i Scila pržeća, zaštitnica ovog našeg svetog grada Virona, budu uvek sa Vama, Vaša eminencijo, svakog dana Vašeg života." Dok se klanjao, Gulo je stigao da opipa džep u kome su bili narukvica i pismo.
<BR>&nbsp;&nbsp;&nbsp;&nbsp;&nbsp;Uspravljajući se, dodao je: "Uzdam se da Vaša eminencija uživa u najboljem zdravlju? Da nisam došao u nezgodan čas?"
<BR>&nbsp;&nbsp;&nbsp;&nbsp;&nbsp;"Ne, ne", reče mu Ustavica. "Ni, vidiš, najmanje. Ja sam zaista, hmm, oduševljen, što te vidim, Patera. Sedi molim te. Kako ti se, ovaj, čini mladi Svila, je li?"
<BR>&nbsp;&nbsp;&nbsp;&nbsp;&nbsp;Gulo spusti svoje slaninasto telo na crno somotskoo sedište fotelje ispred Ustavicinog pisaćeg stola. "Nisam imao mnogo prilike da proučim njegovu ličnost, do sada, Vaša eminencijo. U stvari, imao sam vrlo malo. On je otišao iz našeg mantejona samo nekoliko trenutaka posle mog dolaska i još se nije vratio do trenutka kad sam krenuo ovamo da podnesem izveštaj Vašoj eminenciji. On se neće vratiti pre večeri, tako je rekao, pa po svoj prilici ni sad nije tamo."
<BR>&nbsp;&nbsp;&nbsp;&nbsp;&nbsp;Ustavica klimnu glavom.
<BR>&nbsp;&nbsp;&nbsp;&nbsp;&nbsp;"Ali je ostavio utisak na mene, iako sam ga video nakratko, Vaša eminencijo. Određen utisak - poseban."
<BR>&nbsp;&nbsp;&nbsp;&nbsp;&nbsp;"Da, da." Ustavica pritisnu leđa o naslon svoje fotelje, a dugačke prste sastavi vrhovima. "Da li bi, razumeš ti mene, mogao sad opisati taj, hmm, trenutni razgovor s njim, ali podrobno?"
<BR>&nbsp;&nbsp;&nbsp;&nbsp;&nbsp;"Kako Vaša eminencija želi. Ubrzo pošto sam ušao u taj kvart grada, jedan čovek mi je dao ovo." Patera Gulo izvuče narukvicu iz džepa i podiže je; Ustavica napući usne.
<BR>&nbsp;&nbsp;&nbsp;&nbsp;&nbsp;"Moram reći, Vaša eminencijo, da je od tada još nekoliko sličnih ljudi došlo na vrata našeg mantejona. Bio je moj utisak - moj jak utisak, Vaša eminencijo - da su došli da daju slične poklone. Ali kad su videli da nije prisutan Patera Svila lično, nisu ni dali ništa."
<BR>&nbsp;&nbsp;&nbsp;&nbsp;&nbsp;"Ti si, čekaj molim te jednu stvar, njih - pritisnuo?"
<BR>&nbsp;&nbsp;&nbsp;&nbsp;&nbsp;"Pritiskao sam koliko god sam smeo, Vaša eminencijo. Ali to su bili ljudi takve vrste, da ih čovek ne sme mnogo pritisnuti."
<BR>&nbsp;&nbsp;&nbsp;&nbsp;&nbsp;Ustavica othuknu.
<BR>&nbsp;&nbsp;&nbsp;&nbsp;&nbsp;"Htedoh reći, Vaša eminencijo, da, kad sam pokazao ovo Pateri Svili, on je meni dao jedan sličan predmet i rekao mi da oba zaključam u njegovu kutiju za novac. Jednu dijamantsku nanogvicu, Vaša visosti. U tom trenutku, s njim su bile još dve osobe, jedan muškarac i jedna žena. Sve troje su se bili zaputili na jezero, rekao bih. Rečeno je nešto u tom smislu." Gulo se zakašlja na izvinjavajući način. "Moguće je, Vaša visosti, da su na jezero ipak otišli samo Patera i ta žena."
<BR>&nbsp;&nbsp;&nbsp;&nbsp;&nbsp;"Ti si stekao utisak da je Patera trebao biti diskretniji." Ustavica kao da utonu dublje u fotelju. "Ali ako nisi, ovaj, ustanovio i-den-titet to dvoje, nisi mogao, dozvoli, molim te, oceniti koliko je indiskretan on bio. Je li?"
<BR>&nbsp;&nbsp;&nbsp;&nbsp;&nbsp;Gulo se vrpoljio. "On je njih zvao Njorka i Šenila, Vaša eminencijo. Predstavio ih je meni."
<BR>&nbsp;&nbsp;&nbsp;&nbsp;&nbsp;"Daj da vidim tu, ovaj, đinđuvu." Ustavica pruži ruku da uzme narukvicu. "Praktično nije ni potrebno da ti kažem, hmm, Patera, da je trebalo da budeš, je li, daleko diskretniji nego što si bio. A ta reč, razumeš ti mene, zavisi od tumačenja. Energičniji, Patera. Siguran sam da se može tako protumačiti. Biti diskretan, dozvoli, molim te, jednu stvar - to znači dobro oceniti stvari. U ovom slučaju, izvini, molim te, primeniti snažniju, hmm, strategiju. Pristup. Ili stav."
<BR>&nbsp;&nbsp;&nbsp;&nbsp;&nbsp;"Da, Vaša eminencijo."
<BR>&nbsp;&nbsp;&nbsp;&nbsp;&nbsp;"Trebalo je otmeno i, ovaj, elegantno da primiš darove od vernih, Patera." Ustavica diže narukvicu tako da je hvatala svetlost iz velikog, otvorenog, kružnog prozora iza njega. Zanjiha je levo i desno. "Je l' hoćemo jednu stvar? Nikakva izvinjenja ja neću primati po tom, hmm, pitanju, Patera. Razumeš ti mene šta ti ja pričam? Nikakva izvinjenja."
<BR>&nbsp;&nbsp;&nbsp;&nbsp;&nbsp;Gulo pokorno klimnu glavom.
<BR>&nbsp;&nbsp;&nbsp;&nbsp;&nbsp;"Ta, hmm, gospoda - mogu i da se vrate, zar ne? Možda kad Patera nije tu, kao u ovoj, ovaj, prilici. To će biti tvoja, dozvoli, molim te - zlatna zgoda. Kad kucne taj čas, da povratiš, da povratiš svoj, vidiš, ugled. Nije nemoguće. Potrudi se ti malo, Patera."
<BR>&nbsp;&nbsp;&nbsp;&nbsp;&nbsp;Gulo se uvijao. "Pokušaću, Vaša eminencijo. Biću... silovit. Uveravam Vas."
<BR>&nbsp;&nbsp;&nbsp;&nbsp;&nbsp;"E sad. Tvoja, hmm, zapažanja. O Svili kao takvom. Ne treba da se, je li, zamaraš fizičkim opisima. Razgovarao sam s njim."
<BR>&nbsp;&nbsp;&nbsp;&nbsp;&nbsp;"Da, Vaša eminencijo." Gulo je oklevao; usta su mu bila otvorena, oči izbuljene, ali pogled neodređen. "Izgledao je rešen."
<BR>&nbsp;&nbsp;&nbsp;&nbsp;&nbsp;"Rešen? Rešen." Ustavica ostavi narukvicu na jednu uredno složenu hrpu papira. "Ka čemu?"
<BR>&nbsp;&nbsp;&nbsp;&nbsp;&nbsp;"Ne znam, Vaša eminencijo. Ali, kako je samo čvrsto stiskao usta. Držao se odlučno. Videlo se, ako dozvolite da se tako izrazim, Vaša ekselencijo, svetlucanje čelika u njegovim očima. Možda je ta metafora donekle prejaka, Vaša eminencijo..."
<BR>&nbsp;&nbsp;&nbsp;&nbsp;&nbsp;"Možda je", reče Ustavica strogo.
<BR>&nbsp;&nbsp;&nbsp;&nbsp;&nbsp;"Ali bar izražava ono što sam ja u njemu osetio. U sholi je, Vaša eminencijo, Patera bio dve godine ispred mene."
<BR>&nbsp;&nbsp;&nbsp;&nbsp;&nbsp;Ustavica klimnu glavom.
<BR>&nbsp;&nbsp;&nbsp;&nbsp;&nbsp;"Primetio sam ga tamo, a ko ne bi. Mislio sam da je dopadljivog izgleda i sklon učenju, ali prilično spor. Sada, međutim..."
<BR>&nbsp;&nbsp;&nbsp;&nbsp;&nbsp;Ustavica jednim talasanjem šake odbaci 'sada'. "Nagovestio si, čini mi se, da je Patera, je li - izišao iz boravišta? Sa tim parom. Bračnim? Jesu li oni bili, razumeš ti mene, venčani, po tvom utisku?"
<BR>&nbsp;&nbsp;&nbsp;&nbsp;&nbsp;"Mislim da su mogli biti, Vaša eminencijo. Žena je nosila fini prsten."
<BR>&nbsp;&nbsp;&nbsp;&nbsp;&nbsp;Ustavicini dugački prsti poigravali su se šupljim krstom koji mu je, draguljima obložen, visio o vratu. "Daj, molim te lepo, opiši. Njihov izgled."
<BR>&nbsp;&nbsp;&nbsp;&nbsp;&nbsp;"Taj čovek je izgledao kao grubijan, Vaša eminencijo, i bio je, mogao bih reći, nešto stariji od mene. Neobrijan, ali pristojno obučen. Nosio je nož na opasaču. Kosa ravna, smeđa, Vaša eminencijo. Brada riđa, oči tamne i prodorne. Prilično visok. Zapazio sam njegove šake, naročito, kad je uzimao to", Gulo pokaza ka narukvici, "od mene. I kad mi je to vraćao, Vaša eminencijo. Imao je neobično krupne i jake. Šake, mislim. Čovek sklon tučama, rekao bih ja. Bojim se da Vaša eminencija nalazi da se izražavam suviše kitnjasto."
<BR>&nbsp;&nbsp;&nbsp;&nbsp;&nbsp;Ustavica opet othuknu. "Samo ti pričaj, molim te lepo, Patera, a ja ću posle reći."
<BR>&nbsp;&nbsp;&nbsp;&nbsp;&nbsp;"Njegov nož, Vaša eminencijo. Imao je mesinganu dršku, sa širokim rukoštitnikom, a sudeći po koricama sečivo je duže i šire nego što je to uobičajeno, kao i prilično povijeno. Meni se činilo da takvo oružje odgovara takvom čoveku, Vaša eminencijo, ako razumete Vi - mene."
<BR>&nbsp;&nbsp;&nbsp;&nbsp;&nbsp;"Ne verujem ja ni da ti samog sebe razumeš, Patera. Dočim, ove, je li, pojedinosti, možda nisu potpuno bezvredne. A žena? Ta Šenila? Budi kitnjast koliko god ti volja."
<BR>&nbsp;&nbsp;&nbsp;&nbsp;&nbsp;"Izuzetno privlačna, Vaša eminencijo. Oko dvadeset godina, visoka, ali ne izrazito visoka. A ipak, postojala je oko nje jedna atmosfera... kao..."
<BR>&nbsp;&nbsp;&nbsp;&nbsp;&nbsp;Ustavicin podignuti dlan prekide mlađeg augura usred misli. "Kosa boje trešnje?"
<BR>&nbsp;&nbsp;&nbsp;&nbsp;&nbsp;"O, da, Vaša eminencijo."
<BR>&nbsp;&nbsp;&nbsp;&nbsp;&nbsp;"Znam, znam, znam ko je. Još od noćas jedan moj kurir, ili dvojica, ili trojica, znaš, tragaju za njom. Znači, ta vatrena, ovaj, viksena, vratila se jutros u njegov mantejon? Imaću ja što-šta da kažem pojedinim mojim, razumeš ti mene, sledbenicima, da, da. Da pogledamo ovaj ukras još jednom."
<BR>&nbsp;&nbsp;&nbsp;&nbsp;&nbsp;Podigao je narukvicu. "Ne znaš, je li, kolika je cena ovoga? U smislu vrednosti? Naročito ovaj zeleni kamičak?"
<BR>&nbsp;&nbsp;&nbsp;&nbsp;&nbsp;"Pedeset karata, Vaša eminencijo?"
<BR>&nbsp;&nbsp;&nbsp;&nbsp;&nbsp;"Pojma ja nemam. Nisi nosio na procenu? Ne, ne, ne, i nemoj. Vrati u Svilinu kutiju, da? Reci mu... ahh. Ništa. Reći ću mu ja. Sad kad izlaziš, kaži Inkusu da želim razgovarati sa Paterom u tardan. Neka Inkus pošalje pismeni poziv u tom smislu, cedulju, je li, ali u njoj da ne stoji da si bio ovde. Molim te lepo. U moj raspored obaveza neka unese vreme za to."
<BR>&nbsp;&nbsp;&nbsp;&nbsp;&nbsp;Gulo energično klimnu glavom. "Reći ću mu, Vaša eminencijo."
<BR>&nbsp;&nbsp;&nbsp;&nbsp;&nbsp;"Ta, hmm... žena. Tačno sad: šta je rekla i radila dok je bila u tvom prisustvu? Svaku reč, je li."
<BR>&nbsp;&nbsp;&nbsp;&nbsp;&nbsp;"Pa, ništa, Vaša eminencijo. Mislim da nije ni progovorila. Dozvolite da razmislim."
<BR>&nbsp;&nbsp;&nbsp;&nbsp;&nbsp;Jednim prevrtanjem šake Ustavica pokaza dopuštanje. "Razmišljaj ti koliko god... smatraš da je najbolje. Nijedna sitnica nije suviše tričava da se, hmm, pomene."
<BR>&nbsp;&nbsp;&nbsp;&nbsp;&nbsp;Gulo je sklopio oči i pognuo glavu, a na jednu slepoočnicu pritisnuo šaku. Tišina se spustila na visoku, prostranu, dobro provetrenu sobu iz koje je Patera Ustavica, kao koadjutor, vodio često zamršene poslove Udruženja sveštenika. Gulova pogurena leđa gledao je kroz svoja četiri plamena oka Pes-sa-dvaput-glavom, sa neprocenjivo vrednog originala Kampionove slike; dole, na ulici, zanjišta nemirni konj nekog gardiste.
<BR>&nbsp;&nbsp;&nbsp;&nbsp;&nbsp;Posle dva ili tri minuta Ustavica ustade i priđe prozoru koji je bio iza njegove fotelje. Prozor je bio otvoren; kroz njegov kružni otvor (čiji je prečnik nadmašivao Ustavicinu znatnu visinu) video je krovove sa šiljatim zabatima i masivne kule Juzgadoa u podnožju ovog, zapadnog, najmanje strmog nagiba Palatina. Visoko iznad najviše kule, na motki koja je zbog nekog trika drečavo jakog sunca bila gotovo nevidljiva, plovila je blistava zelena zastava Virona. Sciline dugačke, bele ruke na njoj, neujednačeno pokretane vrućim, ali slabim vetrom, kao da su pozivale k sebi; gibale su se kao pipci pojedinih vrsta beskičmenjaka u njenom jezeru, koji, u skladu sa talasanjem površine, slepo ali neumorno ispituju bistru vodu, u potrazi za delićima mrtvih stvorenja, ali i za živim ribama.
<BR>&nbsp;&nbsp;&nbsp;&nbsp;&nbsp;"Vaša eminencijo? Mislim da Vam sad mogu prijaviti sve što sam video."
<BR>&nbsp;&nbsp;&nbsp;&nbsp;&nbsp;Ustavica se opet okrete Gulou. "Izvrsno. Kapitalno! Izvoli, molim te lepo, Patera."
<BR>&nbsp;&nbsp;&nbsp;&nbsp;&nbsp;"Kratko je trajalo, kao što rekoh, Vaša eminencijo. Da je duže bilo, manje bih pouzdan sad bio. Da li je Vašoj eminenciji poznata ona mala bašta uz naš mantejon?"
<BR>&nbsp;&nbsp;&nbsp;&nbsp;&nbsp;Ustavica odmahnu glavom.
<BR>&nbsp;&nbsp;&nbsp;&nbsp;&nbsp;"Ona postoji, Vaša eminencijo. U nju se može ući iz samog mantejona, kako sam i ja ušao. Prvo sam pogledao mantejon, misleći da bih tamo mogao zateći Pateru Svilu na molitvi."
<BR>&nbsp;&nbsp;&nbsp;&nbsp;&nbsp;"Žena, žena, Patera. Ta, je li, Šenila."
<BR>&nbsp;&nbsp;&nbsp;&nbsp;&nbsp;"Ima jedno veliko grožđe, to jest, vinova loza, izrasla preko jedne drvene senice, u središtu bašte, Vaša eminencijo. Ona je ispod toga sedela i bila gotovo sasvim sakrivena lišćem. Mislim da su Patera i taj necrkveni čovek tu sedeli i razgovarali sa njom, Vaša eminencijo. Onda su njih dvojica izišla i obratila se meni, a ona je ostala da sedi."
<BR>&nbsp;&nbsp;&nbsp;&nbsp;&nbsp;"Ali je na kraju se ipak pojavila izvan?"
<BR>&nbsp;&nbsp;&nbsp;&nbsp;&nbsp;"Da, Vaša eminencijo. Mi smo razgovarali samo minut, i Patera mi je rekao njihova imena, kao što sam Vam već prijavio. Onda je kazao da odlazi, a njegova ptica - da li je Vašoj eminenciji poznata njegova ptica?"
<BR>&nbsp;&nbsp;&nbsp;&nbsp;&nbsp;Ustavica opet klimnu glavom. "Žena, Patera."
<BR>&nbsp;&nbsp;&nbsp;&nbsp;&nbsp;"Patera je rekao da će oni otići, i tad je ona izišla ispod senice. Rekao je, mislim doslovce ovako: 'Ovo je Patera Gulo, Šenila. Govorili smo o njemu ranije.' Ona je klimnula glavom i osmehnula se."
<BR>&nbsp;&nbsp;&nbsp;&nbsp;&nbsp;"A onda, Patera? Kakav je bio dalji tok, hmm, događaja?"
<BR>&nbsp;&nbsp;&nbsp;&nbsp;&nbsp;"Otišli su zajedno, Vaša eminencijo. Sve troje. Patera je rekao: 'Odosmo na jezero, ptičurino jedna smešna.' A u trenutku kad su izlazili kroz kapiju - ima jedna kapija koja u Ulicu sunca vodi iz bašte - necrkveni čovek je rekao: 'Nadam se da nabodeš nešto, al nemoj da paničiš ako ne.' Žena, međutim, nije rekla baš ništa."
<BR>&nbsp;&nbsp;&nbsp;&nbsp;&nbsp;"Njena odeća, Patera?"
<BR>&nbsp;&nbsp;&nbsp;&nbsp;&nbsp;"Crna, Vaša eminencijo. Pamtim da sam na trenutak pomislio da je to sibilska mantija, ali bila je samo crna vunena haljina, kao što otmene dame nose zimi."
<BR>&nbsp;&nbsp;&nbsp;&nbsp;&nbsp;"Šta je juvelirsko imala na sebi? Rekao si, prsten, da?"
<BR>&nbsp;&nbsp;&nbsp;&nbsp;&nbsp;"Da, Vaša eminencijo. I ogrlicu od žada, i minđ-đuše, isto od žada. Primetio sam naročito taj njen prsten zato što je zablistao kad je odgurnula vinovu lozu na jednu stranu. U prstenu je bio tamnocrveni dragi kamen kao onaj koga zovu karbankl, baš veliki, čini mi se naprosto usađen u žuto zlato. Ako bi mi Vaša eminencija poverila...?"
<BR>&nbsp;&nbsp;&nbsp;&nbsp;&nbsp;"Da ti kažem zašto je ona, je li, središnja? Ali, možda i nije." Uzdahnuvši, Ustavica odgurnu fotelju od pisaćeg stola i vrati se prozoru. Okrenuo je Gulou leđa, a šake preklopio iza leđa. "Mož-da nije", ponovi on.
<BR>&nbsp;&nbsp;&nbsp;&nbsp;&nbsp;Gulo, pokrenut preteranom učtivošću, takođe ustade.
<BR>&nbsp;&nbsp;&nbsp;&nbsp;&nbsp;"A opet, hoćemo jednu stvar? Možda i jeste. Ti si, Patera, silno željan da služiš bogovima. Ili bar kažeš tako, je li, molim te lepo?"
<BR>&nbsp;&nbsp;&nbsp;&nbsp;&nbsp;"Oh, da, Vaša eminencijo. Do krajnosti željan."
<BR>&nbsp;&nbsp;&nbsp;&nbsp;&nbsp;"Ali, isto tako i da se uzdigneš u istorijskim knjigama jedne, hoćemo li reći, izuzetno, i-zuzet-no važne porodice, da? Koju sam ja, koju sam ja dobro zapazio. Imaš u vidu da bi, hmm, ako događaji budu išli odgovarajućim tokom, ti mogao - postati Prolokutor?"
<BR>&nbsp;&nbsp;&nbsp;&nbsp;&nbsp;Gulo pocrvene kao devojka. "A, ne, Vaša eminencijo. Naime... ja..."
<BR>&nbsp;&nbsp;&nbsp;&nbsp;&nbsp;"Nemoj, nemoj, nemoj, razmišljao si, da? Pa, dozvoli, molim te, svaki mladi augur to pomisli; i ja sam. A da li ti je već svanulo da, dok ti stigneš do prvih sedih vlasi, oni koje se nadaš da - kako ćemo reći? Impresioniraš? Zadiviš. Da će oni biti već mrtvi? Nestaće, je li. Zaboraviće ih svako osim bogova, Patera Gulo, dečko moj. I tebe. Zaboraviće ih svako osim bogova i tebe. A ko zna šta bogovi pamte, je li. To su, hajde da kažemo, činjenice. Fakta, jemčim ja tebi."
<BR>&nbsp;&nbsp;&nbsp;&nbsp;&nbsp;Gulo mudro proguta i oćuta.
<BR>&nbsp;&nbsp;&nbsp;&nbsp;&nbsp;"Ma nemaš ti ni teorijskih izgleda, Patera, ni najmanje. Da preuzmeš vlast. Ako je ikad preuzmeš. Dokle sam ja tu. Jedino posle mog odlaska, razumeš ti mene šta ti ja govorim. I posle odlaska mog naslednika. Sad si, brate, dozvoli jednu stvar - suviše mlad. A ako ja poživim dugo, tek onda nema izgleda, je li? To samo idiot ne bi skontao, dozvoli, molim te lepo."
<BR>&nbsp;&nbsp;&nbsp;&nbsp;&nbsp;Gulo klimnu glavom, očajnički priželjkujući da na neki način pobegne.
<BR>&nbsp;&nbsp;&nbsp;&nbsp;&nbsp;Koadjutor se okrete i pogleda ga u oči. "Ja ne mogu govoriti u ime mog, hmm, naslednika. Jedino u moje. U svoje? U moje. Da, da. A ja imam na umu da vladam duže nego stari Kvecal, obrati pažnju na to, molim te."
<BR>&nbsp;&nbsp;&nbsp;&nbsp;&nbsp;"Nikada Vam ne bih poželeo manje, Vaša eminencijo."
<BR>&nbsp;&nbsp;&nbsp;&nbsp;&nbsp;"Njegove odaje su evo tu, Patera." Ustavica neodređeno zatalasa levom šakom. "Na istom ovom spratu palate, vidiš. Na južnoj strani, unutrašnjoj, prema bašti." Tiho se nasmejao. "A bašta je veća nego ta Svilina. Mnogo, mnogo, hmm, prostranija. Nema tu sumnje. Vodoskoci, kipovi i, ovaj, veliko drveće. Sve to."
<BR>&nbsp;&nbsp;&nbsp;&nbsp;&nbsp;Gulo klimnu glavom. "Divno je ovde sve to u vrtu, znam, Vaša eminencijo."
<BR>&nbsp;&nbsp;&nbsp;&nbsp;&nbsp;"On je na vlasti već trideset tri godine, dozvoli, molim te. Stari Kvecal. U tvom pokolenju ima, koliko, sto i nešto. Mnogi sa boljim, hoćemo li iskreno jednu stvar - vezama. Ja sam ti još i najbolja meta, najkraći, razumeš ti mene šta ti ja govorim - put ka ostvarenju tvojih ambicija."
<BR>&nbsp;&nbsp;&nbsp;&nbsp;&nbsp;Ustavica opet sede i pokretom pokaza Gulou da učini isto. "Jednu malu, hmm, igru, je li hoćemo? Čisto iz sporta, da nam prođe ovaj pregrejani sat. Odaberi za sebe jedan grad, Patera. Bilo koji grad, po tvojoj volji, samo da nije Viron. Savršeno sam ozbiljan. Unutar činjenice, naravno, da je to samo igra. Razmotri. Veliki? Lep? Bogat? Koji ćeš grad, je li, Patera?"
<BR>&nbsp;&nbsp;&nbsp;&nbsp;&nbsp;"Palustriju, Vaša eminencijo?"
<BR>&nbsp;&nbsp;&nbsp;&nbsp;&nbsp;"Dole kod žabara, vidi, vidi ti njega. Dobro ti je to. Dakle zamisli sebe kao starešinu sveštenstva u Palustriji. Možda kroz, šta reći, molim te lepo, kroz - jedno deset godina. Bićeš i dalje potčinjen, je li, nama ovde, vrhu Udruženja, koji je u Vironu. Ostaješ podanik Prvoga govornika, da? Ko god to bude u to doba. Recimo, podanik staroga Kvecala, ili, hmm, što je verovatnije kroz deset godina, moj podanik. Nalaziš da je to privlačna, jedna, ovaj, perspektiva?" Ustavica diže dlan istom kretnjom kao ranije. "Ne moraš ništa reći ako ti je to, hoćemo li reći, problem."
<BR>&nbsp;&nbsp;&nbsp;&nbsp;&nbsp;"Vaša eminencijo...?"
<BR>&nbsp;&nbsp;&nbsp;&nbsp;&nbsp;"Ništa ja ne znam, Patera. Ništa, ništa ja ne znam. Ali, suša. To znaš da je? Nema bežanja od nje. Kako prolazi tvoj, hmm, izbor, Patera? Palustrija kako se snalazi u suši?"
<BR>&nbsp;&nbsp;&nbsp;&nbsp;&nbsp;Gulo proguta knedlu. "Čuo sam da je podbacila žetva riže, Vaša eminencijo. Znam da riže nema na tržištu ovde, iako je trebalo da je trgovci donesu kao obično."
<BR>&nbsp;&nbsp;&nbsp;&nbsp;&nbsp;Ustavica klimnu glavom. "Ulični su neredi tamo, Patera. Nema još masovnog umiranja od, hmm, gladi. Ali je avet toga puštena. Vojnici pokušavaju da, razumeš ti mene - suzbiju rulju. Praktično su već, hoćemo li reći, pohabani. Istrošeni, ti vojnici. Ujak ti je vojno lice, da?"
<BR>&nbsp;&nbsp;&nbsp;&nbsp;&nbsp;Zbunjen ovom iznenadnom promenom teme, Gulo uspe nekako da kaže: "Pa - da, da, jedan moj ujak."
<BR>&nbsp;&nbsp;&nbsp;&nbsp;&nbsp;"Major u Drugoj brigadi. Pitaj ga gde je naša armija, Patera. A možda ti to meni, dozvoli, molim te lepo, možeš reći odmah? Čuo si njegove, hmm, uzgredne razgovore? Gde je, gde?"
<BR>&nbsp;&nbsp;&nbsp;&nbsp;&nbsp;"U magacinima, Vaša eminencijo. Ispod zemlje. Ovde, u Vironu, nama je dovoljna Civilna garda."
<BR>&nbsp;&nbsp;&nbsp;&nbsp;&nbsp;"Sasvim tako. Jest. U Vironu, ali ne na drugim mestima. Mi umiremo, je li? Ostarimo, kao - evo, recimo - kao Njegova svesnost. Pa krenemo stazom ka Glavnom procesoru. Hemijski ljudi potraju nešto duže, doduše. Večno?"
<BR>&nbsp;&nbsp;&nbsp;&nbsp;&nbsp;"Nisam razmišljao o tome, Vaša eminencijo. Ali, pretpostavio bih..."
<BR>&nbsp;&nbsp;&nbsp;&nbsp;&nbsp;Ugao usana prohain amija trznu se nagore. "Nisi, ali hoćeš. Nego šta nego ćeš razmišljati. Sada, je li. Dobro je znati da su, hmm, ruke Sciline, ali i oružje koje ona u tim rukama drži, novi. Ili maltene jednako dobri kao da su novi. A ne kao u, ovaj, Palustriji. I mnogim drugim gradovima. Naši vojnici i oružje su kao novi, ili maltene isti kao novi. Razmisli ti o tome Patera."
<BR>&nbsp;&nbsp;&nbsp;&nbsp;&nbsp;Ustavica se uspravi u fotelji, a laktove osloni na pisaći sto. "Šta imaš još, razumeš ti mene, da prijaviš o Pateri, Patera?"
<BR>&nbsp;&nbsp;&nbsp;&nbsp;&nbsp;"Vaša eminencija je pomenula oružje. Našao sam papirni zamotuljak iglica, Vaša eminencijo. Otvoren."
<BR>&nbsp;&nbsp;&nbsp;&nbsp;&nbsp;"Zamotuljak sa iglama, Patera? Ne vidim da ..."
<BR>&nbsp;&nbsp;&nbsp;&nbsp;&nbsp;"Ne iglama za šivenje", dodade Gulo žurno. "To su projektili za igličar, Vaša eminencijo. U jednoj od Paterinih ladica, ispod odeće."
<BR>&nbsp;&nbsp;&nbsp;&nbsp;&nbsp;Ustavica, govoreći po prvi put nešto sporije, reče: "A... ja to moram... razmotriti. To je... ozbiljna stvar. Imaš li, hmm... još nešto?"
<BR>&nbsp;&nbsp;&nbsp;&nbsp;&nbsp;"Poslednju stavku, Vaša eminencijo. Jednu koju bih mnogo radije da ne moram dojavljivati. Ovo pismo." On izvuče pismo iz džepa mantije. "Došlo je od..."
<BR>&nbsp;&nbsp;&nbsp;&nbsp;&nbsp;"Dozvoli, molim te, pa ti si ga otvorio." Ustavica mu pokloni jedan blag osmeh.
<BR>&nbsp;&nbsp;&nbsp;&nbsp;&nbsp;"Ženskom rukom je pisano, Vaša eminencijo, i veoma namirisano. Pod ovim okolnostima mislim da je moj postupak opravdan. Nadao sam se, vrlo iskreno, Vaša eminencijo, da će se ispostaviti da je pismo od njegove sestre ili kakve druge srodnice. Međutim..."
<BR>&nbsp;&nbsp;&nbsp;&nbsp;&nbsp;"Ti si - odvažan, Patera. To je dobro, ili sam bar ja, dozvoli da ti kažem jednu stvar, sklon da smatram da je to dobro. Sfiksa je na strani odvažnih, ne?" Ustavica škiljavo pogleda natpis na spoljašnjoj strani načetvoro preklopljenog lista hartije. "Ovo nije od te, hmm, Šenile, razumeš ti mene? Jer da jeste ti bi to već rekao."
<BR>&nbsp;&nbsp;&nbsp;&nbsp;&nbsp;"Nije, Vaša eminencijo. Ovo je od jedne druge žene."
<BR>&nbsp;&nbsp;&nbsp;&nbsp;&nbsp;"Pročitaj mi ga, Patera. Sigurno si, ovaj, dešifrovao to iskrivuljano škrabanje. Ja to, radije, ne bih."
<BR>&nbsp;&nbsp;&nbsp;&nbsp;&nbsp;"Bojim se da ćete naći, Vaša eminencijo, da se Patera Svila kompromitovao. Želeo bih..."
<BR>&nbsp;&nbsp;&nbsp;&nbsp;&nbsp;"Jaaa ću o tome, molim te lepo, da - sudim. Ti čitaj, Patera."
<BR>&nbsp;&nbsp;&nbsp;&nbsp;&nbsp;Gulo pročisti grlo i rasklopi pismo. "'O buvice moja mala: zovem te tako ne samo zbog načina kako si skočio kroz moj prozor, nego i zbog onog kako si uskočio u moj krevet! Kako je tvoja usamljena cava čeznula da dobije pisamce od tebe!!!'"
<BR>&nbsp;&nbsp;&nbsp;&nbsp;&nbsp;"Cava, Patera?"
<BR>&nbsp;&nbsp;&nbsp;&nbsp;&nbsp;"To je, heh, kao, nevenčana žena, Vaša eminencijo. Pretpostavljam."
<BR>&nbsp;&nbsp;&nbsp;&nbsp;&nbsp;"Ja - stvarno - pa dobro. Samo ti čitaj, Patera. Ima li tu još kakvih drugih otkrića?"
<BR>&nbsp;&nbsp;&nbsp;&nbsp;&nbsp;"Bojim se da ima, Vaša eminencijo. 'A mogao si mi ga poslati po onom ljubaznom prijatelju koji ti je dao moj poklon, znaš koji!'"
<BR>&nbsp;&nbsp;&nbsp;&nbsp;&nbsp;"Daj da ja to, ovaj, pogledam, Patera." Ustavica pruži ruku, a Gulo mu dodade višestruko presavijani, a sada rasklopljeni list hartije.
<BR>&nbsp;&nbsp;&nbsp;&nbsp;&nbsp;"Ovvv-vaj, hmm."
<BR>&nbsp;&nbsp;&nbsp;&nbsp;&nbsp;"Da, Vaša eminencijo."
<BR>&nbsp;&nbsp;&nbsp;&nbsp;&nbsp;"Ova stvarno - je li - tako piše? Zar ne? Nije li tako. Ja, ranije, ne bih nikako dopustio da je moguće, vidiš. Da ljudsko biće ovakav rukopis ima. Škrabopis ovakav."
<BR>&nbsp;&nbsp;&nbsp;&nbsp;&nbsp;Veđa silno nabranih, Ustavica se nadnese nad pismo. "'Sad mi moraš dati svoju', ovaj, je li, 'zahvalnost', valjda je ova reč to, o bogovi? 'a i nešto mnogo više, kad se', vidi, vidi ti nju, 'opet sretnemo' i još tri uzvika. 'Sigurno znaš ono mestašce gore na' - a-ha! - 'gore na Palatinu', vidi, vidi, vi-di!"
<BR>&nbsp;&nbsp;&nbsp;&nbsp;&nbsp;"Vidim, Vaša eminencijo."
<BR>&nbsp;&nbsp;&nbsp;&nbsp;&nbsp;"'Na Palatinu gde Telks', valjda je htela napisati Telksiepeja, ali nije, dozvoli jednu stvar - znala kako se piše do kraja. 'Gde Telks drži ogledalo podignuto? Hieragdan.' Ovo poslednje je podvukla, ali, o brate, de-be-lo... Debelo podvukla. Potpis. 'Zu.'"
<BR>&nbsp;&nbsp;&nbsp;&nbsp;&nbsp;Ustavica kucnu dugačkim noktom po hartiji. "Pa dobro, Patera, znaš, li ti? Gde je, hmm, to? Ta slika i ogle... moliću lepo, ako mogu nagađati? Ako se mogu ja odvažiti da pokušam da pogodim. Nije ni u jednom mantejonu! Jer ja ih sve - znam."
<BR>&nbsp;&nbsp;&nbsp;&nbsp;&nbsp;Gulo odmahnu glavom. "Nikad nisam video takvu sliku, Vaša eminencijo."
<BR>&nbsp;&nbsp;&nbsp;&nbsp;&nbsp;"To će biti, to će biti. U kući. U nekoj privatnoj zgradi za stanovanje, ocena je, razumeš ti mene. Moja." Ustavica najednom viknu: "Inkuse!" preko Gulovog ramena, i jedan augur sitnog rasta, krivih zuba i podmuklog izraza lica uđe istog trena, kao da je bio uz sama vrata i prisluškivao.
<BR>&nbsp;&nbsp;&nbsp;&nbsp;&nbsp;"Gde bismo, molim te lepo, mogli, hmm, opaziti jednu Telksiepeju i jedno ogledalo, ovde na Brdu, je li? Ne znaš. Ti - to - ne znaš. Ali se raspitaj. Očekujem od tebe ishod sutra za ručkom najkasnije. Ne bi trebalo da bude, hmm, teško, da?" Ustavica spusti pogled na pismo: pečat na njemu bio je prelomljen. 'I daj, uzmi, molim te, neki pečat sa, kako to da kažemo, sa srcem nekim ili sa p-p-poljupcem ili takvim nečim, za ovo." On hitnu Zumbulino pismo preko sobe, Inkusu u ruke.
<BR>&nbsp;&nbsp;&nbsp;&nbsp;&nbsp;"Odmah će biti, Vaša ekselencijo."
<BR>&nbsp;&nbsp;&nbsp;&nbsp;&nbsp;Ustavica se opet obrati Gulou. "Neće biti važno ako je Patera već video ovo, Patera. Žena te vrste napisaće najmanje dvanaest pisama njemu. Seriju, dozvoli, molim te. Tuce. A ti, dragi moj, ne znaš kako da otvoriš pismo, a da pečat ne polomiš, je li? Inkus će ti pokazati. Korisna veština, da?"
<BR>&nbsp;&nbsp;&nbsp;&nbsp;&nbsp;Čim je kvaka škljocnula za protonotarom koji je izišao unatraške i pri tome se klanjao, Ustavica ustade još jednom. "Ti, dakle, nosiš sada to pismo natrag sa sobom u, u Sunčanu. Čim ga on zapečati. Ako Patera nije tu, stavi ga na onu mermernu ploču iznad kamina. Ako je tu, kaži da su ti ga uručili baš kad si, dozvoli, molim te - izlazio. Nisi ni pogledao unutra, da?"
<BR>&nbsp;&nbsp;&nbsp;&nbsp;&nbsp;Gulo sumorno klimnu glavom. "Prirodno, Vaša eminencijo."
<BR>&nbsp;&nbsp;&nbsp;&nbsp;&nbsp;Ustavica se nagnu bliže i zapilji se u njega. "Nešto... te muči, Patera. Da čujemo, da čujemo."
<BR>&nbsp;&nbsp;&nbsp;&nbsp;&nbsp;"Vaša eminencijo, kako je mogao jedan miropomazani augur, čovek koji je obećavao tako mnogo kao taj Patera, ovako da se kompromituje? Mislim na ovu besmislenu, odvratnu ženturaču. Međutim, boginja...! Meni je sad jasno zašto Vaša eminencija smatra da njega treba staviti pod prismotru; ali - ali teofanija!"
<BR>&nbsp;&nbsp;&nbsp;&nbsp;&nbsp;Ustavica poče sisati zube. "Vidi... razumeš ti mene... stari Kvecal ima običaj da iznese to svoje zapažanje da bogovi nemaju zakone, Patera. Samo naklonosti."
<BR>&nbsp;&nbsp;&nbsp;&nbsp;&nbsp;"Jasno je to i meni, Vaša eminencijo, ali gde baš prema tom auguru..."
<BR>&nbsp;&nbsp;&nbsp;&nbsp;&nbsp;Ustavica ga ućutka jednom kretnjom. "Moguće je da ćemo doznati mi i tu, hmm, tajnu, Patera. Kad kucne, je li, čas. Ako je ima, a možda je uopšte nema. Razmatrao si Palustriju, dakle?"
<BR>&nbsp;&nbsp;&nbsp;&nbsp;&nbsp;Nemajući dovoljno pouzdanja da ga glas sad neće izdati, Gulo samo klimnu glavom.
<BR>&nbsp;&nbsp;&nbsp;&nbsp;&nbsp;"Kapitalno." Ustavica ga je sad gledao suženim očima. "Dakle, da vidimo. "Šta znaš ti o istoriji kaldea Patera?"
<BR>&nbsp;&nbsp;&nbsp;&nbsp;&nbsp;"O kaldeima, Vaša eminencijo? Samo to da je poslednji kalde umro pre nego što sam se ja rodio i da je Ajuntamiento doneo odluku da njega niko ne može zameniti."
<BR>&nbsp;&nbsp;&nbsp;&nbsp;&nbsp;"Pa su ga zamenili, dozvoli jednu stvar, molim te - oni sami. Je li. Ispada tako. Ti to shvataš, ili ne shvataš, Patera?"
<BR>&nbsp;&nbsp;&nbsp;&nbsp;&nbsp;"Valjda mi je jasno, Vaša eminencijo."
<BR>&nbsp;&nbsp;&nbsp;&nbsp;&nbsp;Ustavica krutim koracima ode preko sobe, sve do jedne visoke police za knjige. "Ja sam ga, vidiš, poznavao, je li. Poslednjeg. Bučan, tiranski nastrojen, pun munja i gromova, taj tip čoveka. Rulja je, hoćemo li reći - šenila pred njim. Uvek masa voli takvog." Izvuče jednu tanku knjigu ukoričenu u crvenosmeđu štavljenu kožu, vrati se i ispusti je Gulou u krilo. "Povelja, da? Povelja. Napisana lično, lično, božanskom rukom Scilinom. Korekturu je izvršio bog Pes, lično. Tako, vidiš, piše u Povelji samoj. U tom tekstu se, dakle, u tekstu samom - to tvrdi. Sad ti izvoli, molim te, baci pogled na paragraf sedmi. Brzo, brzo. Onda mi reci šta si našao, hmm, čudnovato."
<BR>&nbsp;&nbsp;&nbsp;&nbsp;&nbsp;Ćutanje se još jednom spustilo na prostranu, sumorno nameštenu kancelariju. Mladi augur se pogurio nad knjigom. Na ulici su se potukli neki nosači nosiljki, kao vrapci: mnogo galame, malo udaraca. Minuti su proticali, a Ustavica je kroz otvoren prozor gledao njihovu raspru.
<BR>&nbsp;&nbsp;&nbsp;&nbsp;&nbsp;Gulo diže pogled. "Ovde kaže da treba da se održavaju izbori za nove Savetnike, Vaša eminencijo. Svake tri godine. Da li je ta odredba Povelje ukinuta?"
<BR>&nbsp;&nbsp;&nbsp;&nbsp;&nbsp;"Delikatno si ti to, hmm, iskazao, Patera. Mogao bi ti, je li, stvarno i stići u tvoju Palustriju. Da. Šta još?"
<BR>&nbsp;&nbsp;&nbsp;&nbsp;&nbsp;"Takođe piše da je funkcija kaldea doživotna, kao i da kalde ima pravo da imenuje svog naslednika."
<BR>&nbsp;&nbsp;&nbsp;&nbsp;&nbsp;Ustavica klimnu glavom. "Vrati to na policu, molim te. Ne sprovodi se to više, je li. Nema kaldea uopšte. Mada u zakonu još i sad stoji tako. Znaš za trgovinu zaleđanim embrionima, Patera? Posle se rode nove sorte stoke, egzotični kućni ljubimci, a i robovi isto tako, u mestima kao što je Trivigaunte? Odakle, dozvoli da pitam ja tebe jednu stvar - odakle dolaze oni?"
<BR>&nbsp;&nbsp;&nbsp;&nbsp;&nbsp;Gulo je hitao prema polici. "Iz drugih gradova, Vaša eminancijo?"
<BR>&nbsp;&nbsp;&nbsp;&nbsp;&nbsp;"A drugi gradovi isto govore 'iz drugih gradova, iz drugih gradova'. Čuj: semenke. I grančice za kalemljenje, iz kojih izrastu biljke, hmm, bizarnih oblika. Ali uginu, je li? Većina ugine. Neke, opet, neprirodno nabujaju i razmnože se."
<BR>&nbsp;&nbsp;&nbsp;&nbsp;&nbsp;"Čuo sam za takve stvari, Vaša eminencijo."
<BR>&nbsp;&nbsp;&nbsp;&nbsp;&nbsp;"Većina tako odgajenih zveri i ljudi ipak su, hoćemo li iskreno jednu stvar? - sasvim obični. Ili gotovo sasvim, da? Nađe se i poneka, kako da to kažemo. Nakaznost. Čudovišta, razumeš ti mene. Žalosna da se vide ili strašna. I-zu-zet-ne cene se plaćaju za takve. E sad, dobro slušaj."
<BR>&nbsp;&nbsp;&nbsp;&nbsp;&nbsp;"Slušam, Vaša eminencijo."
<BR>&nbsp;&nbsp;&nbsp;&nbsp;&nbsp;Ustavica je stao pored njega, položio mu ruku na rame i stišao glas gotovo do šapata. "Znalo se, opšte poznata stvar je bila. Pre petnaest godina. Kaldeova ludost, tako smo mi to nazvali. A sad, razumeš ti mene šta ti ja kažem - zaboravilo se. Ti, ni reči o tome, nikom, Patera. Da ne nastane tu neko uznemirenje opet."
<BR>&nbsp;&nbsp;&nbsp;&nbsp;&nbsp;Kriveći vrat da bi mogao pogledati koadjutora u oči, Gulo proglasi: "Vaša eminencija se može na mene osloniti potpuno."
<BR>&nbsp;&nbsp;&nbsp;&nbsp;&nbsp;"Kapitalno. Pre nego što je, hoćemo li reći, uzeo od bogova nagradu koju je zaslužio, taj kalde je platio svotu, svotu, jedne takve, je li, veličine. Kupio ljudski embrion. I to izu-ze-tan."
<BR>&nbsp;&nbsp;&nbsp;&nbsp;&nbsp;"A, tako." Gulo ovlaži usne. "Cenim što mi ukazujete toliko poverenje, Vaša eminencijo."
<BR>&nbsp;&nbsp;&nbsp;&nbsp;&nbsp;"Naslednika sebi, vidiš ti. Ili nekog ko će biti upotrebljen kao, hmm, oružje. Ne zna se, Patera. Ajuntamiento o tome ne zna ništa više nego ti, sad kad sam ti, evo, rekao, je li."
<BR>&nbsp;&nbsp;&nbsp;&nbsp;&nbsp;"Ako mogu pitati, Vaša eminencijo...?"
<BR>&nbsp;&nbsp;&nbsp;&nbsp;&nbsp;"Šta je posle bilo sa embrionom? Tu ti je poenta, Patera. A šta bi on mogao činiti? Izuzetna snaga, možda. Ili, čuje tvoje misli, možda? Pomera predmete, a da ih ne dodiruje? Bilo je govorkanja o nekim takvim ljudima. Ajuntamiento je tragao, o bogovi. Tra-gao i tra-gao. Nikad prestao, nikad odustao."
<BR>&nbsp;&nbsp;&nbsp;&nbsp;&nbsp;"Da li je taj embrion implantiran, Vaša eminencijo?"
<BR>&nbsp;&nbsp;&nbsp;&nbsp;&nbsp;"Niko ne zna. Da li je usađen ili, razumeš ti mene - nije usađen. Ni sad se to ne zna." Ustavica se vrati do pisaćeg stola i sede. "Prošla je, dozvoli, molim te, jednu stvar - godina. Dve, pet. Deset. Dolazili su oni kod nas. Da testiramo svako dete u svakoj palestri u gradu, što smo i učinili. Memorija, molim te lepo. Isto tako, fizička spretnost i okretnost - deksteritet. I svašta drugo. Bilo je nekoliko dece za koju smo se, hoćemo li kazati, zainteresovali. Ali uzalud, sve uzalud. Što više ti njega posmatraš, sve manje čudnog nalaziš. Slučajevi ranijeg sazrevanja, banalno, molim te. Kroz par godina sva ostala deca počnu postizati to isto, je li."
<BR>&nbsp;&nbsp;&nbsp;&nbsp;&nbsp;Ustavica odmahnu glavom. "Onda smo, vidiš, mi njima, hmm, rekli: ništa tu naročito čudno nije. A i oni su bili tog mišljenja, Lemur, Lori i svi ostali. Ne postignu uvek neke naročite rezultate, ti smrznuti embrioni. Više od polovine njih ugine već u ma-ma-materici. Prašina se, razumeš ti mene - slegla. Cela stvar pala u zaborav."
<BR>&nbsp;&nbsp;&nbsp;&nbsp;&nbsp;Iako je retko kad doživljavao sev intuitivnog saznanja, Gulo sad oseti da je baš na taj način pogodio istinu. "Vaša! Ekselencija je našla tu osobu! To je ta ženska osoba - Šenila!"
<BR>&nbsp;&nbsp;&nbsp;&nbsp;&nbsp;Ustavica napući usne. "Ja nisam, hmm, ustvrdio... ništa ni približno tako, Patera."
<BR>&nbsp;&nbsp;&nbsp;&nbsp;&nbsp;"Zaista niste, Vaša eminencijo."
<BR>&nbsp;&nbsp;&nbsp;&nbsp;&nbsp;"Taj Patera postade, dozvoli, molim te - popularna prilika, kao što sam, hmm, juče nagovestio. Ta teofanija, dabome. Dabome... 'Svilu za kaldea', nabrljano na zidovima od šume do jezera. Mora takav privući svakojake i kojekakve, a? Potrebno je da na njega pazi akolit pun, hmm... mudrosti. Veoma diskretan. I na te osobe sa kojima se on druži. Teška, razumeš ti mene, obaveza za nekog tako mladog. Ali za budućeg koadjutora Palustrije, baš prikladan zadatak."
<BR>&nbsp;&nbsp;&nbsp;&nbsp;&nbsp;Osećajući da je time razgovor završen, Gulo ustade i nakloni se. "Daću sve od sebe, Vaša eminencijo."
<BR>&nbsp;&nbsp;&nbsp;&nbsp;&nbsp;"E, dobro. Ka-pi-tal-no. Vidi sa Inkusom o tom pismu i o mojoj belešci Pateri."
<BR>&nbsp;&nbsp;&nbsp;&nbsp;&nbsp;Ispoljavajući ogromnu odvažnost, Gulo upita: "Smatrate li, Vaša eminencijo, da se i sam Patera možda toga dosetio? Ili da mu je ta žena jasno i glasno rekla?"
<BR>&nbsp;&nbsp;&nbsp;&nbsp;&nbsp;Ustavica sumorno klimnu glavom.
<BR>
<BR>&nbsp;&nbsp;&nbsp;&nbsp;&nbsp;Ovde je, na svojoj najvišoj tački, litica bila nadneta daleko nad jezero, kao pramac lađe nekog diva. I baš tu, sudeći po natpisu na jednoj skromnoj bronzanoj ploči ugrađenoj u zid pored ulaza, najponizniji molilac Scile Jezerske, Lemur, Predsedavajući Ajuntamienta, 'podiže njoj u slavu' ovu nevinu poluloptastu kupolu od mlečno-poluprovidnog kamena plave boje, oslonjenu na talasave vrhove deset (Svila ih izbroja) stubova nalik na pipke, prema vrhu sve užih, krhkog izgleda. Stubovi-pipci kao da su izrastali iz zdepaste balustrade. U bronzane ploče balustrade bejahu finim crtama urezani likovni prikazi njenih podviga, stvarnih i legendarnih. Najupečatljivija slika od svih bila je urezana u ogromnu bronzanu ploču ugrađenu u pod: Scila sama, golih prsa, sa kosom koja plovi po talasima i deset ruku koje se, svaka u po nekoliko namotaja, pružaju ka stubovima.
<BR>&nbsp;&nbsp;&nbsp;&nbsp;&nbsp;Ničeg drugog nije bilo.
<BR>&nbsp;&nbsp;&nbsp;&nbsp;&nbsp;"Ovde, Orebe, nikog nema", reče Svila. "A ja, međutim, znam da smo videli nekog."
<BR>&nbsp;&nbsp;&nbsp;&nbsp;&nbsp;Ptican samo zagunđa.
<BR>&nbsp;&nbsp;&nbsp;&nbsp;&nbsp;I sad odmahujući glavom zbunjeno, Svila zakorači pod kupolu, u duboku senku. U trenutku kad je njegova prašnjava, crna cipela dodirnula pod, učinilo mu se da čuje slabo stenjanje iz stenovitog masiva ispod sebe.
<BR>&nbsp;&nbsp;&nbsp;&nbsp;&nbsp;A Oreb, na veliko Svilino iznenađenje, polete. Ne dobro, i ne daleko; između dva stuba, i opet napolje, do jednog šiljka golog kamena, nekih osam ili deset lakata daleko od svetilišta, i tu slete trapavo i teško; ali to je ipak bio let, sa Ždralovom malom udlagom koja je blistala svojom plavom bojom na crnom perju.
<BR>&nbsp;&nbsp;&nbsp;&nbsp;&nbsp;"Čega se ti bojiš, ptičurino jedna smešna? Da ne padneš?"
<BR>&nbsp;&nbsp;&nbsp;&nbsp;&nbsp;Oreb nakrivi slivenu glavu prema Limni. "Riba glava?"
<BR>&nbsp;&nbsp;&nbsp;&nbsp;&nbsp;"Da", obeća Svila. "Još ribljih glava, čim se vratimo."
<BR>&nbsp;&nbsp;&nbsp;&nbsp;&nbsp;"Pazi!"
<BR>&nbsp;&nbsp;&nbsp;&nbsp;&nbsp;Hladeći se širokim slamnim šeširom kao lepezom, Svila se okrete da se divi jezeru. Poneko prijateljsko jedro blistalo je tu i tamo: majušni trouglovi beline na preovlađujućem kobaltu. Ovde je bilo svežije nego maločas među stenama, a sigurno je još svežije u ovim brodicama koje on sada gleda. Ako sačuva mantejon, u skladu sa Izvanaševim željama, možda bi mogao jednog leta dovesti ovamo izletničku grupu iz palestre, decu koja nikada nisu videla jezero, niti se vozila u čamcu, niti upecala ribu. Bilo bi to, svakako, iskustvo koje ta deca ne bi nikada zaboravila; pustolovina koju bi celog života pamtila kao dragocenu uspomenu.
<BR>&nbsp;&nbsp;&nbsp;&nbsp;&nbsp;"Pazi ruka!"
<BR>&nbsp;&nbsp;&nbsp;&nbsp;&nbsp;Orebov glas došao je sa povetarcem sa kopna, glas vrlo slab, ali oštar. Svila automatski diže pogled ka svojoj levoj ruci, koju je, naslanjajući se na jedan od povijenih stubova, bio podigao gotovo do donje ivice kupole; ali ruka mu je, naravno, bila savršeno bezbedna.
<BR>&nbsp;&nbsp;&nbsp;&nbsp;&nbsp;Osvrnuo se i pogledom potražio Oreba, ali taj ptican kao da je nestao u ispreturanom golom stenju, u pravcu kopna.
<BR>&nbsp;&nbsp;&nbsp;&nbsp;&nbsp;Oreb se vraća u divljinu, reče Svila sebi - vraća se u slobodu, baš kao što mu je on, Svila, i ponudio, one prve noći. Pomisao da je taj stvor, nekada u kavezu, sada slobodan i srećan, ne bi trebalo da bude bolna; ali je ipak bila.
<BR>&nbsp;&nbsp;&nbsp;&nbsp;&nbsp;Dok je pogledom tražio Oreba među stenama, Svila krajičkom oka primeti da se jedan od delikatno uvijenih pipaka-stubova, i to onaj najbliži ulazu, odvaja od ivice kupole i spušta, dok drugi zaprečava izlaz, uvijajući se u dvostruko S. Prvi pipak pođe ka Svili, talasavim i gotovo nemarnim pokretom. Svila odskoči i tresnu Krvovim štapom po njemu.
<BR>&nbsp;&nbsp;&nbsp;&nbsp;&nbsp;Stub mu se, bez ikakvog napora, obmota oko struka: omča od kamena. Krvov štap pri trećem udarcu puče na komade.
<BR>&nbsp;&nbsp;&nbsp;&nbsp;&nbsp;Na podu, Scila otvori svoje bronzane usne; pipak ga neodbranjivo ponese ka tom otvoru, koji je zinuo pod njim kao mračni bunar. Svila se u vazduhu bacakao, sve do trenutka kad ga je pipak ispustio u otvor.
<BR>&nbsp;&nbsp;&nbsp;&nbsp;&nbsp;Početni pad nije bio veliki; ali to je bio pad na stepenište pokriveno tepihom, i Svila se poče niz njega kotrljati i tumbati, gubeći svaku orijentaciju. Najzad se nađe opružen na podu, nekih dvadeset ili trideset lakata ispod svetilišta, ugruvanih laktova, kolena i jednog obraza.
<BR>&nbsp;&nbsp;&nbsp;&nbsp;&nbsp;"O, bogovi!"
<BR>&nbsp;&nbsp;&nbsp;&nbsp;&nbsp;Zvuk njegovog glasa donese svetlo; u prostoriji su bile fotelje, velike, udobnog izgleda, obložene štavljenom kožom smeđe i nagorelo-narandžaste boje, raspoređene oko jednog velikog stola. Svila im je, međutim, posvetio malo pažnje, jer se jednom rukom držao za povređeni zglavak stopala, dok je drugom šibao po tepihu Ždralovom ovojnicom.
<BR>&nbsp;&nbsp;&nbsp;&nbsp;&nbsp;Kao čudom pokrenut, kružni panel duboke plave boje, koji je sačinjavao suprotni kraj dvorane, sada se otvori, počinjući od jedne tačke u sredini koja se raširila kao zenica, otkrivajući ogromno visokog talusa; čudovišno lice od crnog metala sa vitkim crnim cevima baz-mitraljeza pokraj blistavih očnjaka. "Opet ti!" zagrme talus.
<BR>&nbsp;&nbsp;&nbsp;&nbsp;&nbsp;Svili se vrati uspomena na Krvov zid krunisan sečivima - na noć nepomičnu i sparnu, na kapiju od gusto raspoređenih gvozdenih šipki, na ovog diva od bronze i čelika koji je i tada urlao na njega. Svila je tresao glavom i namotavao ovojnicu; iako je bio potreban znatan napor da izbegne drhtanje glasa, on reče vrlo glasno: "Ja nikad ranije nisam bio ovde."
<BR>&nbsp;&nbsp;&nbsp;&nbsp;&nbsp;"Znao sam te!" Talusova ruka se hitro izduži, posežući ka njemu.
<BR>&nbsp;&nbsp;&nbsp;&nbsp;&nbsp;Svila brže-bolje pojuri uz zastrto stepenište. "Nisam želeo da dođem ovamo! I nisam pokušao da uđem."
<BR>&nbsp;&nbsp;&nbsp;&nbsp;&nbsp;"Znam te!"
<BR>&nbsp;&nbsp;&nbsp;&nbsp;&nbsp;Metalna šaka velika poput lopate steže se oko Sviline desne podlaktice, preko povreda koje je nanela beloglava ptica; Svila kriknu.
<BR>&nbsp;&nbsp;&nbsp;&nbsp;&nbsp;"Da li te ovo boli!"
<BR>&nbsp;&nbsp;&nbsp;&nbsp;&nbsp;"Da", jeknu on. "Boli. Užasno. Molim te, pusti me. Učiniću sve što kažeš."
<BR>&nbsp;&nbsp;&nbsp;&nbsp;&nbsp;Čelična ruka ga prodrma. "Nije te briga!"
<BR>&nbsp;&nbsp;&nbsp;&nbsp;&nbsp;Svila opet kriknu, grčeći se u zahvatu prstiju koji su bili debeli kao vodovodne cevi.
<BR>&nbsp;&nbsp;&nbsp;&nbsp;&nbsp;"Mošus me kaznio! Ponizio!"
<BR>&nbsp;&nbsp;&nbsp;&nbsp;&nbsp;Drmanje je prestalo. Ogromna mehanička ruka podigla je Svilu, i dok je on visio kao lutka u vazduhu, počela se skraćivati. Cvokoćući zubima, Svila uspe da izgovori: "Ti si Krvov talus. Ti si me zaustavio na kapiji."
<BR>&nbsp;&nbsp;&nbsp;&nbsp;&nbsp;Čelična šaka se otvorila, i on pade teško na pod. "Bio sam u pravu!"
<BR>&nbsp;&nbsp;&nbsp;&nbsp;&nbsp;Nosio je azof sa sobom od grada pa sve do jezera - ali sada mu azof više nije bio za pojasom. Nastojeći da ga glas ne izda, on reče: "Mogu li da ustanem?" nadajući se da će osetiti kako mu azof klizi niz nogavicu.
<BR>&nbsp;&nbsp;&nbsp;&nbsp;&nbsp;"Mošus me otpustio!" urlao je talus. Okomiti gornji deo talusovog tela naginjao se groteskno ka njemu dok mu se talus obraćao.
<BR>&nbsp;&nbsp;&nbsp;&nbsp;&nbsp;Svila ustade, ali azof ne nađe. Maločas, dok se šetkao po svetilištu i odatle razgledao jezero, azof mu je, svakako, još bio zavučen pod opasač; to bi značilo da je izgubljen tek u padu niz stepenice i da se možda i sad nalazi blizu vrha stepeništa.
<BR>&nbsp;&nbsp;&nbsp;&nbsp;&nbsp;Rizikovao je i načinio jedan oprezan korak unazad. "Strašno mi je žao - stvarno jeste. Ja nemam nikakvog uticaja na Mošusa, koji me mrzi mnogo više nego što ikada može mrzeti tebe. Ali možda imam nešto malo uticaja na Krva i učiniću sve što mogu da budeš vraćen na posao."
<BR>&nbsp;&nbsp;&nbsp;&nbsp;&nbsp;"Ne! Nećeš!"
<BR>&nbsp;&nbsp;&nbsp;&nbsp;&nbsp;"Hoću." Svila se odvaži na još jedan mali korak unazad. "Hoću, uveravam te."
<BR>&nbsp;&nbsp;&nbsp;&nbsp;&nbsp;"Vi meke stvari!" Talus bešumno, a činilo se i bez ikakvog napora, kliznu napred preko tepiha na svojim tamnim gusenicama; kresta njegovog bronzanog šlema umalo što nije zaparala po plafonu. "Izgledate isto jer jeste isto! Lako se lomite! Nema popravke! Puni odvratnog smeća!"
<BR>&nbsp;&nbsp;&nbsp;&nbsp;&nbsp;Izmičući se malo-po malo, Svila upita: "Jesi li bio tamo gore, u svetilištu?"
<BR>&nbsp;&nbsp;&nbsp;&nbsp;&nbsp;"Da! Moj procesor, daljinski!"
<BR>&nbsp;&nbsp;&nbsp;&nbsp;&nbsp;Ovog puta se obe talusove ruke pružiše ka njemu, izdužujući se kao teleskopi, tako brzo da im on izmače za manje od širine jednog prsta. Zatetura se unazad, očajnički gurnu jednu fotelju jednoj ruci na put i baci se glavačke pod sto.
<BR>&nbsp;&nbsp;&nbsp;&nbsp;&nbsp;Talus podiže sto, preokrete ga u vazduhu i tresnu čitavom površinom stola po tepihu, da ubije Svilu, kao kad čovek mekanom lopaticom ubija muvu; Svila oseti da mu je masivna ivica drvene table okrznula široki rukav mantije, zatim oseti i siloviti talas vazduha u trenutku udara stola o tepih.
<BR>&nbsp;&nbsp;&nbsp;&nbsp;&nbsp;Nešto je ležalo na podu, ni ceo lakat ispred njegovog lica: zeleni kristal usađen u srebro. On to dograbi, a talus dograbi njega i podiže ga u vazduh, držeći ga ovog puta za leđa mantije, tako da je Svila visio iz talusove ruke kao crni moljac uhvaćen za čađava krila.
<BR>&nbsp;&nbsp;&nbsp;&nbsp;&nbsp;"Mošus mi zadao bol!" urlao je talus. "Zadao bol i oterao! Vratio me Potou! Nije bio zadovoljan!"
<BR>&nbsp;&nbsp;&nbsp;&nbsp;&nbsp;"Ja s time nikakve veze nisam imao", reče Svila, nastojeći da mu glas bude u najvećoj mogućoj meri umirujući. "Pomoći ću ti ako budem mogao - kunem se."
<BR>&nbsp;&nbsp;&nbsp;&nbsp;&nbsp;"Ušao si unutra! Ja bio na straži!" Talus ga prodrma. "U tunelu crvena voda neće smetati!"
<BR>&nbsp;&nbsp;&nbsp;&nbsp;&nbsp;Talus je uzmicao kroz kružno otvoreni zid, polako, ali postojano, i nosio Svilu sa sobom. Ruke je uvlačio, primičući Svilu sve bliže svom užasavajućem licu.
<BR>&nbsp;&nbsp;&nbsp;&nbsp;&nbsp;"Ne želim ti naneti zlo", reče mu Svila. "Zlo je - a to znači, veoma pogrešno - uništavati hemijske ljude, a ti si nešto veoma blisko hemu."
<BR>&nbsp;&nbsp;&nbsp;&nbsp;&nbsp;Ovo je na trenutak zaustavilo talusa. "Hemi su krš!"
<BR>&nbsp;&nbsp;&nbsp;&nbsp;&nbsp;"Hemi su divni proizvodi, rasa koju smo mi biološki ljudi proizveli u davnoj prošlosti, naša slika i prilika ali od metala i sintetike."
<BR>&nbsp;&nbsp;&nbsp;&nbsp;&nbsp;"Vi biološki ste riblja creva!" Klizeće kretanje unatrag se nastavilo.
<BR>&nbsp;&nbsp;&nbsp;&nbsp;&nbsp;Svila je čvrsto držao azof u levoj ruci, sa palcem na demonu. "Molim te reci mi da me nećeš ubiti."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Pusti me da se vratim na površinu."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Neću ti napraviti nikakvu dalju štetu, kunem se; a i pomoći ću ti ako budem mogao."
<BR>&nbsp;&nbsp;&nbsp;&nbsp;&nbsp;"Baciću te i smrviću te!" rikao je talus. "Jedan udarac!" Zid se zatvorio, opet kao zenica oka, iza njih; našli su se u mutno osvetljenom, dugačkom hodniku, širokom nešto više od dve talusove širine, probijenom kroz stenoviti masiv.
<BR>&nbsp;&nbsp;&nbsp;&nbsp;&nbsp;"Zar se ne bojiš besmrtnih bogova, sine moj?" upita Svila u očajanju. "Ja sam sluga jednog boga i prijatelj drugog."
<BR>&nbsp;&nbsp;&nbsp;&nbsp;&nbsp;"Scili služim!"
<BR>&nbsp;&nbsp;&nbsp;&nbsp;&nbsp;"Kao augur, ja sam pod zaštitom svih bogova, pa i pod njenom."
<BR>&nbsp;&nbsp;&nbsp;&nbsp;&nbsp;Čelični prsti ga protresoše još silovitije nego pre, a onda pustiše mantiju; on pade na mračni i prljavi kameni pod i umalo ne ispusti azof. Valjajući se po podu, napola slep od bola, on pogleda gore, ka metalnom licu, čudovišnoj maski; ugleda i čeličnu pesnicu podignutu iznad talusove glave.
<BR>&nbsp;&nbsp;&nbsp;&nbsp;&nbsp;Krila Hieraksa zatutnjaše u njegovim ušima; nemajući vremena da misli, ubeđuje, preti ili izvrdava, on pritisnu demona.
<BR>&nbsp;&nbsp;&nbsp;&nbsp;&nbsp;Iz balčaka jurnu azofno sečivo, sačinjeno od univerzalnog diskontinuiteta, i zahvati talusa ispod desnog oka; zupčasto komađe razbuktale šljake polete iz te tačke na sve strane. Čelična pesnica se sjuri do kamenog poda, ali videlo se da gubi pravac; poče udarati kao čekić, uzastopno i brzo, ali negde levo od Svile.
<BR>&nbsp;&nbsp;&nbsp;&nbsp;&nbsp;Sad je čitava erupcija crnog dima i pucketavog narandžastog plamena kuljala iz razvaljene gomile materijala koji je nekad bio talusova glava; ali se još čuo zaglušujući krik besa i patnje. Ogromne čelične pesnice počeše da tuku slepo u svom pravcima, tako da su od zidova leteli odvaljeni komadi kamena oštri poput sekira od kremena. Talus, bez očiju, sav u plamenu, jurnu ka njemu.
<BR>&nbsp;&nbsp;&nbsp;&nbsp;&nbsp;Samo jedan zamah azofom bio je dovoljan da preseče obe široke, tamne gusenične trake pomoću kojih se talus kretao; one počeše da šibaju po podu, po zidovima, i po samom umirućem talusu, kao bičevi. Onda klonuše. Potmuli prasak, i novi plamen poče suktati uvis, iz talusovog donjeg dela tela, opruženog vodoravno kao vagon, iza uspravnog, prednjeg torzoa.
<BR>&nbsp;&nbsp;&nbsp;&nbsp;&nbsp;Svila diže palac sa demona i poče uzmicati od vatre i dima; gurnu azof nazad pod opasač, otrese prašinu sa crne mantije i izvadi brojanice. Poče njihati šupljim krstom, koji je o brojanicama visio, prema gorućem talusu, a drugom rukom iscrtavati znak sabiranja ponovo i ponovo. "Prenosim ti, sine moj, oproštaj svih bogova."
<BR>&nbsp;&nbsp;&nbsp;&nbsp;&nbsp;U početku je njegovo recitovanje bilo ravno, mehanično, ali mu se njegov um malo-po malo ispuni divotom i dobrotom božanske amnestije, a glas mu postade jak i pun žarke volje. "Seti se sada Pesovih reči: 'Moju volju ispunjavajte, u miru živite, množite se i ne dirajte moj pečat. Tako ćete izbeći moj gnev. Idi dobrovoljno, i sve što si ikad nepravično učinio biće ti oprošteno...'"
<BR>
<BR>&nbsp;&nbsp;&nbsp;&nbsp;&nbsp;Inkus, žmirkajući, vrati Gulou Zumbulino pismo. Pečat je opet bio na pismu, sličan onom ranijem, originalnom, mada ne i istovetan; na pečatu je bio prikazan plamen kako iskače iz dveju šaka sastavljenih u 'činiju'. "Dakle, Zu", reče Inkus. "Pretpostavljam da puni oblik njenog imena glasi 'Himenozuzora'. vrlo lepo. Imao sam ja posla s tim imenom nekoliko puta."
<BR>&nbsp;&nbsp;&nbsp;&nbsp;&nbsp;"Nisam ja to pisao", reče mu Gulo zlovoljno. "Nego, ti bi trebalo sad da pišeš Pateri Svili i da mu kažeš da dođe na razgovor sa Njegovom eminencijom u tardan. Ti odredi u koliko sati i tako upiši u knjigu poslova Njegove eminencije."
<BR>&nbsp;&nbsp;&nbsp;&nbsp;&nbsp;Krivozubi protonotar klimnu glavom. "A ti ćeš odneti pismo, da ga ne moramo mi slati? Radije bih da sad ne moram zazviždati da neki drugi dečko to odnese, samo da bi stari Ustavica mogao da išiba tvog napaljenog kera i vrati ga u štenaru."
<BR>&nbsp;&nbsp;&nbsp;&nbsp;&nbsp;Debeljušni Patera Gulo mu se primače, stežući pesnice i crveneći u obrazima. "Patera Svila je pravi čovek, ti, suknjo jedna mantejonska. Bez obzira na to šta je radio sa tom ženskom, on vredi koliko deset takvih kao što si ti i tri ovakva kao što sam ja. Imaj to na umu, budi svestan razmera."
<BR>&nbsp;&nbsp;&nbsp;&nbsp;&nbsp;Inkus se isceri gore ka njemu. "O Gul-lo! Pa ti si nam se zaljubio!"
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
