<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. PERSONIFIKACIJE
<P>&nbsp;&nbsp;&nbsp;&nbsp;&nbsp;Protrčao sam kroz taj široki luk Kapije drveća, sa koga je kapala voda, a onda izbio na travnato prostranstvo, sada posuto šatorima kao zvezdama. Negde je neki megater urlao i tresao svojim lancem. Drugih zvukova kao da nije bilo. Stao sam i slušao, a megater se, pošto ga više nisu uznemiravali udari mojih stopala, vratio u smrtoliki san osoben za njegovu rasu. Čuo sam kako rosa curka po lišću i razabrao slabi, isprekidani ptičji cvrkut.
<BR>&nbsp;&nbsp;&nbsp;&nbsp;&nbsp;I još nešto. Tiho švić, švić, brzo ali u nepravilnim razmacima, koje je postajalo glasnije kada sam usredsredio sluh na njega. Krenuo sam za tim zvukom, birajući put između tihih šatora, ali mora biti da sam pogrešno procenio, jer je doktor Talos video mene pre nego ja njega.
<BR>&nbsp;&nbsp;&nbsp;&nbsp;&nbsp;"Prijatelju moj! Ortače! Svi oni spavaju - tvoja Dorkas i ostali. Svi osim tebe i mene. Ovamo!"
<BR>&nbsp;&nbsp;&nbsp;&nbsp;&nbsp;Govoreći to, mlatarao je štapom; ono švićkanje bilo je zvuk njegovog odsecanja glava cveću.
<BR>&nbsp;&nbsp;&nbsp;&nbsp;&nbsp;"Vratio si nam se baš na vreme. Baš na vreme! Naša predstava je večeras, pa bih bio prinuđen da platim nekog od tih drugara da odglumi tvoju ulogu. Oduševljen sam što te vidim! Dugujem ti izvesnu svotu novca - pamtiš li to? Ne mnogo, a novčići su, između nas dvojice rečeno, lažni, bar po mom uverenju. Ali dug je ipak dug, a ja pamtim uvek."
<BR>&nbsp;&nbsp;&nbsp;&nbsp;&nbsp;"Bojim se da ne pamtim", rekoh, "prema tome, ne može biti neka velika suma. Ako je Dorkas dobro, sasvim sam voljan da tu svotu zaboravim, pod uslovom da mi daš nešto da jedem i pokažeš mi gde mogu da odspavam nekoliko smena."
<BR>&nbsp;&nbsp;&nbsp;&nbsp;&nbsp;Doktorov oštri nos nagnu se za trenutak nadole da izrazi žaljenje. "Sna možeš imati u izobilju dok te drugi ne probude. Ali hrane, bojim se, nemamo. Boldanders, znaš, jede kao vatra. Maršal ovih svečanosti je obećao da će danas doneti nešto za sve nas." Neodređeno je mahnuo štapom prema nepravilnom gradu šatora. "Samo, bojim se da to neće biti pre sredine jutra, u najboljem slučaju."
<BR>&nbsp;&nbsp;&nbsp;&nbsp;&nbsp;"Verovatno je tako i najbolje. Zaista sam preumoran da bih jeo, ali, ako mi pokažeš gde mogu da legnem..."
<BR>&nbsp;&nbsp;&nbsp;&nbsp;&nbsp;"Šta te je to zveknulo u tintaru? Nema veze - zamaskiraćemo bojom koja je pomešana sa mašću. Ovamo!" Već je kaskao ispred mene. Pošao sam za njim kroz lavirint šatorskih konopaca do jedne heliotropne kupole. Pred vratima su stajala Boldandersova ručna kola i ja konačno osetih izvesnost da sam ponovo našao Dorkas.
<BR>&nbsp;&nbsp;&nbsp;&nbsp;&nbsp;Kad sam se probudio, bilo je kao da se nas dvoje nikada nismo ni rastajali. Dorkasina tanana lepota bila je nepromenjena; opet, kao i uvek, bačena u zasenak Jolentinim blistanjem, ali ipak, ja sam imao želju, kad smo bili sve troje zajedno, da Jolenta ode da bi moje oči mogle mirno da se usmere na Dorkas. Poveo sam Boldandersa na jednu stranu, jedan sat pošto smo se svi probudili, i zapitao ga zašto me je bio ostavio u onoj šumi s one strane kapije Sažalnice.
<BR>&nbsp;&nbsp;&nbsp;&nbsp;&nbsp;"Ja nisam bio sa tobom", reče on sporo. "Bio sam sa svojim doktorom Talosom."
<BR>&nbsp;&nbsp;&nbsp;&nbsp;&nbsp;"Pa bio sam i ja. Mogli smo zajedno da ga potražimo i jedan drugome da se nađemo na ispomoći."
<BR>&nbsp;&nbsp;&nbsp;&nbsp;&nbsp;Usledilo je dugotrajno oklevanje; činilo mi se da osećam težinu tih tupih očiju na mome licu, pa sam, u svom neznanju, pomislio - kako bi užasno bilo kad bi Boldanders posedovao energiju i volju potrebnu za gnev. Konačno, on reče: "Jesi li ti bio s nama kad smo izlazili iz grada?"
<BR>&nbsp;&nbsp;&nbsp;&nbsp;&nbsp;"Pa naravno da sam bio. Dorkas, i Jolenta, i ja, svi smo bili uz vas dvojicu."
<BR>&nbsp;&nbsp;&nbsp;&nbsp;&nbsp;Još jedno oklevanje. "Znači, našli smo te tamo."
<BR>&nbsp;&nbsp;&nbsp;&nbsp;&nbsp;"Našli ste me, zar se ne sećaš?"
<BR>&nbsp;&nbsp;&nbsp;&nbsp;&nbsp;Odmahnuo je glavom polako, a ja primetih da je njegova gruba crna kosa, gusta kao travnati krov na seoskoj kući, dodirnuta sedinom. "Probudio sam se jednog jutra i ti si bio tu. Razmišljao sam. Ubrzo si me ostavio."
<BR>&nbsp;&nbsp;&nbsp;&nbsp;&nbsp;"Tad su bile druge okolnoasti - imali smo dogovor da se ubrzo ponovo sretnemo." (Osetio sam probod krivice jer sam dobro pamtio da tada nisam imao ni najmanju nameru da to obećanje ispunim.)
<BR>&nbsp;&nbsp;&nbsp;&nbsp;&nbsp;"Sreli smo se opet", reče Boldanders tupo; onda, videći da ja tim odgovorom nisam zadovoljan, dodade: "Ovde meni nema ničeg stvarnog osim doktora Talosa."
<BR>&nbsp;&nbsp;&nbsp;&nbsp;&nbsp;"Tvoja odanost je vrlo pohvalna, ali mogao si se setiti da je on želeo da i ja budem uz njega, a ne samo ti." Uvideo sam da ne mogu da se naljutim na ovog blagog džina mutne pameti.
<BR>&nbsp;&nbsp;&nbsp;&nbsp;&nbsp;"Sakupljaćemo novac ovde na jugu, a onda zidamo ponovo, kao što smo zidali i ranije, kad oni zaborave."
<BR>&nbsp;&nbsp;&nbsp;&nbsp;&nbsp;"Sever je ovo. Ali, tačno kažeš, vaša kuća je uništena, je li tako?"
<BR>&nbsp;&nbsp;&nbsp;&nbsp;&nbsp;"Spaljena", uzvrati Boldanders. Mogao sam maltene da vidim odraze plamenova u njegovim očima. "Žao mi je ako si nešto stradao. Toliko dugo već mislim samo na zamak i na moj posao."
<BR>&nbsp;&nbsp;&nbsp;&nbsp;&nbsp;Ostavio sam ga da sedi na tom mestu, pa sam krenuo da proverim u kakvom stanju je oprema našeg pozorišta - mada nisam primećivao da je opremi potreban takav pregled, a nisam ni bio u stanju da zapazim ma kakve nedostatke, osim najupadljivijih, ako bi ih bilo. Nekoliko artista se okupilo oko Jolente; dr Talus ih je oterao, a njoj naredio da uđe u šator. Trenutak kasnije čuo sam pljusak štapa po mesu; izašao je isceren, ali još ljut.
<BR>&nbsp;&nbsp;&nbsp;&nbsp;&nbsp;"Nije ona kriva", rekoh. "Znaš kakav je njen izgled."
<BR>&nbsp;&nbsp;&nbsp;&nbsp;&nbsp;"Previše kitnjast. Baš previše kitnjast. Znaš li šta mi se sviđa kod tebe, sire Severijane? To što više voliš Dorkas. Uzgred rečeno, gde je ona? Jesi li je video od kako si se vratio?"
<BR>&nbsp;&nbsp;&nbsp;&nbsp;&nbsp;"Upozoravam te, doktore. Nju ne udaraj."
<BR>&nbsp;&nbsp;&nbsp;&nbsp;&nbsp;"Ni na pamet mi ne bi palo. Jedino se bojim da se mogla izgubiti."
<BR>&nbsp;&nbsp;&nbsp;&nbsp;&nbsp;Njegov iznenađeni izraz lica uverio me je da govori istinu. Rekoh mu: "Popričao sam s njom samo na trenutak. Otišla je po vodu."
<BR>&nbsp;&nbsp;&nbsp;&nbsp;&nbsp;"Hrabro od nje", reče on, pa, pošto sam ja napravio začuđeno lice, dodade: "Ona se vode boji. To si morao primetiti. Čistunica je, ali kad se pere, voda je samo palac duboka; a kad prelazimo mostove, ona se drži za Jolentu i drhti."
<BR>&nbsp;&nbsp;&nbsp;&nbsp;&nbsp;Tad se vratila Dorkas; ako je doktor još nešto pričao, ja to nisam čuo. Kad smo se Dorkas i ja sreli tog jutra, ni ja ni ona nismo bili u stanju da učinimo mnogo više osim da se osmehujemo i dotičemo šakama koje nisu mogle da poveruju. Sad mi je prišla, spustila dve kofe vode koje je nosila i zagledala se u mene kao da će me pojesti očima. "Toliko si mi nedostajao", reče ona. "Bila sam tako usamljena bez tebe."
<BR>&nbsp;&nbsp;&nbsp;&nbsp;&nbsp;Nasmejao sam se na pomisao da ja nekome mogu nedostajati, pa sam podigao krajičak svog fuliginskog ogrtača. "Ovo ti je nedostajalo?"
<BR>&nbsp;&nbsp;&nbsp;&nbsp;&nbsp;"Smrt, hoćeš reći. Da li mi je nedostajala smrt? Ne, nedostajao si mi ti." Preuzela je taj ogrtač iz moje ruke i počela me pomoću njega vući prema redu topola koje su sačinjavale jedan zid Zelene dvorane. "Našla sam jednu klupu tamo, oko nje su leje sa travama. Dođi da sednemo. Ovi mogu bez nas neko vreme, posle toliko dana, a Jolenta će pre ili kasnije izići i naći vodu koja je i inače za nju doneta."
<BR>&nbsp;&nbsp;&nbsp;&nbsp;&nbsp;Čim smo se udaljili od vreve šatorskog naselja, gde su žongleri bacali noževe, a akrobate svoju decu, optočio nas je mir vrtova. Oni su možda najveća igde postojeća zemljišna površina planirana i zasađena radi lepote, ako se izuzmu oni prostori divljine koji su vrtovi Inkreatorovi, a na kojima rade kultivatori nama nevidljivi. Preklopljene živice obrazovale su uzana vrata. Pređosmo u jedan šumarak sa belim, mirisnim granama, što me je tužno podsetilo na one rascvale šljive kroz koje su pretorijanci vukli Jonasa i mene, mada je šljivik izgledao zasađen radi ukrasa, a ovaj šumarak, činilo se, radi ploda. Dorkas je odlomila grančicu sa pet-šest behara i zadenula je u svoju bledozlatnu kosu.
<BR>&nbsp;&nbsp;&nbsp;&nbsp;&nbsp;Iza tog voćnjaka pružala se bašta tako stara, da sam bio siguran da su je zaboravili svi osim posluge koja ju je održavala. Na naslonu tamošnjeg kamenog sedišta bile su, davno, isklesane glave, ali vreme ih je izgrizlo toliko da su ostale gotovo sasvim bez crta lica. Preostalo je nekoliko leja sa jednostavnim cvećem, a uz cveće su rasli i mirisni redovi kuhinjskih trava - ruzmarina, anđelskog korena, nane, bosiljka i rutvice; sve to, u zemljištu koje je, pošto je nebrojeno mnogo godina obrađivano, postalo crno kao čokolada.
<BR>&nbsp;&nbsp;&nbsp;&nbsp;&nbsp;Bio je tu i potočić; Dorkas je vodu, nesumnjivo, zahvatila iz njega. Izvorište tog potoka možda je nekad bio vodoskok - a sad se svelo samo na plitku kamenu činiju iz koje se voda dizala, pljuskala preko ruba i onda oticala krivudavim putićima kroz uzane, grubo ozidane kanale do voćki koje su na taj način navodnjavane. Seli smo na tu kamenu klupu, na čiji sam rukonaslon prislonio svoj mač. Dorkas me je dohvatila za šake.
<BR>&nbsp;&nbsp;&nbsp;&nbsp;&nbsp;"Severijane, plašim se", reče ona. "Sanjam tako strašno."
<BR>&nbsp;&nbsp;&nbsp;&nbsp;&nbsp;"Posle mog odlaska?"
<BR>&nbsp;&nbsp;&nbsp;&nbsp;&nbsp;"Sve vreme."
<BR>&nbsp;&nbsp;&nbsp;&nbsp;&nbsp;"Kad smo spavali jedno uz drugo na onom polju, rekla si mi da si se probudila iz lepog sna. Rekla si da je bio vrlo podroban i da je izgledao stvaran."
<BR>&nbsp;&nbsp;&nbsp;&nbsp;&nbsp;"Ako je bio lep, zaboravila sam ga."
<BR>&nbsp;&nbsp;&nbsp;&nbsp;&nbsp;Već sam primetio da je pažljivo izbegavala da pogleda u vodu koja se prelivala iz ruševnog vodoskoka.
<BR>&nbsp;&nbsp;&nbsp;&nbsp;&nbsp;"Svake noći sanjam da pešačim kroz ulice pune nekih prodavnica. Srećna sam, ili bar zadovoljna. Imam para koje mogu trošiti, a postoji i dugački spisak sa stvarima koje želim da kupim. Iznova i iznova ponavljam u sebi taj spisak i pokušavam da smislim u kojim delovima te četvrti mogu da dobijem najbolji kvalitet za najnižu cenu. Ali, dok idem od radnje do radnje, postepeno postajem svesna da me svi koji me vide mrze i preziru i znam da je to zato što misle da sam nečisti duh koji se umotao u ovo žensko telo što oni vide. Konačno, ulazim u jednu majušnu radnju koju drže neki stari čovek i neka baba. Ona sedi i pravi čipke, dok on, za mene, ređa njihovu robu po tezgi. Čujem iza sebe zvuk njenog konca kako se provlači kroz čipku."
<BR>&nbsp;&nbsp;&nbsp;&nbsp;&nbsp;Upitah: "A šta si došla da kupiš?"
<BR>&nbsp;&nbsp;&nbsp;&nbsp;&nbsp;"Vrlo sitnu odeću." Svojim malim, belim šakama Dorkas pokaza razdaljinu od oko pola pedlja. "Možda odelca za lutke. Naročito pamtim malecne košulje od fine vune. Najzad odaberem jednu i dam starome pare. Ali nisu pare, uopšte - nego samo grudva neke prljavštine."
<BR>&nbsp;&nbsp;&nbsp;&nbsp;&nbsp;Ramena su joj se tresla, pa sam je zagrlio jednom rukom da je utešim.
<BR>&nbsp;&nbsp;&nbsp;&nbsp;&nbsp;"A meni dođe da vrištim, da im kažem da nisu u pravu, da ja nisam ta gadna avet za koju me smatraju. Ali znam, ako to učinim, sve što kažem biće uzeto kao konačni dokaz da su baš u pravu. Te reči me guše. A najgore je to što upravo tad prestane šištanje konca." Dohvatila me je za slobodnu šaku i stegla kao da hoće da utisne značenje svojih reči u mene. "Znam da ovo ne može razumeti niko ko nije isto sanjao, ali stravično je. Stravično."
<BR>&nbsp;&nbsp;&nbsp;&nbsp;&nbsp;"Možda će sad, kad sam opet ovde, uz tebe, ti snovi prestati."
<BR>&nbsp;&nbsp;&nbsp;&nbsp;&nbsp;"A onda zaspim, ili, bar, padnem u mrak. Ako se tad ne razbudim, naiđe onaj sledeći san. Nađem se u čamcu koji se pomoću motke potiskuje preko jednog spektralnog jezera..."
<BR>&nbsp;&nbsp;&nbsp;&nbsp;&nbsp;"Bar u tome nema nikakve tajne", rekoh. "Vozila si se u takvom čamcu sa Agijom i sa mnom. Pripadao je jednom čoveku po imenu Heldegrin. Tog putovanja se svakako sećaš."
<BR>&nbsp;&nbsp;&nbsp;&nbsp;&nbsp;Dorkas odmahnu glavom. "Nije taj čamac, nego neki mnogo manji. Motkom upire jedan starac, a ja ležim pred njegovim nogama. Budna sam, ali se ne mogu pomaći. Jedna moja ruka se vuče po crnoj vodi. Trenutak pre nego što ćemo dodirnuti obalu ja ispadam iz čamca, ali starac to ne vidi; onda, dok tonem kroz vodu, shvatim da on nijednog časa nije ni znao da sam ja prisutna. Uskoro nestane svetlosti, a meni bude vrlo hladno. Čujem kako me, daleko iznad mene, jedan glas, glas koji volim, doziva po imenu, ali ne mogu da se setim čiji je to glas."
<BR>&nbsp;&nbsp;&nbsp;&nbsp;&nbsp;"Moj, to te ja zovem da te probudim."
<BR>&nbsp;&nbsp;&nbsp;&nbsp;&nbsp;"Možda." Na njenom obrazu je onaj ožiljak od biča, koji je stekla na Sažalnici, sad goreo kao da je nedavno žigosana.
<BR>&nbsp;&nbsp;&nbsp;&nbsp;&nbsp;Neko vreme smo sedeli, ništa ne govoreći. Slavuji više nisu pevali, ali su zato pevale, po svem drveću, ptičice konopljarke; videh i jednog papagaja koji je u svojoj skerletnoj i zelenoj odeždi ličio na nekakvog malog kurira u livreji, kako seva između grana.
<BR>&nbsp;&nbsp;&nbsp;&nbsp;&nbsp;Najzad Dorkas reče: "Voda je tako užasavajuća stvar. Nije trebalo da te dovedem ovde, ali nisam se mogla setiti nijednog drugog mesta u blizini gde bismo mogli poći. Kamo sreće da smo seli na travu ispod onog drveća."
<BR>&nbsp;&nbsp;&nbsp;&nbsp;&nbsp;"Zašto mrziš vodu? Meni izgleda divna."
<BR>&nbsp;&nbsp;&nbsp;&nbsp;&nbsp;"Možda ovde, na suncu, ali ona po svojoj prirodi teče dole, zauvek dole, udaljava se od svetlosti."
<BR>&nbsp;&nbsp;&nbsp;&nbsp;&nbsp;"Ali se opet i uzdigne", rekoh. "Kiša koju vidimo u proleće ista je ona voda koju smo gledali prethodne godine kako otiče niz slivne kanale. Tako nas je, bar, učio majstor Malrubius."
<BR>&nbsp;&nbsp;&nbsp;&nbsp;&nbsp;Dorkasin osmeh zablista kao zvezda. "Lepo je u to verovati, bez obzira na to da li je istina ili nije. Severijane, bilo bi smešno da ja kažem da si najbolji čovek koga poznajem, jer ti si jedina dobra osoba koju poznajem. Međutim, uverena sam da bi ti, i kad bih hiljadu drugih srela, bio još najbolji. O tome sam želela da pričam s tobom."
<BR>&nbsp;&nbsp;&nbsp;&nbsp;&nbsp;"Ako ti je potrebna moja zaštita, imaš je. To znaš."
<BR>&nbsp;&nbsp;&nbsp;&nbsp;&nbsp;"Nije to uopšte u pitanju", odvrati Dorkas. "Na neki način, htela bih ja da pružim zaštitu tebi. E to zvuči baš smešno, zar ne? Nemam porodicu, nikog nemam osim tebe, a ipak, mislim da mogu da te zaštitim."
<BR>&nbsp;&nbsp;&nbsp;&nbsp;&nbsp;"Poznaješ Jolentu, pa dr Talosa i Boldandersa."
<BR>&nbsp;&nbsp;&nbsp;&nbsp;&nbsp;"Oni nisu niko. Zar to ne osećaš, Severijane? Čak i ja sam niko, ali oni su manji od mene. Petoro nas je bilo u tom šatoru noćas, a ipak, ti si bio sam. Jednom si mi rekao da nemaš mnogo mašte, ali, ipak, to si morao osetiti."
<BR>&nbsp;&nbsp;&nbsp;&nbsp;&nbsp;"Da li ti od toga želiš da me zaštitiš - od usamljenosti? Takvu zaštitu bih pozdravio dobrodošlicom."
<BR>&nbsp;&nbsp;&nbsp;&nbsp;&nbsp;"Onda ću ti davati sve što mogu, dokle god mogu. Ali, iznad svega, hoću da te zaštitim od mišljenja sveta. Severijane, pamtiš li ono što sam ti o mom snu rekla - kako svi u prodavnicama, i na ulici, misle da sam ja samo užasni duh? Možda su u pravu."
<BR>&nbsp;&nbsp;&nbsp;&nbsp;&nbsp;Tresla se; držao sam je.
<BR>&nbsp;&nbsp;&nbsp;&nbsp;&nbsp;"To je jedan od razloga zbog kojih je taj san tako bolan. Drugi razlog je to što znam da oni, na neki drugi način, nisu u pravu. Opako spektralno biće je u meni. Ono jeste ja. Ali u meni ima i drugih stvari koje su u podjednakoj meri ja."
<BR>&nbsp;&nbsp;&nbsp;&nbsp;&nbsp;"Nikad ti ne bi mogla biti opako spektralno, niti bilo kakvo opako biće."
<BR>&nbsp;&nbsp;&nbsp;&nbsp;&nbsp;"O, mogla bih", reče ona ozbiljno i diže pogled ka meni. Njeno maleno, nagnuto lice nikada nije bilo lepše nego tad u svetlosti sunca, i nikad čistije. "Mogla bih, o Severijane. Baš kao što ti možeš biti ono čime te nazivaju. Što ponekad i jesi. Pamtiš li kako smo videli da je katedrala odskočila u nebo i sagorela u jednom trenu? I kako smo onda pošli jednom ulicom između drveća i išli sve dok nismo videli svetlost ispred sebe, a tu su bili doktor Talos i Boldanders, spremni da izvedu svoju predstavu sa Jolentom?"
<BR>&nbsp;&nbsp;&nbsp;&nbsp;&nbsp;"Držala si me za ruku", rekoh. "I pričali smo o filozofiji. Kako bih mogao zaboraviti?"
<BR>&nbsp;&nbsp;&nbsp;&nbsp;&nbsp;"Kad smo stigli do te svetlosti, pa kad nas je doktor Talos video - pamtiš li šta je rekao?"
<BR>&nbsp;&nbsp;&nbsp;&nbsp;&nbsp;Bacio sam svoj um unazad do te večeri, kojom se okončao onaj dan u kome sam izvršio smrtnu kaznu nad Agilusom. U pamćenju sam začuo urlik gomile, Agijin vrisak, onda Boldandersovo dobošarenje. "Rekao je da su sad došli svi i da si ti Nevinost, a ja Smrt."
<BR>&nbsp;&nbsp;&nbsp;&nbsp;&nbsp;Dorkas je svečano klimnula glavom. "Tačno. Ali ti nisi stvarno Smrt, znaš, ma koliko puta te on tako nazvao. Nisi ništa više Smrt nego što je kasapin Smrt zato što seče grla junadi po ceo dan. Za mene ti si Život i mlad si čovek po imenu Severijan, a ako bi poželeo da se obučeš drugačije i postaneš stolar ili ribar, niko te ne bi mogao sprečiti."
<BR>&nbsp;&nbsp;&nbsp;&nbsp;&nbsp;"Ne osećam želju da napustim svju gildu."
<BR>&nbsp;&nbsp;&nbsp;&nbsp;&nbsp;"Ali bi mogao. Danas. To treba imati na umu. Ljudi ne žele da drugi ljudi budu ljudi, već nabacuju imena na njih i zaključavaju ih u zatvorene prostore, ali ja neću da im ti dopustiš da te zaključaju. Doktor Talos je gori od većine. Na svoj način, on je lažov..."
<BR>&nbsp;&nbsp;&nbsp;&nbsp;&nbsp;Tu optužbu je ostavila bez završetka, a ja rekoh: "Jednom sam čuo od Boldandersa da Talos retko laže."
<BR>&nbsp;&nbsp;&nbsp;&nbsp;&nbsp;"Kazala sam - na svoj način. Boldanders je u pravu. Doktor Talos ne laže u onom smislu u kome većina ljudi shvata laganje. Kad je tebe nazvao Smrću, to nije bila laž, nego... nego..."
<BR>&nbsp;&nbsp;&nbsp;&nbsp;&nbsp;"Metafora", predložih.
<BR>&nbsp;&nbsp;&nbsp;&nbsp;&nbsp;"Ali opasna, rđava metafora, upravljena protiv tebe, kao laž."
<BR>&nbsp;&nbsp;&nbsp;&nbsp;&nbsp;"Smatraš li, dakle, da me doktor Talos mrzi? A ja bih rekao da je on jedan od vrlo malog broja ljudi koji su prema meni pokazali ikakvu stvarnu dobrotu od kada sam krenuo iz Citadele. Ti, Jonas - koji je otišao - i jedna starica koju sam sreo u zatočeništvu, onda jedan čovek u žutoj odeždi - koji me je, uzgred rečeno, takođe nazvao Smrću - i doktor Talos. Taj spisak je, zapravo, kratak."
<BR>&nbsp;&nbsp;&nbsp;&nbsp;&nbsp;"Ne smatram da on mrzi na onaj način kako to mi shvatamo", odvratila je Dorkas blago. "A, što se toga tiče, ni da voli. Želja je njegova da manipuliše svim onim na šta naiđe, da svojom voljom menja stvari. A pošto je rušenje lakše od građenja, on najčešće ruši."
<BR>&nbsp;&nbsp;&nbsp;&nbsp;&nbsp;"Međutim, izgleda da ga Boldanders voli", rekoh. "Imao sam svojevremeno jednog osakaćenog psa; viđao sam da Boldanders upućuje ovom doktoru onakve pogleda kakve je Triskele nekad upućivao meni."
<BR>&nbsp;&nbsp;&nbsp;&nbsp;&nbsp;"Razumem te, ali ne sagledavam stvari tako. Jesi li ikad pomislio: a kako si ti izgledao kad si gledao svog psa? Znaš li ti išta o prošlosti njih dvojice?"
<BR>&nbsp;&nbsp;&nbsp;&nbsp;&nbsp;"Samo to da su stanovali zajedno blizu jezera Diuturne. Izgleda da su im meštani zapalili kuću da bi ih oterali."
<BR>&nbsp;&nbsp;&nbsp;&nbsp;&nbsp;"Šta misliš, da li bi doktor Talos mogao biti Boldandersov sin?"
<BR>&nbsp;&nbsp;&nbsp;&nbsp;&nbsp;Pomisao je bila tako apsurdna da sam se nasmejao, srećan što se pojavilo to oslobođenje od napetosti.
<BR>&nbsp;&nbsp;&nbsp;&nbsp;&nbsp;"Bilo to istina ili ne", nastavi Dorkas, "tako se ponašaju. Kao otac koji sporo misli i naporno radi sa brilijantnim, nastranim sinom. Bar se meni tako čini."
<BR>&nbsp;&nbsp;&nbsp;&nbsp;&nbsp;Tek kad smo ustali sa te klupe i krenuli natrag ka Zelenoj sobi (koja na sliku koju mi je Rudesind pokazao nije ličila ništa više nego što bi svaka bašta ličila), palo mi je na um da se zapitam nije li dr Talos, nazivajući Dorkas "Nevinošću", takođe napravio metaforu.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
