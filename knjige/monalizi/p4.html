<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. ĆUMEZ
<P>&nbsp;&nbsp;&nbsp;&nbsp;&nbsp;Mona je sanjala da ponovo igra u kavezu u onom baru u Klivlendu, naga u stubu električne plave svetlosti, gde su oči podignute prema njoj kroz veo dima imale beonjače obojene tom svetlošću. Lica su imala izraz koji muškarci uvek imaju kad te posmatraju kako igraš, opčinjena, a opet zatvorena u sebe, tako da oči nisu odavale ništa, a lica su i pored znoja, mogla biti izvajana od nečega što je samo podsećalo na meso.
<BR>&nbsp;&nbsp;&nbsp;&nbsp;&nbsp;Bilo joj je svejedno kako izgledaju, dok je bila u kavezu, visoko, vrela od ritma treće pesme u programu, puna viza koji ju je nosio ka vrhuncu, dok ju je novostečena snaga podizala na pete...
<BR>&nbsp;&nbsp;&nbsp;&nbsp;&nbsp;Jedan od njih zgrabio ju je za članak.
<BR>&nbsp;&nbsp;&nbsp;&nbsp;&nbsp;Pokušala je da vrisne, ali zvuk nikako da provali, bar isprva ne, a kada je izbio, bilo je kao da se nešto pokidalo u njoj, ozledilo je, i plava svetlost se raspršila, ali ne i ruka, ruka je ostala gde je bila, oko njenog zgloba. Uspravila se u krevetu kao čupavac iz kutije, boreći se sa tamom, trzajući prstima kosu sa očiju.
<BR>&nbsp;&nbsp;&nbsp;&nbsp;&nbsp;"Šta bi, malena?"
<BR>&nbsp;&nbsp;&nbsp;&nbsp;&nbsp;Položio joj je drugu ruku na čelo i gurnuo je nazad, u vrelo udubljenje jastuka.
<BR>&nbsp;&nbsp;&nbsp;&nbsp;&nbsp;"San..." Ruka je još bila tamo, i od toga joj se vrištalo. "Imaš cigaretu, Edi?" Ruka se ukloni, upaljač škljocnu i blesnu plamen; ravni njegovog lica iskočiše iz mraka prema njoj kada joj je upalio i pružio jednu. Brzo je sela, povukla kolena ispod brade, sa vojničkim ćebetom kao šatorom preko njih, jer joj je bilo mrsko da je iko dodiruje u tom trenutku.
<BR>&nbsp;&nbsp;&nbsp;&nbsp;&nbsp;Slomljena noga ukradene plastične stolice napravi upozoravajući zvuk kada se zavalio da upali svoju cigaretu. Skrši se, pomislila je, neka tresne na dupe, taman da se oraspoloži da me malo izudara. Bila je srećna što je mrak i što ne vidi ćumez. Najgore je bilo probuditi se s glavoboljom, nemoćna da se pokrene, pošto je prethodno upala unutra zaboravivši da prilepi crnu plastičnu traku na mesto, sa vrelim zracima sunca koji osvetljavaju svaku pojedinost i zagrevaju vazduh, oživljavajući muve.
<BR>&nbsp;&nbsp;&nbsp;&nbsp;&nbsp;Nikad je niko nije pipao, tamo u Klivlendu; oni dovoljno tupi da posegnu kroz to polje već su bili suviše pijani da bi mogli da se kreću ili da dišu. Nisu je pipali ni tetrebi, bar ne pre nego što se pogode sa Edijem i doplate, a i posle je bilo samo kobajagi.
<BR>&nbsp;&nbsp;&nbsp;&nbsp;&nbsp;Šta god da su tražili, moralo je da bude obred, tako da je imala utisak da se dešava na nekom mestu izvan života. Počela je da pazi na trenutak kada bi se izgubili. To je bio najzabavniji deo, jer bi se zaista izgubili, postajali potpuno bespomoćni, možda tek na delić sekunde, ali se tada činilo da uopšte nisu tu.
<BR>&nbsp;&nbsp;&nbsp;&nbsp;&nbsp;"Edi, šiznuću ako budem opet morala da spavam ovde."
<BR>&nbsp;&nbsp;&nbsp;&nbsp;&nbsp;Tukao ju je i za manje od ovoga, pa je oborila lice, utisnula ga među kolena u ćebe i čekala.
<BR>&nbsp;&nbsp;&nbsp;&nbsp;&nbsp;"Kako da ne", reče on. "Možda bi da se vratiš na onu farmu somova? Il' u Klivlend?"
<BR>&nbsp;&nbsp;&nbsp;&nbsp;&nbsp;"Jednostavno, ne mogu više..."
<BR>&nbsp;&nbsp;&nbsp;&nbsp;&nbsp;"Sutra."
<BR>&nbsp;&nbsp;&nbsp;&nbsp;&nbsp;"Šta sutra?"
<BR>&nbsp;&nbsp;&nbsp;&nbsp;&nbsp;"Je l' ti to dovoljno brzo? Sutra uveče, jebenim privatnim mlaznjakom? Pravo u Njujork? 'Oćeš li onda prestati da kenjaš?"
<BR>&nbsp;&nbsp;&nbsp;&nbsp;&nbsp;"Dušo, molim te" ona pruži ruku prema njemu, "možemo i vozom..."
<BR>&nbsp;&nbsp;&nbsp;&nbsp;&nbsp;Odgurnuo joj je ruku. "Ti, bre, imaš slamu u glavi."
<BR>&nbsp;&nbsp;&nbsp;&nbsp;&nbsp;Da se još žalila, bilo šta o ćumezu, bilo šta što bi značilo da je omanuo, da su svi njegovi veliki poslovi bili prazne priče, počeo bi, znala je da bi počeo. Kao onda kada je vrištala zbog bubašvaba, gamadi koje su zvali bube palmeto, ali to je bilo samo zato što su prokletinje bile mutanti, svaka druga; neko je hteo da ih potamani tako što je učinio nešto što im je sjebalo DNK, pa ste svuda mogli da viđate bubašvabe kako crkavaju, sa viškom nožica ili glava, ili nedovoljno, a jednom je videla jednu koja je izgledala kao da je progutala krst ili tako nešto, leđa ili ljuštura, ili šta već, bila su joj izobličena na način od koga joj se povraćalo.
<BR>&nbsp;&nbsp;&nbsp;&nbsp;&nbsp;"Dušo", reče ona, trudeći se da umiri glas, "šta mogu kad mi ovo mesto ide na živce..."
<BR>&nbsp;&nbsp;&nbsp;&nbsp;&nbsp;"Kod Huki Grina", reče on, kao da je nije čuo, "bio sam gore kod Huki Grina i sreo tog lovana. On je izabr'o mene, razumeš? Dasa ima oko za talente." Mogla je da zamisli njegov kez u mraku. "Iz Londona, Englez. Lovac na talente. Uš'o kod Hukija i bilo je 'Taj si, čoveče!'"
<BR>&nbsp;&nbsp;&nbsp;&nbsp;&nbsp;"Tetreb?" Edi je nedavno zaključio da se prava akcija dešava kod Huki Grina, na trideset trećem spratu staklenog oblakodera, gde su gotovo svi unutrašnji zidovi bili porušeni da bi se dobio otprilike ceo jedan blok prostora za igranje, ali se malo ohladio kada je video da ga tamo niko ne zarezuje. Mona nikada nije videla Hukija Grina, 'Hukija Grina, opakog kučkinog sina', ragbijaša u penziji, vlasnika lokala, ali je znala da je mesto moćno za igru.
<BR>&nbsp;&nbsp;&nbsp;&nbsp;&nbsp;"Hoćeš li me saslušati, jebote? Tetreb? Govno. Taj je čovek, taj je veza, taj je na vrhu i ima da me povuče gore. I znaš šta? Ideš i ti sa mnom."
<BR>&nbsp;&nbsp;&nbsp;&nbsp;&nbsp;"Ali šta hoće?"
<BR>&nbsp;&nbsp;&nbsp;&nbsp;&nbsp;"Glumicu. Nešto kao glumicu. I pametnog momka da je dovede tamo i da pazi na nju."
<BR>&nbsp;&nbsp;&nbsp;&nbsp;&nbsp;"Glumicu? Tamo? Gde je to tamo?"
<BR>&nbsp;&nbsp;&nbsp;&nbsp;&nbsp;Čula je kako otkopčava jaknu. Nešto pade na krevet, blizu njenih nogu. "Dva soma."
<BR>&nbsp;&nbsp;&nbsp;&nbsp;&nbsp;Isuse. Možda i nije bila šala. Ali ako nije, šta je onda, do đavola?
<BR>&nbsp;&nbsp;&nbsp;&nbsp;&nbsp;"Koliko si dobra večeras, Mona?"
<BR>&nbsp;&nbsp;&nbsp;&nbsp;&nbsp;"Devedeset." Bilo je u stvari sto dvadeset, ali je poslednjeg računala kao prekovremeni rad. Suviše ga se plašila da bi krila od njega, ali joj je bio potreban novac za viz.
<BR>&nbsp;&nbsp;&nbsp;&nbsp;&nbsp;"Zadrži. Kupi odeću. Ali ne kao za pos'o. Ovaj put niko ne traži da ti viri dupence."
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Sutra, rek'o sam ti. Mo'š se oprostiš s ovim mestom."
<BR>&nbsp;&nbsp;&nbsp;&nbsp;&nbsp;Kada je to čula od njega, došlo joj je da prestane da diše.
<BR>&nbsp;&nbsp;&nbsp;&nbsp;&nbsp;Stolica ponovo zaškripa. "Devedeset, a?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Pričaj."
<BR>&nbsp;&nbsp;&nbsp;&nbsp;&nbsp;"Edi, tako sam umorna..."
<BR>&nbsp;&nbsp;&nbsp;&nbsp;&nbsp;"Ne", reče on.
<BR>&nbsp;&nbsp;&nbsp;&nbsp;&nbsp;Ali nije hteo da čuje istinu ili tako nešto. Hteo je priču, onu što ju je naučio da mu priča. Nije ga zanimalo o čemu su govorili (a većina njih imala je nešto što su naprosto morali da ti kažu i obično jesu), ili kako su tražili da vide potvrde o pregledu krvi, ili kako je svaki drugi pričao onaj vic o tome da se ono što se ne da izlečiti može bar ublažiti, pa čak ni šta su tražili od nje u krevetu.
<BR>&nbsp;&nbsp;&nbsp;&nbsp;&nbsp;Edi je hteo da čuje o onom krupnom tipu koji se prema njoj ophodio kao prema krpi. Ali morala je da pazi kako priča, da tetreb ne ispadne suviše grub, jer to obično košta više nego što joj je bilo plaćeno. Suština je bila u tome da se tetreb ponašao prema njoj kao prema mašini koju je unajmila na pola sata. Takvi nisu bili retki, ali su uglavnom trošili novac u kućama lutaka ili se istresali preko stima. Mona je obično sretala one koji su hteli da razgovaraju, pokušavali da joj kupe sendvič posle svega, što je moglo da bude gadno na svoj način, ali ne onako gadno kako je to Edi želeo. A želeo je još jednu stvar, da mu kaže da joj se to nije dopadalo, ali joj je uprkos tome bilo potrebno, silno potrebno.
<BR>&nbsp;&nbsp;&nbsp;&nbsp;&nbsp;Pružila je ruku u mraku i opipala koverat pun novca.
<BR>&nbsp;&nbsp;&nbsp;&nbsp;&nbsp;Stolica ponovo zaškripa.
<BR>&nbsp;&nbsp;&nbsp;&nbsp;&nbsp;I ona mu ispriča kako je baš izlazila iz PolaCene kada ju je odvojio taj veliki tip, samo je pitao koliko, čime ju je uvredio, ali mu je ipak rekla i on je rekao može. Pa su ušli u njegova kola, stara i velika i sa nekakvim vlažnim mirisom (pojedinost preuzeta iz klivlendskih dana) i odmah ju je naterao da se natrti preko sedišta."
<BR>&nbsp;&nbsp;&nbsp;&nbsp;&nbsp;"Ispred PolaCene?"
<BR>&nbsp;&nbsp;&nbsp;&nbsp;&nbsp;"Iza."
<BR>&nbsp;&nbsp;&nbsp;&nbsp;&nbsp;Edi je nikada nije optužio da izmišlja, iako je znala da joj je on sam nekako usadio osnovni scenario i da je priča, u stvari, bila svaki put ista. Kada je stigla do trenutka kada joj je tip podigao suknju (onu crnu, rekla je, a imala sam i bele čizme) i spustio pantalone, začula je kako zvecka kopča Edijevog kajiša. Skidao je farmerke. Dok se zavlačio pored nje u krevet, delom uma se pitala da li je položaj koji je opisivala uopšte moguć, ali je nastavila jer je ionako delovalo na Edija. Dosetila se da doda kako ju je bolelo dok je tip prodirao, iako se bila dobro ovlažila. Opisala je kako joj je držao zglobove, iako više nije imala pojma gde se šta nalazi, osim da joj je dupe trebalo da bude u vazduhu. Edi je počeo da je dodiruje, trljajući joj grudi i stomak, te je prešla sa improvizovane grubosti mušterijinih pokreta na ono što je sama osećala.
<BR>&nbsp;&nbsp;&nbsp;&nbsp;&nbsp;Ono što je sama osećala bilo je nešto što stvarno nikada nije osetila. Znala je da je moguće osetiti mali bol, a da u isto vreme bude prijatno, ali i da to nije ono pravo. Edi je hteo da čuje da ju je mnogo bolelo i da je bilo odvratno, ali da je u isto vreme uživala. Moni je to izgledalo besmisleno, ali je naučila da priča onako kako je on tražio.
<BR>&nbsp;&nbsp;&nbsp;&nbsp;&nbsp;Jer je delovalo i Edi se sada prevalio na nju sa ćebetom zgužvanim preko leđa, razmičući joj noge. Zaključila je da on to vidi u glavi, kao crtani film, ono što mu je pričala, i da istovremeno igra ulogu onog krupnog grubijana bez lica. Držao joj je zglobove, prikovane iznad glave, onako kako je voleo.
<BR>&nbsp;&nbsp;&nbsp;&nbsp;&nbsp;A kada je bio gotov, kada je zaspao sklupčan na boku, Mona je ostala da leži budna u mraku, okrećući u glavi san o odlasku, blistav i divan.
<BR>&nbsp;&nbsp;&nbsp;&nbsp;&nbsp;I molila se da se ostvari.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
