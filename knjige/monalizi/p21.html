<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. ALEF
<P>&nbsp;&nbsp;&nbsp;&nbsp;&nbsp;Sijalice od sto vati još nisu bile zasvetlele kada se pojavilo sunce i obasjalo Džentrijevo potkrovlje novom svetlošću. Zimsko sunce ublažavalo je obrise konzola i holo-stola, isticalo teksturu korica drevnih knjiga na policama od iverice duž zapadnog zida. Dok je Džentri hodao po sobi i govorio, a plavi 'petlov rep' mu odskakao kad god bi se okrenuo na petama crnih čizama, njegovo raspoloženje kao da je bilo protivteg još prisutnim posledicama dejstva Čerinih dermi za spavanje. Čeri je sedela na ivici postelje, posmatrajući Džentrija, ali i pogledajući na baterijske čitače na nosilima. Vidra je sedeo na slomljenoj stolici nađenoj u Samoći, postavljenoj providnom plastikom preko nabijenih jastučića od odbačene odeće.
<BR>&nbsp;&nbsp;&nbsp;&nbsp;&nbsp;Na Vidrino olakšanje, Džentri je preskočio celu priču o Obliku i odmah razvio teoriju o alefu. Kao i uvek kada bi se zahuktao, koristio je reči i izraze koji su Vidri bili uglavnom nerazumljivi, ali je znao iz iskustva da je bolje ne prekidati ga; trebalo je samo izvući nekakvo značenje iz celog toka, preskačući nejasne delove.
<BR>&nbsp;&nbsp;&nbsp;&nbsp;&nbsp;Džentri je rekao da je Grof uključen u nešto što je ličilo na jebeno krupan mikrosoft; verovao je da je omot jedna velika grudva biočipa. Ako je to bilo istina, slobodna memorija te stvari bila je doslovno beskrajna; bilo bi nezamislivo skupo proizvesti tako nešto. Bilo je, rekao je Džentri, teško zamislivo da uopšte postoji, iako se govorkalo da zaista ima takvih stvari i da imaju upotrebu maltene isključivo za čuvanje džinovskih količina poverljivih podataka. Kvaka je, naravno, u tome što im se ne može pristupiti kroz matricu; to je kao da su sahranjeni.
<BR>&nbsp;&nbsp;&nbsp;&nbsp;&nbsp;"On bi unutra mogao da ima bilo šta", reče Džentri, zastajući da pogleda besvesno lice. Obrnuo se na peti i nastavio šetanje. "Svet. Svetove. Neograničen broj konstrukt-ličnosti..."
<BR>&nbsp;&nbsp;&nbsp;&nbsp;&nbsp;"Kao da živi na stimu?" upita Čeri. "Zbog toga je neprekidno u REM-u?"
<BR>&nbsp;&nbsp;&nbsp;&nbsp;&nbsp;"Ne", reče Džentri, "nije kao simstim. Ovo je potpuno interaktivno. Stvar je u razmerama. Ako je ovo biosoft klase alefa, on doslovno može da ima šta god zamisli tamo unutra. Na neki način, mogao bi da ima aproksimaciju svega..."
<BR>&nbsp;&nbsp;&nbsp;&nbsp;&nbsp;"Znate, imala sam utisak", reče Čeri, "da je ovaj ovde plaćao Kidu Africi da ostane u ovom stanju. Neka vrsta kibernarkosa, ali ne baš to. Uostalom, kibernarkosi ne REM-uju na taj način..."
<BR>&nbsp;&nbsp;&nbsp;&nbsp;&nbsp;"Ali kada si pokušao da to provučeš kroz svoju skalameriju", nagađao je Vidra, "dobio si tu... stvar." Opazio je kako se Džentriju zatežu ramena ispod crne kože i perli.
<BR>&nbsp;&nbsp;&nbsp;&nbsp;&nbsp;"Tako je", reče Džentri, "a sad moram da obnovim naš kredit kod Uprave za fisiju." Pokazao je prema večnim akumulatorima ispod čeličnog stola. "Izvuci mi ih napolje."
<BR>&nbsp;&nbsp;&nbsp;&nbsp;&nbsp;"Aha", reče Čeri, "krajnje je vreme. Dupe mi se smrzlo."
<BR>&nbsp;&nbsp;&nbsp;&nbsp;&nbsp;Ostavili su Džentrija nagnutog nad dekom kiberprostora i sišli ponovo u Vidrinu sobu. Čeri je navaljivala da priključe Džentrijevo električno ćebe na jedan od akumulatora da bi ga prebacila preko nosila. Na butanskom rešou bilo je još hladne kafe; Vidra ju je ispijao nezagrejanu, dok je Čeri zurila kroz prozor, u snegom išaranu ravnicu Samoće.
<BR>&nbsp;&nbsp;&nbsp;&nbsp;&nbsp;"Kako je postala ovakva?" upita.
<BR>&nbsp;&nbsp;&nbsp;&nbsp;&nbsp;"Džentri kaže da su pre sto godina ovde vršili zasipanje. Posle su sve prekrili površinskim slojem zemlje, ali na njoj ništa nije htelo da raste. Veliki deo zasute zemlje bio je toksičan. Kiša je sprala površinski sloj. Onda su verovatno digli ruke i počeli da bacaju još tog sranja. Voda tamo nije za piće; puna je PHB-a i ko zna čega još."
<BR>&nbsp;&nbsp;&nbsp;&nbsp;&nbsp;"A zečevi što ih lovi onaj Ptičurak?"
<BR>&nbsp;&nbsp;&nbsp;&nbsp;&nbsp;"Oni su zapadno odavde. Ne viđaju se u Samoći. Čak ni pacovi. Ionako moraš da proveriš svako meso koje nabaviš u ovim krajevima."
<BR>&nbsp;&nbsp;&nbsp;&nbsp;&nbsp;"Ali ima i ptica."
<BR>&nbsp;&nbsp;&nbsp;&nbsp;&nbsp;"Ovde se samo gnezde, hrane se na drugom mestu."
<BR>&nbsp;&nbsp;&nbsp;&nbsp;&nbsp;"Šta je to s tobom i Džentrijem?" I dalje je gledala kroz prozor.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Prvo sam pomislila da ste 'pešaci'. Da ste zajedno, mislim."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Al' kao da zbog nečeg ne možete jedan bez drugog..."
<BR>&nbsp;&nbsp;&nbsp;&nbsp;&nbsp;"Ova Fabrika, to je njegovo mesto. Dopušta mi da živim ovde. Ja... stalo mi je da živim ovde. Da radim svoj posao."
<BR>&nbsp;&nbsp;&nbsp;&nbsp;&nbsp;"Da praviš one stvari tamo dole?"
<BR>&nbsp;&nbsp;&nbsp;&nbsp;&nbsp;Sijalica u žutoj kupi faksa se upali; u grejalici proradi ventilator.
<BR>&nbsp;&nbsp;&nbsp;&nbsp;&nbsp;"Pa", reče Čeri, čučeći ispred grejalice i otkopčavajući jednu po jednu jaknu, "možda je lud, ali je upravo uradio pravu stvar."
<BR>
<BR>&nbsp;&nbsp;&nbsp;&nbsp;&nbsp;Kada je Vidra ušao u potkrovlje, Džentri je otromboljeno sedeo na staroj kancelarijskoj stolici, zureći u mali monitor na poklopcu deka.
<BR>&nbsp;&nbsp;&nbsp;&nbsp;&nbsp;"Robert Njumark", reče Džentri.
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Identifikacija mrežnjače. Ovo može da bude samo Robert Njumark ili neko ko je kupio njegove oči."
<BR>&nbsp;&nbsp;&nbsp;&nbsp;&nbsp;"Otkud ti to?" Vidra se povi da pogleda osnovne statpode o rođenju.
<BR>&nbsp;&nbsp;&nbsp;&nbsp;&nbsp;Džentri kao da nije čuo pitanje. "To je to. Zađeš malo dublje i naletiš na nešto što nisi očekivao."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Nekoga zanima da li se neko drugi raspituje o gospodinu Njumarku."
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"Ne znam." Džentri je dobovao prstima po crnoj koži na bedrima. "Pogledaj ovo: ništa. Rođen u Baritaunu. Majka: Marša Njumark. Imamo njegov LIB, ali je očigledno naknadno urađen." Odgurnuo je stolicu unazad na točkićima i okrenuo se u pravcu Grofovog nepomičnog lica. "Šta ti kažeš, Njumark? Je li ti to pravo ime?" Ustao je i pošao prema holo-stolu.
<BR>&nbsp;&nbsp;&nbsp;&nbsp;&nbsp;"Nemoj", reče Vidra.
<BR>&nbsp;&nbsp;&nbsp;&nbsp;&nbsp;Džentri dodirnu prekidač holo-stola.
<BR>&nbsp;&nbsp;&nbsp;&nbsp;&nbsp;I siva stvar se ponovo pojavi, na trenutak, ali ovaj put zaroni prema središtu polulopte prikaza, smanji se i iščeznu. Ne. Bila je tamo, sićušna siva kugla u samom središtu svetlećeg polja projekcije.
<BR>&nbsp;&nbsp;&nbsp;&nbsp;&nbsp;Džentrijev ludački osmeh se vratio. "Dobro", reče.
<BR>&nbsp;&nbsp;&nbsp;&nbsp;&nbsp;"Šta je dobro?"
<BR>&nbsp;&nbsp;&nbsp;&nbsp;&nbsp;"Sad znam šta je to. Led. Zaštitni program."
<BR>&nbsp;&nbsp;&nbsp;&nbsp;&nbsp;"Onaj majmun?"
<BR>&nbsp;&nbsp;&nbsp;&nbsp;&nbsp;"Neko je imao smisla za humor. Ako te majmun ne uplaši, pretvori se u zrno graška..." Prišao je stolu i počeo da pretražuje jednu bisagu. "Sumnjam da će moći to da učine sa direktnom nervnom vezom." Nešto mu je bilo u ruci. Mreža troda.
<BR>&nbsp;&nbsp;&nbsp;&nbsp;&nbsp;"Džentri, ne radi to! Pogledaj njega!"
<BR>&nbsp;&nbsp;&nbsp;&nbsp;&nbsp;"I neću", reče Džentri. "Ti ćeš."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
