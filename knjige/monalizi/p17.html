<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. IZ GRADA
<P>&nbsp;&nbsp;&nbsp;&nbsp;&nbsp;Probudio ju je Selin hladni dlan pritisnut na usta; druga ruka joj je pokazivala da ćuti.
<BR>&nbsp;&nbsp;&nbsp;&nbsp;&nbsp;Svetiljke su bile uključene, one male, ugrađene u ploče zlatom poprskanih ogledala. Jedan njen kofer bio je otvoren na džinovskom krevetu, a pored njega su bile njene stvari, složene u urednu malu kocku.
<BR>&nbsp;&nbsp;&nbsp;&nbsp;&nbsp;Seli je dodirnula kažiprstom sklopljene usne i pokazala prema koferu i složenoj odeći.
<BR>&nbsp;&nbsp;&nbsp;&nbsp;&nbsp;Kumiko se izvukla ispod pokrivača i navukla džemper, jer je bilo hladno. Onda je ponovo pogledala Seli i pitala se da li da progovori; šta god da se dešava, pomislila je, jedna reč bi dovela Petala. Seli je bila obučena u istu odeću kao kada ju je Kumiko poslednji put videla, u jaknu sa krznom i debelu maramu vezanu ispod brade. Ponovila je pokret: pakuj se.
<BR>&nbsp;&nbsp;&nbsp;&nbsp;&nbsp;Kumiko se žurno obukla i počela da slaže odeću u kofer. Seli je šetala po sobi, nemirno, ali bez šuma, otvarala i zatvarala ladice. Pronašla je Kumikin pasoš, ploču od crne plastike sa ugraviranom zlatnom hrizantemom na crnom kajišu, i obesila joj ga oko vrata. Nestala je u tapaciranom sobičku i pojavila se noseći torbu od antilopa sa Kumikinom kozmetikom.
<BR>&nbsp;&nbsp;&nbsp;&nbsp;&nbsp;Dok je Kumiko zatvarala kofer, kitnjasti telefon poče da zvoni.
<BR>&nbsp;&nbsp;&nbsp;&nbsp;&nbsp;Seli nije obraćala pažnju na to, već je podigla kofer sa kreveta, otvorila vrata, uzela Kumiko za ruku i povukla je u zamračeni hodnik. Oslobodila joj je ruku, zatvorila vrata, prigušujući zvuk telefona, ostavljajući ih u potpunoj tami. Kumiko pusti da je povede do lifta - znala je po mirisu ulja i sredstva za poliranje, čegrtanju metalnih vrata.
<BR>&nbsp;&nbsp;&nbsp;&nbsp;&nbsp;Lift ih ponese dole.
<BR>&nbsp;&nbsp;&nbsp;&nbsp;&nbsp;Petal ih je čekao u jarko osvetljenom belom predvorju, umotan u ogroman izbledeli flanelski ogrtač. Nosio je one svoje ofucane papuče; noge su mu bile izrazito bele ispod donjeg ruba ogrtača. U ruci je imao pištolj, kratku, debelu stvar, mutne crne boje. "Bog te jeb'o", reče blago, kada ih je ugledao, "šta je sad ovo?"
<BR>&nbsp;&nbsp;&nbsp;&nbsp;&nbsp;"Vodim je sa sobom", reče Seli.
<BR>&nbsp;&nbsp;&nbsp;&nbsp;&nbsp;"A", reče Petal, polako, "to ne dolazi u obzir."
<BR>&nbsp;&nbsp;&nbsp;&nbsp;&nbsp;"Kumi", reče Seli, sa rukom na Kumikinim leđima, gurajući je iz lifta, "čekaju nas kola."
<BR>&nbsp;&nbsp;&nbsp;&nbsp;&nbsp;"Ne možeš to da uradiš", reče Petal, ali je Kumiko osećala njegovu zbunjenost, nesigurnost.
<BR>&nbsp;&nbsp;&nbsp;&nbsp;&nbsp;"Zašto me onda ne upucaš, Petale?"
<BR>&nbsp;&nbsp;&nbsp;&nbsp;&nbsp;Petal spusti pištolj. "Svejn će da upuca mene ako te pustim."
<BR>&nbsp;&nbsp;&nbsp;&nbsp;&nbsp;"Da je ovde i on bi bio u istom položaju, zar ne?"
<BR>&nbsp;&nbsp;&nbsp;&nbsp;&nbsp;"Molim te", reče Petal, "nemoj."
<BR>&nbsp;&nbsp;&nbsp;&nbsp;&nbsp;"Čuvaću je. Ništa ne brini. Otvori vrata."
<BR>&nbsp;&nbsp;&nbsp;&nbsp;&nbsp;"Seli", reče Kumiko, "kuda idemo?"
<BR>&nbsp;&nbsp;&nbsp;&nbsp;&nbsp;"U Gradove."
<BR>
<BR>&nbsp;&nbsp;&nbsp;&nbsp;&nbsp;Ponovo se probudila, sklupčana pod krznom Seline jakne, zbog blagih vibracija nadzvučnog leta. Setila se ogromnih, niskih kola koja su čekala na padini; reflektora koji su se upalili na pročeljima Svejnovih kuća kada su ona i Seli zakoračile na pločnik; Krpeljevog oznojenog lica na jednom od prozora kola; Seli, kako otvara vrata i ubacuje je unutra; Krpelja, kako tiho i neprestano psuje dok su kola ubrzavala; škripanja guma kada je preoštro skrenuo na Kensington Park; Seli, kako mu govori da uspori, da pusti kola da upravljaju.
<BR>&nbsp;&nbsp;&nbsp;&nbsp;&nbsp;I tek tamo, u kolima, setima se da je vratila Maas-Neotekov uređaj u skrovište iza mermerne biste - Kolin, u onoj svojoj pozi iz grafika sa temom lova na lisice, u jakni sa laktovima izbledelim poput Petalovih papuča, ostavljen tamo, konačno ono što zaista jeste, duh.
<BR>&nbsp;&nbsp;&nbsp;&nbsp;&nbsp;"Četrdeset minuta", reče Seli sada, sa susednog sedišta. "Dobro je što si odspavala. Uskoro će služiti doručak. Jesi li zapamtila ime na svom pasošu? Dobro. I ništa me ne pitaj dok ne popijem kafu, važi?"
<BR>
<BR>&nbsp;&nbsp;&nbsp;&nbsp;&nbsp;Kumiko je poznavala Gradove iz hiljada stimova; opčinjenost beskrajnim naseljenim predelom bila je opšta crta japanske masovne kulture.
<BR>&nbsp;&nbsp;&nbsp;&nbsp;&nbsp;O Engleskoj je imala neku sliku i pre nego što je stigla tamo: nejasne predstave o nekoliko najpoznatijih građevina, proizvoljne utiske o društvu za koje se u njenom društvu verovalo da je staromodno i učmalo. (U majčinim pričama, princeza-balerina je otkrila da Englezi i pored divljenja koje su pokazivali, nisu hteli da joj plate da im igra.) London se, za sad, pokazao sasvim suprotan od njenih očekivanja, sa svojom energijom, svojim izobiljem, živošću trgovačkih ulica, sasvim nalik onoj u Ginzi.
<BR>&nbsp;&nbsp;&nbsp;&nbsp;&nbsp;O Gradovima je imala mnoštvo slika, ali je većina njih bila raspršena posle samo nekoliko sati boravka.
<BR>&nbsp;&nbsp;&nbsp;&nbsp;&nbsp;Ali dok je čekala pored Seli u redu sa drugim putnicima, pod džinovskom kupolom carinske hale čiji su se nosači gubili u tami, mestimično narušenoj bledim kuglama, okruženim, iako je bila zima, rojevima insekata, kao da zgrada poseduje sopstvenu klimu - nalazila se u Gradovima iz stima, onima iz mašte, senzualnoj električnoj pozadini za ubrzane živote Anđele Mičel i Robina Lenira.
<BR>&nbsp;&nbsp;&nbsp;&nbsp;&nbsp;Prošavši carinu - koja se sastojala, uprkos beskrajnom čekanju u redu, od toga što je provukla pasoš kroz metalni prorez zamašćenog izgleda - našla se u pometnji betonske stanice gde su samohodna kolica sa prtljagom polako krčila put kroz gomilu koja se komešala u ratu oko prevoznih sredstava.
<BR>&nbsp;&nbsp;&nbsp;&nbsp;&nbsp;Neko joj je uzeo kofer. Posegnuo je i oduzeo joj ga, s lakoćom, pouzdanjem koje je govorilo da tako mora da bude, da je reč o službeniku koji obavlja opšte prihvaćen posao, kao one mlade žene što se klanjaju na ulazu u tokijske robne kuće, pozdravljajući posetioce. A Seli ga je udarila nogom. Pogodila ga je u prevoj kolena, glatko se okrenuvši, nalik na Tai bokserke u Svejnovoj sobi za bilijar, i zgrabila kofer pre nego što mu se potiljak sudario s betonom, uz reski prasak.
<BR>&nbsp;&nbsp;&nbsp;&nbsp;&nbsp;Zatim ju je povukla za sobom, gomila se zatvorila oko ležeće prilike i ovo iznenadno, usputno nasilje lako je moglo biti samo san, da se Seli nije prvi put nasmešila otkako su napustili London.
<BR>&nbsp;&nbsp;&nbsp;&nbsp;&nbsp;Osećajući se potpuno izgubljeno, Kumiko je gledala kako Seli osmatra slobodna vozila, hitro podmićuje uniformisanog razvodnika, odbija pretnjom tri zainteresovane stranke i uvodi je u ulubljeni četvrtasti hoverkraft, obojen u dijagonalne žute i crne pruge. Kabina za putnike bila je gola i izgledala krajnje neudobno. Vozač, ako ga je i bilo, bio je nevidljiv iza iškrabanog zaštitnog zida. Na mestu gde se zid spajao s krovom štrčalo je okce video-kamere i neko je tamo nacrtao grubu priliku kojoj je kamera bila falus. Kada je Seli ušla i zalupila vrata, zvučnik je zakrkljao nešto za šta je Kumiko pretpostavljala da je narečje engleskog.
<BR>&nbsp;&nbsp;&nbsp;&nbsp;&nbsp;"Menhetn", reče Seli. Izvadila je svežanj papirnog novca iz džepa jakne i mahnula njim ispod kamere.
<BR>&nbsp;&nbsp;&nbsp;&nbsp;&nbsp;Zvučnik ispusti upitne glasove.
<BR>&nbsp;&nbsp;&nbsp;&nbsp;&nbsp;"Srednji grad. Reći ću ti gde kad stignemo tamo."
<BR>&nbsp;&nbsp;&nbsp;&nbsp;&nbsp;Meh taksija se napuni, svetlost u kabini se ugasi i vozilo pođe.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
