<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. DUHOVI I PRAZNINE
<P>&nbsp;&nbsp;&nbsp;&nbsp;&nbsp;Zureći kroz musave prozore taksija, osetila je da joj nedostaje Kolin, njegov suvi humor, a onda se setila da je ovo potpuno izvan domena njegovog znanja. Da li Maas-Neotek ima poseban uređaj za Gradove, pitala se, i ako je tako, kako li taj duh izgleda?
<BR>&nbsp;&nbsp;&nbsp;&nbsp;&nbsp;"Seli", reče ona, posle možda pola sata vožnje prema Njujorku, "zašto me je Petal pustio s tobom?"
<BR>&nbsp;&nbsp;&nbsp;&nbsp;&nbsp;"Zato što nije glup."
<BR>&nbsp;&nbsp;&nbsp;&nbsp;&nbsp;"A moj otac?"
<BR>&nbsp;&nbsp;&nbsp;&nbsp;&nbsp;"Tvoj otac će da popizdi."
<BR>&nbsp;&nbsp;&nbsp;&nbsp;&nbsp;"Kako, molim?"
<BR>&nbsp;&nbsp;&nbsp;&nbsp;&nbsp;"Biće besan. Ako sazna. Možda i neće. Tek što smo stigli."
<BR>&nbsp;&nbsp;&nbsp;&nbsp;&nbsp;"Zašto smo ovde?"
<BR>&nbsp;&nbsp;&nbsp;&nbsp;&nbsp;"Moram da razgovaram s nekim."
<BR>&nbsp;&nbsp;&nbsp;&nbsp;&nbsp;"Ali zašto sam ja ovde?"
<BR>&nbsp;&nbsp;&nbsp;&nbsp;&nbsp;"Ne sviđa ti se ovde?"
<BR>&nbsp;&nbsp;&nbsp;&nbsp;&nbsp;Kumiko je oklevala. "Da, sviđa mi se."
<BR>&nbsp;&nbsp;&nbsp;&nbsp;&nbsp;"Fino." Seli se pomeri na rasklimanom sedištu. "Petal je morao da nas pusti. Zato što nije mogao da nas zaustavi, a da neko ne bude povređen. Dobro, možda ne povređen. Možda pre uvređen. Svejn je mogao da te o'ladi i da ti se posle izvini, da objasni tvom ocu da je to bilo za tvoje dobro, ali ako bi o'ladio mene, tu je već u pitanju čast, je li? Kad sam videla Petala tamo dole, sa pištoljem, znala sam da će nas pustiti. Tvoja soba je ozvučena. Ma, cela kuća. Kad sam skupljala tvoje stvari, uključila sam senzore kretanja. Očekivala sam da 'oću. Petal je znao da sam to ja. Zato je pozvao telefonom, da mi da do znanja da zna."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Neka vrsta usluge, da znam da nas čeka. Da mi pruži priliku da razmislim. Ali on nije imao izbora i znao je to. A Svejn je, vidiš, bio prisiljen da nešto uradi i Petal zna i to. Ili bar Svejn tako kaže, da je prisiljen. Za mene, opet, nema sumnje da jesam. Zato sam počela da se pitam koliko sam potrebna Svejnu. Vraški. Zato što su me pustili da odem sa ojabunovom kćerkom, poslatom čak na Noting Hil na čuvanje. Ima nešto što ga mnogo više plaši nego tvoj tata. Ukoliko nije nešto što će ga učiniti bogatijim nego što ga je tvoj tata već obogatio. Sve u svemu, to što sam te povela dovodi stvari u ravnotežu. Nešto kao uzvratni pritisak. To te ljuti?"
<BR>&nbsp;&nbsp;&nbsp;&nbsp;&nbsp;"Ali tebi prete?"
<BR>&nbsp;&nbsp;&nbsp;&nbsp;&nbsp;"Neko zna dosta o stvarima koje sam radila."
<BR>&nbsp;&nbsp;&nbsp;&nbsp;&nbsp;"A Krpelj je otkrio ko je to?"
<BR>&nbsp;&nbsp;&nbsp;&nbsp;&nbsp;"Aha. Mada mislim da sam ionako znala. Jebi ga, tako bih volela da sam se prevarila."
<BR>
<BR>&nbsp;&nbsp;&nbsp;&nbsp;&nbsp;Hotel koji je Seli izabrala imao je pročelje od zarđalih čeličnih ploča, pričvršćenih sjajnim hromiranim klinovima. Kumiko je taj stil viđala u Tokiju i smatrala ga pomalo zastarelim.
<BR>&nbsp;&nbsp;&nbsp;&nbsp;&nbsp;Njihova soba bila je prostrana i siva, u nekoliko preliva sive, i pošto je zaključala vrata, Seli je otišla pravo do kreveta, skinula jaknu i legla.
<BR>&nbsp;&nbsp;&nbsp;&nbsp;&nbsp;"Ti nemaš torbu?" reče Kumiko.
<BR>&nbsp;&nbsp;&nbsp;&nbsp;&nbsp;Seli se uspravi u sedeći položaj i poče da izuva čizme. "Uvek mogu da kupim šta mi treba. Jesi umorna?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ja jesam." Svukla je crni džemper preko glave. Dojke su joj bile male, sa mrko-ružičastim bradavicama; ispod leve bradavice polazio je ožiljak i gubio se ispod pojasa džinsa.
<BR>&nbsp;&nbsp;&nbsp;&nbsp;&nbsp;"Bila si povređena", reče Kumiko, posmatrajući ožiljak.
<BR>&nbsp;&nbsp;&nbsp;&nbsp;&nbsp;Sali spusti pogled. "Aha."
<BR>&nbsp;&nbsp;&nbsp;&nbsp;&nbsp;"Zašto nisi otišla da ti ga uklone?"
<BR>&nbsp;&nbsp;&nbsp;&nbsp;&nbsp;"Ponekad nije loše zapamtiti."
<BR>&nbsp;&nbsp;&nbsp;&nbsp;&nbsp;"Da si bila povređena?"
<BR>&nbsp;&nbsp;&nbsp;&nbsp;&nbsp;"Da sam bila glupa."
<BR>
<BR>&nbsp;&nbsp;&nbsp;&nbsp;&nbsp;Sivo na sivom. Pošto nije mogla da zaspi, Kumiko je šetala po sivom tepihu. Zaključila je da soba ima nešto vampirsko, nešto što je čini sličnom milionima drugih soba, kao da joj nekakva zastrašujuće bezoblična anonimnost isisava ono što je čini samosvojnom, ono čiji su se fragmenti ispoljavali kao glasovi roditelja, podignuti u svađi, kao lica očevih sekretara u crnim odelima...
<BR>&nbsp;&nbsp;&nbsp;&nbsp;&nbsp;Seli je spavala, sa licem poput glatke maske. Vidik sa prozora nije joj ništa otkrivao: samo da gleda na grad koji nije ni Tokio ni London, džinovski generički krš, paradigmu stvarnosti njenog veka.
<BR>&nbsp;&nbsp;&nbsp;&nbsp;&nbsp;Možda je i sama zaspala, ali kasnije nije bila sigurna. Posmatrala je Seli kako naručuje sredstva za higijenu i donji veš, ukucavajući narudžbinu u video pored kreveta. Stvari su stigle dok je Kumiko bila pod tušem.
<BR>&nbsp;&nbsp;&nbsp;&nbsp;&nbsp;"U redu", reče Seli, s one strane vrata, "obriši se i obuci, idemo da se nađemo s tim čovekom."
<BR>&nbsp;&nbsp;&nbsp;&nbsp;&nbsp;"Kojim čovekom?" upita Kumiko, ali je Seli nije čula.
<BR>
<BR>&nbsp;&nbsp;&nbsp;&nbsp;&nbsp;Gomi.
<BR>&nbsp;&nbsp;&nbsp;&nbsp;&nbsp;Trideset pet odsto zemljišne mase Tokija bilo je sagrađeno na gomiju, na nasipima oduzetim od Zaliva stogodišnjim sistematskim istovarom materijala. Gomi je tamo bio sirovina, kojom se moglo raspolagati, sakupljati je, razvrstavati, pažljivo nasipati.
<BR>&nbsp;&nbsp;&nbsp;&nbsp;&nbsp;U Londonu je odnos prema gomiju bio složeniji, nejasniji. Za Kumikine oči, grad se uglavnom sastojao od gomija, od struktura koje bi japanska ekonomija već odavno progutala u svojoj nezasitoj gladi za građevinskim prostorom. A opet, te strukture su otkrivale, čak i Kumiki, nit vremena, svaki zid krpile su stotine ruku u neprekidnom poslu obnavljanja. Englezi su poštovali svoj gomi na poseban način, koji je tek počinjala da razumeva; stanovali su u njemu.
<BR>&nbsp;&nbsp;&nbsp;&nbsp;&nbsp;Gomi je u Gradovima bio nešto sasvim drugo: bogati humus, trulež iz koje su nicali izdanci od čelika i polimera. Već je očigledno odsustvo planiranja bilo dovoljno da joj se zavrti u glavi, jer je bilo u zastrašujućoj suprotnosti sa značajem koji je njena kultura pridavala svrsishodnom korišćenju prostora.
<BR>&nbsp;&nbsp;&nbsp;&nbsp;&nbsp;Njihova vožnja taksijem od aerodroma već joj je pokazala propadanje, čitave blokove u ruševinama, prazne duplje prozora iznad pločnika prekrivenih smećem. I lica koja su zurila u oklopljeni hover dok se probijao ulicom.
<BR>&nbsp;&nbsp;&nbsp;&nbsp;&nbsp;Seli ju je bez upozorenja gurnula duboko u svu neobičnost ovog mesta, sa njegovom truleži i nasumce posejanim kulama, višim od svega u Tokiju, korporacijskim monolitima koji su probijali prašnjavu čipku natkriljujućih kupola.
<BR>&nbsp;&nbsp;&nbsp;&nbsp;&nbsp;Pošto su promenile dva taksija od hotela, pošle su pešice ulicom, kroz ranu predvečernju gužvu i iskošene senke. Vazduh je bio hladan, ali ne kao u Londonu, i Kumiko je pomislila na procvalo drveće u Ueno Parku.
<BR>&nbsp;&nbsp;&nbsp;&nbsp;&nbsp;Njihova prva stanica bio je prostran, pomalo ofucan bar koji se zvao 'Džentlmen Gubitnik', gde je Seli obavila tih i veoma brz razgovor sa barmenom.
<BR>&nbsp;&nbsp;&nbsp;&nbsp;&nbsp;Izišle su bez porudžbine.
<BR>
<BR>&nbsp;&nbsp;&nbsp;&nbsp;&nbsp;"Duhovi", reče Seli, skrećući za ugao. Kumiko je išla pored nje. Ulice su bile sve više puste, zgrade mračnije i ruševnije.
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Ovde za mene sve vrvi od duhova, ili bi bar trebalo da bude tako."
<BR>&nbsp;&nbsp;&nbsp;&nbsp;&nbsp;"Znaš ovo mesto?"
<BR>&nbsp;&nbsp;&nbsp;&nbsp;&nbsp;"Nego šta. Izgleda isto, a opet različito, razumeš?"
<BR>&nbsp;&nbsp;&nbsp;&nbsp;&nbsp;"Ne..."
<BR>&nbsp;&nbsp;&nbsp;&nbsp;&nbsp;"Razumećeš jednog dana. Kad nađemo onog koga tražim, ti samo budi dobro dete kao i uvek. Govori ako te pitaju, inače nemoj."
<BR>&nbsp;&nbsp;&nbsp;&nbsp;&nbsp;"Koga to tražimo?"
<BR>&nbsp;&nbsp;&nbsp;&nbsp;&nbsp;"Čoveka. Ili bar ono što je ostalo od njega..."
<BR>&nbsp;&nbsp;&nbsp;&nbsp;&nbsp;Pola bloka dalje, na pustoj sumornoj ulici - Kumiko nikad ranije nije videla pustu ulicu, osim Svejnove padine pod ponoćnim snegom - Seli zastade pored prastarog i potpuno bezličnog pročelja radnje, čija su dva izloga bila posrebrena bogatim unutrašnjim nanosom prašine. Zureći unutra, Kumiko razazna slova od staklenih cevi neosvetljenog neonskog znaka: 'Metro', a zatim duža reč. Vrata između izloga bila su ojačana pločom rebrastog čelika; iz nje su u pravilnim razmacima virili zarđali zakivci, povezani labavim nitima galvanizovane žilet-žice.
<BR>&nbsp;&nbsp;&nbsp;&nbsp;&nbsp;Seli se zatim okrenu prema vratima, podiže ramena i izvede tečan niz sitnih, brzih pokreta rukama.
<BR>&nbsp;&nbsp;&nbsp;&nbsp;&nbsp;Kumiko je zurila u nju dok je ponavljala niz. "Seli..."
<BR>&nbsp;&nbsp;&nbsp;&nbsp;&nbsp;"Ulični govor", preseče je Seli. "Rekla sam ti da ćutiš, zar ne?"
<BR>&nbsp;&nbsp;&nbsp;&nbsp;&nbsp;"Da?" reče glas, jedva glasniji od šapata, koji kao je dolazio odasvud.
<BR>&nbsp;&nbsp;&nbsp;&nbsp;&nbsp;"Već sam rekla", reče Seli.
<BR>&nbsp;&nbsp;&nbsp;&nbsp;&nbsp;"Ne znam ulični."
<BR>&nbsp;&nbsp;&nbsp;&nbsp;&nbsp;"'Oću da govorim s njim", reče ona, tvrdim i opreznim glasom.
<BR>&nbsp;&nbsp;&nbsp;&nbsp;&nbsp;"On je mrtav."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Nastade tišina i Kumiko začu zvuk koji je mogao biti vetar, hladan vetar, pun prašine, na geodeziji Gradova visoko iznad njih.
<BR>&nbsp;&nbsp;&nbsp;&nbsp;&nbsp;"On nije ovde", reče glas i kao da se udalji. "Iza ugla, pola bloka dalje, levo u uličici."
<BR>
<BR>&nbsp;&nbsp;&nbsp;&nbsp;&nbsp;Kumiko će zauvek pamtiti uličicu: mrke cigle, klizave od vlage, ventilatori iza rešetaka sa crnim potočićima skorene prašine, žuta sijalica u kavezu od korodirane legure, niski čestar praznih boca u dnu svakog zida, ljudska gnezda od zgužvanog faksa i belih elemenata za pakovanje od stiropora, i zvuk potpetica Selinih čizama.
<BR>&nbsp;&nbsp;&nbsp;&nbsp;&nbsp;Iza mutnog sjaja sijalice vladala je tmina, iako je odraz svetlosti na mokrim ciglama pokazivao zid u dnu ćorsokaka i Kumiko je oklevala da pođe dalje, uplašena iznenadnim komešanjem odjeka, hitrim, neprestanim kapanjem vode...
<BR>&nbsp;&nbsp;&nbsp;&nbsp;&nbsp;Seli podiže ruku. Uzak zrak veoma jake svetlosti uokviri oštar krug na išaranim ciglama, a onda brzo spuznu.
<BR>&nbsp;&nbsp;&nbsp;&nbsp;&nbsp;Spuznu i zaustavi se na stvari u dnu zida, od metala mutnog sjaja, uspravnoj zaobljenoj spravi za koju je Kumiko pomislila da je još jedan ventilator. Oko podnožja stvari bili su raspoređeni ostaci belih sveća, pljosnata plastična boca puna prozirne tečnosti, nekoliko različitih kutija cigareta, razbacane cigarete bez kutija i složen lik sa više ruku, verovatno nacrtan belom kredom.
<BR>&nbsp;&nbsp;&nbsp;&nbsp;&nbsp;Seli zakorači napred, ne pomerajući zrak svetiljke, i Kumiko vide da je oklopljena stvar pričvršćena za cigle masivnim zakivcima. "Fine?"
<BR>&nbsp;&nbsp;&nbsp;&nbsp;&nbsp;Brz treptaj svetlosti u horizontalnom prorezu.
<BR>&nbsp;&nbsp;&nbsp;&nbsp;&nbsp;"Hej, Fine, čoveče..." Neuobičajena nesigurnost u Selinom glasu.
<BR>&nbsp;&nbsp;&nbsp;&nbsp;&nbsp;"Mol." Glas je bio hrapav, kao iz neispravnog zvučnika. "Zašto svetiljka? Više nemaš pojačivače? Ili stariš, pa ne vidiš k'o pre?"
<BR>&nbsp;&nbsp;&nbsp;&nbsp;&nbsp;"Zbog moje prijateljice."
<BR>&nbsp;&nbsp;&nbsp;&nbsp;&nbsp;Nešto se pokrenu iza proreza, nezdrave ružičaste boje vrelog pepela cigarete na podnevnom suncu, i Kumikino lice okupa nemirna svetlost.
<BR>&nbsp;&nbsp;&nbsp;&nbsp;&nbsp;"A, da", zariba glas, "i, ko je ona?"
<BR>&nbsp;&nbsp;&nbsp;&nbsp;&nbsp;"Janakina kći."
<BR>&nbsp;&nbsp;&nbsp;&nbsp;&nbsp;"Sereš."
<BR>&nbsp;&nbsp;&nbsp;&nbsp;&nbsp;Seli obori svetiljku; svetlost pade na sveće, bocu, mokre sive cigarete, beli simbol sa perjem ruku.
<BR>&nbsp;&nbsp;&nbsp;&nbsp;&nbsp;"Pričesti se", reče glas. "Imaš tu pola litre Moskovskaje. Hudu znak je od brašna. Nemaš sreće: krupnije zverke ih crtaju kokainom."
<BR>&nbsp;&nbsp;&nbsp;&nbsp;&nbsp;"Isuse", reče Seli, sa čudnom odsutnošću u glasu, čučnuvši. "Ne mogu da verujem." Kumiko je posmatrala kako podiže bocu i miriše sadržaj.
<BR>&nbsp;&nbsp;&nbsp;&nbsp;&nbsp;"Samo pij. Dobra je. Mora da bude. Niko ne sme da zajebe proročište, ako zna šta je dobro za njega."
<BR>&nbsp;&nbsp;&nbsp;&nbsp;&nbsp;"Fine", reče Seli, a onda nagnu bocu, otpi i obrisa usta nadlanicom, "mora da si poludeo..."
<BR>&nbsp;&nbsp;&nbsp;&nbsp;&nbsp;"E, bar da jesam. Sa ovom krntijom, jedva da izguram malo mašte, a kamoli ludilo."
<BR>&nbsp;&nbsp;&nbsp;&nbsp;&nbsp;Kumiko priđe bliže i čučnu pored Seli.
<BR>&nbsp;&nbsp;&nbsp;&nbsp;&nbsp;"To je konstrukt, ono sa ličnošću?" Seli spusti bocu sa votkom i prodžara po brašnu vrhom belo lakiranog nokta.
<BR>&nbsp;&nbsp;&nbsp;&nbsp;&nbsp;"Naravno. Već si ih viđala. Pamćenje u realnom vremenu ako 'oću, ili veza sa k-prostorom. Ova fora sa proročištem je da ostanem u igri, znaš?" Stvar načini neobičan zvuk: smeh. "Imaš problem s ljubav? Imaš zla žena koj' t' ne razume?" Ponovo šum smeha, nalik na krčanje smetnji. "U stvari, više se bavim poslovnim savetovanjem. Ovu robu ostavljaju lokalni klinci. Tako je mističnije. A s vremena na vreme naiđe poneki skeptik, dupeglavac koji smatra da je ako da se posluži." Skerletna, kao vlas kose nit blesnu iz proreza i negde desno od Kumiko eksplodira boca. Statički smeh. "I, šta te vodi na ovu stranu, Mol? Tebe i", ružičasta svetlost ponovo prelete preko Kumikinog lica, "Janakinu kćer..."
<BR>&nbsp;&nbsp;&nbsp;&nbsp;&nbsp;"Operacija Strejlajt", reče Seli.
<BR>&nbsp;&nbsp;&nbsp;&nbsp;&nbsp;"Davno beše, Mol..."
<BR>&nbsp;&nbsp;&nbsp;&nbsp;&nbsp;"Okomila se na mene, Fine. Prošlo je četrnaest godina, a luda kučka još 'oće moju guzicu..."
<BR>&nbsp;&nbsp;&nbsp;&nbsp;&nbsp;"Možda nema pametnija posla. Znaš kakvi su ti lovani..."
<BR>&nbsp;&nbsp;&nbsp;&nbsp;&nbsp;"Znaš gde je Kejs, Fine? Možda 'oće njega..."
<BR>&nbsp;&nbsp;&nbsp;&nbsp;&nbsp;"Kejs više ne igra. Obavio par dobrih poslova pošto ste se razišli, a onda poslao celu stvar u majčinu i povuk'o se. Da si uradila isto, možda ti se sad ne bi smrzavalo dupe u budžaku, a? Poslednje što znam o njemu jeste da ima četvoro dece..."
<BR>
<BR>&nbsp;&nbsp;&nbsp;&nbsp;&nbsp;Dok je Kumiko posmatrala hipnotičko preletanje ružičastog žara skenera, postalo joj je malo jasnije sa čim je Seli razgovarala. U očevoj radnoj sobi postojale su slične stvari, četiri, crne lakirane kocke poređane na niskoj polici od borovine. Iznad svake kocke visio je portret. Portreti su bili crno-bele fotografije ljudi u tamnim odelima sa kravatama, četiri veoma ozbiljna gospodina čiji su reveri bili ukrašeni malim metalnim amblemima kakve je ponekad nosio njen otac. Iako joj je majka rekla da u kockama stanuju duhovi, duhovi očevih zlih predaka, Kumiko su one više opčinjavale nego plašile. Ako su u njima duhovi, razmišljala je, mora da su sasvim mali, jer su kocke veličine glave deteta.
<BR>&nbsp;&nbsp;&nbsp;&nbsp;&nbsp;Otac je povremeno meditirao ispred kocki, klečeći na golom tatamiju u stavu koji je odisao dubokim poštovanjem. Mnogo puta ga je videla u tom položaju, ali joj je bilo deset godina kada ga je prvi put čula da se obraća kockama. I jedna mu je odgovorila. Pitanje joj ništa nije značilo, odgovor još manje, ali ju je mirni ton kojim je duh odgovorio sledio u skrovištu iza papirnih vrata i otac se nasmejao kada ju je našao tamo; umesto da je izgrdi, objasnio joj je da kocke sadrže snimljene ličnosti bivših službenika, direktora korporacije. Njihove duše? - upitala je. Ne, rekao je on i nasmešio se, a onda je dodao da je razlika neznatna. "Oni nisu svesni. Odgovaraju na pitanja, na način približan onom kako bi odgovorila ličnost. Ako su to duhovi, onda su i hologrami duhovi."
<BR>&nbsp;&nbsp;&nbsp;&nbsp;&nbsp;Posle Selinog predavanja o istoriji i hijerarhiji Jakuza, u robata baru u Erls Kortu, Kumiko je zaključila da je svaki od gospode na fotografijama, snimljenih ličnosti, nekada bio ojabun.
<BR>&nbsp;&nbsp;&nbsp;&nbsp;&nbsp;Stvar u oklopljenom kućištu, razmišljala je dalje, slične je prirode, iako možda složenija, kao što je Kolin složenija verzija Mišlenovog vodiča koji su očevi sekretari nosili sa sobom prilikom pohoda kupovine u Šinđukuu. Seli je to nazvala imenom 'Fine' i bilo je očito da joj je Fin bio prijatelj ili ortak u poslu.
<BR>&nbsp;&nbsp;&nbsp;&nbsp;&nbsp;Ali da li bdi, pitala se Kumiko, i kada je uličica pusta? Skenira li njegov laserski pogled nemo padanje ponoćnog snega?
<BR>
<BR>&nbsp;&nbsp;&nbsp;&nbsp;&nbsp;"Evropa", reče Seli. "Kada sam se rastala s Kejsom, skitala sam po njoj. Operacija nam je donela dosta novca, bar je tada tako izgledalo. Sve je isplatila Tezje-Ešpulova VI, preko švajcarske banke. Izbrisala je svaki trag da smo bili gore u bunaru, ali baš sve, pa kada bi, recimo, potražila imena pod kojima smo putovali, JAL šatlom, ne bi ih našla. Kejs je sve proverio kada smo se vratili u Tokio, ušao u banke podataka; bilo je kao da se ništa nije dogodilo. Nije mi bilo jasno kako joj je uspelo, bila to VI ili ne, ali ionako niko nikad nije razjasnio šta se stvarno dogodilo tamo gore, kada je Kejs pojahao onaj kineski ledolomac kroz led oko njihovog jezgra."
<BR>&nbsp;&nbsp;&nbsp;&nbsp;&nbsp;"Je l' pokušavala da vas nađe, kasnije?"
<BR>&nbsp;&nbsp;&nbsp;&nbsp;&nbsp;"Ne, koliko ja znam. Kejs je smatrao da je nestala, na neki način; ne nestala, nego se pretopila u sve, čitavu matricu. Kao da više nije bila u kiberprostoru, već sam kiberprostor. I ako nije htela da je vidiš, nije bilo načina da se to dogodi, niti da dokažeš nekom drugom da postoji... A ja, ja nisam htela da znam za nju. Hoću da kažem, šta god da je bilo, činilo mi se završeno, prošlo. Armitaž je bio mrtav, Rivijera je bio mrtav, Ešpul je bio mrtav, onaj Rasta, pilot tegljača koji nas je odvez'o tamo napolje, vratio se na Sion i verovatno sve otpisao kao još jedan opijumski san... Ostavila sam Kejsa u Tokio Hajatu i nikad ga više nisam videla..."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ko zna? Onako. Bila sam mlada. Činilo mi se da je gotovo."
<BR>&nbsp;&nbsp;&nbsp;&nbsp;&nbsp;"Ali nju si ostavila gore u bunaru. U Strejlajtu."
<BR>&nbsp;&nbsp;&nbsp;&nbsp;&nbsp;"Tačno. Padalo mi je na pamet, s vremena na vreme. Kada smo odlazili odande, Fine, činilo se da joj je svejedno. Kao da sam po njenoj želji ubila onog njenog bolesnog ludaka od oca, a Kejs provalio u njihova jezgra i pustio njihovu VI da nestane u matrici... Zato sam je stavila na spisak. Kad se jednog dana nađeš u govnima, kad si na nišanu, samo proveriš taj spisak."
<BR>&nbsp;&nbsp;&nbsp;&nbsp;&nbsp;"I odma' si provalila da je ona?"
<BR>&nbsp;&nbsp;&nbsp;&nbsp;&nbsp;"Ne. Imam prilično dugačak spisak."
<BR>&nbsp;&nbsp;&nbsp;&nbsp;&nbsp;Kejs, za koga se Kumiko činilo da je za Seli bio nešto više od ortaka, nije se više pojavio u njenoj priči.
<BR>&nbsp;&nbsp;&nbsp;&nbsp;&nbsp;Slušajući kako Seli sažima za Fina četrnaest godina svog života, Kumiko je zamišljala ovu mlađu Seli kao bišonen heorinu iz tradicionalnog romantičnog videa: tajnovitu, elegantnu i smrtonosnu. Iako joj je bilo teško da prati Selinu priču bez objašnjenja, punu imena ljudi i mesta koje nije poznavala, bez muke ju je zamišljala kako ostvaruje, munjevite, nadmoćne pobede kakve se očekuju od jedne bišonen. Ali ne, pomislila je, kada je Seli preskočila 'lošu godinu u Hamburgu', sa iznenadnim besom u glasu, starim besom, iz neke prošle decenije, pogrešno je gurati ovu ženu u japanske kalupe. To nisu bili ronin, lutajući samuraji; Seli i Fin govorili su o bizu.
<BR>&nbsp;&nbsp;&nbsp;&nbsp;&nbsp;Zaključila je da je loša godina u Hamburgu došla pošto je stekla i izgubila nekakvo bogatstvo. Zaradila je svoj deo 'tamo gore', na mestu koje je Fin nazvao Strejlajt, u ortaštvu sa čovekom po imenu Kejs. Usput je stekla i neprijatelja.
<BR>&nbsp;&nbsp;&nbsp;&nbsp;&nbsp;"Hamburg", prekide je Fin, "čuo sam priče o Hamburgu..."
<BR>&nbsp;&nbsp;&nbsp;&nbsp;&nbsp;"Nestalo je novca. Tako to biva kad si mlad... Bez novca je na neki način sve ponovo postalo normalno, ali sam se upetljala s tim ljudima u Frankfurtu, ostala sam im dužna i tražili su da prebijemo dug."
<BR>&nbsp;&nbsp;&nbsp;&nbsp;&nbsp;"Kako da ga prebijete?"
<BR>&nbsp;&nbsp;&nbsp;&nbsp;&nbsp;"Trebalo je da smaknem neke ljude."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Pa sam otišla. Čim sam mogla. U London..."
<BR>&nbsp;&nbsp;&nbsp;&nbsp;&nbsp;Možda je Seli jednom ipak bila nešto kao ronin, neka vrsta samuraja. U Londonu se, međutim, pretvorila u nešto drugo, u poslovnu ženu. Izdržavala se na neki neobjašnjen način, postepeno je postala ulagač, investirala u različite poslovne poduhvate. (Šta je to 'slivnik kredita'? Šta znači 'pranje podataka'?)
<BR>&nbsp;&nbsp;&nbsp;&nbsp;&nbsp;"Ja'", reče Fin, "dobro ti je išlo. Imala si deo zarade nekog kazina u Nemačkoj."
<BR>&nbsp;&nbsp;&nbsp;&nbsp;&nbsp;"E-la-Šapel. Bila sam u upravnom odboru. Još sam, kad god nabavim odgovarajući pasoš."
<BR>&nbsp;&nbsp;&nbsp;&nbsp;&nbsp;"Znači, povukla si se?" Ponovo smeh.
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Malo toga je stizalo dovde."
<BR>&nbsp;&nbsp;&nbsp;&nbsp;&nbsp;"Vodila sam kazino. To je sve. Išlo mi je."
<BR>&nbsp;&nbsp;&nbsp;&nbsp;&nbsp;"Borila si se za novac. 'Misti Stil', <EM>Misty Steel: Magloviti Čelik - prim. prev.</EM> poboljšana perolaka. Osam borbi. Video sam pet. Krvavi mečevi, slađana. Zabranjena stvar."
<BR>&nbsp;&nbsp;&nbsp;&nbsp;&nbsp;"Hobi."
<BR>&nbsp;&nbsp;&nbsp;&nbsp;&nbsp;"Al' ti je hobi... Gledao sam snimke. Burmanac Kid te je rasporio k'o prase, sve u boji..."
<BR>&nbsp;&nbsp;&nbsp;&nbsp;&nbsp;Kumiko se seti dugačkog ožiljka.
<BR>&nbsp;&nbsp;&nbsp;&nbsp;&nbsp;"Zato sam prestala. Bilo je to pre pet godina i već sam tada bila pet godina prestara."
<BR>&nbsp;&nbsp;&nbsp;&nbsp;&nbsp;"Nisi bila loša, ali 'Misti Stil'... Isuse."
<BR>&nbsp;&nbsp;&nbsp;&nbsp;&nbsp;"Skini mi se. Nisam ga ja izmislila."
<BR>&nbsp;&nbsp;&nbsp;&nbsp;&nbsp;"Naravno. Nego reci o tvom prijatelju odozgo, kako te je on našao."
<BR>&nbsp;&nbsp;&nbsp;&nbsp;&nbsp;"Svejn. Rodžer Svejn. Poslao jednog od svojih u kazino, umišljenog snagatora po imenu Prajor. Pre jedno mesec dana."
<BR>&nbsp;&nbsp;&nbsp;&nbsp;&nbsp;"Svejn, sređivač? Londonac?"
<BR>&nbsp;&nbsp;&nbsp;&nbsp;&nbsp;"Isti. Prajor je imao poklon za mene, otprilike metar ispisa. Spisak. Imena, datumi, mesta."
<BR>&nbsp;&nbsp;&nbsp;&nbsp;&nbsp;"Gadno?"
<BR>&nbsp;&nbsp;&nbsp;&nbsp;&nbsp;"Sve. Stvari koje sam maltene zaboravila."
<BR>&nbsp;&nbsp;&nbsp;&nbsp;&nbsp;"Strejlajt?"
<BR>&nbsp;&nbsp;&nbsp;&nbsp;&nbsp;"Sve. Zato sam se spakovala, vratila u London, otišla do Svejna. On se izvinjava, nije kriv, al' mora da me pritisne. Zato što neko pritiska njega. I sam ima metar ispisa." Kumiko začu kako Seline potpetice stružu po pločniku.
<BR>&nbsp;&nbsp;&nbsp;&nbsp;&nbsp;"I, šta 'oće?"
<BR>&nbsp;&nbsp;&nbsp;&nbsp;&nbsp;"Sklanjanje, na toplo. Jednu od zvezda."
<BR>&nbsp;&nbsp;&nbsp;&nbsp;&nbsp;"Zašto baš ti?"
<BR>&nbsp;&nbsp;&nbsp;&nbsp;&nbsp;"'Ajde, Fine, to ja 'oću tebe da pitam."
<BR>&nbsp;&nbsp;&nbsp;&nbsp;&nbsp;"Svejn ti je rek'o da je to 3Džejn?"
<BR>&nbsp;&nbsp;&nbsp;&nbsp;&nbsp;"Ne. Moj kauboj konzole u Londonu."
<BR>&nbsp;&nbsp;&nbsp;&nbsp;&nbsp;Kumiko su počinjala da bole kolena.
<BR>&nbsp;&nbsp;&nbsp;&nbsp;&nbsp;"Klinka. Otkud ona s tobom?"
<BR>&nbsp;&nbsp;&nbsp;&nbsp;&nbsp;"Doveli je kod Svejna. Janaka je sklonio iz Tokija. Svejn mu duguje giri."
<BR>&nbsp;&nbsp;&nbsp;&nbsp;&nbsp;"Čista je, usput, nema implanata. Prema onom što dobijam iz Tokija, Janaka ovih dana ima pune ruke posla..."
<BR>&nbsp;&nbsp;&nbsp;&nbsp;&nbsp;Kumiko zadrhta u tami.
<BR>&nbsp;&nbsp;&nbsp;&nbsp;&nbsp;"A ona za sklanjanje, zvezda?" nastavi Fin.
<BR>&nbsp;&nbsp;&nbsp;&nbsp;&nbsp;Osetila je Selino oklevanje. "Anđela Mičel."
<BR>&nbsp;&nbsp;&nbsp;&nbsp;&nbsp;Ružičasti metronom nemo se klatio, s leva na desno, s desna na levo.
<BR>&nbsp;&nbsp;&nbsp;&nbsp;&nbsp;"Hladno je ovde, Fine."
<BR>&nbsp;&nbsp;&nbsp;&nbsp;&nbsp;"Aha. Voleo bih da mogu da osetim. Upravo sam napravio mali izlet do tebe. Do Memori Lejna. Koliko znaš o Endžinoj prošlosti?"
<BR>&nbsp;&nbsp;&nbsp;&nbsp;&nbsp;"Malo."
<BR>&nbsp;&nbsp;&nbsp;&nbsp;&nbsp;"Ovo je proročište, dušo, a ne istraživačka biblioteka... Otac joj je bio Kristofer Mičel. Bio je neko krupno govno za razvoj biočipova u Maas Biolabsu. Odrasla je u njihovom zatvorenom centru u Arizoni, kompanijsko dete. Pre sedam godina tamo se nešto dogodilo. Ulica priča da je Hosaka angažovala ekipu profesionalaca da pomognu Mičelu da napravi pomak u karijeri. Faks je pisao da je na Maasovom posedu došlo do megatonske eksplozije, ali niko posle nije otkrio nikakvo zračenje. Niti Hosakine najamnike. Maas je objavio da je Mičel mrtav. Samoubistvo."
<BR>&nbsp;&nbsp;&nbsp;&nbsp;&nbsp;"To je biblioteka. Šta kaže proročište?"
<BR>&nbsp;&nbsp;&nbsp;&nbsp;&nbsp;"Glasine. Ništa što bi išlo na istu nisku. Ulica kaže da se pojavila ovde dan ili dva posle eksplozije u Arizoni, sa nekim uvrnutim crnčugama koji su poslovali iz Nju Džerzija."
<BR>&nbsp;&nbsp;&nbsp;&nbsp;&nbsp;"Poslovali? S čim?"
<BR>&nbsp;&nbsp;&nbsp;&nbsp;&nbsp;"Trgovali. Softverom, uglavnom. Kupovali, prodavali. Povremeno su kupovali od mene..."
<BR>&nbsp;&nbsp;&nbsp;&nbsp;&nbsp;"Kako su to bili uvrnuti?"
<BR>&nbsp;&nbsp;&nbsp;&nbsp;&nbsp;"Hudu. Verovali da je matrica puna mamboa i sličnog sranja. Znaš šta, Mol?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Bili su u pravu."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
