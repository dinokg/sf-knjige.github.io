<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. KID AFRIKA
<P>&nbsp;&nbsp;&nbsp;&nbsp;&nbsp;Kid Afrika se dovezao u Pseću Samoću poslednjeg dana novembra, u starom Dodžu koji je vozila devojka po imenu Čeri Česterfild.
<BR>&nbsp;&nbsp;&nbsp;&nbsp;&nbsp;Henri Vidra i Tić montirali su motornu testeru na Sudijinu levu ruku kada se ukazao Kidov Dodž, čiji je iskrpljeni meh dizao gejzire smeđe vode pune rđe na džombastom polju sabijenog čelika zvanom Pseća Samoća.
<BR>&nbsp;&nbsp;&nbsp;&nbsp;&nbsp;Tić ga je prvi ugledao. Tić i 10x durbin, koji mu je visio na prsima zajedno sa kostima raznih životinja i starom mesinganom čaurom patrone sačmarice. Vidra je podigao pogled sa hidrauličnog zgloba i video kako se Tić ispravlja do pune visine od dva metra i upravlja durbin kroz rešetku od sirovog čelika koja je bila veći deo južnog zida Fabrike. Tić je bio napadno mršav, maltene kostur. Lakirana krila smeđe kose po kojima je zaradio nadimak oštro su se isticala naspram bledog neba. Kosa mu je na potiljku i sa strane bila izbrijana visoko iznad ušiju; sa krilima i aerodinamičnim pačjim repom, činilo se da nosi obezglavljenog smeđeg galeba.
<BR>&nbsp;&nbsp;&nbsp;&nbsp;&nbsp;"Opa", reče Tić, "mamicu mu."
<BR>&nbsp;&nbsp;&nbsp;&nbsp;&nbsp;"Šta?" Bilo je teško naterati Tića da se usredsredi, a posao je zahtevao dodatni par ruku.
<BR>&nbsp;&nbsp;&nbsp;&nbsp;&nbsp;"To je onaj crnja."
<BR>&nbsp;&nbsp;&nbsp;&nbsp;&nbsp;Vidra se uspravi i obrisa ruke o farmerke, dok je Tić vadio zeleni Mehano-5 mikrosoft iz utičnice iza uha - smesta zaboravivši osmostepenu proceduru servo-kalibracije za odvajanje spojeva Sudijine testere. "Ko vozi?" Afrika nikada nije vozio sam ako nije morao.
<BR>&nbsp;&nbsp;&nbsp;&nbsp;&nbsp;"Ne vidim." Tić pusti durbin da zaklopoće u zavesi od kostiju i mesinga na grudima.
<BR>&nbsp;&nbsp;&nbsp;&nbsp;&nbsp;Vidra mu se pridruži na prozoru da zajedno prate napredovanje Dodža. Kid Afrika bi s vremena na vreme šarao sprejom po mat crnom laku šasije hovera, čiji je sumorni izgled pojačavao niz hromiranih lobanja, zavarenih na masivni prednji branik. Šuplje čelične lobanje nekada su imale crvene božićne svetiljkice u očnim dupljama; možda je Kidu dosadilo da pazi na imidž.
<BR>&nbsp;&nbsp;&nbsp;&nbsp;&nbsp;Kada se Hover približio Fabrici, Vidra začu kako se Tić povlači u pomrčinu, stružući teškim čizmama kroz prašinu i sitne spiralne opiljke metala.
<BR>&nbsp;&nbsp;&nbsp;&nbsp;&nbsp;Vidra je posmatrao iznad poslednjeg preostalog prašnjavog šiljka prozorskog stakla kako se hover spušta na mehove ispred Fabrike, stenjući i ispuštajući paru.
<BR>&nbsp;&nbsp;&nbsp;&nbsp;&nbsp;Nešto zaštropota u mraku iza njega. Znao je da je Tić iza police sa delovima pokupljenim sa otpada i da namešta ručno izrađen prigušivač na kinesku vojnu sačmaricu koju su koristili za lov na zečeve.
<BR>&nbsp;&nbsp;&nbsp;&nbsp;&nbsp;"Tiću", reče Vidra, bacivši francuski ključ na pod, "znam da si zatucano seljačko govno iz Džerzija, ali zar baš moraš da me podsećaš na to?"
<BR>&nbsp;&nbsp;&nbsp;&nbsp;&nbsp;"Ne podnosim tog crnju", reče Tić, iza police.
<BR>&nbsp;&nbsp;&nbsp;&nbsp;&nbsp;"E, kad bi taj isti crnja to i primećivao, ne bi ni on tebe. Da zna da si tu sa tom puškom, nabio bi ti je u grlo, i to postrance." Od Tića nije bilo odgovora. Odrastao je u belačkim predgrađima Nju Džerzija gde su svi dupeglavci i mrze svakog koji to nije.
<BR>&nbsp;&nbsp;&nbsp;&nbsp;&nbsp;"A i ja bih mu pomogao." Vidra zakopča svoju staru smeđu jaknu i pođe prema Kidovom hoveru.
<BR>&nbsp;&nbsp;&nbsp;&nbsp;&nbsp;Sa vozačeve strane spusti se prašnjavi prozor, šišteći, i ukaza se bledo lice, sakriveno iza ogromnih pilotskih naočara boje jantara. Vidrine čizme krckale su stare zarđale limenke, slične opalom lišću. Vozač smaknu naočari i zažmirka prema njemu: žena, kojoj su naočari sada visile oko vrata, zaklanjajući joj bradu i usta. Kid mora da je bio sa druge strane: povoljna okolnost ako Tić zapuca.
<BR>&nbsp;&nbsp;&nbsp;&nbsp;&nbsp;"Obiđi vozilo", reče devojka.
<BR>&nbsp;&nbsp;&nbsp;&nbsp;&nbsp;Vidra pođe oko Hovera, pored hromiranih lobanja, slušajući kako se Kidov prozor otvara uz isti onaj prigušeni zvuk.
<BR>&nbsp;&nbsp;&nbsp;&nbsp;&nbsp;"Henri Vidra", reče Kid, ispustivši paru daha u vazduh Pseće Samoće, "zdravo."
<BR>&nbsp;&nbsp;&nbsp;&nbsp;&nbsp;Vidra pogleda u dugačko smeđe lice. Kid Afrika je imao krupne kestenjaste oči sa mačjim zenicama, tanke brkove i ten sjajan poput obrađene kože.
<BR>&nbsp;&nbsp;&nbsp;&nbsp;&nbsp;"Hej, Kide." Vidra oseti miris nekakvog tamjana iz unutrašnjosti hovera. "Kako je?"
<BR>&nbsp;&nbsp;&nbsp;&nbsp;&nbsp;"Pa", reče Kid, zažmirivši, "setio sam se da si onomad rek'o, ako ikad zatreba usluga..."
<BR>&nbsp;&nbsp;&nbsp;&nbsp;&nbsp;"Tako je", reče Vidra, kome je počinjalo da sviće. Kid Afrika mu je jednom spasao guzicu, tamo u Atlantik Sitiju; ubedio je neku razljućenu braću da ga ne bace sa balkona na četrdeset trećem spratu zgrade izgorele u požaru. "Neko 'oće da te baci s balkona?"
<BR>&nbsp;&nbsp;&nbsp;&nbsp;&nbsp;"Vidro", reče Kid, "'oću da te upoznam s nekim."
<BR>&nbsp;&nbsp;&nbsp;&nbsp;&nbsp;"Posle ovoga smo kvit?"
<BR>&nbsp;&nbsp;&nbsp;&nbsp;&nbsp;"Vidro Henri, ova ovde lepojka je gđica Čeri Česterfild iz Klivlenda u Ohaju." Vidra se sagnu i pogleda vozača. Plava kovrdžava kosa, maskara oko očiju. "Čeri, ovo je moj dobar prijatelj gospodin Henri Vidra. Kad je bio mlad i nestašan, jah'o je sa Plavim Đakonima. Sad kad je mator i nestašan, čuči ovde i bavi se svojom umetnošću, razumeš? Nadaren tip, razumeš?"
<BR>&nbsp;&nbsp;&nbsp;&nbsp;&nbsp;"Onaj što pravi robote?" reče devojka, žvaćući gumu. "Tako si rekao."
<BR>&nbsp;&nbsp;&nbsp;&nbsp;&nbsp;"Baš taj", reče Kid, otvarajući vrata. "Sačekaj nas ovde, Čeri, dušo."
<BR>&nbsp;&nbsp;&nbsp;&nbsp;&nbsp;Kid zakorači na tle Samoće, odeven u bundu od nerca koja mu je padala do samih vrhova besprekorno čistih čizama boje mesa ostriga, a Vidra opazi nešto u zadnjem delu kabine hovera, kratak blesak zavoja i hirurških cevi...
<BR>&nbsp;&nbsp;&nbsp;&nbsp;&nbsp;"'Ej, Kide", reče on, "šta to imaš tamo pozadi?" Kid dignu draguljima okićenu ruku, pokazavši Vidri da se odmakne, a vrata hovera se zatvoriše i Čeri Česterfild zatvori prozore.
<BR>&nbsp;&nbsp;&nbsp;&nbsp;&nbsp;"O tome treba da porazgovaramo, Vidro."
<BR>
<BR>&nbsp;&nbsp;&nbsp;&nbsp;&nbsp;"Mislim da ne tražim nemoguće", reče Kid Afrika, naslonjen na radnu tezgu od golog metala, ušuškan u bundu. "Čeri ima diplomu medicinskog tehničara i zna da će biti plaćena za ovo. Fina cura, Vidro." On namignu.
<BR>&nbsp;&nbsp;&nbsp;&nbsp;&nbsp;"Kide..."
<BR>&nbsp;&nbsp;&nbsp;&nbsp;&nbsp;Kid Afrika je u hoveru dovezao tipa koji je ličio na mrtvaca, kao da je u komi ili tako nešto, povezanog na pumpe, kesice, cevi i neku vrstu simstim opreme, sve to zakačeno za stara nosila od legure, sa baterijama i ostalim.
<BR>&nbsp;&nbsp;&nbsp;&nbsp;&nbsp;"Šta je ovo?" Čeri, koja je pošla za njima pošto je Kid poveo Vidru da pogleda čoveka u hoveru, sumnjičavo je zurila u ogromnu Sudijinu telesinu, tačnije veći deo njega; ruka sa testerom bila je tamo gde su je ostavili, na podu prekrivenom zamašćenim platnom. Ako ona ima diplomu med-teha, pomisli Vidra, taj verovatno nije primetio da mu je nestala. Nosila je bar četiri različita kožnjaka. Svi su bili nekoliko brojeva veći.
<BR>&nbsp;&nbsp;&nbsp;&nbsp;&nbsp;"Vidrina umetnost, kao što rekoh."
<BR>&nbsp;&nbsp;&nbsp;&nbsp;&nbsp;"Onaj tamo umire. Sav smrdi na mokraću."
<BR>&nbsp;&nbsp;&nbsp;&nbsp;&nbsp;"Otkačio se kateter", reče Čeri. "Šta ta stvar treba da radi?"
<BR>&nbsp;&nbsp;&nbsp;&nbsp;&nbsp;"Ne možemo da ga ostavimo ovde, Kide, odapeće. Ako 'oćeš da ga ubiješ, baci ga u neku jamu u Samoći."
<BR>&nbsp;&nbsp;&nbsp;&nbsp;&nbsp;"Ma, ne umire", reče Kid Afrika. "Nije povređen, niti bolestan..."
<BR>&nbsp;&nbsp;&nbsp;&nbsp;&nbsp;"Pa koji mu je onda?"
<BR>&nbsp;&nbsp;&nbsp;&nbsp;&nbsp;"Nije tu, lepi. Otputov'o je. Treba mu mir i tišina."
<BR>&nbsp;&nbsp;&nbsp;&nbsp;&nbsp;Vidra skrenu pogled sa Kida na Sudiju, pa opet na Kida. Hteo je da se vrati radu na toj ruci. Kid je rekao da bi trebalo da pričuva onog tamo dve nedelje, možda tri; Čeri takođe ostaje, da ga neguje.
<BR>&nbsp;&nbsp;&nbsp;&nbsp;&nbsp;"Nije mi jasno. Je l' ti to neki prijatelj?"
<BR>&nbsp;&nbsp;&nbsp;&nbsp;&nbsp;Kid slegnu ramenima u nercu.
<BR>&nbsp;&nbsp;&nbsp;&nbsp;&nbsp;"Što ga ne držiš kod sebe?"
<BR>&nbsp;&nbsp;&nbsp;&nbsp;&nbsp;"Nije mirno k'o ovde. Nema te tišine."
<BR>&nbsp;&nbsp;&nbsp;&nbsp;&nbsp;"Kid", reče Vidra, "dugujem ti uslugu, ali ne ovako uvrnutu. Osim toga, imam posla, i, druškane moj, ovo je stvarno suviše otkačeno. A tu je i Džentri. Trenutno je u Bostonu; vraća se sutra uveče i neće biti nimalo oduševljen ovim. Znaš kakav je sa ljudima... Ovo mesto je uglavnom njegovo, u stvari..."
<BR>&nbsp;&nbsp;&nbsp;&nbsp;&nbsp;"Sećaš se da si visio preko ograde, čoveče?"
<BR>&nbsp;&nbsp;&nbsp;&nbsp;&nbsp;"Ma, sećam se, ali..."
<BR>&nbsp;&nbsp;&nbsp;&nbsp;&nbsp;"Zaboravio si", reče Kid. "U redu, Čeri. Idemo. Neću da prelazim Pseću Samoću po mraku." Odgurnuo se od stola.
<BR>&nbsp;&nbsp;&nbsp;&nbsp;&nbsp;"Kide, slušaj..."
<BR>&nbsp;&nbsp;&nbsp;&nbsp;&nbsp;"Zaboravi. Tamo u Atlantik Sitiju nisam ti znao ni jebeno ime, jednostavno nisam hteo da vidim belca rasutog po ulici, znaš? Tada ti nisam znao ime, a izgleda da ga ni sad ne znam."
<BR>&nbsp;&nbsp;&nbsp;&nbsp;&nbsp;"Kide..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"U redu. Tip ostaje ovde. Najviše dve nedelje. Ali moraš da mi obećaš da ćeš se vratiti po njega. I da mi pomogneš da umirim Džentrija."
<BR>&nbsp;&nbsp;&nbsp;&nbsp;&nbsp;"Šta mu treba?"
<BR>&nbsp;&nbsp;&nbsp;&nbsp;&nbsp;"Droge."
<BR>
<BR>&nbsp;&nbsp;&nbsp;&nbsp;&nbsp;Tić se pojavio kada je Kidov Dodž počeo da se ljulja preko Samoće. Iskrao se iza gomile presovanih olupina automobila, zarđalih ploča trulog čelika na kojima se ponegde još sjajio lak.
<BR>&nbsp;&nbsp;&nbsp;&nbsp;&nbsp;Vidra ga je posmatrao sa prozora visoko ispod samog krova Fabrike. Čelični kvadrati zidnog rama bili su obloženi komadima plastike sa otpada, tako da je svaki bio različitog preliva i debljine, i kada je Vidra nagnuo glavu u stranu, video je Tića kroz ploču od jarko ružičastog lucita.
<BR>&nbsp;&nbsp;&nbsp;&nbsp;&nbsp;"Ko živi ovde?" upita Čeri, iza njega u sobi.
<BR>&nbsp;&nbsp;&nbsp;&nbsp;&nbsp;"Ja", reče Vidra. "Tić, Džentri..."
<BR>&nbsp;&nbsp;&nbsp;&nbsp;&nbsp;"Mislim na ovu sobu."
<BR>&nbsp;&nbsp;&nbsp;&nbsp;&nbsp;Okrenuo se i video je kako stoji pored nosila i medicinskih uređaja. "Ti", reče.
<BR>&nbsp;&nbsp;&nbsp;&nbsp;&nbsp;"Tvoja soba?" Zurila je u crteže prikačene na zid, njegove nacrte Sudije i Detektiva, Strvodroba i Veštice.
<BR>&nbsp;&nbsp;&nbsp;&nbsp;&nbsp;"Ne brini za to."
<BR>&nbsp;&nbsp;&nbsp;&nbsp;&nbsp;"Samo se ne zanosi idejama."
<BR>&nbsp;&nbsp;&nbsp;&nbsp;&nbsp;On je pogleda. Imala je krupnu krastu u uglu usana. Izbeljena kosa bila joj je nakostrešena kao naelektrisana. "Kao što rekoh, ne brini."
<BR>&nbsp;&nbsp;&nbsp;&nbsp;&nbsp;"Kid kaže da ovde imate struju."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Onda bolje da ga priključimo", reče ona, okrenuvši se prema nosilima. "Ne troši mnogo, ali su baterije već pri kraju."
<BR>&nbsp;&nbsp;&nbsp;&nbsp;&nbsp;Prišao je i zagledao se dole u ispijeno lice. "Hoću nešto da znam," reče. Nisu mu se dopadale sve te cevčice. Jedna se završavala u nozdrvi i bilo mu je muka od toga. "Ko je on i šta Kid Afrika ima s njim?"
<BR>&nbsp;&nbsp;&nbsp;&nbsp;&nbsp;"Ništa", reče ona i uključi ekran biomonitora pričvršćenog srebrnom trakom za šipku nosila. "REM mu je još visok, kao da neprestano sanja..." Čovek na nosilima bio je zatvoren u novu plavu vreću za spavanje. "Šta god da je - ko god da je - plaća Kidu za ovo."
<BR>&nbsp;&nbsp;&nbsp;&nbsp;&nbsp;Preko čovekovog čela bila je zalepljena mreža sa trodama; preko ivice nosila bio je prebačen crni kabl. Vidra vide da se završava u debelom sivom omotu koji je nekako preovlađivao priključenom opremom. Simstim? Nije ličio na to. Neka vrsta deka kiberprostora? Džentri je znao dosta o kiberprostoru, ili je bar govorio o tome, ali se Vidra nije sećao da je pominjao da neko može biti neprestano bez svesti, istovremeno uključen... Ljudi su se uključivali da kradu. Namestili bi trode i prebacili se tamo, gde su svi podaci sveta bili naslagani poput velikog neonskog grada, tako da je trebalo krstariti i sagledati sve, bar vizuelno, jer bi bez toga bilo suviše zapetljano pronaći put do traženog podatka. Džentri je to nazivao ikonikom.
<BR>&nbsp;&nbsp;&nbsp;&nbsp;&nbsp;"On plaća Kidu?"
<BR>&nbsp;&nbsp;&nbsp;&nbsp;&nbsp;"Da", reče ona.
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Da ga održava u ovom stanju. I da ga krije."
<BR>&nbsp;&nbsp;&nbsp;&nbsp;&nbsp;"Od koga?"
<BR>&nbsp;&nbsp;&nbsp;&nbsp;&nbsp;"Ne znam. Nije rek'o."
<BR>&nbsp;&nbsp;&nbsp;&nbsp;&nbsp;U tišini koja je nastala, čuo je postojano struganje čovekovog disanja.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
