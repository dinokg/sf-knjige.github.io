<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. 3DŽEJN
<P>&nbsp;&nbsp;&nbsp;&nbsp;&nbsp;Ako je ovo deo Bobijeve velike sive kuće na selu, pomisli Vidra, ugledavši prizor pretrpane krivine uskog hodnika, onda je to mesto čudnije nego što je prvi put izgledalo. Vazduh je bio gust i mrtav, a svetlost sa zelenkaste trake od staklenih pločica na tavanici činila je da se oseća kao da je pod vodom. Tunel je bio načinjen od neke vrste gleđosanog betona. Podsećao je na zatvor.
<BR>&nbsp;&nbsp;&nbsp;&nbsp;&nbsp;"Možda smo se našli u podrumu, ili tako nešto", reče, osetivši pri tom slabo ping jeke sa betona.
<BR>&nbsp;&nbsp;&nbsp;&nbsp;&nbsp;"Nema razloga da se nađemo u istom konstruktu koji si onda video", reče Džentri.
<BR>&nbsp;&nbsp;&nbsp;&nbsp;&nbsp;"Pa šta je onda ovo?" Vidra dodirnu betonski zid; bio je topao.
<BR>&nbsp;&nbsp;&nbsp;&nbsp;&nbsp;"Nije važno", reče Džentri.
<BR>&nbsp;&nbsp;&nbsp;&nbsp;&nbsp;Džentri pođe tamo kuda su obojica bili okrenuti. Iza krivine, pod se pretvorio u neravan mozaik od krhotina porculana, odlomaka utisnutih u nešto nalik na epoksid, klizavih pod đonovima čizama.
<BR>&nbsp;&nbsp;&nbsp;&nbsp;&nbsp;"Vidi ovo..." Hiljade različitih šara i boja načinjenih od slomljenih komadića, ali bez opšteg plana. Sve nasumično.
<BR>&nbsp;&nbsp;&nbsp;&nbsp;&nbsp;"Umetnost." Džentri slegnu ramenima. "Nečiji hobi. Trebalo bi to da ceniš, Vidro Henri."
<BR>&nbsp;&nbsp;&nbsp;&nbsp;&nbsp;Ko god da je bio, nije dirao zidove. Vidra kleknu i opipa pod, osetivši oštre ivice odlomaka keramike i tvrdu staklastu plastiku između. "Šta ti to znači, taj 'hobi'?"
<BR>&nbsp;&nbsp;&nbsp;&nbsp;&nbsp;"To je isto kao one stvari koje praviš, Vidro. Tvoje igračke od otpada..." Džentri razvuče lice u svoj napeti ludački kez.
<BR>&nbsp;&nbsp;&nbsp;&nbsp;&nbsp;"Nemaš ti pojma", reče Vidra. "Proveo si ceo jebeni život pokušavajući da provališ oblik kiberprostora, čoveče, a on verovatno i nema oblik, i koga uopšte briga za to?" Kod Sudije i ostalih nije bilo ničeg nasumičnog. Proces je bio nasumičan, ali su ishodi morali da odgovaraju nečemu unutra, nečemu što nije umeo tačno da odredi.
<BR>&nbsp;&nbsp;&nbsp;&nbsp;&nbsp;"Hajdemo", reče Džentri.
<BR>&nbsp;&nbsp;&nbsp;&nbsp;&nbsp;Vidra ostade gde je bio, zagledan uvis u Džentrijeve blede oči, sive u toj svetlosti, u njegovo zategnuto lice. Što li se uopšte petljao s Džentrijem?
<BR>&nbsp;&nbsp;&nbsp;&nbsp;&nbsp;Zato što ti je bilo potrebno da imaš nekoga, u Samoći. Ne samo zbog struje; ta igra posedništva bila je samo ljuska. Pretpostavljao je da mu je trebalo društvo. Tić nije bio dobar sagovornik zato što ga je malo toga zanimalo, osim gedžovanskih budalaština. Iako to Džentri nikada nije pokazivao, Vidra je osećao da Džentri razume neke stvari.
<BR>&nbsp;&nbsp;&nbsp;&nbsp;&nbsp;"Da", reče Vidra, ustajući, "hajdemo."
<BR>
<BR>&nbsp;&nbsp;&nbsp;&nbsp;&nbsp;Tunel se uvijao poput creva. Deo sa mozaičkim podom sada je bio iza njih, iza ko zna koliko krivina, uspona i silazaka kratkim, zavojitim stepeništima. Vidra je pokušavao da zamisli građevinu sa ovakvom utrobom, ali mu nije išlo. Džentri je išao brzo, stisnutih očiju, grizući usnu. Vidri se činilo da vazduh postaje sve teži za disanje.
<BR>&nbsp;&nbsp;&nbsp;&nbsp;&nbsp;Pošto su se popeli još jednim stepeništem, nađoše se pred pravim hodnikom koji se sužavao u ništa u daljini, u kom god smeru pogledaš. Bio je širi nego u zavojitom delu, a pod mu je bio mek i valovit od malih tepiha, činilo se stotina njih, razmotanih u više slojeva preko betona. Svaki tepih imao je različitu šaru i boje, sa puno crvene i plave, ali su sve šare bile od istih testerastih dijamanata i trouglova. Miris prašine ovde je bio još jači i Vidra zaključi da to mora da je od tepiha. Izgledali su tako stari. Oni na vrhu, bliži sredini, bili su mestimično izlizani do potke. Bila je to staza, kao da je neko godinama prolazio ovuda. Delovi svetlosne trake na tavanici bili su u mraku, a drugi su slabašno treptali.
<BR>&nbsp;&nbsp;&nbsp;&nbsp;&nbsp;"Kuda sad?" upita on Džentrija.
<BR>&nbsp;&nbsp;&nbsp;&nbsp;&nbsp;Džentri je gledao u pod, valjajući punu donju usnu između palca i kažiprsta. "Ovuda."
<BR>&nbsp;&nbsp;&nbsp;&nbsp;&nbsp;"Zašto baš tamo?"
<BR>&nbsp;&nbsp;&nbsp;&nbsp;&nbsp;"Zato što je svejedno."
<BR>&nbsp;&nbsp;&nbsp;&nbsp;&nbsp;Vidra je osećao umor u nogama od hodanja po tepisima. Morao je da pazi da ne zakači čizmom neku izjedenu rupu. Jednom je prešao preko staklene ploče koja je pala sa tavanice. U pravilnim razmacima prolazili su pored delova zida gde kao da su bila betonom zalivena vrata. Tamo nije bilo ničega osim uvek istog lučnog oblika od ponešto svetlijeg betona sa donekle različitom teksturom.
<BR>&nbsp;&nbsp;&nbsp;&nbsp;&nbsp;"Džentri, ovo mora da je podzemlje, zar ne? Kao podrum ispod nečega..."
<BR>&nbsp;&nbsp;&nbsp;&nbsp;&nbsp;Ali Džentri samo podiže ruku, tako da Vidra nalete na nju i obojica stadoše, zureći u devojku na kraju hodnika, desetak metara dalje preko talasa od tepiha.
<BR>&nbsp;&nbsp;&nbsp;&nbsp;&nbsp;Devojka progovori, na jeziku za koji je Vidra pretpostavljao da je francuski. Glas joj je bio lak i melodiozan, ton otvoren. Osmehnula se. Bledo ispod talasa tamne kose, fino lice uskih kostiju, jakog tankog nosa i širokih usta.
<BR>&nbsp;&nbsp;&nbsp;&nbsp;&nbsp;Vidra oseti kako mu Džentrijeva ruka drhti na grudima. "U redu je", reče, sklonivši Džentrijevu ruku. "Mi samo tražimo Bobija..."
<BR>&nbsp;&nbsp;&nbsp;&nbsp;&nbsp;"Svi traže Bobija", reče ona, na engleskom s nekim nepoznatim naglaskom. "I ja ga tražim. Njegovo telo. Jeste li videli njegovo telo?" Zakoračila je unazad, kao da se sprema da pobegne.
<BR>&nbsp;&nbsp;&nbsp;&nbsp;&nbsp;"Nećemo ti ništa", reče Vidra, odjednom svestan svog mirisa, mašinskog ulja na farmerkama i smeđoj jakni, a ni Džentri nije izgledao mnogo bolje.
<BR>&nbsp;&nbsp;&nbsp;&nbsp;&nbsp;"Nisam ni mislila do hoćete", reče ona, a beli zubi joj blesnuše u ustajaloj podvodnoj svetlosti. "Ali to ne znači da mi se dopadate."
<BR>&nbsp;&nbsp;&nbsp;&nbsp;&nbsp;Vidra požele da Džentri nešto kaže, ali je ovaj ćutao. "Poznaješ... Bobija?" upita.
<BR>&nbsp;&nbsp;&nbsp;&nbsp;&nbsp;"Veoma bistar momak, u stvari. Izuzetno bistar. Mada ni njega baš ne gotivim." Bila je odevena u nešto komotno i crno što joj je padalo do kolena. Bila je bosa. "No, svejedno, treba mi... njegovo telo." Nasmeja se.
<BR>&nbsp;&nbsp;&nbsp;&nbsp;&nbsp;I sve se...
<BR>
<BR>&nbsp;&nbsp;&nbsp;&nbsp;&nbsp;...promeni.
<BR>
<BR>&nbsp;&nbsp;&nbsp;&nbsp;&nbsp;"Sok?" upita Bobi, Grof, pružajući visoku čašu nečeg žutog. Voda u tirkiznom bazenu odbijala je nemirne krugove sunčeve svetlosti na palmino lišće iznad njegove glave. "Šta je to s tvojim prijateljem?"
<BR>&nbsp;&nbsp;&nbsp;&nbsp;&nbsp;"Ništa", začu Vidra Džentrija. "Odslužio je kaznu, indukovani Korsakovljev. Ovakvi prelazi ga užasavaju."
<BR>&nbsp;&nbsp;&nbsp;&nbsp;&nbsp;Vidra je nepomično ležao na beloj gvozdenoj salonskoj stolici sa plavim jastucima, osećajući vrelinu sunca kroz umašćene farmerke.
<BR>&nbsp;&nbsp;&nbsp;&nbsp;&nbsp;"Ti si taj koga je pominjao, je li?" upita Bobi. "Džentl? Vlasnik fabrike?"
<BR>&nbsp;&nbsp;&nbsp;&nbsp;&nbsp;"Džentri."
<BR>&nbsp;&nbsp;&nbsp;&nbsp;&nbsp;"Kauboj." Bobi se osmehnu. "Džokej konzole. Trkač kiberprostora."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Bobi protrlja bradu. "Znaš da ovde moram da se brijem? Posek'o sam se, imam ožiljak..." Ispi pola čaše soka i obrisa usta nadlanicom. "Kažeš, nisi džokej? Kako si onda dospeo ovamo?"
<BR>&nbsp;&nbsp;&nbsp;&nbsp;&nbsp;Džentri otkopča jaknu, otkrivši blede, ćosave grudi. "Učini nešto sa suncem."
<BR>&nbsp;&nbsp;&nbsp;&nbsp;&nbsp;Sumrak. K'o ništa. Ni da škljocne. Vidra začu sebe kako stenje. U palmama iza okrečenih zidova zacrvčaše insekti. Na rebrima mu se hladio znoj.
<BR>&nbsp;&nbsp;&nbsp;&nbsp;&nbsp;"Izvini, čoveče", reče Bobi Vidri. "Taj Korsakovljev mora da je mnogo zajeban. Ali ovo mesto je divno. Valjarta. Pripadalo je Tali Išam." Ponovo se okrenuo Džentriju. "Ako nisi kauboj, drugar, šta si onda?"
<BR>&nbsp;&nbsp;&nbsp;&nbsp;&nbsp;"Ja sam kao ti", reče Džentri.
<BR>&nbsp;&nbsp;&nbsp;&nbsp;&nbsp;"Ja sam kauboj." Po zidu iza Bobijeve glave, ukoso, zabrza gušter.
<BR>&nbsp;&nbsp;&nbsp;&nbsp;&nbsp;"Ne. Nisi došao ovamo da kradeš, Njumarče."
<BR>&nbsp;&nbsp;&nbsp;&nbsp;&nbsp;"Kako znaš da nisam?"
<BR>&nbsp;&nbsp;&nbsp;&nbsp;&nbsp;"Ovde si da bi nešto saznao."
<BR>&nbsp;&nbsp;&nbsp;&nbsp;&nbsp;"Ista stvar."
<BR>&nbsp;&nbsp;&nbsp;&nbsp;&nbsp;"Nije. Nekada si bio kauboj, ali sada si nešto drugo. Tragaš za nečim, nečim što se ne može ukrasti. Ja takođe."
<BR>&nbsp;&nbsp;&nbsp;&nbsp;&nbsp;I Džentri poče da objašnjava Oblik, dok su se senke palmi sakupljale i narastale u meksičku noć, a Bobi Grof sedeo i slušao.
<BR>&nbsp;&nbsp;&nbsp;&nbsp;&nbsp;Kada je Džentri završio, Bobi je dugo ostao da sedi bez reči. Onda reče, "Ja'. U pravu si. Što se mene tiče, pokušavam da otkrijem šta je dovelo do Promene."
<BR>&nbsp;&nbsp;&nbsp;&nbsp;&nbsp;"Pre toga", reče Džentri, "nije postojao Oblik."
<BR>&nbsp;&nbsp;&nbsp;&nbsp;&nbsp;"Hej", reče Vidra, "pre nego što smo se našli ovde, bili smo na nekom drugom mestu. Gde je to bilo?"
<BR>&nbsp;&nbsp;&nbsp;&nbsp;&nbsp;"Strejlajt", reče Bobi. "Gore u bunaru. Na orbiti."
<BR>&nbsp;&nbsp;&nbsp;&nbsp;&nbsp;"Koja je ona devojka?"
<BR>&nbsp;&nbsp;&nbsp;&nbsp;&nbsp;"Devojka?"
<BR>&nbsp;&nbsp;&nbsp;&nbsp;&nbsp;"Tamne kose. Mršava."
<BR>&nbsp;&nbsp;&nbsp;&nbsp;&nbsp;"A", reče Bobi, u tami, "to je bila 3Džejn. Videli ste je?"
<BR>&nbsp;&nbsp;&nbsp;&nbsp;&nbsp;"Otkačena cura", reče Vidra.
<BR>&nbsp;&nbsp;&nbsp;&nbsp;&nbsp;"Mrtva cura", reče Bobi. "Videli ste njen konstrukt. Spiskala je porodično bogatstvo da sagradi ovu stvar."
<BR>&nbsp;&nbsp;&nbsp;&nbsp;&nbsp;"Ti, ovaj, živiš s njom? Ovde?"
<BR>&nbsp;&nbsp;&nbsp;&nbsp;&nbsp;"Mrzi me k'o psa. Vidiš, ukrao sam joj tu stvar, njenog tamničara duša. Njen konstrukt već je bio ovde kada sam zapalio u Meksiko, tako da je sve vreme bila blizu. A zapravo je umrla. Napolju, mislim. U međuvremenu, svo njeno sranje napolju, sve šeme i mućke, vode advokati, programi i druge slugeranje..." Nacerio se. "A ona pizdi zbog toga. Ljudi koji 'oće da upadnu kod vas i preuzmu alef rade za nekog drugog ko radi za ljude koje je unajmila na Obali. Ali sam se ja pogodio s njom, da se trampimo. Ona jeste udarena, ali igra jaku igru..."
<BR>
<BR>&nbsp;&nbsp;&nbsp;&nbsp;&nbsp;Ni da škljocne.
<BR>
<BR>&nbsp;&nbsp;&nbsp;&nbsp;&nbsp;Isprva je pomislio da je ponovo u sivoj kući, gde je prvi put sreo Bobija, ali je ova soba bila manja, a tepisi i nameštaj bili su drugačiji, iako nije znao zašto. Bogato ali ne onako sjajno. Mir. Svetiljka sa zelenim staklenim senilom osvetljavala je dugačak drveni sto.
<BR>&nbsp;&nbsp;&nbsp;&nbsp;&nbsp;Visoki prozori sa belo obojenim okvirima, belina iza njih podeljena u pravougaonike, verovatno sneg... Stajao je, dodirujući obrazom meki zastor, gledajući u zavejan prostor, ograđen zidom.
<BR>&nbsp;&nbsp;&nbsp;&nbsp;&nbsp;"London", reče Bobi. "Morala je da mi ustupi ovo u zamenu za neko teško vudu sranje. Očekivao sam da neće hteti da imaju posla s njom. Jebeno se ovajdila od toga. Bledeli su, postajali nekako zamućeni. Ponekad još možeš da ih dozoveš, ali im se likovi mešaju..."
<BR>&nbsp;&nbsp;&nbsp;&nbsp;&nbsp;"Uklapa se", reče Džentri. "Pojavili su se iz prvobitnog događaja, Kada Se Sve Promenilo. To već znaš. Ali još ne znaš šta se dogodilo, zar ne?"
<BR>&nbsp;&nbsp;&nbsp;&nbsp;&nbsp;"Ne. Znam samo mesto. U Strejlajtu. Taj deo mi je ispričala, čini mi se sve što zna. Nije je mnogo briga za to. Njena majka je nabavila par VI, u samom početku, i to zaista moćnih. Onda je umrla, a VI su prožele korporacijska jezgra, tamo gore. Jedna od njih počela je da posluje za sebe. Htela je da se spoji sa onom drugom..."
<BR>&nbsp;&nbsp;&nbsp;&nbsp;&nbsp;"Uspela je. Eto tvog prvobitnog događaja. Sve se promenilo."
<BR>&nbsp;&nbsp;&nbsp;&nbsp;&nbsp;"I to je sve? Kako znaš?"
<BR>&nbsp;&nbsp;&nbsp;&nbsp;&nbsp;"Zato", reče Džentri, "što sam tome prišao iz drugog ugla. Ti si se igrao uzroka i posledice, a ja sam tražio obrise, oblike u vremenu. Ti si tragao po matrici, a ja sam posmatrao matricu, čitavu stvar. Znam stvari koje ti ne znaš."
<BR>&nbsp;&nbsp;&nbsp;&nbsp;&nbsp;Bobi nije odgovorio. Vidra se okrenu od prozora i ugleda devojku, onu istu, kako stoji na drugoj strani sobi. Samo je tako stajala, tamo.
<BR>&nbsp;&nbsp;&nbsp;&nbsp;&nbsp;"Nisu bile samo VI Tezje-Ešpulovih", reče Džentri. "Kroz bunar su došli ljudi, sa namerom da prodru u T-E jezgra. Doneli su kineski vojni program, ledolomac."
<BR>&nbsp;&nbsp;&nbsp;&nbsp;&nbsp;"Kejs", reče Bobi, "momak po imenu Kejs. Znam taj deo. Neka vrsta sinergističkog dejstva..."
<BR>&nbsp;&nbsp;&nbsp;&nbsp;&nbsp;Vidra je posmatrao devojku.
<BR>&nbsp;&nbsp;&nbsp;&nbsp;&nbsp;"A zbir je bio veći od delova?" Džentri kao da je istinski uživao u ovome. "Kibernetičko božanstvo? Svetlost na vodi?"
<BR>&nbsp;&nbsp;&nbsp;&nbsp;&nbsp;"Ja'", reče Bobi, "to bi bilo to."
<BR>&nbsp;&nbsp;&nbsp;&nbsp;&nbsp;"Malo je složenije od toga", reče Džentri i nasmeja se.
<BR>&nbsp;&nbsp;&nbsp;&nbsp;&nbsp;A devojka nestade. I ni da škljocne.
<BR>&nbsp;&nbsp;&nbsp;&nbsp;&nbsp;Vidra se strese.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
