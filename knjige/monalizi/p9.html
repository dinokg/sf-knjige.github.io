<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. POD ZEMLJOM
<P>&nbsp;&nbsp;&nbsp;&nbsp;&nbsp;Džubili i Bejkerlu, Serkl i Distrikt. Kumiko je zagledala malu plastificiranu mapu koju joj je dao Petal i drhtala. Betonska platforma kao da je isijavala hladnoću kroz đonove njenih čizama.
<BR>&nbsp;&nbsp;&nbsp;&nbsp;&nbsp;"Tako je jebeno 'ladno", reče Seli Širs odsutno. U njenim naočarima ogledao se ispupčen zid obložen belim keramičkim pločicama.
<BR>&nbsp;&nbsp;&nbsp;&nbsp;&nbsp;"Kako, molim?"
<BR>&nbsp;&nbsp;&nbsp;&nbsp;&nbsp;"Podzemna." Novi šal od škotskog platna bio joj je vezan ispod brade, a dah joj je bio beo dok je govorila. "Znaš šta me brine? Kad s vremena na vreme vidim da su postavili nove pločice na ovim stanicama, ali preko starih. Ili kad probuše rupu u zidu da bi stigli do nekih vodova i lepo vidiš sve te slojeve pločica..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Zato što postaje sve tesnije, je li? Kao zakrečenje arterija..."
<BR>&nbsp;&nbsp;&nbsp;&nbsp;&nbsp;"Da", reče Kumiko nesigurno, "razumem... Oni momci, Seli, šta znače njihovi kostimi, molim te?"
<BR>&nbsp;&nbsp;&nbsp;&nbsp;&nbsp;"A, zovu ih Džek Drakule."
<BR>&nbsp;&nbsp;&nbsp;&nbsp;&nbsp;Četvorica Džek Drakula stajali su poput gavranova na platformi s druge strane šina. Nosili su jednake crne mantile i uglačane crne vojničke čizme upertlane do kolena. Jedan se okrenuo da oslovi onog do sebe i Kumiko vide da mu je kosa na potiljku upletena u kiku i vezana malom crnom mašnom od trake.
<BR>&nbsp;&nbsp;&nbsp;&nbsp;&nbsp;"Obesili ga", reče Seli, "posle rata."
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"Džeka Drakulu. Posle rata su neko vreme vršili javna vešanja. Drži se dalje od Drakula. Mrze sve što je strano..."
<BR>&nbsp;&nbsp;&nbsp;&nbsp;&nbsp;Kumiko požele da pozove Kolina, ali je Maas-Neotekov uređaj bio gurnut iza mermerne biste u sobi gde je Petal služio obroke, a onda je došao i voz, iznenadivši je arhaičnom tutnjavom točkova na šinama.
<BR>
<BR>&nbsp;&nbsp;&nbsp;&nbsp;&nbsp;Seli Širs, naspram pozadine od pačvork arhitekture grada, odražavajući naočarima zbrku Londona, gde je svaki period bio obeležen ekonomijom, vatrom ili ratom.
<BR>&nbsp;&nbsp;&nbsp;&nbsp;&nbsp;Kumiko, već izgubljena posle tri brze i naizgled nasumične promene vozova, puštala je da bude vođena kroz niz vožnji taksijem. Iskočile bi iz taksija, žurno ušle u prvu veću prodavnicu i odmah pronašle izlaz na drugu ulicu i u drugi taksi. "Herods", rekla je Seli u jednom trenutku, dok su presecale kroz raskošno predvorje sa zidovima i stubovima popločanim mermerom. Kumiko je zatreptala prema debelim crvenim pečenicama i plećkama u vitrinama postavljenim na mermernim tezgama, pomislivši da su sigurno od plastike. Sledećeg trenutka su bile napolju i Seli je već pozivala sledeći taksi. "Kovent Garden", reče vozaču.
<BR>&nbsp;&nbsp;&nbsp;&nbsp;&nbsp;"Izvini, Seli. Šta mi to radimo?"
<BR>&nbsp;&nbsp;&nbsp;&nbsp;&nbsp;"Postajemo nevidljive."
<BR>
<BR>&nbsp;&nbsp;&nbsp;&nbsp;&nbsp;Seli je pila kuvanu rakiju u malenom kafeu pod staklenim krovom trga, prošaranim snegom. Kupiko je pila čokoladu.
<BR>&nbsp;&nbsp;&nbsp;&nbsp;&nbsp;"Jesmo li sada nevidljive, Seli?"
<BR>&nbsp;&nbsp;&nbsp;&nbsp;&nbsp;"Aha. Bar se nadam." Danas izgleda starija, pomisli Kumiko; oko usta su joj se usekle bore, od napetosti ili umora.
<BR>&nbsp;&nbsp;&nbsp;&nbsp;&nbsp;"Seli, šta ti to radiš? Onaj tvoj drugar pitao te je da li si još u penziji..."
<BR>&nbsp;&nbsp;&nbsp;&nbsp;&nbsp;"Ja sam poslovna žena."
<BR>&nbsp;&nbsp;&nbsp;&nbsp;&nbsp;"A moj otac je poslovni čovek?"
<BR>&nbsp;&nbsp;&nbsp;&nbsp;&nbsp;"Tvoj otac jeste poslovni čovek, dušo. Mada ne na isti način. Ja sam nezavisna. Bavim se ulaganjima, uglavnom."
<BR>&nbsp;&nbsp;&nbsp;&nbsp;&nbsp;"U šta ulažeš?"
<BR>&nbsp;&nbsp;&nbsp;&nbsp;&nbsp;"U nezavisne kao ja." Slegnula je ramenima. "Danas si nešto radoznala?" Otpila je gutljaj rakije.
<BR>&nbsp;&nbsp;&nbsp;&nbsp;&nbsp;"Savetovala si mi da uhodim za sebe."
<BR>&nbsp;&nbsp;&nbsp;&nbsp;&nbsp;"Dobar savet. Ali to treba da bude malo manje očigledno."
<BR>&nbsp;&nbsp;&nbsp;&nbsp;&nbsp;"Živiš ovde, Seli, u Londonu?"
<BR>&nbsp;&nbsp;&nbsp;&nbsp;&nbsp;"Putujem."
<BR>&nbsp;&nbsp;&nbsp;&nbsp;&nbsp;"Je li Svejn takođe 'nezavisni'?"
<BR>&nbsp;&nbsp;&nbsp;&nbsp;&nbsp;"On veruje da jeste. Podložan je uticajima, klanja se tamo gde treba; ovde je to korisno za posao, ali meni lično ide na živce." Stresla je ostatak rakije i olizala usne.
<BR>&nbsp;&nbsp;&nbsp;&nbsp;&nbsp;Kumiko zadrhta.
<BR>&nbsp;&nbsp;&nbsp;&nbsp;&nbsp;"Ne treba da se bojiš Svejna. Janaka bi ga pojeo za doručak..."
<BR>&nbsp;&nbsp;&nbsp;&nbsp;&nbsp;"Nije to. Setila sam se onih mladića u podzemnoj. Tako su mršavi..."
<BR>&nbsp;&nbsp;&nbsp;&nbsp;&nbsp;"Drakule."
<BR>&nbsp;&nbsp;&nbsp;&nbsp;&nbsp;"Banda?"
<BR>&nbsp;&nbsp;&nbsp;&nbsp;&nbsp;"Bosozoku", reče Seli, s pravilnim izgovorom. "'Skitačka plemena'? Bilo kako bilo, više su kao pleme." Nije izabrala pravu reč, ali Kumiko pomisli da je shvatila razliku. "Mršavi su zato što su siromašni." Dala je znak konobaru da donese još jednu rakiju.
<BR>&nbsp;&nbsp;&nbsp;&nbsp;&nbsp;"Seli", reče Kumiko, "način na koji smo došle dovde, svi oni vozovi i taksiji, je l' to bilo da se osiguramo da nas ne prate?"
<BR>&nbsp;&nbsp;&nbsp;&nbsp;&nbsp;"Nikad nije sigurno."
<BR>&nbsp;&nbsp;&nbsp;&nbsp;&nbsp;"Ali kad smo išle da se nađeš sa Krpeljom, nisi preduzela nikakve mere predostrožnosti. Mogli su lako da nas prate. Unajmila si Krpelja da uhodi Svejna i to sasvim otvoreno. Sad si me dovela ovamo, uz sve to skrivanje. Zašto?"
<BR>&nbsp;&nbsp;&nbsp;&nbsp;&nbsp;Konobar spusti ispred nje čašu iz koje se pušilo. "Boga mi, oštroumna si klinka, znaš?" Nagnula se napred i udahnula isparenja rakije. "To ti je ovako, u redu? Sa Krpeljom sam samo pokušala da pokrenem nekakvo dešavanje."
<BR>&nbsp;&nbsp;&nbsp;&nbsp;&nbsp;"Ali Krpelj se plaši da će ga Svejn otkriti."
<BR>&nbsp;&nbsp;&nbsp;&nbsp;&nbsp;"Svejn ga neće ni pipnuti, pogotovo ako zna da on radi za mene."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što zna da bih mogla da ga ubijem." Podigla je čašu, odjednom veselija.
<BR>&nbsp;&nbsp;&nbsp;&nbsp;&nbsp;"Da ubiješ Svejna?"
<BR>&nbsp;&nbsp;&nbsp;&nbsp;&nbsp;"Tako je." Otpila je.
<BR>&nbsp;&nbsp;&nbsp;&nbsp;&nbsp;"Zašto si onda danas bila tako oprezna?"
<BR>&nbsp;&nbsp;&nbsp;&nbsp;&nbsp;"Zato što ponekad prija da se otreseš sviju, da ih nemaš za vratom. Verovatno nismo uspele. A možda i jesmo. Možda niko, baš niko više ne zna gde smo. Prijatan osećaj, a? A može biti i da si ozvučena, to ti nije palo na pamet? Možda je tvoj tata, vojskovođa Jakuza, ugradio u tebe bubicu da bi uvek znao 'de mu je devojčica. Možda je tatin zubar ubacio malo hardvera u te tvoje lepe zubiće kada si bila na stimu. Odlaziš kod zubara?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Na stimu si dok on radi?"
<BR>&nbsp;&nbsp;&nbsp;&nbsp;&nbsp;"Da..."
<BR>&nbsp;&nbsp;&nbsp;&nbsp;&nbsp;"Eto, vidiš. Možda nas baš sad sluša..."
<BR>&nbsp;&nbsp;&nbsp;&nbsp;&nbsp;Kumiko umalo da prospe ostatak čokolade.
<BR>&nbsp;&nbsp;&nbsp;&nbsp;&nbsp;"Hej." Sjajni nokti potapšaše Kumikin zglob. "Neka te to ne brine. Ne bi te on posl'o tako, ozvučenu. Olakšao bi protivnicima da te nađu. Ali sad razumeš šta sam mislila? Lepo je osloboditi ih se, ili bar pokušati. Biti svoj čovek, je li?"
<BR>&nbsp;&nbsp;&nbsp;&nbsp;&nbsp;"Da", reče Kumiko. Srce joj je još tuklo, strah rastao. "On je ubio moju majku", izlete joj, a onda povrati čokoladu na sivi mermerni pod kafea.
<BR>
<BR>&nbsp;&nbsp;&nbsp;&nbsp;&nbsp;Seli ju je vodila pored stubova crkve Svetog Pavla, nemo koračajući. Kumiko, u tupom transu stida, primala je nasumične informacije: belo runo postave Selinog kožnjaka, uljasti, dugin preliv golubovog perja kad im se odgegao s puta, crveni autobusi nalik na džinovske igračke u Saobraćajnom Muzeju, Seli kako greje dlanove šoljom kipućeg čaja.
<BR>&nbsp;&nbsp;&nbsp;&nbsp;&nbsp;Hladno, uvek će joj biti hladno. Ledena vlaga u drevnim kostima grada, zimske vode Sumide koje su ispunile pluća njene majke, mrazni let neonskih ždralova.
<BR>&nbsp;&nbsp;&nbsp;&nbsp;&nbsp;Majka je bila sitnih kostiju i tamne kože, bujna lavina njene kose prožeta zlatnim odsjajima, kao kod nekih vrsta tropskog drveta. Majka je mirisala na parfem i toplu kožu. Majka joj je pričala priče, o elfima i vilenjacima i Kopenhagenu, gradu koji je bio daleko, daleko. Kada je Kumiko sanjala elfe, bili su kao očevi sekretari, vitki i ozbiljni, u crnim odelima i sa sklopljenim kišobranima. Elfi su izvodili svakojaka čuda, u majčinim pričama, a priče su bile magične, zato što su menjale tokom pripovedanja i nikad niste mogli da znate kako će se ovaj put završiti. U njima je bilo i princeza i balerina i svaka od njih, Kumiko je to znala, bila je na neki način njena majka.
<BR>&nbsp;&nbsp;&nbsp;&nbsp;&nbsp;Princeze-balerine bile su prelepe, ali siromašne, i igrale su iz ljubavi u srcu dalekog grada, gde su im se udvarali umetnici i studenti poezije, naočiti i ubogi. Da bi mogla da izdržava ostarelog roditelja, ili da kupi vitalni organ za bolesnog brata, princeza-balerina je ponekad morala da pođe na daleko putovanje, čak tamo do Tokija, da bi igrala za novac. Igrati za novac, poručivala je priča, nije bila vesela stvar.
<BR>
<BR>&nbsp;&nbsp;&nbsp;&nbsp;&nbsp;Seli ju je odvela u robata bar u Erls Kortu i naterala je da popije čašu sakea. U vrućem vinu plutalo je peraje ribe fugu, dajući mu boju viskija. Jele su robatu sa zadimljenog roštilja i Kumiko je osećala kako se hladnoća povlači, ali ne i otupelost. Dekor bara proizvodio je osećaj kulturne izmeštenosti: uspevao je da odrazi tradicionalni japanski stil i da istovremeno izgleda kao nacrt Čarlsa Renija Mekintoša.
<BR>&nbsp;&nbsp;&nbsp;&nbsp;&nbsp;Bila je veoma čudna, ova Seli Širs, čudnija od čitavog gejđinskog Londona. Sada joj je pričala priče, priče o ljudima koji su živeli u Japanu kakav Kumiko nikad nije upoznala, priče koje su osvetljavale ulogu njenog oca u svetu. Seli je Kumikinog oca nazivala ojabun. Svet opisan u Selinim pričama činio se podjednako nestvaran kao onaj u majčinim bajkama, ali je Kumiko počinjala da shvata temelje i opseg očeve moći. "Kuromaku", reče Seli. Reč je značila 'crna zavesa'. "To je iz Kabukija, ali znači i sređivač, čovek koji prodaje usluge. Znači, 'iza zavese', je li? To je tvoj otac. Svejn, takođe. Ali Svejn je kobun tvog starog, ili bar jedan od njih. Ojabun-kobun, roditelj-dete. To je jedan od izvora gde se Rodžer hrani. Zato si sad ovde, zato što Rodžer to duguje svom ojabunu. Giri, razumeš?"
<BR>&nbsp;&nbsp;&nbsp;&nbsp;&nbsp;"On je čovek na položaju."
<BR>&nbsp;&nbsp;&nbsp;&nbsp;&nbsp;Seli zavrte glavom. "Ne, Kumi, to je tvoj otac. To što je morao pod hitno da te otpremi iz grada da bi te sačuvao, znači da dolaze neke ozbiljne promene."
<BR>
<BR>&nbsp;&nbsp;&nbsp;&nbsp;&nbsp;"Bila da drmneš pićence?" upita Petal, kada su ušle u sobu; ivice njegovih sočiva odbijale su draguljnu svetlost sa stabla od bronze i obojenog stakla koje je raslo na komodi. Kumiko se neprestano odupirala porivu da pogleda prema mermernoj glavi koja je skrivala Maas-Neotekov uređaj, pa je umesto toga gledala u vrt. Sneg je tamo poprimio boju londonskog neba.
<BR>&nbsp;&nbsp;&nbsp;&nbsp;&nbsp;"Gde je Svejn?" upita Seli.
<BR>&nbsp;&nbsp;&nbsp;&nbsp;&nbsp;"Gazda je iziš'o", odgovori Petal.
<BR>&nbsp;&nbsp;&nbsp;&nbsp;&nbsp;Seli ode do komode i nasu sebi čašu skoča iz teške kristalne boce. Kumiko vide kako se Petal trza kada je boca tresnula nazad na lakirano drvo. "Ima li poruka?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Hoće li se vraćati večeras?"
<BR>&nbsp;&nbsp;&nbsp;&nbsp;&nbsp;"Ne bih znao, stvarno. Hoćete da večerate?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ja bih jedan sendvič", reče Kumiko.
<BR>
<BR>&nbsp;&nbsp;&nbsp;&nbsp;&nbsp;Petnaest minuta kasnije, ostavivši nedirnut sendvič na crnom mermernom stočiću, sedela je na sredini ogromnog kreveta, sa Maas-Neotekovim uređajem između bosih stopala. Ostavila je Seli da ispija Svejnov viski i zuri u sumorni vrt.
<BR>&nbsp;&nbsp;&nbsp;&nbsp;&nbsp;Uzela je uređaj i Kolin se pojavi, trepereći, u podnožju kreveta.
<BR>&nbsp;&nbsp;&nbsp;&nbsp;&nbsp;"Niko ne čuje šta govorim", reče on brzo, s prstom na ustima, "i to je dobro. Soba je ozvučena."
<BR>&nbsp;&nbsp;&nbsp;&nbsp;&nbsp;Kumiko zausti da odgovori, a onda samo klimnu glavom.
<BR>&nbsp;&nbsp;&nbsp;&nbsp;&nbsp;"Dobro je", reče on. "Pametna mala. Imam dva razgovora za tebe. Jedan je između tvog domaćina i njegovog pomoćnika, drugi između tvog domaćina i Seli. Prvi sam snimio petnaest minuta pošto si me sakrila tamo dole. Slušaj..." Kumiko sklopi oči i začu zveckanje leda u čaši za viski.
<BR>&nbsp;&nbsp;&nbsp;&nbsp;&nbsp;"Dobro, gde je naša mala Japanka?" upita Svejn.
<BR>&nbsp;&nbsp;&nbsp;&nbsp;&nbsp;"Otišla na spavanje", reče Petal. "Ta mala priča sama sa sobom. Jednostrani razgovor. Zvuči otkačeno."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"U stvari, rekla je samo nekoliko reči. Znaš, neki to rade..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pričaju sa sobom. Hoćeš da je čuješ?"
<BR>&nbsp;&nbsp;&nbsp;&nbsp;&nbsp;"Ne, zaboga. Gde je naša očaravajuća gospođica Širs?"
<BR>&nbsp;&nbsp;&nbsp;&nbsp;&nbsp;"Otišla u šetnju."
<BR>&nbsp;&nbsp;&nbsp;&nbsp;&nbsp;"Sledeći put pozovi Bernija, da vidimo kuda vode te njene šetnje..."
<BR>&nbsp;&nbsp;&nbsp;&nbsp;&nbsp;"Bernija", Petal se nasmeja. "Pa taj bi se vratio u jebenoj kutiji za cipele!"
<BR>&nbsp;&nbsp;&nbsp;&nbsp;&nbsp;Na to se i Svejn nasmeja. "Što možda i ne bi bilo loše, da se o istom trošku otarasimo Bernarda i zadovoljimo žeđ za krvlju čuvene sekačice... 'Ajde, naspi nam još po jedan."
<BR>&nbsp;&nbsp;&nbsp;&nbsp;&nbsp;"A, ja ne bih. Idem u krevet, ako ti više nisam potreban..."
<BR>&nbsp;&nbsp;&nbsp;&nbsp;&nbsp;"Nisi", reče Svejn.
<BR>&nbsp;&nbsp;&nbsp;&nbsp;&nbsp;"Eto", reče Kolin, kada je Kumiko otvorila oči i ugledala ga kako sedi na krevetu, "u tvojoj sobi se nalazi mikrofon koji se aktivira glasom; pomoćnik je preslušao snimak i čuo kako mi se obraćaš. Drugi snimak je već zanimljiviji. Tvoj domaćin sedi s drugom čašom viskija i ulazi naša Seli..."
<BR>&nbsp;&nbsp;&nbsp;&nbsp;&nbsp;"Zdravo", začula je Svejna, "išla si da se proluftiraš?"
<BR>&nbsp;&nbsp;&nbsp;&nbsp;&nbsp;"Odjebi."
<BR>&nbsp;&nbsp;&nbsp;&nbsp;&nbsp;"Znaš", reče Svejn, "ništa od ovoga nije bilo moja ideja. Valjalo bi da to imaš na umu. Znaš da su i meni muda u procepu."
<BR>&nbsp;&nbsp;&nbsp;&nbsp;&nbsp;"Znaš, Rodžere, ponekad dolazim u iskušenje da ti poverujem."
<BR>&nbsp;&nbsp;&nbsp;&nbsp;&nbsp;"Pokušaj. To bi olakšalo stvari."
<BR>&nbsp;&nbsp;&nbsp;&nbsp;&nbsp;"A ponekad mi dođe da te prekoljem."
<BR>&nbsp;&nbsp;&nbsp;&nbsp;&nbsp;"Tvoj problem, draga moja, jeste u tome što nikad nisi naučila da delegiraš; i dalje bi sve da radiš sama."
<BR>&nbsp;&nbsp;&nbsp;&nbsp;&nbsp;"Slušaj, seronjo, znam odakle si i znam kako si dospeo dovde i ne zanima me koliko si duboko zaš'o jezikom u Kanakino dupe, ili ko zna već čije. Sarakin!" Kumiko je prvi put čula tu reč.
<BR>&nbsp;&nbsp;&nbsp;&nbsp;&nbsp;"Ponovo su mi se javili", reče Svejn, mirnim, opuštenim glasom. "Ona je još na obali, ali izgleda da će uskoro da se pokrene. Verovatno na istok. Nazad u tvoj stari kraj. Mislim da nam je to najbolja prilika. U kući bi bilo nemoguće. Tamo je obezbeđenje dovoljno jako da zaustavi osrednju vojsku..."
<BR>&nbsp;&nbsp;&nbsp;&nbsp;&nbsp;"Opet me ubeđuješ da je reč o običnoj otmici, Rodžere? Da će tražiti otkup za nju?"
<BR>&nbsp;&nbsp;&nbsp;&nbsp;&nbsp;"Ne. Niko nije pominjao otkup."
<BR>&nbsp;&nbsp;&nbsp;&nbsp;&nbsp;"Pa što onda ne unajme tu vojsku? Ko ih tera da se zaustave na osrednjoj? Što lepo ne uzmu najamnike? Specijaliste za korporacijske prelaske. Ona nije tako teška meta, ništa više nego neki glavonja naučnik. Nek' ubace profesionalce u igru..."
<BR>&nbsp;&nbsp;&nbsp;&nbsp;&nbsp;"Valjda ti već stoti put ponavljam da oni to ne žele. Hoće tebe."
<BR>&nbsp;&nbsp;&nbsp;&nbsp;&nbsp;"Rodžere, šta li to imaju o tebi, a? Mislim, zar stvarno ne znaš zbog čega su se zakačili za mene?"
<BR>&nbsp;&nbsp;&nbsp;&nbsp;&nbsp;"Zaista ne znam. Ali sudeći po onome što imaju o meni, pokušaću da pogodim."
<BR>&nbsp;&nbsp;&nbsp;&nbsp;&nbsp;"Aha?"
<BR>&nbsp;&nbsp;&nbsp;&nbsp;&nbsp;"Zbog svega."
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;"Ima još nešto", reče on, "što su danas rekli. Žele da izgleda kao da je sređena."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Žele da izgleda kao da smo je ubili."
<BR>&nbsp;&nbsp;&nbsp;&nbsp;&nbsp;"A kako misle da to izvedemo?"
<BR>&nbsp;&nbsp;&nbsp;&nbsp;&nbsp;"Nabaviće telo."
<BR>&nbsp;&nbsp;&nbsp;&nbsp;&nbsp;"Pretpostavljam", reče Kolin, "da je izišla iz sobe bez odgovora. Razgovor se ovde završava."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
