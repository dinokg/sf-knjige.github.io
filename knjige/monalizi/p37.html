<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37. ŽDRALOVI
<P>&nbsp;&nbsp;&nbsp;&nbsp;&nbsp;Krpelj je uklonio pločicu sa donje strane Maas-Neotekovog uređaja, uz pomoć čačkalice i juvelirske pincete.
<BR>&nbsp;&nbsp;&nbsp;&nbsp;&nbsp;"Divota", promrmlja, vireći u otvor kroz osvetljavajuću lupu, uokvirenu masnim vodopadom njegove kose. "Kako su samo smaknuli vodove sa ovog prekidača. Vešta žgadija..."
<BR>&nbsp;&nbsp;&nbsp;&nbsp;&nbsp;"Krpelju", reče Kumiko, "jesi li poznavao Seli, kad je prvi put došla u London?"
<BR>&nbsp;&nbsp;&nbsp;&nbsp;&nbsp;"Odmah posle toga, pretpostavljam..." Posegao je za kalemom optičkog vlakna. "Zato što tada još nije bila tako tvrda."
<BR>&nbsp;&nbsp;&nbsp;&nbsp;&nbsp;"Dopada ti se?"
<BR>&nbsp;&nbsp;&nbsp;&nbsp;&nbsp;Osvetljavajuće staklo se podiže i trepnu prema njoj, uvećanim Krpeljevim okom. "'Mi se dopada? Ne mogu da kažem da sam o tome mislio na taj način."
<BR>&nbsp;&nbsp;&nbsp;&nbsp;&nbsp;"Nije ti mrska?"
<BR>&nbsp;&nbsp;&nbsp;&nbsp;&nbsp;"Prokleto je teška, ta Seli. Razumeš šta 'oću da kažem?"
<BR>&nbsp;&nbsp;&nbsp;&nbsp;&nbsp;"Teška?"
<BR>&nbsp;&nbsp;&nbsp;&nbsp;&nbsp;"Nikad se nije prilagodila ovdašnjem načinu života. Stalno se žalila." Ruke su mu se kretale brzo, pouzdano: pinceta, optičko vlakno... "Ovde je mirno, u Engleskoj. Nije uvek bilo, znaš; imali smo problema, pa onda rat... Stvari se ovde kreću na sebi svojstven način, ako me razumeš. Mada to ne važi za družinu nervoznih."
<BR>&nbsp;&nbsp;&nbsp;&nbsp;&nbsp;"Kako, molim?"
<BR>&nbsp;&nbsp;&nbsp;&nbsp;&nbsp;"Svejn i njegovi. Iako ljudi tvog oca, s kojima je Svejn uvek bio tako druželjubiv, izgleda da poštuju tradiciju... Čovek treba da zna gde mu je mesto... Znaš na šta mislim? A ovaj novi Svejnov posao, rek'o bi' da će da zagorča život svakom ko ne pripada šemi. Bože, pa mi još imamo neku vladu ovde. Ne poseduju nas velike kompanije. Dobro, ne neposredno..."
<BR>&nbsp;&nbsp;&nbsp;&nbsp;&nbsp;"Svejnovi poslovi ugrožavaju vladu?"
<BR>&nbsp;&nbsp;&nbsp;&nbsp;&nbsp;"Ma taj je doslovno menja. Preraspoređuje moć prema svojim interesima. Informacije. Moć. Teški podaci. Previše toga u rukama jednog čoveka..." Mišić na obrazu mu je poigravao dok je govorio. Sada je Kolinov uređaj ležao na beloj plastičnoj antistatičkoj ploči na čajnom stolu; Krpelj je povezivao vodove koji su štrčali odatle sa debljim kablom povezanim sa jednim od stubova naslaganih modula. "Eto ga", reče, brišući ruke jednu o drugu, "ne možemo da ti ga dovedemo ovde u sobu, ali ćemo ga pozvati preko deka. Videla si kiberprostor?"
<BR>&nbsp;&nbsp;&nbsp;&nbsp;&nbsp;"Samo na stimu."
<BR>&nbsp;&nbsp;&nbsp;&nbsp;&nbsp;"Onda k'o da si ga videla. U svakom slučaju, sad ćeš." Ustao je; pošla je za njim preko sobe do para debelih stolica od antilopa sa obe strane niskog, četvrtastog stola od crnog stakla. "Bežični", reče on ponosno, uzevši sa stola dva kompleta troda i pruživši jedan Kumiko. "Koštaju k'o svet."
<BR>&nbsp;&nbsp;&nbsp;&nbsp;&nbsp;Kumiko osmotri kosturnu mat crnu tijaru. Između slepoočnica bio je urezan Maas-Neotekov logo. Namestila ju je; bila je hladna na koži. On namesti svoj komplet i zgrbi se u stolici preko puta. "Spremna?"
<BR>&nbsp;&nbsp;&nbsp;&nbsp;&nbsp;"Da", reče ona i Krpeljeva soba nestade, zidovi joj zalepršaše kao karte, prevrćući se, sve dalje, naspram blistave rešetke, visokih ustrojstava podataka.
<BR>&nbsp;&nbsp;&nbsp;&nbsp;&nbsp;"Lep prelaz", začula ga je kako govori. "Ugrađen u trode. Malo dramatike..."
<BR>&nbsp;&nbsp;&nbsp;&nbsp;&nbsp;"Gde je Kolin?"
<BR>&nbsp;&nbsp;&nbsp;&nbsp;&nbsp;"Ček' malo... da povećam..."
<BR>&nbsp;&nbsp;&nbsp;&nbsp;&nbsp;Kumiko zadahta, poletevši prema hrom-žutoj ravni svetlosti.
<BR>&nbsp;&nbsp;&nbsp;&nbsp;&nbsp;"Vrtoglavica ume da bude problem", reče Krpelj i iznenada se stvori kraj nje na žutom polju. Ona osmotri njegove antilopske cipele, zatim svoje ruke. "Malo telesne slike i sve je u redu."
<BR>&nbsp;&nbsp;&nbsp;&nbsp;&nbsp;"Pa", reče Kolin, "to je mali čova iz 'Ruže i Krune'. Petljao si s mojim paketom, je li?"
<BR>&nbsp;&nbsp;&nbsp;&nbsp;&nbsp;Kumiko se okrenu i ugleda ga. Đonovi njegovih smeđih čizama lebdeli su desetak centimetara iznad žutog hroma. U kiberprostoru, primetila je, nema senki.
<BR>&nbsp;&nbsp;&nbsp;&nbsp;&nbsp;"Ne sećam se da smo se sreli", reče Krpelj.
<BR>&nbsp;&nbsp;&nbsp;&nbsp;&nbsp;"Bez brige", reče Kolin. "Nisu nas upoznali. Ali", obrati se Kumiki, "nadam se da si bez muke pronašla živopisni Brikston."
<BR>&nbsp;&nbsp;&nbsp;&nbsp;&nbsp;"Bože", reče Krpelj, "baš si ljiga, znaš?"
<BR>&nbsp;&nbsp;&nbsp;&nbsp;&nbsp;"Izvinjavam se", reče Kolin, iskezivši se, "zamišljen sam da ispunim očekivanja posetilaca."
<BR>&nbsp;&nbsp;&nbsp;&nbsp;&nbsp;"More, zamišljen si onako kako neki žuti zamišlja Engleza!"
<BR>&nbsp;&nbsp;&nbsp;&nbsp;&nbsp;"Dole u Podzemnoj", reče Kumiko, "naletela sam na Drakule. Uzeli su mi torbicu. Hteli su da uzmu tebe..."
<BR>&nbsp;&nbsp;&nbsp;&nbsp;&nbsp;"Odvojio si se od kućišta, drugar", reče Krpelj. "Spojio sam te preko deka."
<BR>&nbsp;&nbsp;&nbsp;&nbsp;&nbsp;Kolin se naceri. "'ala."
<BR>&nbsp;&nbsp;&nbsp;&nbsp;&nbsp;"I da ti kažem još nešto", reče Krpelj, zakoračivši prema Kolinu, "imaš pogrešne podatke u sebi, za ono što bi trebalo da budeš." Zažmirio je. "Jedan moj drugar u Birmingemu te je upravo ispipao." Okrenuo se Kumiki. "Ovaj tvoj gospodin Čips je izmenjen. Znaš li to?"
<BR>&nbsp;&nbsp;&nbsp;&nbsp;&nbsp;"Ne..."
<BR>&nbsp;&nbsp;&nbsp;&nbsp;&nbsp;"Da budem iskren", reče Kolin, zabacivši kosu sa čela, "očekivao sam tako nešto."
<BR>&nbsp;&nbsp;&nbsp;&nbsp;&nbsp;Krpelj je zurio u daljinu matrice kao da osluškuje nešto što Kumiko nije mogla da čuje. "Da", reče konačno, "mada je gotovo sigurno reč o fabričkom zahvatu. Deset tvojih glavnih blokova." Nasmeja se. "Zaledili te... Trebalo bi da znaš sve o Šekspiru, zar ne?"
<BR>&nbsp;&nbsp;&nbsp;&nbsp;&nbsp;"Žao mi je", reče Kolin, "ali izgleda da ipak znam sve o Šekspiru."
<BR>&nbsp;&nbsp;&nbsp;&nbsp;&nbsp;"Onda nam reci neki sonet", reče Krpelj, a lice mu se nabra u usporen mig.
<BR>&nbsp;&nbsp;&nbsp;&nbsp;&nbsp;Preko Kolinovog lica pređe nešto nalik na zbunjenost. "U pravu si."
<BR>&nbsp;&nbsp;&nbsp;&nbsp;&nbsp;"Ili, na primer, o Dikensu!" zakrešta Krpelj.
<BR>&nbsp;&nbsp;&nbsp;&nbsp;&nbsp;"Ali ja znam..."
<BR>&nbsp;&nbsp;&nbsp;&nbsp;&nbsp;"Misliš da znaš, sve dok ne dobiješ određeno pitanje! Vidiš, te delove su ti ostavili prazne, o engleskoj književnosti, a onda ih ispunili nečim drugim..."
<BR>&nbsp;&nbsp;&nbsp;&nbsp;&nbsp;"Pa dobro, čime?"
<BR>&nbsp;&nbsp;&nbsp;&nbsp;&nbsp;"Ne bi' znao", reče Krpelj. "Momak u Birmingemu ne može da provali. Pametan je, ali ti si jedan od onih jebenih Maas-Neotekovih biosofta..."
<BR>&nbsp;&nbsp;&nbsp;&nbsp;&nbsp;"Krpelju", upade Kumiko, "postoji li način da stupimo u vezu sa Seli preko matrice?"
<BR>&nbsp;&nbsp;&nbsp;&nbsp;&nbsp;"Sumnjam, ali možemo da pokušamo. Ako ništa drugo, videćeš onaj makroform o kome sam ti pričao. 'Oćeš da gospodin Čips pođe s nama?"
<BR>&nbsp;&nbsp;&nbsp;&nbsp;&nbsp;"Da, molim..."
<BR>&nbsp;&nbsp;&nbsp;&nbsp;&nbsp;"U redu", reče Krpelj, a onda zastade. "Ali ne znamo čime je tvoj prijatelj filovan. Pretpostavljam nečim za šta je platio tvoj otac."
<BR>&nbsp;&nbsp;&nbsp;&nbsp;&nbsp;"U pravu je", reče Kolin.
<BR>&nbsp;&nbsp;&nbsp;&nbsp;&nbsp;"Idemo svi", reče ona.
<BR>
<BR>&nbsp;&nbsp;&nbsp;&nbsp;&nbsp;Krpelj ih je pokretao u realnom vremenu, umesto da primeni bestelesne, trenutne pomake uobičajene u matrici.
<BR>&nbsp;&nbsp;&nbsp;&nbsp;&nbsp;Žuta ravnica, po njegovom objašnjenju, bila je krov Londonske Berze i srodnih ustanova Sitija. Nekako je sačinio čamac koji ih je nosio, plavu apstrakciju sa svrhom da spreči vrtoglavicu. Dok je plavi čamac klizio sve dalje od LB, Kumiko se osvrnula i posmatrala kako se ogromna žuta kocka gubi u daljini. Krpelj je pokazivao različita obličja poput turističkog vodiča, a Kolin kao da je uživao u zameni uloga, sedeći pored nje prekrštenih nogu. "Ono je Vajtov klub", govorio je Krpelj, skrećući im pažnju na skromnu sivu piramidu, "iz Sent Džejmsa. Ograničeno članstvo, lista čekanja..."
<BR>&nbsp;&nbsp;&nbsp;&nbsp;&nbsp;Kumiko pogleda uvis prema arhitekturi kiberprostora, ponovo slušajući svog francuskog učitelja u Tokiju kako objašnjava potrebu čovečanstva da ima ovakav svet podataka. Ikone, putokazi, veštačke stvarnosti... Ali sve se to zamuti u sećanju, kao okolna nadneta obličja kada je Krpelj ubrzao...
<BR>
<BR>&nbsp;&nbsp;&nbsp;&nbsp;&nbsp;Razmere belog makroforma bile su teško shvatljive.
<BR>&nbsp;&nbsp;&nbsp;&nbsp;&nbsp;Kumiko je isprva imala utisak da je veliko kao nebo, ali sada, zureći u to, činilo joj se da je reč o nečemu što bi moglo da joj stane u šaku, o blistavom bisernom valjku ne višem od šahovske figure. A opet je bilo džin u poređenju sa oblicima šćućurenim okolo.
<BR>&nbsp;&nbsp;&nbsp;&nbsp;&nbsp;"Pa", reče Kolin, veselo, "ovo je zaista neobično, zar ne? Potpuna anomalija, čista singularnost..."
<BR>&nbsp;&nbsp;&nbsp;&nbsp;&nbsp;"Ali to ne znači da te brine, je li?" reče Krpelj.
<BR>&nbsp;&nbsp;&nbsp;&nbsp;&nbsp;"Samo ako ima neposredne veze sa Kumikinim položajem", složi se Kolin, ustajući u apstrakciji čamca, "ali čovek nikad nije siguran."
<BR>&nbsp;&nbsp;&nbsp;&nbsp;&nbsp;"Moraš da pokušaš da stupiš u vezu sa Seli", reče Kumiko nestrpljivo. Ova stvar, ovaj makroform, anomalija, malo ju je zanimao, iako su ga Krpelj i Kolin posmatrali kao čudo.
<BR>&nbsp;&nbsp;&nbsp;&nbsp;&nbsp;"Pogledaj ga", reče Krpelj. "Unutra bi mogao da bude čitav svet..."
<BR>&nbsp;&nbsp;&nbsp;&nbsp;&nbsp;"I ne znate šta je to?" posmatrala je Krpelja; oči su mu imale odsutan pogled koji je značio da mu se ruke pokreću, tamo u Brikstonu, radeći na deku.
<BR>&nbsp;&nbsp;&nbsp;&nbsp;&nbsp;"To je povelika gomila podataka", reče Kolin.
<BR>&nbsp;&nbsp;&nbsp;&nbsp;&nbsp;"Upravo sam pokušao da pozovem onaj konstrukt, koga ona zove Fin", reče Krpelj, a pogled mu se izoštri, glas ispuni brigom, "ali nisam uspeo. Imao sam osećaj da tamo nešto vreba... Mislim da bi bilo najbolje da se sad isključimo..."
<BR>&nbsp;&nbsp;&nbsp;&nbsp;&nbsp;"Crna tačka, na krivini bisera, savršeno ocrtane ivice..."
<BR>&nbsp;&nbsp;&nbsp;&nbsp;&nbsp;"Jebeni pakao", reče Krpelj.
<BR>&nbsp;&nbsp;&nbsp;&nbsp;&nbsp;"Prekini vezu", reče Kolin.
<BR>&nbsp;&nbsp;&nbsp;&nbsp;&nbsp;"Ne mogu! Uhvatilo nas..."
<BR>&nbsp;&nbsp;&nbsp;&nbsp;&nbsp;Kumiko je posmatrala kako joj se plavi obris broda izdužuje pod nogama, istegnut u azurnu nit, povučen preko bezdana u onu kružnu mrlju tmine. A onda je, u trenu krajnje nepojmljivosti, i ona, zajedno sa Krpeljom i Kolinom, bila rastegnuta u najfiniju liniju...
<BR>
<BR>&nbsp;&nbsp;&nbsp;&nbsp;&nbsp;Da bi se našla u Ueno Parku, u kasno jesenje popodne, kraj nepomičnih voda jezera Šinobacu, a kraj nje je sedela majka, na vitkoj klupi od ledenog karbonskog furnira, još lepša nego u sećanju. Majčine usne bile su pune i bogatog sjaja, ocrtane, Kumiko je to znala, najtanjom kičicom. Nosila je svoju francusku jaknu, sa tamnim krznenim okovratnikom, okvirom za osmeh dobrodošlice.
<BR>&nbsp;&nbsp;&nbsp;&nbsp;&nbsp;Kumiko je mogla samo da zuri, šćućurena oko hladnog mehura straha ispod srca.
<BR>&nbsp;&nbsp;&nbsp;&nbsp;&nbsp;"Baš si bila ludica, Kumi", reče majka. "Zar si mislila da ću te zaboraviti, ili te ostaviti u onom mraznom Londonu i zločinačkim slugama tvog oca?"
<BR>&nbsp;&nbsp;&nbsp;&nbsp;&nbsp;Kumiko je posmatrala te savršene usne, malo razmaknute preko belih zuba; zuba koje su negovali, znala je, najbolji zubari u Tokiju. "Ti si mrtva", čula je sebe.
<BR>&nbsp;&nbsp;&nbsp;&nbsp;&nbsp;"Ne", odgovori majka, smešeći se, "sad nisam. Ne ovde, u Ueno Parku. Pogledaj ždralove, Kumi."
<BR>&nbsp;&nbsp;&nbsp;&nbsp;&nbsp;Ali Kumiko nije htela da okrene glavu.
<BR>&nbsp;&nbsp;&nbsp;&nbsp;&nbsp;"Pogledaj ždralove."
<BR>&nbsp;&nbsp;&nbsp;&nbsp;&nbsp;"Ma odjebi, ti", reče Krpelj, i Kumiko se okrete i ugleda ga, bledog i iskrivljenog lica, orošenog znojem, masnih kovrdža zalepljenih za čelo.
<BR>&nbsp;&nbsp;&nbsp;&nbsp;&nbsp;"Ja sam njena majka."
<BR>&nbsp;&nbsp;&nbsp;&nbsp;&nbsp;"To ti nije mama, razumeš?" Krpelj se tresao, izvitopereni obrisi vibrirali su mu kao da se napreže protiv strahotnog vetra. "To ti... nije... mama..." Ispod rukava sivog sakoa bili su tamni polumeseci. Njegove sitne pesnice drhtale su dok se mučio da načini prvi korak.
<BR>&nbsp;&nbsp;&nbsp;&nbsp;&nbsp;"Nije ti dobro", reče Kumikina majka, starateljskim tonom. "Treba da legneš."
<BR>&nbsp;&nbsp;&nbsp;&nbsp;&nbsp;Krpelj se skljoka na kolena, pritisnut nevidljivim bremenom. "Prestani!" zavapi Kumiko.
<BR>&nbsp;&nbsp;&nbsp;&nbsp;&nbsp;Nešto silovito sudari Krpeljevo lice sa pastelnim betonom staze.
<BR>&nbsp;&nbsp;&nbsp;&nbsp;&nbsp;"Prestani!"
<BR>&nbsp;&nbsp;&nbsp;&nbsp;&nbsp;Krpeljeva leva ruka sunu u stranu od ramena i poče polako da se uvrće, sa šakom još stisnutom u pesnicu pobelelih zglobova. Kumiko začu kako nešto puca, kost ili ligament, a Krpelj vrisnu.
<BR>&nbsp;&nbsp;&nbsp;&nbsp;&nbsp;Njena majka se nasmeja.
<BR>&nbsp;&nbsp;&nbsp;&nbsp;&nbsp;Kumiko ošamari majku preko lica i bol, oštar i stvaran, pojuri joj kroz ruku.
<BR>&nbsp;&nbsp;&nbsp;&nbsp;&nbsp;Majčino lice zatreperi, postade neko tuđinsko lice. Gejđinsko lice sa širokim usnama i oštrim uskim nosom.
<BR>&nbsp;&nbsp;&nbsp;&nbsp;&nbsp;Krpelj zastenja.
<BR>&nbsp;&nbsp;&nbsp;&nbsp;&nbsp;"Gle", Kumiko začu Kolina, "zar to nije zanimljivo?" Okrenula se tamo i videla ga na leđima jednog od konja sa grafika iz lova, stilizovanog prikaza izumrlog roda životinja, gracioznog izvijenog vrata dok je kaskao prema njima. "Oprosti što mi je trebalo ovoliko da te pronađem. Ovo je čudesno složeno ustrojstvo. Neka vrsta džepne vaseljene. Od svega po malo, u stvari." Konj se zaustavi ispred njih.
<BR>&nbsp;&nbsp;&nbsp;&nbsp;&nbsp;"Igračko", reče stvor sa licem Kumikine majke, "usuđuješ se da mi se obratiš?"
<BR>&nbsp;&nbsp;&nbsp;&nbsp;&nbsp;"Da, izgleda da se usuđujem. Ti si gospa 3Džejn Tezje-Ešpul, ili tačnije pokojna gospa 3Džejn Tezje-Ešpul, poodavno počivša, iz nekadašnje vile Strejlajt. Ovaj dosta dopadljiv prikaz tokijskog parka upravo si sklepala iz Kumikinih sećanja, zar ne?"
<BR>&nbsp;&nbsp;&nbsp;&nbsp;&nbsp;"Umri!" Izbacila je belu ruku: iz nje suknu oblik sačinjen od neona.
<BR>&nbsp;&nbsp;&nbsp;&nbsp;&nbsp;"A ne", odvrati Kolin i ždral se razbi, a krhotine proleteše kroz njega, stakleni duhovi, i popadaše. "Neće moći. Oprosti. Setio sam se šta sam. Naš'o deliće koje su ćušnuli u prostor predviđen za Šekspira, Tekerija i Blejka. Načinjen sam da savetujem i štitim Kumiko u mnogo pogubnijim situacijama nego što su moji prvobitni tvorci predvideli. Ja sam strateg."
<BR>&nbsp;&nbsp;&nbsp;&nbsp;&nbsp;"Ništa ti nisi." Kraj njenih nogu, Krpelj poče da se grči.
<BR>&nbsp;&nbsp;&nbsp;&nbsp;&nbsp;"Bojim se da grešiš. Vidiš, ovde, u ovoj... tvojoj ludosti, 3Džejn, podjednako sam stvaran kao ti. Vidiš, Kumiko", reče on, silazeći sa konja, "Krpeljev tajanstveni makroform je, zapravo, povelika gomila biočipova naslagana po redu. Neka vrsta vaseljene-igračke. Projahao sam uzduž i popreko i zaista ima dosta toga da se vidi i da se nauči. Ova... osoba, ako odlučimo da je tako posmatramo, stvorila ga je u patetičnoj želji, za, oh, ne baš besmrtnošću, već, u stvari, da bi bilo po njenoj ćudi. Njenoj škrtačkoj, opsesivnoj i potpuno detinjastoj ćudi. Ko bi to pomislio da će objekt najpakosnije i nepodnošljive zavisti gospe 3Džejn biti Anđela Mičel?"
<BR>&nbsp;&nbsp;&nbsp;&nbsp;&nbsp;"Krepaj! Ima da crkneš! Mrtav si! Ovog časa!"
<BR>&nbsp;&nbsp;&nbsp;&nbsp;&nbsp;"Samo se ti trudi", reče Kolin i iskezi se. "Vidiš, Kumiko, 3Džejn je znala tajnu Mičelove, znala je za njenu vezu sa matricom; Mičelova je u jednom trenutku mogla da postane, pa, samo središte svega, mada nema svrhe vraćati se toj priči. 3Džejn je bila ljubomorna..."
<BR>&nbsp;&nbsp;&nbsp;&nbsp;&nbsp;Lik Kumikine majke zaigrao je kao dim i nestao.
<BR>&nbsp;&nbsp;&nbsp;&nbsp;&nbsp;"Gle, boga ti", reče Kolin, "zamorio sam je, bojim se. Vodili smo jednu dosta žestoku bitku, na drugom nivou komandnog programa. Pat pozicija, za sad, ali sam siguran da će se oporaviti..."
<BR>&nbsp;&nbsp;&nbsp;&nbsp;&nbsp;Krpelj je bio ustao i živo je masirao ruku. "Bože", reče, "bio sam siguran da mi ju je slomila..."
<BR>&nbsp;&nbsp;&nbsp;&nbsp;&nbsp;"I jeste", reče Kolin, "ali je bila tako besna kada je odlazila da je zaboravila na taj deo situacije."
<BR>&nbsp;&nbsp;&nbsp;&nbsp;&nbsp;Kumiko priđe bliže konju. Uopšte nije ličio na pravog. Dodirnula mu je sapi. Bile su hladne i suve kao hartija. "Šta ćemo sad?"
<BR>&nbsp;&nbsp;&nbsp;&nbsp;&nbsp;"Vodim vas odavde. Dođite, oboje. Penjite se. Kumiko napred, Krpelj pozadi."
<BR>&nbsp;&nbsp;&nbsp;&nbsp;&nbsp;Krpelj odmeri konja. "Na to?"
<BR>
<BR>&nbsp;&nbsp;&nbsp;&nbsp;&nbsp;Nisu videli više nikog u Ueno Parku, dok su jahali prema zidu zelenila koji se postepeno uobličio u nimalo japansku šumu.
<BR>&nbsp;&nbsp;&nbsp;&nbsp;&nbsp;"Ali trebalo bi da smo u Tokiju", pobuni se Kumiko, kada su zašli u šumu.
<BR>&nbsp;&nbsp;&nbsp;&nbsp;&nbsp;"Pomalo je ovlašna", reče Kolin, "mada verujem da bismo mogli da pronađemo nešto što slično Tokiju kada bismo tražili. Ali mislim da znam izlaznu tačku..."
<BR>&nbsp;&nbsp;&nbsp;&nbsp;&nbsp;Onda je počeo da joj pripoveda nove pojedinosti o 3Džejn i Seli i Anđeli Mičel. Sve je zvučalo neverovatno.
<BR>
<BR>&nbsp;&nbsp;&nbsp;&nbsp;&nbsp;Na drugom kraju šume drveće je bilo veoma veliko. Izbili su na polje visoke trave i divljeg cveća.
<BR>&nbsp;&nbsp;&nbsp;&nbsp;&nbsp;"Vidi", reče Kumiko, ugledavši visoku sivu kuću između krošanja.
<BR>&nbsp;&nbsp;&nbsp;&nbsp;&nbsp;"Da", reče Kolin, "prava je u predgrađu Pariza. Ali gotovo smo stigli. Do izlaza, mislim..."
<BR>&nbsp;&nbsp;&nbsp;&nbsp;&nbsp;"Koline! Jesi li video? Žena. Sad je bila tamo..."
<BR>&nbsp;&nbsp;&nbsp;&nbsp;&nbsp;"Jeste", reče on, ni ne pogledavši, "Anđela Mičel..."
<BR>&nbsp;&nbsp;&nbsp;&nbsp;&nbsp;"Stvarno? Ona je ovde?"
<BR>&nbsp;&nbsp;&nbsp;&nbsp;&nbsp;"Ne", reče on, "još nije."
<BR>&nbsp;&nbsp;&nbsp;&nbsp;&nbsp;Kumiko tada opazi zmajeve. Prekrasne stvari, razigrane na vetru.
<BR>&nbsp;&nbsp;&nbsp;&nbsp;&nbsp;"Tu smo", reče Kolin. "Kolin će te vratiti nazad na jednom od..."
<BR>&nbsp;&nbsp;&nbsp;&nbsp;&nbsp;"'Oću vraga", pobuni se Krpelj, otpozadi.
<BR>&nbsp;&nbsp;&nbsp;&nbsp;&nbsp;"Jednostavno je. Kao kad koristiš dek. Ista stvar, u ovom slučaju..."
<BR>
<BR>&nbsp;&nbsp;&nbsp;&nbsp;&nbsp;Odozdo sa ulice Margejt dođe zvuk smeha, bučni pijani glasovi, lom boce na ciglama.
<BR>&nbsp;&nbsp;&nbsp;&nbsp;&nbsp;Kumiko je sedela veoma mirno, u prenabijenoj stolici, čvrsto sklopljenih očiju, sećajući se zmajevog juriša prema nebu i... još nečeg.
<BR>&nbsp;&nbsp;&nbsp;&nbsp;&nbsp;Telefon poče da zvoni.
<BR>&nbsp;&nbsp;&nbsp;&nbsp;&nbsp;Ona otvori oči.
<BR>&nbsp;&nbsp;&nbsp;&nbsp;&nbsp;Skočila je sa stolice i projurila pored Krpelja, izumeđu gomila opreme, tražeći telefon. Konačno ga je našla. "Domaćine", reče Seli, izdaleka, kroz meku plimu statičkog šuma, "koji se moj događa? Krpelju? Jesi dobro, čoveče?"
<BR>&nbsp;&nbsp;&nbsp;&nbsp;&nbsp;"Seli! Seli, gde si ti?"
<BR>&nbsp;&nbsp;&nbsp;&nbsp;&nbsp;"U Nju Džerziju. Hej. Malena? Malena, šta se dešava?"
<BR>&nbsp;&nbsp;&nbsp;&nbsp;&nbsp;"Ne vidim te, Seli, ekran je prazan!"
<BR>&nbsp;&nbsp;&nbsp;&nbsp;&nbsp;"Zovem iz govornice. U Nju Džerziju. Šta ima?"
<BR>&nbsp;&nbsp;&nbsp;&nbsp;&nbsp;"Imam toliko toga da ti pričam..."
<BR>&nbsp;&nbsp;&nbsp;&nbsp;&nbsp;"Navali", reče Seli, "ja častim..."
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
