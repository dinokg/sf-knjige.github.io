<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. ULICA MARGEJT
<P>&nbsp;&nbsp;&nbsp;&nbsp;&nbsp;"Rek'o bih da si se izgubila", reče prodavac knedli, na japanskom. Kumiko je nagađala da je Korejanac. Otac je imao poznanike Korejance; bavili su se građevinom, rekla joj je majka. Bili su to često veoma krupni ljudi, baš kao i ovaj, krupni gotovo kao Petal, sa širokim, ozbiljnim licima. "I da se smrzavaš."
<BR>&nbsp;&nbsp;&nbsp;&nbsp;&nbsp;"Tražim nekoga", reče ona. "Stanuje u ulici Margejt."
<BR>&nbsp;&nbsp;&nbsp;&nbsp;&nbsp;"Gde je to?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Dođi unutra", reče knedladžija, pokazavši Kumiko da obiđe tezgu. Kiosk mu je bio napravljen od ružičaste rebraste plastike.
<BR>&nbsp;&nbsp;&nbsp;&nbsp;&nbsp;Zašla je između kioska sa knedlama i susednog koji je reklamirao nešto što se zvalo roti, ispisano delirično obojenim velikim slovima od spreja, oivičenim zaobljenim fluorescentnim obrisima. Kiosk je mirisao na začine i kuvano meso. Stopala su joj se smrzavala.
<BR>&nbsp;&nbsp;&nbsp;&nbsp;&nbsp;Zavukla se ispod zamagljenog plastičnog zastora. Kiosk je bio pretrpan: zdepaste plave boce sa butanom, tri rešetke za kuvanje sa visokim loncima, plastične kese sa knedlama i telesina Korejanca zaposlena oko lonaca. "Sedi", reče on; sela je na žutu plastičnu kantu sa natpisom MSG, tako da je glava bila ispod nivoa tezge. "Japanka?"
<BR>&nbsp;&nbsp;&nbsp;&nbsp;&nbsp;"Da", reče ona.
<BR>&nbsp;&nbsp;&nbsp;&nbsp;&nbsp;"Iz Tokija?"
<BR>&nbsp;&nbsp;&nbsp;&nbsp;&nbsp;Oklevala je.
<BR>&nbsp;&nbsp;&nbsp;&nbsp;&nbsp;"Tvoja odeća", reče on. "Zašto nosiš gumene tabi čarape usred zime? Je l' to neka moda?"
<BR>&nbsp;&nbsp;&nbsp;&nbsp;&nbsp;"Izgubila sam čizme."
<BR>&nbsp;&nbsp;&nbsp;&nbsp;&nbsp;Dodao joj je zdelu od pene i plastične štapiće; u bistroj žutoj supi plivale su debele knedle. Halapljivo ih je pojela i popila supu. Zatim ga je posmatrala kako poslužuje mušteriju, Afrikanku koja je odnela svoje knedle u poklopljenoj šerpici od kuće.
<BR>&nbsp;&nbsp;&nbsp;&nbsp;&nbsp;"Margejt", reče knedladžija, kada je žena otišla. Izvukao je ispod tezge zamašćenu knjigu umotanu u hartiju i počeo da lista. "Evo", reče, uprevši prstom u nemoguće zgusnutu malu mapu, "na kraju Ejkr Lejna." Uzeo je plavi flomaster i nacrtao put na hrapavoj sivoj salveti.
<BR>&nbsp;&nbsp;&nbsp;&nbsp;&nbsp;"Hvala vam", reče ona. "Sad moram da idem."
<BR>
<BR>&nbsp;&nbsp;&nbsp;&nbsp;&nbsp;Majka ju je posetila dok je išla prema ulici Margejt.
<BR>&nbsp;&nbsp;&nbsp;&nbsp;&nbsp;Seli je bila u opasnosti, negde u Gradovima, i Kumiko je verovala da će Krpelj znati kako da je obavesti. Ako ne telefonom, onda kroz matricu. Možda i Krpelj poznaje Fina, mrtvaca u budžaku...
<BR>&nbsp;&nbsp;&nbsp;&nbsp;&nbsp;U Brikstonu je koralni rast metropole izrodio drugačiju vrstu života. Lica mrka i svetla, nebrojenih rasa, pročelja od cigala prekrivena haosom preliva i simbola, nepoznatih prvobitnim graditeljima. Iz otvorenih vrata paba kraj kojih je prošla pulsirao je ritam bubnjeva, toplota i gromoglasan smeh. Radnje su prodavale hranu kakvu Kumiko nikad nije videla, rolne tkanina jarkih boja, kineske alatke, japansku kozmetiku...
<BR>&nbsp;&nbsp;&nbsp;&nbsp;&nbsp;Zastavši pored osvetljenog izloga sa maskarama i rumenilima, posmatrajući odraz svog lica na srebrnoj podlozi, osetila je kako joj se majčina smrt spušta na nju iz noći. Majka je imala ovakve stvari.
<BR>&nbsp;&nbsp;&nbsp;&nbsp;&nbsp;Majčino ludilo. Otac nije hteo da govori o tome. Ludilo nije imalo mesto u očevom svetu, iako samoubistvo jeste. Ludilo njene majke bilo je evropsko, uvezena tuga i razočaranje... Otac joj je ubio majku, rekla joj je Seli, u Kovent Gardenu. No, da li je to bila istina? Dovodio joj je lekare iz Danske, Australije i na kraju iz Čibe. Lekari su saslušali snove princeze-balerine, načinili mape i izmerili dužinu njenih sinapsi i vadili joj krv. Princeza-balerina je odbila njihove lekove, delikatne hirurške zahvate. "Hoće da mi seku mozak laserima", šaputala je Kumiki.
<BR>&nbsp;&nbsp;&nbsp;&nbsp;&nbsp;Šaputala je i druge stvari.
<BR>&nbsp;&nbsp;&nbsp;&nbsp;&nbsp;Noću, govorila je, poput dima, duhovi se dižu iz svojih kutija u radnoj sobi Kumikinog oca. "Starci", govorila je. "Uzimaju mi dah iz pluća. Tvoj otac mi uzima dah iz pluća. Ovaj grad mi oduzima dah. Ovde nikad ništa ne miruje. Ovde nema pravog sna."
<BR>&nbsp;&nbsp;&nbsp;&nbsp;&nbsp;Na kraju uopšte nije bilo sna. Šest noći je njena majka presedela, nema i potpuno nepomična, u svojoj plavoj evropskoj sobi. Sedmog dana je nestala iz stana - zadivljujući podvig, s obzirom na revnost sekretara - i uspela da stigne do ledene reke.
<BR>&nbsp;&nbsp;&nbsp;&nbsp;&nbsp;Ali pozadina izloga bila je kao Seline naočari. Kumiko izvadi Korejančevu mapu iz rukava džempera.
<BR>
<BR>&nbsp;&nbsp;&nbsp;&nbsp;&nbsp;Pored ivičnjaka u ulici Margejt ležao je spaljeni automobil. Bio je bez točkova. Zastala je pored njega i osmatrala bezlična pročelja kuća sa druge strane ulice, kada začu zvuk iza sebe. Okrenu se i nađe pred iskrivljenim licem demona, ispod masnih kovrdžavih pramenova kose, u svetlosti poluotvorenih vrata najbliže kuće.
<BR>&nbsp;&nbsp;&nbsp;&nbsp;&nbsp;"Krpelju!"
<BR>&nbsp;&nbsp;&nbsp;&nbsp;&nbsp;"Terens", reče on, "u stvari," dok su se facijalni grčevi smirivali.
<BR>
<BR>&nbsp;&nbsp;&nbsp;&nbsp;&nbsp;Krpeljev stan bio je na poslednjem spratu. Niži spratovi bili su pusti, nenastanjeni, prekriveni oguljenim tapetama sa duhovima pređašnjih slika.
<BR>&nbsp;&nbsp;&nbsp;&nbsp;&nbsp;Čovekovo hramanje bilo je još izrazitije dok se peo uz stepenice ispred nje. Nosio je sivo štofano odelo i antilopske 'oksford' cipele sa debelim đonovima boje duvana.
<BR>&nbsp;&nbsp;&nbsp;&nbsp;&nbsp;"Očekiv'o sam te", reče, vukući se na sledeći stepenik, pa na sledeći.
<BR>&nbsp;&nbsp;&nbsp;&nbsp;&nbsp;"Jesi?"
<BR>&nbsp;&nbsp;&nbsp;&nbsp;&nbsp;"Znao sam da si pobegla od Svejna. Pratio sam njihov saobraćaj, kad nisam radio drugo."
<BR>&nbsp;&nbsp;&nbsp;&nbsp;&nbsp;"Drugo?"
<BR>&nbsp;&nbsp;&nbsp;&nbsp;&nbsp;"Ti ne znaš, je li?"
<BR>&nbsp;&nbsp;&nbsp;&nbsp;&nbsp;"Izvini?"
<BR>&nbsp;&nbsp;&nbsp;&nbsp;&nbsp;"Reč se o matrici. Nešto se događa. Biće lakše da ti pokažem nego da ti objašnjavam. Kad bih mogao da ti objasnim, a ne mogu. Rek'o bih da je u ovom trenutku tri četvrtine čovečanstva uključeno tamo i gleda predstavu..."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Teško da iko razume. Pojavio se novi makroform u sektoru koji predstavlja Gradove."
<BR>&nbsp;&nbsp;&nbsp;&nbsp;&nbsp;"Makroform?"
<BR>&nbsp;&nbsp;&nbsp;&nbsp;&nbsp;"Veoma veliki konstrukt podataka."
<BR>&nbsp;&nbsp;&nbsp;&nbsp;&nbsp;"Došla sam da upozorim Seli. Svejn i Robin Lenir nameravaju da je predaju onima koji planiraju otmicu Anđele Mičel."
<BR>&nbsp;&nbsp;&nbsp;&nbsp;&nbsp;"Ja ne bi' brinuo zbog toga", reče on, stigavši najzad na vrh stepenica. "Seli je već pokupila Mičelovu i zamalo ubila Svejnovog čoveka u Gradovima. Sada su se i ovako i onako nameračili na nju. Uskoro će joj svi loviti guzicu. Ipak, možemo da je obavestimo kad se javi. Ako se javi..."
<BR>
<BR>&nbsp;&nbsp;&nbsp;&nbsp;&nbsp;Krpelj je obitavao u jednoj jedinoj velikoj prostoriji čiji je neobičan oblik svedočio o uklonjenim zidovima. Iako prostrana, bila je pretrpana; Kumiko je imala utisak da je neko premestio kompletan sadržaj jedne od prodavnica modula u Akiabari u prostor već ispunjen, po gejđinski, preteranom količinom glomaznog nameštaja. Uprkos tome, bila je zapanjujuće čista i uredna: ivice naslaganih časopisa bile su poravnate sa niskim staklenim stolom na kome su ležali, pored neupotrebljene crne keramičke pepljare i jednostavne beze vaze sa cvećem.
<BR>&nbsp;&nbsp;&nbsp;&nbsp;&nbsp;Dok je Krpelj punio električni čajnik vodom iz filterskog vrča, ponovo je pokušala da dozove Kolina.
<BR>&nbsp;&nbsp;&nbsp;&nbsp;&nbsp;"Šta je to?" upita on, spustivši vrč.
<BR>&nbsp;&nbsp;&nbsp;&nbsp;&nbsp;"Maas-Neotekov uređaj-vodič. Razbijen je; ne mogu da pozovem Kolina..."
<BR>&nbsp;&nbsp;&nbsp;&nbsp;&nbsp;"Kolin? To je stim uređaj?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Daj da pogledam..." Ispružio je ruku.
<BR>&nbsp;&nbsp;&nbsp;&nbsp;&nbsp;"Dobila sam ga od oca..."
<BR>&nbsp;&nbsp;&nbsp;&nbsp;&nbsp;Krpelj zazvižda. "Stvar vredi čitavo bogatstvo. Jedna od onih njihovih malih VI. Kako radi?"
<BR>&nbsp;&nbsp;&nbsp;&nbsp;&nbsp;"Stisneš ga u šaku i pojavi se Kolin, ali niko drugi ne može da ga vidi ili čuje."
<BR>&nbsp;&nbsp;&nbsp;&nbsp;&nbsp;Krpelj podiže spravu do uha i zatrese je. "Razbijen je? Kako?"
<BR>&nbsp;&nbsp;&nbsp;&nbsp;&nbsp;"Ispustila sam ga."
<BR>&nbsp;&nbsp;&nbsp;&nbsp;&nbsp;"To se samo kućište slomilo, znaš. Biosoft se odvojio od kućišta, pa ne možeš ručno da ga uključiš."
<BR>&nbsp;&nbsp;&nbsp;&nbsp;&nbsp;"Možeš da ga popraviš?"
<BR>&nbsp;&nbsp;&nbsp;&nbsp;&nbsp;"Ne. Ali možemo da ga pozovemo preko deka, ako hoćeš..." Vratio joj ga je. U čajniku je vrilo.
<BR>&nbsp;&nbsp;&nbsp;&nbsp;&nbsp;Uz čaj, ispričala mu je o svom putovanju u Gradove i Selinoj poseti hramu u uličici. "Nazvao ju je Moli", reče.
<BR>&nbsp;&nbsp;&nbsp;&nbsp;&nbsp;Krpelj klimnu glavom, brzo namignu nekoliko puta zaredom. "Šta je tražila tamo? O čemu su razgovarali?"
<BR>&nbsp;&nbsp;&nbsp;&nbsp;&nbsp;"O mestu zvanom Strejlajt. Čoveku po imenu Kejs. Neprijatelju, u stvari ženi..."
<BR>&nbsp;&nbsp;&nbsp;&nbsp;&nbsp;"A, Tezje-Ešpulova. To sam otkrio kada sam pročešljao Svejnov protok podataka za nju. Svejn je kupio Moli za tu takozvanu gospu 3Džejn; ona ima najsočniji dosje sa štrokavim vešom koji možeš da zamisliš... o svemu i o svakome. Jebeno sam pazio da ne vidim ništa od toga. Svejn to valja i levo i desno, bogateći se na deset strana odjednom. Siguran sam da ona ima dovoljno gadosti i o Svejnu..."
<BR>&nbsp;&nbsp;&nbsp;&nbsp;&nbsp;"Ona je ovde, u Londonu?"
<BR>&nbsp;&nbsp;&nbsp;&nbsp;&nbsp;"Negde na orbiti, izgleda, iako neki kažu da je mrtva. U stvari, baš sam radio na tome, kada se taj badža stvorio u matrici..."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Evo, pokazaću ti." Kada se vratio za beli baštenski sto, sa sobom je nosio usku crnu četvrtastu tacnu sa minijaturnim komandama duž jedne strane. Postavio ju je na sto i dodirnuo jedan od sićušnih prekidača. Iznad projektora zatrepta kockasta holo slika: neonske koordinate kiberprostora, ispunjene blistavim oblicima, ujedno jednostavnim i složenim, koji su predstavljali ogromna ustrojstva uskladištenih podataka. "Ovo su ti ona standardna velika govna. Korporacije. Uglavnom nepromenljiv pejsaž, moglo bi se reći. Ponekad nekoj od njih izraste dodatak, il' vidiš preuzimanje, pa se jedna stopi s drugom. Al' teško da ćeš da vidiš neku novu, ne u toj razmeri. One počinju kao male i rastu, stapaju se sa drugim manjim formacijama..." Pružio je ruku i dodirnuo drugi prekidač. "Pre otprilike četiri sata" - i u samom središtu slike pojavi se jednostavan beli okomiti stub - "izniklo je ovo. Ili se pojavilo." Raznobojne kocke, lopte i piramide smesta su se rasporedile da oslobode prostor za okrugli beli stub; potpuno ih je natkrilio, a vrh mu je bio odsečen granicom slike. "Kopile je veće od svega što tamo postoji", reče Krpelj, sa izvesnim zadovoljstvom, "i niko ne zna šta je to niti kome pripada."
<BR>&nbsp;&nbsp;&nbsp;&nbsp;&nbsp;"Ali neko mora da zna", reče Kumiko.
<BR>&nbsp;&nbsp;&nbsp;&nbsp;&nbsp;"Da, trebalo bi. Ali ljudi iz moje struke, a ima nas milion, nisu bili u stanju da to saznaju. To je čudnije, na neki način, nego činjenica da je stvar tamo. Prošao sam mrežu uzduž i popreko, pre nego što si došla, tražeći makar jednog džokeja koji nešto zna. I ništa. Baš ništa."
<BR>&nbsp;&nbsp;&nbsp;&nbsp;&nbsp;"Kako ova 3Džejn može da bude mrtva?" Ali onda se priseti Fina, kutija u očevoj radnoj sobi. "Moram da obavestim Seli."
<BR>&nbsp;&nbsp;&nbsp;&nbsp;&nbsp;"Tu možemo samo da čekamo", reče on. "Ona će verovatno telefonirati ovamo. U međuvremenu, možemo da se povežemo sa tom tvojom skupocenom VI, ako hoćeš."
<BR>&nbsp;&nbsp;&nbsp;&nbsp;&nbsp;"Da", reče ona, "hvala."
<BR>&nbsp;&nbsp;&nbsp;&nbsp;&nbsp;"Samo se nadam da te oni Svejnovi plaćenici iz Specijalnog odseka nisu pratili dovde. Al' nema nam druge nego da čekamo..."
<BR>&nbsp;&nbsp;&nbsp;&nbsp;&nbsp;"Da", reče Kumiko, nimalo oduševljena što mora da čeka.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
