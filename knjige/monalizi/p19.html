<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. POD NOŽEM
<P>&nbsp;&nbsp;&nbsp;&nbsp;&nbsp;Ponovo hotel, dok je tonula u posmrtni marš pada sa viza; Prajor ju je uveo u hol, gde su se japanski turisti već okupljali oko bezvoljnih vodiča. Jedna noga pa druga, jedna pa druga, a glava tako teška, kao da je neko probušio rupu na vrhu, sipao unutra četvrt kila olova, zubi kao da su tuđi, preveliki; naslonila se na zid lifta kada joj je potisak pritisnuo ramena.
<BR>&nbsp;&nbsp;&nbsp;&nbsp;&nbsp;"'De je Edi?"
<BR>&nbsp;&nbsp;&nbsp;&nbsp;&nbsp;"Edi je otišao, Mona."
<BR>&nbsp;&nbsp;&nbsp;&nbsp;&nbsp;Uspela je da otvori oči i pogleda gada, koji se ponovo smešio. "Šta?"
<BR>&nbsp;&nbsp;&nbsp;&nbsp;&nbsp;"Edi je otkupljen. Obeštećen. Otputovao je u Makao, sa otvorenim kreditnim računom. Lepa mala svota za kocku."
<BR>&nbsp;&nbsp;&nbsp;&nbsp;&nbsp;"Obeštećen?"
<BR>&nbsp;&nbsp;&nbsp;&nbsp;&nbsp;"Za svoja ulaganja. U tebe. Za vreme koje je izgubio."
<BR>&nbsp;&nbsp;&nbsp;&nbsp;&nbsp;"Izgubio vreme?" Vrata se otvoriše prema hodniku sa plavim tepihom na podu.
<BR>&nbsp;&nbsp;&nbsp;&nbsp;&nbsp;Nešto prođe kroz nju, ledeno: Edi je mrzeo kocku.
<BR>&nbsp;&nbsp;&nbsp;&nbsp;&nbsp;"Sada radiš za nas, Mona. Ne bismo voleli da ponovo izlaziš sama."
<BR>&nbsp;&nbsp;&nbsp;&nbsp;&nbsp;Ali jeste, pomisli ona, pustili ste me. I znali ste gde ćete me naći.
<BR>&nbsp;&nbsp;&nbsp;&nbsp;&nbsp;Edi je otišao...
<BR>
<BR>&nbsp;&nbsp;&nbsp;&nbsp;&nbsp;Nije pamtila kada je zaspala. Još je bila u haljini, a Majklova jakna bila joj je prebačena preko ramena kao ćebe. Mogla je da vidi onu zgradu sa planinskim obronkom ne pomerajući glavu, ali rogonja nije bio tamo.
<BR>&nbsp;&nbsp;&nbsp;&nbsp;&nbsp;Endžini stimovi još su bili zapakovani u plastiku. Nasumce je uzela jedan, rasporila noktom palca omot, ubacila ga i namestila trode. Nije razmišljala: njene ruke kao da su znale šta treba da rade, prijateljske životinje koje je neće povrediti. Jedna ruka dodirnu 'Play' i ona kliznu u Endžin svet: čist kao bilo koja droga, spori saksofon i limuzina koja klizi kroz neki evropski grad, a ulice se okreću oko nje, oko vozila bez vozača, široke avenije, čiste i gotovo puste u osvit dana, ramena joj miluje krzno i voze je dalje, niz ravan drum kroz polja, oivičen savršenim, istovetnim drvećem.
<BR>&nbsp;&nbsp;&nbsp;&nbsp;&nbsp;I skreću, gume grebu preko šljunka, uz zavojit put kroz vrtove gde je rosa od srebra, ovde gvozdeni jelen, tamo bela mermerna bista... Kuća je ogromna, drevna, različita od svega što je videla ranije, ali kola prolaze pored nje, pa pored nekoliko manjih zgrada i konačno stižu na ivicu široke ravne poljane.
<BR>&nbsp;&nbsp;&nbsp;&nbsp;&nbsp;Tamo su vezani zmajevi, prozirne opne zategnute preko grafitnih kostura lomnog izgleda. Lako su podrhtavali na jutarnjem povetarcu. Pored njih je čekao Robin Lenir, zgodni, zabavni Robin u debelom crnom džemperu, koji je igrao pored Endži u gotovo svim njenim stimovima.
<BR>&nbsp;&nbsp;&nbsp;&nbsp;&nbsp;Sada se našla van kola, na poljani, smejući se dok su joj štikle uranjale u travu. Ostatak puta do Robina sa cipelama u ruci, smešeći se u njegovom naručju, njegovom mirisu, njegovim očima.
<BR>&nbsp;&nbsp;&nbsp;&nbsp;&nbsp;Kovitlac, ples ubrzanja, skraćivanja posla postavljanja zmaja na srebrnu indukcionu šinu, a onda su kliznuli preko poljane, uzleteli, naginjući se da uhvate vetar i počeli da se dižu, sve više i više, dok kuća nije postala uglasti kamičak na potezu zelene boje, presečenom mutnim sjajem zavojite reke - i Prajorova ruka koja pritiska 'Stop', stomak joj krči na miris hrane sa kolica pored kreveta, tup, zao bol pada u svakom zglobu. "Jedi", reče on. "Uskoro odlazimo." Podigao je metalni poklopac sa jednog od tanjira. "Sendvič", reče, "kafa, kolači. Doktorovo naređenje. Kad se nađeš na klinici, neko vreme nećeš jesti..."
<BR>&nbsp;&nbsp;&nbsp;&nbsp;&nbsp;"Na klinici?"
<BR>&nbsp;&nbsp;&nbsp;&nbsp;&nbsp;"Džeraldovoj. U Baltimoru."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Džerald se bavi plastičnom hirurgijom. Malo ćemo te ulepšati. Sve to može da se vrati kao što je bilo, ako budeš htela, ali mislimo da ćeš biti zadovoljna učinkom. Veoma zadovoljna." Osmeh. "Da li ti je neko već rekao koliko ličiš na Endži, Mona?"
<BR>&nbsp;&nbsp;&nbsp;&nbsp;&nbsp;Ona ga pogleda, bez reči. Nekako joj pođe za rukom da se uspravi u sedeći položaj i ispije pola šolje kafe. Nije mogla ni da pogleda sendvič, ali je pojela jedan kolač. Imao je ukus kartona.
<BR>&nbsp;&nbsp;&nbsp;&nbsp;&nbsp;Baltimor. Nije bila sigurna gde je to.
<BR>&nbsp;&nbsp;&nbsp;&nbsp;&nbsp;A negde, neznano gde, zmaj je beskrajno lebdeo iznad pitomog zelenog predela, ramena joj je milovalo krzno i još se čuo Endžin smeh u blizini...
<BR>
<BR>&nbsp;&nbsp;&nbsp;&nbsp;&nbsp;Sat kasnije, u holu, dok je Prajor potpisivao račun, videla je Edijeve crne kofere od kloniranog aligatora kako prolaze na robotskim kolicima, i bila je sigurna da je mrtav.
<BR>
<BR>&nbsp;&nbsp;&nbsp;&nbsp;&nbsp;Džeraldova klinika imala je znak ispisan krupnim staromodnim slovima i nalazila se na četvrtom stambene zgrade na mestu za koje je Prajor rekao da se zove Baltimor. Bila je to vrsta građevine od skela na koje su zakupci podizali sopstvene prenosne module. Kao višespratni kamp za prikolice sa bezbrojnim čvorovima kablova, optičkih vlakana, kanalizacionih i vodovodnih cevi. "Šta piše?" upitala je Prajora.
<BR>&nbsp;&nbsp;&nbsp;&nbsp;&nbsp;"Džerald Čin, zubar."
<BR>&nbsp;&nbsp;&nbsp;&nbsp;&nbsp;"Rekao si da je plastični hirurg."
<BR>&nbsp;&nbsp;&nbsp;&nbsp;&nbsp;"I jeste."
<BR>&nbsp;&nbsp;&nbsp;&nbsp;&nbsp;"Što nismo otišli u butik kao sav ostali svet?"
<BR>&nbsp;&nbsp;&nbsp;&nbsp;&nbsp;Nije joj odgovorio.
<BR>&nbsp;&nbsp;&nbsp;&nbsp;&nbsp;Nije osećala ništa naročito i bila je svesna da nije uplašena koliko bi trebalo da bude. Možda je to bilo u redu, jer u suprotnom ne bi bila u stanju bilo šta da preduzme, iako je bila čvrsto rešena da se izvuče iz ovoga, šta god to bilo. Tokom vožnje ovamo, napipala je nešto u džepu Majklove jakne. Trebalo joj je deset minuta da shvati da je posredi ošamućivač, kakve su nosili plašljivi sakoi. Podsećao je na dršku šrafcigera sa dva tupa metalna zuba na vrhu. Verovatno je imao standardno električno punjenje; nadala se da ga je Majkl redovno punio. Zaključila je da Prajor ne zna za ošamućivač. Te stvari su uglavnom bile dozvoljene, jer nisu bile predviđene da trajno ozlede, ali je Laneta poznavala curu koju su gadno obradili jednim takvim i nikada se nije oporavila.
<BR>&nbsp;&nbsp;&nbsp;&nbsp;&nbsp;Ako Prajor ne zna šta joj je u džepu, to znači da ne zna baš sve, iako mu je bilo veoma stalo da je ubedi u suprotno. Ali nije, eto, znao ni da Edi ne voli da se kocka.
<BR>&nbsp;&nbsp;&nbsp;&nbsp;&nbsp;Nije osećala ni žaljenje zbog Edija, iako je još bila ubeđena da je mrtav. Ma koliko da su mu platili, ne bi otišao bez onih kofera. Čak i da je nameravao da kupi novu odeću, morao bi da se obuče za odlazak u kupovinu. Edi je iznad svega pazio na odevanje. A oni koferi od aligatora bili su nešto posebno; kupio ih je od jednog hotelskog lopova u Orlandu i bili su mu nešto kao zamena za dom. Osim toga, sad kad je malo promislila, činilo joj je malo verovatno da je pristao na isplatu, zato što je više od svega na svetu želeo da bude učesnik u nekoj velikoj igri. Kada bi se jednom našao u njoj, verovao je, ljudi bi počeli da ga shvataju ozbiljno.
<BR>&nbsp;&nbsp;&nbsp;&nbsp;&nbsp;Znači da ga je neko konačno ozbiljno shvatio, pomislila je, dok je Prajor unosio njenu torbu u Džeraldovu kliniku. Ali ne onako kako je Edi želeo.
<BR>&nbsp;&nbsp;&nbsp;&nbsp;&nbsp;Obuhvatila je pogledom dvadeset godina star plastični nameštaj, gomile časopisa sa zvezdama stima na japanskom. Kao da se našla u klivlendskom frizeraju. U prostoriji nije bilo nikog, recepcija je bila pusta.
<BR>&nbsp;&nbsp;&nbsp;&nbsp;&nbsp;Onda kroz bela vrata uđe Džerald, u naboranom odelu od folije koje su bolničari hitne pomoći nosili prilikom intervencije kod saobraćajnih nesreća. "Zaključaj vrata", reče on Prajoru, kroz plavu papirnu masku koja mu je skrivala nos, usta i bradu. "Zdravo, Mona. Izvoli ovuda..." Pokazao je prema belim vratima.
<BR>&nbsp;&nbsp;&nbsp;&nbsp;&nbsp;Ruka joj je bila na ošamućivaču, ali nije znala kako da ga uključi.
<BR>&nbsp;&nbsp;&nbsp;&nbsp;&nbsp;Pošla je za Džeraldom, a Prajor je išao iza nje.
<BR>&nbsp;&nbsp;&nbsp;&nbsp;&nbsp;"Sedi", reče Džerald. Sela je na belu limenu stolicu. Prišao joj je i zagledao joj se u oči. "Potreban ti je odmor, Mona. Iscrpljena si."
<BR>&nbsp;&nbsp;&nbsp;&nbsp;&nbsp;Na dršci ošamućivača nalazio se nazubljen prekidač. Da ga pritisne? Pomeri unazad? Ili napred?
<BR>&nbsp;&nbsp;&nbsp;&nbsp;&nbsp;Džerald ode do bele kocke sa ladicama, izvadi nešto odatle.
<BR>&nbsp;&nbsp;&nbsp;&nbsp;&nbsp;"Evo", reče, pruživši joj belu cevastu stvar sa natpisom na jednoj strani, "ovo će ti pomoći..." Jedva je osetila sićušan, odmereni mlaz; na tubi raspršivača bila je crna tačka, baš na mestu koje su njene oči pokušavale da izoštre, koja je rasla...
<BR>
<BR>&nbsp;&nbsp;&nbsp;&nbsp;&nbsp;Setila se da joj je starac jednom objašnjavao kako da ubije soma. Som ima rupu na glavi, pokrivenu kožom; uzmeš neki tvrd i tanak predmet, žicu, ili čak čvršću slamku i samo ga gurneš unutra...
<BR>
<BR>&nbsp;&nbsp;&nbsp;&nbsp;&nbsp;Setila je Klivlenda, neodređenog dana pre nego što je počela da radi; sedela je kod Lanete, listajući časopis. Naišla je na sliku na kojoj se Endži smeje u nekom restoranu, okružena nekim ljudima, i svi su zgodni, ali ne samo to, već nekako zrače, to nije tako snimljeno, ali se oseća. Pogledaj, rekla je Laneti, pokazujući joj sliku, vidi kako zrače.
<BR>&nbsp;&nbsp;&nbsp;&nbsp;&nbsp;To se zove novac, rekla je Laneta.
<BR>&nbsp;&nbsp;&nbsp;&nbsp;&nbsp;To se zove novac. Samo ga gurneš unutra.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
