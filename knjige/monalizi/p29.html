<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. ZIMSKO PUTOVANJE
<P>&nbsp;&nbsp;&nbsp;&nbsp;&nbsp;Petal je konačno pristao, ali tek pošto je predložio da telefonom pitaju njenog oca za dozvolu. To ga je poslalo u nevoljnu potragu za Svejnom, i kada se vratio, podjednako nezadovoljan, odgovor je bio potvrdan. Ušuškana u nekoliko slojeva najtoplije odeće koju je imala, stajala je u belom predvorju i proučavala grafike iz lova, dok je Petal podučavao čoveka sa crvenim licem, koji se zvao Dik, iza zatvorenih vrata. Nije razaznavala pojedine reči, već samo prigušenu bujicu upozorenja. Maas-Neotekov uređaj bio joj je u džepu, ali je izbegavala da ga dodirne. Kolin je već dvaput pokušao da je odvrati.
<BR>&nbsp;&nbsp;&nbsp;&nbsp;&nbsp;Dik se najzad pojavi iz Petalovog savetovališta, tvrdih malih usta razvučenih u smešak. Ispod tesnog crnog odela nosio je rolku od ružičastog kašmira i tanki sivi vuneni pulover. Crna kosa bila mu je zalepljena unazad na lobanji; bledi obrazi bili su mu osenčeni bradom od nekoliko sati. Dodirnula je uređaj u džepu. "'Dan", reče Dik, odmeravajući je. "Gde ćemo u šetnju?"
<BR>&nbsp;&nbsp;&nbsp;&nbsp;&nbsp;"Portobelo Roud", reče Kolin, naslonjen na zid pored pretrpanog čiviluka. Dik uze tamni kaput sa čiviluka, posegnuvši pri tom kroz Kolina, obuče ga i zakopča. Zatim navuče krupne crne kožne rukavice.
<BR>&nbsp;&nbsp;&nbsp;&nbsp;&nbsp;"Portobelo Roud", reče Kumiko, puštajući uređaj.
<BR>
<BR>&nbsp;&nbsp;&nbsp;&nbsp;&nbsp;"Koliko radite za ggospodina Svejna?" upitala je, dok su se polako spuštali niz zaleđeni pločnik padine.
<BR>&nbsp;&nbsp;&nbsp;&nbsp;&nbsp;"Dosta dugo", odgovori on. "Paz'te da se ne okliznete. Te čizme imaju opasne štikle..."
<BR>&nbsp;&nbsp;&nbsp;&nbsp;&nbsp;Kumiko se teturala u crnim francuskim čizmama za šiljatim potpeticama. Kao što je predvidela, u ovim čizmama bilo je doslovno nemoguće održavati ravnotežu na klizavicama tvrdim poput stakla. Zato ga je uzela za ruku; učinivši to, osetila je čvrst metal na dlanu. Rukavice su bile otežane, prsti ojačani karbonskom mrežom.
<BR>&nbsp;&nbsp;&nbsp;&nbsp;&nbsp;Ćutao je dok su skretali u bočnu ulicu na kraju padine, ali kada su stigli na Portobelo, on zastade. "Izvin'te, gospojice", reče, s oklevanjem u glasu, "al' zanima me je l' istina ono što momci pričaju?"
<BR>&nbsp;&nbsp;&nbsp;&nbsp;&nbsp;"Momci? Kako, molim?"
<BR>&nbsp;&nbsp;&nbsp;&nbsp;&nbsp;"Svejnovi momci, oni stalni. Da ste kćer onog glavnog - onog iz Tokija?"
<BR>&nbsp;&nbsp;&nbsp;&nbsp;&nbsp;"Izvinite", reče ona, "zaista ne razumem."
<BR>&nbsp;&nbsp;&nbsp;&nbsp;&nbsp;"Janaka. Ime vam je Janaka?"
<BR>&nbsp;&nbsp;&nbsp;&nbsp;&nbsp;"Tako je, Kumiko Janaka..."
<BR>&nbsp;&nbsp;&nbsp;&nbsp;&nbsp;Zagledao se u nju s velikom radoznalošću. Onda mu preko lica pređe briga i pažljivo se osvrnu oko sebe. "Gospode", reče, "onda mora da je istina..." Njegovo nabijeno, zakopčano telo bilo je napeto i budno. "Gazda kaže da ste 'teli da kupujete?"
<BR>&nbsp;&nbsp;&nbsp;&nbsp;&nbsp;"Da, zahvaljujem."
<BR>&nbsp;&nbsp;&nbsp;&nbsp;&nbsp;"Kuda da vas odvedem?"
<BR>&nbsp;&nbsp;&nbsp;&nbsp;&nbsp;"Ovamo", reče ona i pođe ispred njega u uski prolaz, s obe strane solidno oivičen britanskim gomijem.
<BR>
<BR>&nbsp;&nbsp;&nbsp;&nbsp;&nbsp;Njene kupovine u Šinđukuu pomogle su joj sa Dikom. Tehnike koje je razvila da muči očeve sekretare sada su se pokazale podjednako delotvorne, pa je tako primoravala čoveka da učestvuje u desetinama besmislenih odlučivanja između jednog edvardijanskog medaljona ili drugog, ovog ili onog komada obojenog stakla, mada je na kraju pazila da uzima samo one predmete koje su bili lomljivi ili veoma teški, nezgodni za nošenje i strašno skupi. Vesela prodavačica unela je račun od osamdeset hiljada funti na teret Kumikinog čipa MicuBanke. Kumiko je zavukla ruku u džep gde je ležao Maas-Neotekov uređaj. "Izvrsna je", reče Engleskinja na japanskom, umotavajući Kumikin pazar, ormolu vazu ukrašenu grifonima.
<BR>&nbsp;&nbsp;&nbsp;&nbsp;&nbsp;"Jezivo", reče Kolin, na japanskom. "I imitacija, pride." Počivao je na viktorijanskoj sofi od konjske dlake, čizama podignutih na art deko policu za koktele koju su pridržavali aerodinamični aluminijuski anđeli.
<BR>&nbsp;&nbsp;&nbsp;&nbsp;&nbsp;Prodavačica priključi umotanu vazu Dikovom bremenu. Ovo mu je bila jedanaesta antikvarnica i osmi predmet koji je Kumiko kupila.
<BR>&nbsp;&nbsp;&nbsp;&nbsp;&nbsp;"Mislim da je vreme da to izvedeš", primeti Kolin. "Jer naš Dik samo što nije zovnuo Svejna da pošalje kola da prevezu robu kući."
<BR>&nbsp;&nbsp;&nbsp;&nbsp;&nbsp;"'Oće li ovo biti sve?" upita Dik s nadom, preko tereta u rukama.
<BR>&nbsp;&nbsp;&nbsp;&nbsp;&nbsp;"Samo još jedna radnja, molim." Kumiko se nasmeši.
<BR>&nbsp;&nbsp;&nbsp;&nbsp;&nbsp;"Dobro", reče on smrknuto. Kad je pošao za njom na vrata, ona zgazi štiklom leve čizme u pukotinu na pločniku koju je primetila kada su ulazili. "Sve u redu?" upita on, videvši da je posrnula.
<BR>&nbsp;&nbsp;&nbsp;&nbsp;&nbsp;"Slomila sam potpeticu na čizmi..." Otšepala je nazad u prodavnicu i sela pored Kolina na sofu od konjske dlake. Prodavačica žurno priđe da pomogne.
<BR>&nbsp;&nbsp;&nbsp;&nbsp;&nbsp;"Skidaj ih brzo", reče Kolin, "pre nego što Diki spusti pakete."
<BR>&nbsp;&nbsp;&nbsp;&nbsp;&nbsp;Otkopčala je čizmu sa slomljenom petom, zatim drugu, izula obe. Umesto grube kineske svile koju je obično nosila zimi, stopala su joj bila u tankim crnim gumenim čarapama sa hrapavim plastičnim đonovima. Gotovo da je protrčala između Dikovih nogu kada je pojurila prema vratima, ali umesto toga zakači ramenom njegovo bedro provlačeći se kraj njega i preturi ga u naslagane kristalne boce.
<BR>&nbsp;&nbsp;&nbsp;&nbsp;&nbsp;Onda je bila slobodna i probijala se kroz plimu turista niz Portobelo Roud.
<BR>
<BR>&nbsp;&nbsp;&nbsp;&nbsp;&nbsp;Noge su joj bile ledene, ali su se nazubljeni plastični đonovi pokazali kao veoma stabilni - mada ne na golom ledu, podsetila se, dižući se posle drugog pada, sa vlažnom prljavštinom pod dlanovima. Kolin ju je uputio niz taj uski pasaž od pocrnelih cigala...
<BR>&nbsp;&nbsp;&nbsp;&nbsp;&nbsp;Stegnula je uređaj. "Kuda sada?"
<BR>&nbsp;&nbsp;&nbsp;&nbsp;&nbsp;"Ovuda", reče on.
<BR>&nbsp;&nbsp;&nbsp;&nbsp;&nbsp;"Treba mi 'Ruža i Kruna'", podsetila ga je.
<BR>&nbsp;&nbsp;&nbsp;&nbsp;&nbsp;"Treba da budeš oprezna. Diki je dosad već poslao Svejnove ljude ovamo, da ne pominjem kakvu bi hajku mogao da podigne Svejnov prijatelj iz Specijalnog odseka, kad bi to bilo zatraženo od njega. A ne vidim zašto ne bi bilo traženo..."
<BR>
<BR>&nbsp;&nbsp;&nbsp;&nbsp;&nbsp;Ušla je u 'Ružu i Krunu' na sporedan ulaz, s Kolinon kraj sebe, zahvalna zbog ugodnog polumraka i zračeće topline koja joj se činila kao suštinska odlika ovih jazbina za pijančenje. Bila je iznenađena količinom obloga na zidovima, sedištima i prigušujućim zastorima. Da su boje i teksture bile manje ofucane, dejstvo bi nekako bilo manje toplo. Zaključila je da su pabovi oličenje britanskog odnosa prema gomiju.
<BR>&nbsp;&nbsp;&nbsp;&nbsp;&nbsp;Na Kolinovo požurivanje, probila se između pijanaca sjaćenih oko šanka, nadajući se da će ugledati Krpelja.
<BR>&nbsp;&nbsp;&nbsp;&nbsp;&nbsp;"Šta ćeš, dušo?"
<BR>&nbsp;&nbsp;&nbsp;&nbsp;&nbsp;Pogledala je uvis u široko bledo lice iza šanka, sjajni ruž i narumenjene obraze. "Oprostite", poče Kumiko, "želela bih da razgovaram sa gospodinom Bevanom..."
<BR>&nbsp;&nbsp;&nbsp;&nbsp;&nbsp;"Meni ćeš pintu, Elis", reče neko, tresnuvši na šank tri novčića od po deset funti, "točenog." Elis povuče dugačku belu keramičku polugu, puneći vrč svetlim pivom. Spustila je vrč na izlizani šank i pomela novac u zveckavu ladicu ispod tezge.
<BR>&nbsp;&nbsp;&nbsp;&nbsp;&nbsp;"Neko bi hteo da razgovara, Bevane", reče Elis, kad je čovek podigao pintu.
<BR>&nbsp;&nbsp;&nbsp;&nbsp;&nbsp;Kumiko pogleda u zajapureno, naborano lice. Čovekova gornja usna bila je kratka; Kumiko pomisli na zečeve, iako je Bevan bio krupan, gotovo kao Petal. Imao je i zečje oči: okrugle, smeđe, gotovo bez beonjača. "Sa mnom?" Njegov izgovor podseti je na Krpelja.
<BR>&nbsp;&nbsp;&nbsp;&nbsp;&nbsp;"Reci mu da", reče Kolin. "Ne ide mu u glavu zašto bi mala Japanka u gumenim čarapama došla u kafanu da ga traži."
<BR>&nbsp;&nbsp;&nbsp;&nbsp;&nbsp;"Treba mi Krpelj."
<BR>&nbsp;&nbsp;&nbsp;&nbsp;&nbsp;Bevan je uzdržano osmotri preko ruba podignutog vrča. "Žao mi je", reče, "ne bi' rek'o da znam nekog ko s' tako zove."
<BR>&nbsp;&nbsp;&nbsp;&nbsp;&nbsp;"Seli mi je rekla da vas potražim ako Krpelj ne bude ovde. Seli Širs..."
<BR>&nbsp;&nbsp;&nbsp;&nbsp;&nbsp;Bevan se zagrcnu pivom, pokazavši malo beonjača. Kašljući, spusti vrč na šank i izvadi maramicu iz džepa kaputa. Istrese nos i obrisa usta.
<BR>&nbsp;&nbsp;&nbsp;&nbsp;&nbsp;"U pet mi počinje smena", reče. "Bolje da pređemo pozadi."
<BR>&nbsp;&nbsp;&nbsp;&nbsp;&nbsp;Elis podiže deo šanka na šarkama; Bevan potera Kumiko ispred sebe sitnim pokretima krupnih šaka, žurno se osvrnuvši iza. Poveo ju je niz uzak hodnik koji je vodio u prostor iza šanka. Zidovi su bili od cigala, starih i nejednakih, debelo premazanih prljavo zelenom bojom. Zastao je pored izubijane čelične korpe za rublje natrpane kafanskim ubrusima koji su zaudarali na pivo.
<BR>&nbsp;&nbsp;&nbsp;&nbsp;&nbsp;"Zažal'ćeš ako nešto muvaš, curo", reče on. "Reci mi zašto tražiš tog Krpelja."
<BR>&nbsp;&nbsp;&nbsp;&nbsp;&nbsp;"Seli je u opasnosti. Moram da nađem Krpelja, da ga obavestim."
<BR>&nbsp;&nbsp;&nbsp;&nbsp;&nbsp;"Boga mu božjeg", reče barmen. "Stav' se u moj položaj..."
<BR>&nbsp;&nbsp;&nbsp;&nbsp;&nbsp;Kolin namršti nos na korpu punu natopljenih ubrusa.
<BR>&nbsp;&nbsp;&nbsp;&nbsp;&nbsp;"Da?" reče Kumiko.
<BR>&nbsp;&nbsp;&nbsp;&nbsp;&nbsp;"Ako si narkos, a ja te pošaljem do tog Krpelja, naravno kad bih ga poznavao, i tako ga zajebem, on bi me o'ladio, zar ne? Al' ako nisi, onda će ta Seli d' uradi istu stvar ako te ne pošaljem, je li?"
<BR>&nbsp;&nbsp;&nbsp;&nbsp;&nbsp;Kumiko klimnu glavom. "'U procepu.'" Bio je to izraz koji je upotrebila Seli; Kumiko je smatrala da je veoma poetičan.
<BR>&nbsp;&nbsp;&nbsp;&nbsp;&nbsp;"Jes', bogami", reče Bevan i začuđeno je pogleda.
<BR>&nbsp;&nbsp;&nbsp;&nbsp;&nbsp;"Pomozite mi. Ona je u velikoj opasnosti."
<BR>&nbsp;&nbsp;&nbsp;&nbsp;&nbsp;On provuče dlanove kroz proređenu riđu kosu.
<BR>&nbsp;&nbsp;&nbsp;&nbsp;&nbsp;"Pomoći ćete mi", začu ona sebe kako kaže, osetivši kako joj lice prekriva majčina hladna maska. "Recite mi gde mogu da nađem Krpelja."
<BR>&nbsp;&nbsp;&nbsp;&nbsp;&nbsp;Barmen kao da zadrhta, iako je u hodniku bilo pretoplo, zapara, miris piva pomešan sa sirovim zadahom sredstva za dezinfekciju. "Znaš London?"
<BR>&nbsp;&nbsp;&nbsp;&nbsp;&nbsp;Kolin joj namignu. "Umem da se snađem", reče ona.
<BR>&nbsp;&nbsp;&nbsp;&nbsp;&nbsp;"Bevane", reče Elis, promolivši glavu iza ugla, "smrad."
<BR>&nbsp;&nbsp;&nbsp;&nbsp;&nbsp;"Policija", prevede Kolin.
<BR>&nbsp;&nbsp;&nbsp;&nbsp;&nbsp;"Ulica Margejt, SW2", reče Bevan, "ne znam broj, ne znam telefon."
<BR>&nbsp;&nbsp;&nbsp;&nbsp;&nbsp;"Neka ti pokaže sporedni izlaz", reče Kolin. "Ono nije obična policija."
<BR>
<BR>&nbsp;&nbsp;&nbsp;&nbsp;&nbsp;Kumiko će zauvek zapamtiti beskrajnu vožnju gradskom Podzemnom. Kako ju je Kolin poveo od 'Ruže i Krune' u Holandski park i dalje, objašnjavajući joj da je njen čip MicuBanke sad više nego bezvredan; ako ga upotrebi da plati taksi, ili bilo šta drugo, rekao je, operater Specijalnog Odseka videće kako transakcija blešti poput magnezijuma na rešetki kiberprostora. Ona mu je na to rekla da mora da nađe Krpelja; mora da nađe ulicu Margejt. Namrštio se. Ne, rekao je, sačekaj do mraka; Brikston nije daleko, ali su ulice opasne po danu, sa policijom na Svejnovoj strani. Ali gde da se sakrije? - upitala ga je. Imala je vrlo malo keša; pojam gotovog novca, kovanog i u novčanicama, bio joj je nejasan i tuđ.
<BR>&nbsp;&nbsp;&nbsp;&nbsp;&nbsp;Ovde, rekao je, dok se spuštala liftom u Holandski park. "Za cenu karte."
<BR>&nbsp;&nbsp;&nbsp;&nbsp;&nbsp;Obli srebrni oblici vozova.
<BR>&nbsp;&nbsp;&nbsp;&nbsp;&nbsp;Meka stara sedišta, siva i zelena.
<BR>&nbsp;&nbsp;&nbsp;&nbsp;&nbsp;I toplota, čudesna toplota; još jedna jazbina, ovde u carstvu večnog kretanja...
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
