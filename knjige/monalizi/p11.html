<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. NA DNU VIRA
<P>&nbsp;&nbsp;&nbsp;&nbsp;&nbsp;Mona se probudila kada su sletali.
<BR>&nbsp;&nbsp;&nbsp;&nbsp;&nbsp;Prajor je slušao Edija, klimao glavom i razvlačio usta u onaj svoj četvrtasti osmeh. Osmeh kao da je uvek bio tamo, iza brade. Promenio je samo odeću; mora da je imao spremnu preobuku u avionu. Sada je nosio jednostavno sivo poslovno odelo i kravatu sa dijagonalnim prugama. Kao oni tetrebi koje joj je Edi dovodio u Klivlendu, samo što je njemu odelo drugačije stajalo.
<BR>&nbsp;&nbsp;&nbsp;&nbsp;&nbsp;Jednom je gledala kako tetrebu uzimaju meru za odelo, tipu koji ju je odveo u Holidej In. Prodavnica odela bila je pored hotelskog predvorja, tip je stajao tamo u donjem vešu, izukrštan linijama plave svetlosti i posmatrao se na tri velika ekrana. A Mona je morala da se ujede za jezik da ne bi prsnula u smeh, zato što je sistem imao kozmetički program koji ga je činio drugačijim na ekranima, produžio mu lice i ojačao bradu, ali on kao da to nije primećivao. Onda je izabrao odelo, obukao ono staro i to je bilo to.
<BR>&nbsp;&nbsp;&nbsp;&nbsp;&nbsp;Edi je nešto objašnjavao Prajoru, ključnu tačku u arhitekturi neke od svojih mutljavina. Umela je da isključi sedržaj, ali je ton glasa ipak dopirao do nje, ton koji je odavao verovanje da ljudi nisu u stanju da ukapiraju zez kojim se on tako ponosio, pa ga je zato objašnjavao polako i natenane, kao da govori s malim detetom, i tiho da bi zvučao strpljivo. Izgledalo je da to Prajoru ne smeta, ali je Mona bila ubeđena da Prajora u suštini zabole ona stvar za ono što Edi ima da kaže.
<BR>&nbsp;&nbsp;&nbsp;&nbsp;&nbsp;Zevnula je, protegnula se, a avion je dvaput odskočio na betonskoj pisti, zaurlao i počeo da usporava. Edi nije ni zastao s pričom.
<BR>&nbsp;&nbsp;&nbsp;&nbsp;&nbsp;"Čekaju nas kola", prekinuo ga je Prajor.
<BR>&nbsp;&nbsp;&nbsp;&nbsp;&nbsp;"Kuda se to vozimo?" upita Mona, ne obazirući se na Edijevo mrštenje.
<BR>&nbsp;&nbsp;&nbsp;&nbsp;&nbsp;Prajor joj se osmehnu. "U hotel." Otkopčao je pojas. "Ostaćemo nekoliko dana. Bojim se da ćeš morati uglavnom da ih provedeš u sobi."
<BR>&nbsp;&nbsp;&nbsp;&nbsp;&nbsp;"Takav je dogovor", reče Edi, kao da je to njegova zamisao da ona ostane u sobi.
<BR>&nbsp;&nbsp;&nbsp;&nbsp;&nbsp;"Voliš stim, Mona?" upita Prajor i dalje se smešeći.
<BR>&nbsp;&nbsp;&nbsp;&nbsp;&nbsp;"Naravno", reče ona, "a ko ga ne voli?"
<BR>&nbsp;&nbsp;&nbsp;&nbsp;&nbsp;"Imaš neku omiljenu ličnost, Mona, među zvezdama?"
<BR>&nbsp;&nbsp;&nbsp;&nbsp;&nbsp;"Endži, naravno", reče ona, pomalo iznervirana.
<BR>&nbsp;&nbsp;&nbsp;&nbsp;&nbsp;Osmeh postade širi. "Fino. Nabavićemo ti sve njene poslednje trake."
<BR>
<BR>&nbsp;&nbsp;&nbsp;&nbsp;&nbsp;Monin svet bio je sagrađen od stvari i mesta za koja je znala, ali ih nikada nije videla u prirodi, ili posetila. Severni obod Gradova nije zaudarao na stimu. Pretpostavljala je da su izbacili miris, kao što Endži nikada nije imala glavobolju ili bolno razdoblje. Ali jeste, zaudarao je. Kao Klivlend, čak i gore. Isprva je mislila da je to bio samo aerodrom, kada su izišli iz aviona, ali je miris postao još jači kad su izišli iz kola da bi ušli u hotel. I bilo je vraški hladno, tamo na ulici, sa vetrom koji joj je ledio gole nožne članke.
<BR>&nbsp;&nbsp;&nbsp;&nbsp;&nbsp;Hotel je bio veći od Holidej Ina, ali i stariji. U predvorju je bila veća gužva nego u predvorjima na stimu, ali je svuda bio prostrt čist plavi tepih. Prajor ju je ostavio da sačeka pored reklame za orbitalnu banju, pa su on i Edi otišli do dugačke crne pregrade recepcije, gde se obratio ženi sa imenom na mesinganoj pločici. Osećala se glupo čekajući ih tu, u beloj plastičnoj pelerini koju joj je Prajor dao da obuče, kao da odeća na njoj nije dovoljno dobra. Otprilike trećinu ljudi u predvorju činili su Japanci, verovatno turisti. Činilo se da svi imaju ponešto od opreme za snimanje - video, holo, neki i simstim uređaje za pojasom - ali inače nisu ličili na lovane. Pomislila je da verovatno ipak jesu. Možda su samo pametni da se ne razmeću, zaključila je.
<BR>&nbsp;&nbsp;&nbsp;&nbsp;&nbsp;Videla je kako je Prajor gurnuo kreditni čip prema ženi sa pločicom, a ova ga je uzela i prevukla duž metalnog proreza.
<BR>
<BR>&nbsp;&nbsp;&nbsp;&nbsp;&nbsp;Prajor je spustio njenu torbu na krevet, široku ploču od fleksipene bež boje i dodirnuo senzor koji je raskrilio zid od zavesa. "Ovo nije Ric", reče, "ali ćemo se potruditi da ti bude udobno."
<BR>&nbsp;&nbsp;&nbsp;&nbsp;&nbsp;Mona načini neodređen zvuk. Ric je bio gril za hamburgere u Klivlendu i nije joj bilo jasno čemu frka oko toga.
<BR>&nbsp;&nbsp;&nbsp;&nbsp;&nbsp;"Gledaj", reče on, "ovde su sve tvoje omiljene trake." Stajao je pored tapaciranog uzglavlja kreveta. Tamo se nalazio ugrađen stim uređaj, mala polica sa kompletom troda u plastičnom omotu i nekih pet kaseta. "Sve Endžine najnovije emisije."
<BR>&nbsp;&nbsp;&nbsp;&nbsp;&nbsp;Pitala se ko je ostavio te kasete i da li je to bilo učinjeno tek pošto ju je Prajor pitao koje stimove voli. Uzvratila mu je osmehom i prišla prozoru. Gradovi su izgledali kao na stimu; prozor je bio nalik na hologramsku razglednicu, sa čuvenim prizorom građevina kojima nije znala naziv, ali je znala da su čuvene.
<BR>&nbsp;&nbsp;&nbsp;&nbsp;&nbsp;Sivilo kupola, snegom potcrtana geodezija naspram sivog neba.
<BR>&nbsp;&nbsp;&nbsp;&nbsp;&nbsp;"Zadovoljna, mala?" upita Edi, pošto joj je prišao s leđa, položivši joj ruke ramena.
<BR>&nbsp;&nbsp;&nbsp;&nbsp;&nbsp;"Je l' ovde imaju tuš?"
<BR>&nbsp;&nbsp;&nbsp;&nbsp;&nbsp;Prajor se nasmeja. Oslobodila se Edijevog laganog stiska i ponela svoju torbu u kupatilo. Zatvorila je i zaključala vrata. Ponovo je začula Prajorov smeh, a Edi je nastavio da davi o svojim šemama. Sela je na šolju, otvorila torbu i iskopala komplet kozmetike u kome je držala viz. Imala je još četiri kristala. To joj se činilo dovoljno, ali kada bi broj spao na dva, obično je polazila u nabavku. Retko je uzimala dizače, bar ne svaki dan, mada u poslednje vreme jeste, jer je Florida počela da je izluđuje.
<BR>&nbsp;&nbsp;&nbsp;&nbsp;&nbsp;Sada bi mogla početi da smanjuje, odlučila je, dok je istresala kristal iz bočice. Podsećao je na tvrdu žutu bombonu; potrebno je da ga zdrobiš i smrviš između dva komada najlona. A kada to uradiš, osetiš kao neki bolnički miris.
<BR>
<BR>&nbsp;&nbsp;&nbsp;&nbsp;&nbsp;Kada je izišla iz kupatila, njih dvojica nisu bili u sobi. Ostala je unutra dok joj nije dosadilo, za šta je bilo potrebno prilično vremena. Na Floridi je uglavnom koristila tuševe na bazenima ili autobuskim stanicama, one što se plaćaju žetonima. Pretpostavljala je da na ovom ovde postoji neka sprava koja broji litre i uračunava ti ih u račun; tako se to radilo u Holidej Inu. Iznad plastične glave tuša nalazio se veliki beli filter, a nalepnica sa okom i suzom na zidnim pločicama značila je da je voda okej za tuširanje samo treba da paziš da ti ne ulazi u oči, kao voda na bazenu. U zid je bilo ugrađeno više slavinica i kada bi dodirnula dugme ispod neke od njih potekao bi šampon, gel za kosu, tečni sapun, ulje za kupanje. Kada bi dodirnula dugme, pored njega se palila crvena svetiljkica, upozoravajući da i to ide na njen račun. Prajorov račun. Bilo joj je drago što ih nije zatekla, zato što je volela da bude sama i ufiksana i čista. Retko je imala priliku da bude sama, osim na ulici, a to nije bilo isto. Prišla je prozoru, ostavljajući za sobom vlažne tragove na bež tepihu. Bila je umotana u veliki peškir iste boje kao krevet i tepih, sa ošišanim imenom na čupavoj strani, verovatnom nazivom hotela.
<BR>&nbsp;&nbsp;&nbsp;&nbsp;&nbsp;Blok dalje nalazila se građevina staromodnog izgleda. Uglovi njenog stepenastog tornja bili su izvajani po uzoru na planinski obronak, sa kamenjem, travom i vodopadom koji je padao na kamenje a zatim i dalje. Sav taj trud izmamio joj je osmejak. Mesto gde je voda padala na kamenje bilo je u izmaglici. Zaključila je da bi bilo preskupo da su pustili da voda pada pravo na ulicu. Verovatno je ponovo pumpaju gore i tako sve u krug.
<BR>&nbsp;&nbsp;&nbsp;&nbsp;&nbsp;Onda tamo preko nešto sivo okrenu glavu, podižući velike svinute rogove kao da gleda u nju. Ona načini korak unazad na tepihu i zatrepta. Neka vrsta ovce, ali svakako samo snimak, hologram ili tako nešto. Stvorenje obori glavu i nastavi da pase. Mona se nasmeja.
<BR>&nbsp;&nbsp;&nbsp;&nbsp;&nbsp;Osećala je hladne žmarce viza u nožnim člancima i duž lopatica, kao i bolnički miris u grlu.
<BR>&nbsp;&nbsp;&nbsp;&nbsp;&nbsp;Maločas je bila uplašena, ali sada više ne.
<BR>&nbsp;&nbsp;&nbsp;&nbsp;&nbsp;Prajor je imao opak osmeh, ali je bio samo igrač, plaćeni sako. Njegov novac dolazio je od nekog drugog. Nije se plašila ni Edija; činilo joj se da više strahuje za njega, jer je znala kako ga drugi vide.
<BR>&nbsp;&nbsp;&nbsp;&nbsp;&nbsp;Pa, pomislila je, sve to nije važno; ona više na gaji somove u Klivlendu i nema šeme da je vrate na Floridu.
<BR>&nbsp;&nbsp;&nbsp;&nbsp;&nbsp;Setila se štednjaka na alkohol, hladnih zimskih jutara, starca zgrbljenog u prevelikom sivom kaputu. Zimi bi postavio još jedan sloj plastike na prozore. Štednjak je bio dovoljan da zagreje prikolicu, pošto su zidovi bili prekriveni pločama tvrde pene i ivericom. Imala je običaj da čupka mesta gde se videla pena, da dubi rupe; kada bi je stari uhvatio u tome, razgalamio bi se. Bilo je teže održati toplotu u tankovima sa ribom; morali su da pumpaju vodu na krov, gde su se nalazila sunčana ogledala, u one providne plastične cevi. Ali tu je pomagalo i bilje koje je trulilo na ivicama tanka; kada bi otišla sa mrežom da donese ribu, odande se dizala para. Starac je trampio ribu za druge vrste hrane koje su ljudi uzgajali, alkohol za kuvanje i onaj za piće, kafu u zrnu, otpatke kojima je hranio ribe.
<BR>&nbsp;&nbsp;&nbsp;&nbsp;&nbsp;On joj nije bio otac i to je često ponavljao, iako je inače malo govorio. Ponekad se pitala da li možda ipak jeste. Kada je prvi put upitala koliko joj je godina, rekao je šest, pa je počela da ih računa od tog broja.
<BR>&nbsp;&nbsp;&nbsp;&nbsp;&nbsp;Začula je kako joj se iza leđa otvaraju vrata i okrenula se. Tamo je bio Prajor, sa zlatnim plastičnim priveskom ključa u ruci, brade rascepljene osmehom. "Mona", reče on, ulazeći, "ovo je Džerald." Kinez, visok, sivo odelo, proseda kosa. Džerald se blago nasmešio, provukao se pored Prajora i otišao pravo do komode preko puta podnožja kreveta. Spustio je crnu torbu na komodu i otvorio je. "Džerald je prijatelj. Lekar. Želeo bi da te pregleda."
<BR>&nbsp;&nbsp;&nbsp;&nbsp;&nbsp;"Mona", reče Džerald, vadeći nešto iz torbe, "koliko ti je godina?"
<BR>&nbsp;&nbsp;&nbsp;&nbsp;&nbsp;"Šesnaest", reče Prajor. "Je l' tako, Mona?"
<BR>&nbsp;&nbsp;&nbsp;&nbsp;&nbsp;"Šesnaest", ponovi Džerald. Stvar u njegovoj ruci podsećala je na crne naočari za sunce, sa ispupčenjima i žicama. "Pa, to i nije baš idealno, zar ne?" On pogleda Prajora.
<BR>&nbsp;&nbsp;&nbsp;&nbsp;&nbsp;Prajor se nasmeši.
<BR>&nbsp;&nbsp;&nbsp;&nbsp;&nbsp;"To je, čini mi se, deset godina manje?"
<BR>&nbsp;&nbsp;&nbsp;&nbsp;&nbsp;"Ne baš", reče Prajor. "Ne tražimo savršenstvo."
<BR>&nbsp;&nbsp;&nbsp;&nbsp;&nbsp;"Nećete ga ni dobiti." Zakačio je naočari za uši i pritisnuo nešto na njima; ispod desnog stakla upali se svetiljkica. "Ali postoji granica prihvatljivosti." Svetlost se okrenu prema njoj.
<BR>&nbsp;&nbsp;&nbsp;&nbsp;&nbsp;"Reč je o kozmetici, Džeralde."
<BR>&nbsp;&nbsp;&nbsp;&nbsp;&nbsp;"'De je Edi?" upita ona, kad joj se Džerald približio.
<BR>&nbsp;&nbsp;&nbsp;&nbsp;&nbsp;"U baru. Da ga pozovem?" Prajor podiže slušalicu telefona, ali je odmah spusti.
<BR>&nbsp;&nbsp;&nbsp;&nbsp;&nbsp;"Šta je ovo?" Uzmicala je pred Džeraldom.
<BR>&nbsp;&nbsp;&nbsp;&nbsp;&nbsp;"Medicinski pregled", reče Džerald. "Ništa bolno." Doterao ju je do prozora; njene lopatice, iznad peškira, bile su pritisnute uz hladno staklo. "Neko hoće da te zaposli, neko ko dobro plaća; ali prvo moraju da se uvere da si zdrava." Svetlost je ubode u levo oko. "Uzima neke stimulante", reče on Prajoru, izmenjenim glasom.
<BR>&nbsp;&nbsp;&nbsp;&nbsp;&nbsp;"Pokušaj da ne trepneš, Mona." Svetlost joj pređe na desno oko. "Šta to uzimaš, Mona? I koliko?"
<BR>&nbsp;&nbsp;&nbsp;&nbsp;&nbsp;"Viz." Uzmicala je od svetlosti.
<BR>&nbsp;&nbsp;&nbsp;&nbsp;&nbsp;Uhvatio ju je hladnim prstima za bradu i umirio joj glavu. "Koliko?"
<BR>&nbsp;&nbsp;&nbsp;&nbsp;&nbsp;"Kristal..."
<BR>&nbsp;&nbsp;&nbsp;&nbsp;&nbsp;Svetlost uminu. Njegovo glatko lice bilo je sasvim blizu i naočari načičkane sočivima, prorezima, malim tanjirima od crne metalne mreže. "Nemoguće je proceniti čistoću", reče.
<BR>&nbsp;&nbsp;&nbsp;&nbsp;&nbsp;"A, veoma je čist", reče ona i zakikota se.
<BR>&nbsp;&nbsp;&nbsp;&nbsp;&nbsp;On joj pusti bradu i osmehnu se. "Ne bi trebalo da smeta", reče. "Da li bi otvorila usta, molim te?"
<BR>&nbsp;&nbsp;&nbsp;&nbsp;&nbsp;"Usta?"
<BR>&nbsp;&nbsp;&nbsp;&nbsp;&nbsp;"Hteo bih da ti pogledam zube."
<BR>&nbsp;&nbsp;&nbsp;&nbsp;&nbsp;Ona pogleda Prajora.
<BR>&nbsp;&nbsp;&nbsp;&nbsp;&nbsp;"Ovde ste imali sreće", Džerald reče Prajoru, kada joj je svetiljkicom osvetlio usnu duplju. "Zubi su u prilično dobrom stanju i slični su ciljnoj konfiguraciji. Navlake, plombe."
<BR>&nbsp;&nbsp;&nbsp;&nbsp;&nbsp;"Znali smo da možemo da računamo na tebe, Džeralde."
<BR>&nbsp;&nbsp;&nbsp;&nbsp;&nbsp;Džerald smaknu naočari i pogleda Prakora. Zatim ode do crne torbe i vrati naočari u nju. "I sa očima, takođe. Veoma slične. Samo mala promena preliva." Izvadio je omot od folije iz torbe, otvorio ga i navukao bledu hiruršku rukavicu na desnu šaku. "Skini peškir, Mona. I ispruži se."
<BR>&nbsp;&nbsp;&nbsp;&nbsp;&nbsp;Ona pogleda Prajora, pa opet Džeralda. "Hoćete da vidite moje papire, test krvi i ostalo?"
<BR>&nbsp;&nbsp;&nbsp;&nbsp;&nbsp;"Ne", reče Džerald, "nema potrebe."
<BR>&nbsp;&nbsp;&nbsp;&nbsp;&nbsp;Ona pogleda kroz prozor, nadajući se da će ugledati rogato stvorenje, ali ono nije bilo tamo, a nebo je bilo puno mračnije.
<BR>&nbsp;&nbsp;&nbsp;&nbsp;&nbsp;Odvezala je peškir, pustila ga na pod i legla na leđa na fleksipenu bež boje.
<BR>&nbsp;&nbsp;&nbsp;&nbsp;&nbsp;Nije se mnogo razlikovalo od onoga za šta su je plaćali; čak je bilo kraće.
<BR>
<BR>&nbsp;&nbsp;&nbsp;&nbsp;&nbsp;Dok je sedela u kupatilu sa otvorenom kozmetičkom torbicom na kolenima, mrveći još jedan kristal, zaključila je da ima pravo da bude besna.
<BR>&nbsp;&nbsp;&nbsp;&nbsp;&nbsp;Prvo je Edi zbrisao bez nje, onda se pojavio Prajor sa onim uvrnutim lekarom i na kraju joj je rekao da će Edi spavati u drugoj sobi. Tamo na Floridi prijalo bi joj da malo odahne od Edija, ali ovde je bilo drugačije. Nije htela da ostane sama i plašila se da pita Prajora za ključ. On ga sigurno ima, da bi mogao da se ušeta sa svojim ljigavim drugarom kad god mu padne na pamet. Gde je tu dogovor?
<BR>&nbsp;&nbsp;&nbsp;&nbsp;&nbsp;A peklo ju je i ono sa plastičnom pelerinom. Jebena plastična pelerina za jednu upotrebu.
<BR>&nbsp;&nbsp;&nbsp;&nbsp;&nbsp;Rastrljala je izmrvljeni viz između dva najlona, pažljivo ga preručila u opaljivač, snažno izdahnula vazduh, položila otvor na usne i okinula. Oblak žute prašine obloži joj sluzokožu grla; nešto od praha verovatno joj je dospelo i u pluća. Čula je da je to štetno.
<BR>&nbsp;&nbsp;&nbsp;&nbsp;&nbsp;Nije imala nikakav plan kada je otišla u kupatilo da se okine, ali, dok je potiljak počinjao da joj bridi, uhvatila je sebe kako misli na ulice oko hotela i na ono što je tamo videla pre nego što su ušli. Klubovi, barovi, radnje sa izloženom odećom. Muzika. Muzika bi sada bila sasvim okej, kao i gomila. Izgubiti se u gomili, zaboraviti na sebe, samo biti tamo. Znala je da vrata nisu zaključana; već ih je proverila. Doduše, zaključaće se za njom, a nema ključ. Ali Prajor je morao da je prijavi na recepciji. Pomislila je da siđe i zamoli ženu na recepciji za ključ, ali joj ta ideja nije izgledala privlačno. Poznavala je sakoe iza šaltera i način na koji su je posmatrali. Ne, odlučila je, najbolje da ostane i uključi se u one nove Endžine stimove.
<BR>&nbsp;&nbsp;&nbsp;&nbsp;&nbsp;Deset minuta kasnije bila je na putu napolje, kroz sporedni izlaz, a viz joj je pevao u glavi.
<BR>&nbsp;&nbsp;&nbsp;&nbsp;&nbsp;Napolju je sipila kiša, ili je to bila kondenzacija sa kupole. Tamo u hotelu pristala je da nosi belu pelerinu, samo zato što je verovala da Prajor zna šta radi, ali joj je sada bilo drago što je ima. Zgrabila je namotaj faksa iz prepune kante i raširila ga iznad glave da zaštiti kosu. Nije bilo tako hladno kao onomad, što je bilo još jedna pogodnost. Njena odeća uopšte se nije mogla nazvati toplom.
<BR>&nbsp;&nbsp;&nbsp;&nbsp;&nbsp;Osvrćući se uz i niz aveniju, dvoumeći se kuda da pođe, opazila je pet-šest gotovo istovetnih hotelskih pročelja, niz peditaksija, vlažni odsjaj malenih dućana. I ljude, mnoštvo ljudi, kao u srcu Klivlenda, samo u boli glava perju, sa pokretima kao da je svet njihov, kao da svako od njih ide na neko određeno mesto. Samo se uključi, pomisli ona, a viz joj dade još jedan slatki zamah koji je bez razmišljanja otisnu u reku privlačnih lica. Kuckala je novim potpeticama, držeći faks iznad glave, a onda je primetila - opet sreća - da je kiša stala.
<BR>&nbsp;&nbsp;&nbsp;&nbsp;&nbsp;Puštajući da je nosi gomila, poželela je priliku da osmotri izloge prodavnica, ali je ta struja bila čisto uživanje i niko nije zastajao. Zadovoljila se letimičnim pogledima u prolazu. Odeća je bila poput one u stimu, bar neki komadi, izrađena u stilu kakav nikad nije videla.
<BR>&nbsp;&nbsp;&nbsp;&nbsp;&nbsp;Trebalo je da budem ovde, pomislila je, trebalo je od početka da budem ovde. Ne na farmi somova, niti u Klivlendu, ili na Floridi. Ovo je mesto, pravo mesto, svako može da dođe ovamo, ne moraš da ga primaš preko stima. U stvari, ovaj deo nikada nije videla na stimu, deo sa običnim ljudima. Zvezda kao Endži nije pripadala ovde. Endži bi bila u visokim kulama sa drugim zvezdama stima, a ne ovde dole. Ali, Bože, kako je dobro, noć tako blistava, reka ljudi oko nje, protiče pokraj svih onih dobrih stvari koje bi mogle da budu njene samo kad bi imala malo sreće.
<BR>&nbsp;&nbsp;&nbsp;&nbsp;&nbsp;Edi, opet, nije voleo ovo mesto. Uvek je govorio kako je ovde posrano, previše ljudi, visoka kirija, svuda policija, prevelika konkurencija. Mada nije čekao ni dve sekunde kada mu je Prajor ponudio posao, podsetila se. A imala je i svoje objašnjenje otkud tolika pizma kod Edija. Zato što je ovde ispušio, pretpostavljala je, što je ovde zbog nečeg grdno prdn'o u čabar. Pa sad ili ne želi da se podseća ili postoje ljudi koji bi ga svakako podsetili na to kada bi se vratio. Osećalo se po besu sa kojim je opisivao mesto, isto kao što je govorio o svakome ko bi mu rekao da njegove šeme ne mogu da upale. Novi ortak, prve večeri tako prokleto bistar, već sledeće bi ispao čabronja do koske, turbo glupander, slepac bez vizije.
<BR>&nbsp;&nbsp;&nbsp;&nbsp;&nbsp;Prošla je pored velike prodavnice sa stim opremom moćnog izgleda, sve mat crno i tanko, sa božanstvenim holoom Endži na počasnom mestu, koja ih je posmatrala kako klize dalje sa onim njenim pomalo tužnim osmejkom. Kraljica noći, nema šta.
<BR>&nbsp;&nbsp;&nbsp;&nbsp;&nbsp;Ljudska reka ulivala se u neku vrstu kruga, mesto gde su se susretale četiri ulice i kružile oko vodoskoka. Mona, zapravo, nije imala nikakav cilj, našla se tu jer su se ljudi oko nje raspršili svako na svoju stranu, bez zaustavljanja. Doduše, bilo je ljudi i u krugu; neki su sedeli na popucalom betonu oko vodoskoka. U sredini vodoskoka nalazio se kip, mermerni, sav izlizan i umekšanih oblika. Nešto kao dete koje jaše krupnu ribu, verovatno delfina. Činilo se da bi delfinova usta prskala vodu da je vodoskok radio, ali nije. Iza glava ljudi koji su sedeli, videla je raspadnutu, mokru faks-hartiju i bele plastične čaše u vodi.
<BR>&nbsp;&nbsp;&nbsp;&nbsp;&nbsp;Tada kao da se svetina stopila iza nje, u lučni, klizeći zid tela, i trojka na ivici vodoskoka postade izdvojena slika. Debela devojka kose obojene u crno, usta poluotvorenih kao da su zaglavljena u tom položaju, sa sisama koje su kipele iz crvenog gumenog haltera; plavuša sa dugačkim licem i tankim plavim rezom ruža, cigaretom u šaci nalik na ptičju kandžu; čovek golih nauljenih ruku, sa učvorenim nakalemljenim mišićima ispod sintetičke kože i rđave zatvorske tetovaže...
<BR>&nbsp;&nbsp;&nbsp;&nbsp;&nbsp;"'Ej, kučko", ciknu debela, uz prizvuk zluradosti, "nemo' ti padne na pamet da ovde mož' da faćkaš!"
<BR>&nbsp;&nbsp;&nbsp;&nbsp;&nbsp;Plavuša pogleda Monu umornim očima i prazno joj se osmehnu, u stilu ja-tu-ništa-ne-mogu, pa skrenu pogled.
<BR>&nbsp;&nbsp;&nbsp;&nbsp;&nbsp;Svodnik siđe sa vodoskoka kao na opruzi, ali Mona je već bila u pokretu, opomenuta izrazom plavušinog lica. Uspeo je da je dohvati za ruku, ali je plastični šav pelerine popustio i ona se progurala nazad među ljude. Onda viz preuze kontrolu i sledećeg trenutka nalazila se bar blok zgrada dalje, naslonjena na čelični stub, kašljući i znojeći se.
<BR>&nbsp;&nbsp;&nbsp;&nbsp;&nbsp;Međutim, viz se sada prozlio, što je ponekad znalo da se dogodi, i sve je postalo gadno. Lica u gomili bila su opsednuta i gladna, kao da svako od njih goni neka očajnička lična potreba, svetlost iz izloga bila je hladna i svirepa, a sve one stvari unutra bile su tamo samo da bi je podsetile na to da ne može da ih ima. A odnekud je dopirao glas, glas pobesnelog deteta, koji je nizao prostote u beskrajni, besmisleni lanac; kada je shvatila čiji je to glas, zaćutala je.
<BR>&nbsp;&nbsp;&nbsp;&nbsp;&nbsp;Leva ruka joj se smrzavala. Spustila je pogled i videla da nema rukava i da je šav sa strane rasporen do struka. Skinula je pelerinu i prebacila je preko ramena kao ogrtač; možda će se tako manje primećivati.
<BR>&nbsp;&nbsp;&nbsp;&nbsp;&nbsp;Naslonila se na stub dok se viz valjao preko nje kao talas zakasnele plime adrenalina; zaklecala su joj kolena i već je pomislila da će se onesvestiti, ali viz je tada izveo jedan od svojih trikova i našla se kako kleči u svetlosti letnjeg sumraka u starčevom dvorištu; na sipkavoj sivoj zemlji bio je crtež igre koju je igrala, ali sada je samo čučala tamo, odsutna, zureći u mesto između gromada tankova gde su svici sevali u trnjaku kupine iznad zgužvane stare školjke automobila. U kući iza nje gorelo je svetlo i osećala je miris sveže pečenog kukuruznog hleba i kafe koju je starac ceo dan dokuvavao, sve dok kašika ne bi stajala u njoj, imao je običaj da kaže, a on je sada bio tamo i čitao jednu od svojih knjiga, sa lomnim smeđim listovima, odlomljenih uglova, pa ih je zato čuvao u iskrzanim plastičnim koricama i ponekad su mu se naprosto pretvarale u prah u rukama, ali kada bi našao nešto što je hteo da sačuva, izvadio bi mali džepni uređaj za kopiranje iz ladice, ubacio baterije, prevukao ga preko strane. Volela je da posmatra kako se sveže kopije izvijaju iz proreza, sa onim naročitim mirisom koji se brzo gubio, ali joj on nikada nije dozvolio da ga sama upotrebi. Ponekad je čitao glasno, s nekim oklevanjem u glasu, kao čovek koji pokušava da svira na instrumentu koga godinama nije uzeo u ruke. To što je čitao nisu bile priče, ništa što bi imalo zaključak ili se završavalo šaljivo. Kao da je otvarao prozore u nešto nepojmljivo; nikada nije pokušao da objasni nešto od toga, verovatno zato što ni sam nije razumeo; možda niko nije...
<BR>&nbsp;&nbsp;&nbsp;&nbsp;&nbsp;Tada se ulica vratila na mesto, tvrda i blistava.
<BR>&nbsp;&nbsp;&nbsp;&nbsp;&nbsp;Ona protrlja oči i zakašlja se.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
