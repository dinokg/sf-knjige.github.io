<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45. A IZA GOLI KAMEN
<P>&nbsp;&nbsp;&nbsp;&nbsp;&nbsp;Došli su da žive u kući: zidovi su bili od sivog kamena, krov od škriljca, u rano leto. Zemljište okolo svetlo je i divlje, iako visoka trava ne raste i poljsko cveće ne vene.
<BR>&nbsp;&nbsp;&nbsp;&nbsp;&nbsp;Iza kuće su pomoćne zgrade, zatvorene, neistražene, i polje gde vezani zmajevi potežu svoje vezove na vetru.
<BR>&nbsp;&nbsp;&nbsp;&nbsp;&nbsp;Jednom, kada je šetala među hrastovima na ivici polja, ugledala je tri tuđinca, na leđima nečega što je trebalo da podseća na konja. Konji su bili istrebljeni, izumrli mnogo godina pre Endžinog rođenja. U sedlu je bila vitka prilika u kaputu od tvida, dečak koji je podsećao na konjovoca sa neke stare slike. Ispred njega je jahala mlada devojka, Japanka, dok je iza njega sedeo bled, onizak čovek aljkavog izgleda u sivom odelu, sa ružičastim čarapama i belim člancima iznad smeđih cipela. Da li ju je devojka videla i uzvratila joj pogled?
<BR>&nbsp;&nbsp;&nbsp;&nbsp;&nbsp;Zaboravila je da to pomene Bobiju.
<BR>&nbsp;&nbsp;&nbsp;&nbsp;&nbsp;Njihovi najčešći posetioci dolazili su u jutarnjim snovima, mada se jednom prilikom iskeženi đavolak od čoveka najavio uporno udarajući po teškim vratima od hrastovine, tražeći, kada je dotrčala da otvori, 'ono govance Njumarka'. Bobi je predstavio stvorenje kao Fina i činilo se da je oduševljen što ga vidi. Finov prastari žaket ispuštao je složen zadah ustajalog dima, drevnog kalaja i marinirane haringe. Bobi je objasnio da je Fin uvek dobrodošao. "A i nema druge. Nema načina da ga sprečiš, kad hoće unutra."
<BR>&nbsp;&nbsp;&nbsp;&nbsp;&nbsp;3Džejn takođe navraća, među jutarnjim posetiocima, i pojava joj je tužna i skrušena. Bobi kao da je jedva svestan, ali Endži, utočište tolikih sećanja, reaguje na to samosvojno prožimanje žudnje, ljubomore, uskraćenosti i besa. Endži je postepeno shvatila 3Džejnine pobude i oprostila joj... mada, šta je to ostalo da se oprosti, među hrastovima na suncu?
<BR>&nbsp;&nbsp;&nbsp;&nbsp;&nbsp;Ali snovi o 3Džejn ponekad zamaraju Endži; više voli druge snove, posebno one o svojoj mladoj štićenici. Ovi često dolaze nalik na lepršanje svilene zavese, zov prve ptice. Ona se okrene bliže Bobiju, zatvori oči, oblikuje usnama ime Beskonačnost i sačeka blistave sličice.
<BR>&nbsp;&nbsp;&nbsp;&nbsp;&nbsp;I vidi da su devojku odveli na kliniku na Jamajki, da je izleče od zavisnosti prema jednostavnim oblicima droga. Pošto joj je metabolizam fino podešen radom strpljive vojske medicinara Mreže, konačno se pojavljuje, zračeći zdravljem. Čula joj je stručno oblikovala Pajper Hil i njeni prvi stimovi dočekani su sa oduševljenjem bez presedana. Njena planetarna publika opčinjena je njenom svežinom, poletom, očaravajućim načinom kojim glumi da prvi put doživljava svoj glamurozni život.
<BR>&nbsp;&nbsp;&nbsp;&nbsp;&nbsp;Preko dalekog ekrana katkad pređe senka, ali samo na časak: Robin Lenir je pronađen zadavljen, sleđen, na planinskoj litici pročelja Nju Suzuki Envoja; i Endži i Beskonačnost znaju čije su dugačke ruke ugušile zvezdu i bacile je tamo.
<BR>&nbsp;&nbsp;&nbsp;&nbsp;&nbsp;Ali postoji stvar koja joj izmiče, jedan delić slagalice prošlosti.
<BR>&nbsp;&nbsp;&nbsp;&nbsp;&nbsp;Na rubu senke hrasta, na zalasku sunca boje lososa i čelika, u ovoj Francuskoj koja nije Francuska, zatražila je od Bobija odgovor na to poslednje pitanje.
<BR>
<BR>&nbsp;&nbsp;&nbsp;&nbsp;&nbsp;Čekali su na stazi u ponoć, zato što joj je Bobi obećao odgovor.
<BR>&nbsp;&nbsp;&nbsp;&nbsp;&nbsp;Kada su satovi u kući odzvonili dvanaest puta, začula je šištanje guma na šljunku. Kola su bila dugačka, niska i siva.
<BR>&nbsp;&nbsp;&nbsp;&nbsp;&nbsp;Vozio ih je Fin.
<BR>&nbsp;&nbsp;&nbsp;&nbsp;&nbsp;Bobi je otvorio vrata i pomogao joj da uđe.
<BR>&nbsp;&nbsp;&nbsp;&nbsp;&nbsp;Na zadnjem sedištu sedeo je mladić koga se sećala iz kratkog susreta sa nemogućim konjem i tri neskladna jahača. Nasmešio joj se, ali nije ništa rekao.
<BR>&nbsp;&nbsp;&nbsp;&nbsp;&nbsp;"Ovo je Kolin", reče Bobi, ulazeći pored nje. "A već znaš Fina."
<BR>&nbsp;&nbsp;&nbsp;&nbsp;&nbsp;"Nikad se nije dosetila, a?" upita Fin, ubacivši u brzinu.
<BR>&nbsp;&nbsp;&nbsp;&nbsp;&nbsp;"Ne", reče Bobi, "mislim da nije."
<BR>&nbsp;&nbsp;&nbsp;&nbsp;&nbsp;Mladić po imenu Kolin joj se smešio. "Alef je aproksimacija matrice", reče, "neka vrsta modela kiberprostora..."
<BR>&nbsp;&nbsp;&nbsp;&nbsp;&nbsp;"Da, to znam." Okrenula se Bobiju. "Pa? Obećao si da ćeš mi reći zašto Se Sve Promenilo."
<BR>&nbsp;&nbsp;&nbsp;&nbsp;&nbsp;Fin se nasmeja, veoma neobičan zvuk. "Ne zašto, gospoja. Pre bi bilo šta. Sećaš se da ti je Brižita jednom rekla da postoji drugi? Da? Pa, to je šta, a šta je zašto."
<BR>&nbsp;&nbsp;&nbsp;&nbsp;&nbsp;"Sećam se. Kazala je da se tada, kada je matrica dokučila sebe, pojavio onaj 'drugi'..."
<BR>&nbsp;&nbsp;&nbsp;&nbsp;&nbsp;"To je mesto na koje idemo večeras", poče Bobi, grleći je rukom. "Nije daleko, ali je..."
<BR>&nbsp;&nbsp;&nbsp;&nbsp;&nbsp;"Drugačije", reče Fin, "mnogo drugačije."
<BR>&nbsp;&nbsp;&nbsp;&nbsp;&nbsp;"Ali šta je to?"
<BR>&nbsp;&nbsp;&nbsp;&nbsp;&nbsp;"Vidiš", reče Kolin, sklonivši smeđi pramen u stranu, pokretom dečaka u nekom antičkom komadu, "kada je matrica zadobila svest, istovremeno je postala svesna još jedne matrice, još jedne svesti."
<BR>&nbsp;&nbsp;&nbsp;&nbsp;&nbsp;"Ne razumem", reče ona. "Ako se kiberprostor sastoji od zbira svih podataka u ljudskom sistemu..."
<BR>&nbsp;&nbsp;&nbsp;&nbsp;&nbsp;"Da", reče Fin, skrećući na dugačak i prav, pust drum, "ali ko govori o ljudskom sistemu?"
<BR>&nbsp;&nbsp;&nbsp;&nbsp;&nbsp;"Onaj drugi je bio negde drugde", reče Bobi.
<BR>&nbsp;&nbsp;&nbsp;&nbsp;&nbsp;"Kentauri", reče Kolin.
<BR>&nbsp;&nbsp;&nbsp;&nbsp;&nbsp;Oni to nju zavitlavaju? Je li to jedna od Bobijevih šala?
<BR>&nbsp;&nbsp;&nbsp;&nbsp;&nbsp;"Tako da je malčice zafrknuto objasniti zašto se matrica rascepkala na sve one hudue i ostalo sranje, kad je srela onog drugog", reče Fin, "ali kad stignemo tamo, ima da ti se pojasni..."
<BR>&nbsp;&nbsp;&nbsp;&nbsp;&nbsp;"A ja bih rekao", reče Kolin, "da je ovako kudikamo zabavnije..."
<BR>&nbsp;&nbsp;&nbsp;&nbsp;&nbsp;"Govorite mi istinu?"
<BR>&nbsp;&nbsp;&nbsp;&nbsp;&nbsp;"Eto nas tamo za kol'ko traje minut u Njujorku", reče Fin, "pa će' vidiš."
</P></TD></TR></TABLE>
</CENTER>
</BODY>
</HTML>
