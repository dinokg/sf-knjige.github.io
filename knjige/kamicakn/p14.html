<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. DRUGI SASTANAK
<P>&nbsp;&nbsp;&nbsp;&nbsp;&nbsp;Dva meseca su prošla od onog dana kada se Džozef Švarc prvi put susreo sa sinapsifajerom - i u ta dva meseca se fizičar Šekt u potpunosti izmenio. Možda ne toliko u pogledu svog spoljašnjeg izgleda - jeste da je njegovo držanje bilo nešto pogurenije i da je, sve u svemu, smršavio, no, mnogo važnije - postao je odsutan i plašljiv. Živeo je povučen u sebe, zatvoren čak i u odnosu na svoje najbliže kolege. A kada bi želeo da prevaziđe tu barijeru, upinjao se u toj meri da je to i najmanje pronicljivom od svih njegovih saradnika odmah padalo u oči.
<BR>&nbsp;&nbsp;&nbsp;&nbsp;&nbsp;Jedino je još prema svojoj kćerki mogao biti nešto otvoreniji, možda upravo zbog toga što je i ona pokazivala znake čudne povučenosti tokom poslednja dva meseca. "Stalno me posmatraju", imao je običaj da govori. "Osećam to. Možeš li da razumeš to moje osećanje? ... Jesi li zapazila čistke u poslednjih mesec dana u okviru Instituta? Odlaze upravo ljudi za koje sam smatrao da im mogu verovati... Nikada, ni trenutka, nisam sam. Ne daju mi čak ni da sam pišem izveštaje."
<BR>&nbsp;&nbsp;&nbsp;&nbsp;&nbsp;Pola bi pokušavala da ga umiri, katkad ga zadirkujući ili se, pak, smejući zajedno s njim, ponavljajući uvek isto: "Ali šta bi oni mogli imati protiv tebe pa da se tako ponašaju? Čak i da je posredi taj eksperiment sa Švarcom, to i dalje nije zločin. Jedino što mogu jeste da te stave na tapet."
<BR>&nbsp;&nbsp;&nbsp;&nbsp;&nbsp;No, žut i izdužena lica, doktor bi mrmljao: "Ne daju mi da živim mirno. Neće mi dati da živim posle Šezdesete, koja mi se bliži; jednostavno mi neće dati."
<BR>&nbsp;&nbsp;&nbsp;&nbsp;&nbsp;"Posle svega što si učinio! Besmislica!"
<BR>&nbsp;&nbsp;&nbsp;&nbsp;&nbsp;"Pola, ja suviše znam. A oni mi ne veruju."
<BR>&nbsp;&nbsp;&nbsp;&nbsp;&nbsp;"O čemu to ti znaš suviše?"
<BR>&nbsp;&nbsp;&nbsp;&nbsp;&nbsp;Bio je umoran te noći i tražio je povod da sebi da oduška. Stoga, on reši da joj ispriča sve. Isprava nije htela da mu veruje, ali na kraju, kada je to ipak učinila, sve što joj je preostalo bilo je da jednostavno sedi pored njega, obuzeta ledenom stravom.
<BR>&nbsp;&nbsp;&nbsp;&nbsp;&nbsp;Sledećeg jutra Pola nazva Gradsku kuću iz jednog Komunikacionog Punkta na drugom kraju grada. Stavivši maramicu na mikrofon, zatražila je dr Bela Arvardana.
<BR>&nbsp;&nbsp;&nbsp;&nbsp;&nbsp;Rekoše joj da nije tamo. Rekoše joj i da može biti da je u Boneru, nekih deset hiljada kilometara na jug, no, isto tako, da se ne pridržava tako kruto ture koju je sam sebi odredio. Da, očekivali su ga ponovo u Čiku, ali nisu mogli reći kada će to tačno biti. Da li bi bila tako dobra da ostavi svoje ime? Pokušali bi da ga pronađu.
<BR>&nbsp;&nbsp;&nbsp;&nbsp;&nbsp;Na to devojka prekide vezu i priljubi svoj nežni obraz uz staklenu površinu Punkta, osećajući kako joj dodir hladnoće po licu veoma prija. Oči su joj upale od suza koje je neprestano potiskivala, ali u ovom trenutku, ovlaženih zbog razočarenja.
<BR>&nbsp;&nbsp;&nbsp;&nbsp;&nbsp;Ludo! Ludo jedna!
<BR>&nbsp;&nbsp;&nbsp;&nbsp;&nbsp;On joj je pomagao, a ona ga je tako gorko išutirala! Podneo je i rizik neuronskog biča, i još gore, i sve to samo da bi zaštitio jednu gordu malu damu sa Zemlje od bahatog Vasionca, a ona ga je i pored toga odbila od sebe.
<BR>&nbsp;&nbsp;&nbsp;&nbsp;&nbsp;Onih sto kredita koje je neposredno posle tog događaja poslala u Gradku Kuću vratili su joj poštom bez ikakvog odgovora. Sada je žudela za tim da se susretne s njim i izvini mu se, no, i dalje se plašila. Gradska Kuća bila je predviđena samo za Vasionce. Kako je mogla i pomisliti da uđe u nju? Nikada tu zgradu nije čak ni videla, izuzev izdaleka i u prolazu.
<BR>&nbsp;&nbsp;&nbsp;&nbsp;&nbsp;A sada... Bila je spremna da ode čak i do namesnikove palate da bi - da bi...
<BR>&nbsp;&nbsp;&nbsp;&nbsp;&nbsp;Samo joj je on sada mogao pomoći. On, Vasionac, koji sa svakim Zemljaninom razgovara na ravnoj nozi. Ona nikada ne bi pogodila da je Vasionac da joj on sam to nije rekao. Bio je tako visok i samopouzdan. On bi sigurno znao šta da se radi.
<BR>&nbsp;&nbsp;&nbsp;&nbsp;&nbsp;A neko je to morao znati, jer bi u suprotnom to značilo propast čitave Galaksije.
<BR>&nbsp;&nbsp;&nbsp;&nbsp;&nbsp;Naravno, mnogo je Vasionaca koji su upravo to i zaslužili, ali zar baš svi? I žene, deca, stari i bolesni? I svi oni koji su poput Arvardana? Čak i oni koji za Zemlju nikada nisu čuli? I svi oni, svi oni su i dalje ljudi, na kraju krajeva. Takva strahovita osveta bi zauvek pomerila granice pravde i nepravde - kakva god da je ona sada - ili nekada bila - u odnosu na Zemlju, tom beskrajnom moru krvi i istrulelog mesa.
<BR>&nbsp;&nbsp;&nbsp;&nbsp;&nbsp;A onda, posle svega, niotkuda i odjednom, stigla je vest od Arvardana. Šekt, međutim, samo odmahnu glavom. "Njemu ne mogu reći."
<BR>&nbsp;&nbsp;&nbsp;&nbsp;&nbsp;"Moraš!" skoro divlje odvrati njegova kćer.
<BR>&nbsp;&nbsp;&nbsp;&nbsp;&nbsp;"Ovde? Nemoguće - to bi nas sve uništilo."
<BR>&nbsp;&nbsp;&nbsp;&nbsp;&nbsp;"Onda radi šta znaš. Ja ću preuzeti da sredim čitavu stvar."
<BR>&nbsp;&nbsp;&nbsp;&nbsp;&nbsp;Njeno srce kao da je htelo da iskoči. Naravno, samo zato što, izgleda, ipak postoji mogućnost da se spasu milijarde ljudi. Sećala se njegovog širokog, blistavog osmeha. Sećala se i kako je hladno primorao jednog carskog pukovnika da gotovov puzi pred njim - sagnute glave i uz izvinjenje - pred njom, Zemljankom, koja je stajala nad njim i oprostila mu.
<BR>&nbsp;&nbsp;&nbsp;&nbsp;&nbsp;Ne, Bel Arvardan bio je sposoban za sve!
<BR>
<BR>&nbsp;&nbsp;&nbsp;&nbsp;&nbsp;Ipak, Arvardan nije bio sposoban da zna šta se sprema. Samo je prihvatio Šektovo ponašanje onakvim kakvo je ono zaista bilo - njegova odbojna i čudna krutost bila je samo delić svega što je ovaj već iskusio na toj planeti.
<BR>&nbsp;&nbsp;&nbsp;&nbsp;&nbsp;Bilo mu je neugodno u predvorju brižljivo ispražnjene radne sobe, naravno, u skladu sa pojavom nedobrodošlog uljeza.
<BR>&nbsp;&nbsp;&nbsp;&nbsp;&nbsp;Govorio je probranim rečima. "Nikada ne bih sebi dozvolio da vam na ovaj načim kradem vreme da u pitanju zaista nije moja profesionalna zainteresovanost za vašu napravu, sinapsifajer. Čuo sam da vi, za razliku od svojih zemljaka, niste a priori loše raspoloženi prema ljudima iz Galaksije."
<BR>&nbsp;&nbsp;&nbsp;&nbsp;&nbsp;To je, po svemu sudeći, bila nesrećno sročena rečenica, jer Šekt na nju gotovo odskoči. "E, pa, od koga god da ste to čuli, niste dobro čuli, jer ja ne gajim nikakva posebna osećanja prema bilo kom strancu. Ni prema kome ja nisam dobro ili loše raspoložen. Ja sam, jednostavno, Zemljanin."
<BR>&nbsp;&nbsp;&nbsp;&nbsp;&nbsp;Arvardan stisnu usne i odstupi.
<BR>&nbsp;&nbsp;&nbsp;&nbsp;&nbsp;"Razumite me, doktore Arvardan", nastavi Šekt žurno i šapatom, "žao mi je što sam bio grub, ali zaista..."
<BR>&nbsp;&nbsp;&nbsp;&nbsp;&nbsp;"Vrlo vas dobro razumem", odvrati arheolog hladno, iako u stvari ništa nije razumeo. "Do viđenja, gospodine."
<BR>&nbsp;&nbsp;&nbsp;&nbsp;&nbsp;Dr Šekt dopusti sebi slab osmeh. "Tako mnogo posla imam..."
<BR>&nbsp;&nbsp;&nbsp;&nbsp;&nbsp;"Kao i ja, uostalom, doktore Šekt."
<BR>&nbsp;&nbsp;&nbsp;&nbsp;&nbsp;On se okrete prema vratima, proklinjući u sebi sav zemaljski rod, prisećajući se, nevoljno, svih izreka i rugalica koje su se Zemlji tako lako pripisivale tamo gore, kod kuće. Kao: "Ljubaznost na Zemlji je isto što i suva voda", ili: "Od Zemljanina ćeš dobiti sve, dokle god ga to ne košta ništa - i još manje od toga."
<BR>&nbsp;&nbsp;&nbsp;&nbsp;&nbsp;Njegovo telo je već prelamalo zrak foto-ćelije koja je pred njim trebalo da otvori vrata, kad odjednom začu brže i lake korake iza sebe i šapat upozorenja. Nekakav papirić mu beše tutnut u ruku; no, kada se okrenu, mogao je da spazi samo obris figure u crvenom kako zamiče za ugao.
<BR>&nbsp;&nbsp;&nbsp;&nbsp;&nbsp;Našao se u svojim iznajmljenim kolima i tek tu se reši da baci pogled na papir što ga je držao u ruci.
<BR>&nbsp;&nbsp;&nbsp;&nbsp;&nbsp;Budite u osam časova večeras ispred Zgrade zabave, bilo je nažvrljano. Budite sigurni da vas niko ne prati.
<BR>&nbsp;&nbsp;&nbsp;&nbsp;&nbsp;On se natušti i još pet puta zaredom pročita napisano. Zurio je u papirić, kao da očekuje da se na njemu pojavi još nešto, ispisano nevidljivim mastilom koje polako počinje da se razaznaje. Zatim se nesvesno obazre iza sebe. Ulica je bila prazna. On podiže ruku kako bi kroz prozorčić izbacio suludu poruku, no, predomisli se u poslednjem trenutku i strpa je u džep.
<BR>&nbsp;&nbsp;&nbsp;&nbsp;&nbsp;Nema sumnje, da je imao bilo kakvog drugog posla te večeri, i da je uradio bilo šta drugo, a ne ono što je poruka nalagala, to bi sigurno bio kraj, između ostalog, i nekoliko triliona ljudi. No, pokazalo se da je te večeri potpuno besposlen.
<BR>&nbsp;&nbsp;&nbsp;&nbsp;&nbsp;I kako se još pokazalo, upitao se u nekoliko navrata da li je, možda, pošiljalac te poruke bila upravo... Nešto pre osam Arvardan se nađe u dugom nizu kola usmerenih prema Zgradi zabave, duž puta krcatog serpentinama koji je, očigledno, vodio upravo tamo. Samo jednom je morao da pita za put, i upitani prolaznik se sumnjičavo zagleda u njega (što izgleda da je poslovični gest svakog živog Zemljanina) i reče: "Samo pratite kuda ostala kola idu."
<BR>&nbsp;&nbsp;&nbsp;&nbsp;&nbsp;Zaista je izgledalo da se sva kola kreću upravo prema Zgradi, jer, kada je konačno stao pred nju, opazi kako zjapeći ulaz u podzemno parkiralište guta sva vozila, jedno za drugim. On se izdvoji iz kolone i prošunja se pored Zgrade, čekajući ni sam nije znao šta.
<BR>&nbsp;&nbsp;&nbsp;&nbsp;&nbsp;Neka vitka figura strča niz pešačku rampu i pokuca mu na prozor. On se zagleda u nju, zabezeknuto, no ona odjednom otvori vrata i istog časa se sruči na suvozačevo sedište.
<BR>&nbsp;&nbsp;&nbsp;&nbsp;&nbsp;"Izvinite", reče on, "ali ja..."
<BR>&nbsp;&nbsp;&nbsp;&nbsp;&nbsp;"Ššš!" Prilika se ušuška duboko u sedište. "Prati li vas neko?"
<BR>&nbsp;&nbsp;&nbsp;&nbsp;&nbsp;"Zar bi trebalo da me iko prati?"
<BR>&nbsp;&nbsp;&nbsp;&nbsp;&nbsp;"Bez izmotavanja. Vozite pravo napred i skrenite kad vam kažem... Hajde, gospode, šta čekate?"
<BR>&nbsp;&nbsp;&nbsp;&nbsp;&nbsp;On najzad prepozna glas. Kapuljača joj skliznu na ramena i ukaza se njena svetlosmeđa kosa. Njene tamne oči su ga netremice posmatrale.
<BR>&nbsp;&nbsp;&nbsp;&nbsp;&nbsp;"Hajde, bolje da krenemo", reče on blago.
<BR>
<BR>&nbsp;&nbsp;&nbsp;&nbsp;&nbsp;Krenuli su, i za sledećih petnaestak minuta, osim što mu je tu i tamo davala prigušene ali žustre naloge, nije govorila ništa. Arvardan je krišom bacao kose pogleda na svog suvozača i otkri, osećajući pri tom nedvosmisleno zadovoljstvo, da je devojka još zgodnija nego što se sećao. Interesantno je bilo to da sada nije osećao nikakav gnev.
<BR>&nbsp;&nbsp;&nbsp;&nbsp;&nbsp;Zaustaviše se - odnosno, Arvardan prikoči, prateći devojčine instrukcije - na uglu neke napuštene stambene četvrti. Posle pažljivog osmatranja, devojka mu pokaza da krene dalje, te se spustiše niz ulicu koja se završavala blagim usponom koji je vodio ka nekakvoj privatnoj garaži.
<BR>&nbsp;&nbsp;&nbsp;&nbsp;&nbsp;Vrata se za njima zatvoriše i sada svetlo u kolima bi jedini izvor osvetljenja u tami.
<BR>&nbsp;&nbsp;&nbsp;&nbsp;&nbsp;Tada ga Pola po prvi put pažljivo osmotri i reče: "Doktore Arvardan, žao mi je što smo prešli ovoliki put samo da bismo razgovarali u četiri oka. Ionako znam da nemam kod vas mnogo da izgubim..."
<BR>&nbsp;&nbsp;&nbsp;&nbsp;&nbsp;"Ne govorite tako", odvrati on pomalo zblanuto.
<BR>&nbsp;&nbsp;&nbsp;&nbsp;&nbsp;"Moram", nastavi ona. "Želim da znate kako sam se malom i zlobnom osećala one večeri. Nemam reči da vam se izvinim kako treba..."
<BR>&nbsp;&nbsp;&nbsp;&nbsp;&nbsp;"Nemojte, molim vas." On skrenu pogled. "I ja sam mogao biti malo taktičniji."
<BR>&nbsp;&nbsp;&nbsp;&nbsp;&nbsp;"Pa, dobro..." Pola zastade za trenutak, kako bi u glavi složila sve svoje kockice. "Nisam vas zbog toga dovela čak ovamo. Vi ste jedini Vasionac kog sam upoznala a koji se pokazao ljubaznim i dostojanstvenim - i zbog toga mi je potrebna vaša pomoć."
<BR>&nbsp;&nbsp;&nbsp;&nbsp;&nbsp;Arvardan se naježi. Znači, zbog toga ga zove? On odgovori jednim hladnim: "Oh!"
<BR>&nbsp;&nbsp;&nbsp;&nbsp;&nbsp;No, ona uskliknu: "Ne! Ne tražim pomoć za sebe, doktore Arvardan! Tražim je za čitavu Galaksiju. Ništa za sebe. Ništa!"
<BR>&nbsp;&nbsp;&nbsp;&nbsp;&nbsp;"U čemu je stvar?"
<BR>&nbsp;&nbsp;&nbsp;&nbsp;&nbsp;"Prvo i prvo - mada mislim da nas niko nije pratio - ali ako začujete neki zvuk, da li biste... biste li..." Ona spusti pogled. "Ovaj, zagrlite me i... i... znate već."
<BR>&nbsp;&nbsp;&nbsp;&nbsp;&nbsp;On klimnu i suvo odvrati: "Mislim da ću moći da to odglumim bez problema. Zar uopšte treba čekati na neke zvuke?"
<BR>&nbsp;&nbsp;&nbsp;&nbsp;&nbsp;Pola pocrvene. "Molim vas, ne šalite se s tim i nemojte me pogrešno shvatiti. To bi bilo jedino što bi moglo da zavara one koji nas traže. Jedino bi to bilo dovoljno ubedljivo."
<BR>&nbsp;&nbsp;&nbsp;&nbsp;&nbsp;"Znači, stvari su vrlo ozbiljne?" upita meko Arvardan.
<BR>&nbsp;&nbsp;&nbsp;&nbsp;&nbsp;On je radoznalo pogleda. Izgledala je tako mlađahno, tako krhko. Na neki način bi to bilo nepravedeno. Nikada u životu nije učinio ništa bez valjanog razloga, i time se ponosio. Bio je čovek strasnih emocija, no, s tim se borio i pobeđivao. A sada je, samo zato što je devojka delovala tako slabašno, osećao nerazumnu potrebu da je zaštiti.
<BR>&nbsp;&nbsp;&nbsp;&nbsp;&nbsp;"Stvari su zaista vrlo ozbiljne", odgovori Pola. "Reći ću vam nešto. Znam da mi iz prve nećete poverovati. Ali želim da pokušate da mi poverujete. Želim da znate da govorim istinu. Pošto vam sve budem rekla i pošto razmislite o tome, želim da se odlučite da zbijete redove sa nama. Hoćete li pokušati? Dajem vam petnaest minuta, i ako i posle toga budete mislili da nisam vredna pažnje i uopšte, petljanja, ja ću jednostavno otići i to će biti kraj."
<BR>&nbsp;&nbsp;&nbsp;&nbsp;&nbsp;"Petnaest minuta?" Usne mu se i nehotice razvukoše u osmeh, i on skide svoj ručni sat i stavi ga ispred sebe. "U redu."
<BR>&nbsp;&nbsp;&nbsp;&nbsp;&nbsp;Ona prekrsti ruke u krilu i zagleda se čvrstim pogledom pred sebe, nazirući kroz vetrobransko staklo prazan zid garaže pred njima.
<BR>&nbsp;&nbsp;&nbsp;&nbsp;&nbsp;On je, pak, posmatrao nju - glatku, nežnu liniju njene brade, u potpunom neskladu sa čvrstinom i rešenošću koju je želela da prikaže, njen pravilan i plastično izvajan nos i svežinu lica koja je bila tako karakteristična za Zemljane.
<BR>&nbsp;&nbsp;&nbsp;&nbsp;&nbsp;Arvardan, odjednom, uhvati njen pogled ispod oka koji se istog trena povuče.
<BR>&nbsp;&nbsp;&nbsp;&nbsp;&nbsp;"U čemu je stvar?" upita on.
<BR>&nbsp;&nbsp;&nbsp;&nbsp;&nbsp;Ona se ugrize za usnu i pogleda ga.
<BR>&nbsp;&nbsp;&nbsp;&nbsp;&nbsp;"Ništa. Samo vas posmatram."
<BR>&nbsp;&nbsp;&nbsp;&nbsp;&nbsp;"Vidim, zato i pitam. Imam li možda nešto na glavi?"
<BR>&nbsp;&nbsp;&nbsp;&nbsp;&nbsp;"Ne", nasmeši se ona slabašno, prvi put od kako se nalazila u kolima. On je, odjednom, postajao apsurdno svestan nekih detalja u vezi s njom: kako joj se, na primer, kosa elegantno leluja kad god bi klimnula ili odmahnula glavom.
<BR>&nbsp;&nbsp;&nbsp;&nbsp;&nbsp;"Ne, samo mi je malo čudno, i to još od one noći - zašto nikada ne nosite zaštitno odelo, iako ste Vasionac. Zbog toga sam se, uostalom, i prevarila. Vasionci uglavnom izgledaju kao pokretni džakovi puni paradajza."
<BR>&nbsp;&nbsp;&nbsp;&nbsp;&nbsp;"A ja ne izgledam tako?"
<BR>&nbsp;&nbsp;&nbsp;&nbsp;&nbsp;"Ne, ne", odgovori ona sa nenadanom žustrinom, "vi izgledate kao... kao prastari mermerni kipovi, osim, naravno, što ste živi i topli - izvinite, postala sam suviše slobodna."
<BR>&nbsp;&nbsp;&nbsp;&nbsp;&nbsp;"Mogu da se kladim da mislite kako ja sada smatram da ste obična Zemljanka koja ne zna da se ponaša u društvu. Moraćete to sebi da izbijete iz glave ili nikada nećemo postati prijatelji... Ja, jednostavno, ne verujem u te radioaktivne besmislice. Jer, premeravao sam radioaktivnost na Zemlji i vršio opite na životinjama. Siguran sam da mi ona, pod normalnim okolnostima, ne može naškoditi. Na Zemlji sam, uostalom, već dva meseca i još uvek mi ništa ne fali. Kosa mi ne opada", tu se on malodramatično povuče za kosu, "a ni creva mi još nisu u čvorovima. A čisto sumnjam da sam postao sterilan, mada ću vam priznati da ne prezam od te vrste predostrožnosti. Na kraju krajeva, donje rublje impregnirano olovom ne vidi se na prvi pogled."
<BR>&nbsp;&nbsp;&nbsp;&nbsp;&nbsp;Zvučao je sasvim ozbiljno, no devojka se ponovo nasmeši. "Mislim da ste šašavi", reče ona.
<BR>&nbsp;&nbsp;&nbsp;&nbsp;&nbsp;"Odista? Bili biste iznenađeni kada biste znali, koliko je vrlo pametnih i poznatih arheologa tvrdilo to isto - ali u okviru pompeznih govora." No, Pola ga prekide. "Hoćete li sada da me saslušate? Petnaest minuta je prošlo."
<BR>&nbsp;&nbsp;&nbsp;&nbsp;&nbsp;"Šta mislite - hoću li?"
<BR>&nbsp;&nbsp;&nbsp;&nbsp;&nbsp;"Mislim da hoćete. U suprotnom, ne biste još sedeli ovde, bar ne posle onoga što sam učinila."
<BR>&nbsp;&nbsp;&nbsp;&nbsp;&nbsp;"Pa zar vam se stvarno čini da ja sebe teškom mukom primoravam da sedim ovde kraj vas?" upita tiho Arvardan. "Ako tako mislite, grešite... Znate li, Pola, da nikada do sada nisam, siguran sam, video lepšu devojku od vas?"
<BR>&nbsp;&nbsp;&nbsp;&nbsp;&nbsp;Ona ga brzo pogleda, očiju punih straha. "Nemojte, molim vas. Ne smeram na tu stranu, zaista. Verujete li mi?"
<BR>&nbsp;&nbsp;&nbsp;&nbsp;&nbsp;"Da, Pola. Recite mi što god ste hteli. Verovaću vam i pomoći ću vam." Bio je siguran u to. Čak toliko da bi drage volje svrgnuo i samog Cara. Nikada ranije nije bio zaljubljen, i osećao je kako mu razum tapka u mestu. Tu reč nikada ranije nije upotrebio.
<BR>&nbsp;&nbsp;&nbsp;&nbsp;&nbsp;Ljubav? Prema Zemljanki?
<BR>&nbsp;&nbsp;&nbsp;&nbsp;&nbsp;"Vi ste se videli s mojim ocem, dr Arvardane?"
<BR>&nbsp;&nbsp;&nbsp;&nbsp;&nbsp;"Doktor Šekt je vaš otac?... Molim vas, zovite me Bel. A vi ćete mi se odazivati na 'Pola'."
<BR>&nbsp;&nbsp;&nbsp;&nbsp;&nbsp;"U redu. Pokušaću, ako već želite. Mora da ste na mog oca vrlo ljuti."
<BR>&nbsp;&nbsp;&nbsp;&nbsp;&nbsp;"Nije se baš učtivo poneo."
<BR>&nbsp;&nbsp;&nbsp;&nbsp;&nbsp;"Nije drugačije mogao. Posmatrali su ga. U stvari, nas dvoje smo se dogovorili da ispadne kao da vas on odbija, i udesili da se vi i ja sretnemo ovde. Ovo je naša kuća, znate... Vidite", njen glas se pri tom spusti do šapata. "Zemlja će se pobuniti."
<BR>&nbsp;&nbsp;&nbsp;&nbsp;&nbsp;Arvardna se ne odupre potrebi da se nasmeje.
<BR>&nbsp;&nbsp;&nbsp;&nbsp;&nbsp;"Nije valjda?" reče on, šireći oči. "Baš čitava Zemlja?"
<BR>&nbsp;&nbsp;&nbsp;&nbsp;&nbsp;Pola uzdrhta od besa. "Ne rugajte mi se! Rekli ste da ćete me saslušati i verovati mi. Zemlja će se zaista pobuniti, i stvar je ozbiljna, jer je Zemlja u mogućnosti da razori čitavo Carstvo."
<BR>&nbsp;&nbsp;&nbsp;&nbsp;&nbsp;"Zar zaista može?" Arvardan je bio na ivici grohota. No, smirivši se, reče nežno: "Pola, pa koliko dobro poznajete galaktografiju?"
<BR>&nbsp;&nbsp;&nbsp;&nbsp;&nbsp;"Koliko i svako drugi, profesore, ali kakve to veze ima?"
<BR>&nbsp;&nbsp;&nbsp;&nbsp;&nbsp;"Ima veze. Galaksija je zapremine od nekoliko miliona kubnih svetlosnih godina. Sadrži dve stotine miliona naseljenih planeta i približnu populaciju od oko pet stotina kvadriliona ljudi. Je l' tako?"
<BR>&nbsp;&nbsp;&nbsp;&nbsp;&nbsp;"Verovatno, ako tako tvrdite."
<BR>&nbsp;&nbsp;&nbsp;&nbsp;&nbsp;"Jeste, verujte mi. E, sada, Zemlja je jedna planeta, s populacijom od dvadeset miliona, i bez rezervnih izvora sirovina. Drugim rečima, na svakog Zemljanina dođe oko dvadeset pet miliona žitelja Galaksije. Kakve onda šanse Zemlja može imati?"
<BR>&nbsp;&nbsp;&nbsp;&nbsp;&nbsp;Za trenutak je izgledalo kao da devojka gubi samopouzdanje; no, ubrzo se sredi i nastavi: "Bele", reče ona čvrsto, "na to ne mogu da vam odgovorim, no moj otac može. Meni on ništa nije govorio o pojedinostima, jer se plaši da bi to moj život dovelo u opasnost. No, on će već znati da vam to kaže, ukoliko budete hteli da pođete sa mnom. Rekao mi je samo da Zemlja zna način na koji bi zbrisala sav vanzemaljski život, i on jednostavno mora da je u pravu. Oduvek je bio u pravu."
<BR>&nbsp;&nbsp;&nbsp;&nbsp;&nbsp;Njeni obrazi se zažariše od žustrine i Arvardan istog časa požele da ih dodirne. (Da li je to ikad ranije poželeo i potom bio zaprepašćen samim sobom? Šta se to dešava?)
<BR>&nbsp;&nbsp;&nbsp;&nbsp;&nbsp;"Je li prošlo deset sati?" upita Pola.
<BR>&nbsp;&nbsp;&nbsp;&nbsp;&nbsp;"Da", odgovori on.
<BR>&nbsp;&nbsp;&nbsp;&nbsp;&nbsp;"Onda bi već trebalo da je gore - ako ga nisu uhvatili." Ona se obazre oko sebe, nesvesno sležući ramenima. "U kuću možemo neposredno odavde, iz garaže, pa, ako biste pošli sa mnom..."
<BR>&nbsp;&nbsp;&nbsp;&nbsp;&nbsp;Ona spusti ruku na kvaku i odjednom se sva sledi. Njene reči prošištaše u vidu promuklog šapata: "Neko dolazi... Oh, brzo!"
<BR>&nbsp;&nbsp;&nbsp;&nbsp;&nbsp;Sve se glatko odigralo. Arvardan se priseti njenog uputstva i njegove ruke je obuhvatiše mirnim pokretom. Sledećeg trenutka, bila je već sasvim uz njega, topla i nežna. Njene usne, kao beskonačno more slasti, zaigraše na njegovim usnama...
<BR>&nbsp;&nbsp;&nbsp;&nbsp;&nbsp;Prođe nekoliko trenutaka i on pokuša da ispod oka uoči taj prvi trag svetlosti ili začuje taj prvi bat koraka, no, zakratko, ponovo utonu u zanos uzbuđenja. Zaslepljen zvezdama, zaglušen otkucajima sopstvenog srca.
<BR>&nbsp;&nbsp;&nbsp;&nbsp;&nbsp;Prođe još dosta vremena pre no što im se usne rastaviše, no on ih ponovo potraži - i pronađe. Njegov se stisak pojača i ona se sva istopi u zagrljaju, sve dok im srca ne zakucaše u istom ritmu.
<BR>&nbsp;&nbsp;&nbsp;&nbsp;&nbsp;Arvardan nikada ranije nije bio zaljubljen, i ovog puta se ne nakostreši na takvu svoju pomisao.
<BR>&nbsp;&nbsp;&nbsp;&nbsp;&nbsp;Pa šta? Devojka sa Zemlje ili ne, Galaksija još nije rodila njoj sličnu.
<BR>&nbsp;&nbsp;&nbsp;&nbsp;&nbsp;On napokon prozbori, gotovo sanjivim glasom: "Mora da je to bio samo huk saobraćaja."
<BR>&nbsp;&nbsp;&nbsp;&nbsp;&nbsp;"Nije", prošapta ona. "Nije bilo nikakve buke."
<BR>&nbsp;&nbsp;&nbsp;&nbsp;&nbsp;On se odmaknu, no devojka ne posustade.
<BR>&nbsp;&nbsp;&nbsp;&nbsp;&nbsp;"Ti, prepredenjakušo. Ozbiljno govoriš?"
<BR>&nbsp;&nbsp;&nbsp;&nbsp;&nbsp;"Htela sam da me poljubiš", reče ona iskričavih očiju. "I nije mi žao."
<BR>&nbsp;&nbsp;&nbsp;&nbsp;&nbsp;"Misliš li da meni jeste? Poljubi me onda, još jednom, ovog puta zbog toga što ja to hoću."
<BR>&nbsp;&nbsp;&nbsp;&nbsp;&nbsp;Ponovo, duga pauza, i onda se ona odjednom povuče, popravi kosu i podesi opasač na haljini mirnim i pribranim pokretima. "Mislim da je bolje da sada krenemo. Ugasi svetla. Ja imam džepnu lampu."
<BR>&nbsp;&nbsp;&nbsp;&nbsp;&nbsp;On iskoči iz kola i, u tami koja ih je sada okruživala, ona je bila samo blaga senka u slabašnom svetlu baterijske lampe.
<BR>&nbsp;&nbsp;&nbsp;&nbsp;&nbsp;"Uhvati se za moju ruku", reče ona. Sad nailaze stepenice uz koje se moramo popeti."
<BR>&nbsp;&nbsp;&nbsp;&nbsp;&nbsp;Njegov glas bio je tek šapat: "Volim te, Pola." Tako mu je lako bilo da to izgovori - i zvučalo je tako iskreno. I on ponovi: "Volim te, Pola."
<BR>&nbsp;&nbsp;&nbsp;&nbsp;&nbsp;Njen odgovor beše blag: "Jedva da me i poznaješ."
<BR>&nbsp;&nbsp;&nbsp;&nbsp;&nbsp;"Ne. Znam te čitavog svog života. Kunem se! Pola, već dva meseca mislim na tebe i sanjam o tebi. Kunem se."
<BR>&nbsp;&nbsp;&nbsp;&nbsp;&nbsp;"Ja sam, gospodine Zemljanka."
<BR>&nbsp;&nbsp;&nbsp;&nbsp;&nbsp;"Onda ću i ja biti Zemljanin. Možemo i da se kladimo."
<BR>&nbsp;&nbsp;&nbsp;&nbsp;&nbsp;On je zaustavi i nežno pomeri njenu ruku sve dok džepna lampa ne obasja njeno rumeno lice na kojem su se ocrtavali tragovi suza.
<BR>&nbsp;&nbsp;&nbsp;&nbsp;&nbsp;"Zašto plačeš?"
<BR>&nbsp;&nbsp;&nbsp;&nbsp;&nbsp;"Kada ti moj otac saopšti ono što zna, shvatićeš da jednu Zemljanku nikako ne možeš voleti."
<BR>&nbsp;&nbsp;&nbsp;&nbsp;&nbsp;"I u pogledu toga možemo da se kladimo."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
