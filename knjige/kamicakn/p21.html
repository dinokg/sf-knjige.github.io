<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. ČAS SAMRTNI JE PROŠAO
<P>&nbsp;&nbsp;&nbsp;&nbsp;&nbsp;I prođe.
<BR>&nbsp;&nbsp;&nbsp;&nbsp;&nbsp;Svetlost.
<BR>&nbsp;&nbsp;&nbsp;&nbsp;&nbsp;Zaslepljujuća svetlost i mutne senke - tope se i obrću, a onda ulaze u žižu.
<BR>&nbsp;&nbsp;&nbsp;&nbsp;&nbsp;Lice... oči...
<BR>&nbsp;&nbsp;&nbsp;&nbsp;&nbsp;"Pola!" Pogled mu se namah izbistri i sve mu se učini jasnim. "Pola, koliko je sati?"
<BR>&nbsp;&nbsp;&nbsp;&nbsp;&nbsp;Njegovi prsti stegoše je za gležanj, tako da ona uzmače i protiv svoje volje.
<BR>&nbsp;&nbsp;&nbsp;&nbsp;&nbsp;"Prošlo je sedam", prošapta ona. "Prošlo je."
<BR>&nbsp;&nbsp;&nbsp;&nbsp;&nbsp;On se sumanuto obazre oko sebe, počev od ležaja na kome se nalazio, ne obazirući se na bol koji je osećao. Šektova vitka figura sedela je zgrčena u stolici. On podiže glavu i samo rezignirano klimnu.
<BR>&nbsp;&nbsp;&nbsp;&nbsp;&nbsp;"Gotovo je, Arvardane."
<BR>&nbsp;&nbsp;&nbsp;&nbsp;&nbsp;"Onda, Enije..."
<BR>&nbsp;&nbsp;&nbsp;&nbsp;&nbsp;"Nije hteo da rizikuje", potvrdi Šekt. "Zar to nije čudno?" On se nasmeja kratkim, piskavim smehom. "Nas troje, sami, otkrivamo zaveru protiv čovečanstva, sami hvatamo vinovnika i dovodimo ga pred lice pravde. Kao na filmu, kad heroji spasavaju stvar u poslednjem trenutku? Tu se obično stvari i završavaju. Samo se u ovom slučaju film nastavio, i mi smo otkrili da nam niko ne veruje. To se, već, ne dešava u filmovima, zar ne? U njima se stvari lepo završavaju, zar ne? Smešno..." I reči mu se utopiše u jecajima.
<BR>&nbsp;&nbsp;&nbsp;&nbsp;&nbsp;Arvardan odvrati pogled, osećajući da ga spopada muka. Poline oči bile su tamni univerzumi, vlažni, puni suza. Za trenutak se u njima izgubi - one postadoše univerzumi, puni zvezda. I prema tim zvezdama putovale su, gutajući pred sobom svetlosne godine, bleštave male metalne mahune, prodirući kroz hipersvemir, smrtonosnim putanjama. Uskoro - možda već sada - približiće se atmosferskim omotačima, pašće u vidu nevidljive, virusne, smrtonosne kiše...
<BR>&nbsp;&nbsp;&nbsp;&nbsp;&nbsp;Pa, bio je to kraj.
<BR>&nbsp;&nbsp;&nbsp;&nbsp;&nbsp;Više se ne može sprečiti.
<BR>&nbsp;&nbsp;&nbsp;&nbsp;&nbsp;"Gde je Švarc?" upita Arvardan slabašnim glasom.
<BR>&nbsp;&nbsp;&nbsp;&nbsp;&nbsp;Pola samo zatrese glavom. "Nisu ga ni dovodili nazad."
<BR>
<BR>&nbsp;&nbsp;&nbsp;&nbsp;&nbsp;Vrata se otvoriše, i Arvardan još nije toliko utonuo u beznadežnost smrti da nije imao snage da, sa trenutnim bleskom nade na licu, pogleda u njih.
<BR>&nbsp;&nbsp;&nbsp;&nbsp;&nbsp;Bio je to Enije, te se Arvardanovo lice skameni i on okrenu glavu.
<BR>&nbsp;&nbsp;&nbsp;&nbsp;&nbsp;Namesnik se približi i pogleda oca i kćer. Oni su za njega i dalje bili samo stvorenja sa Zemlje, ne usuđujući se da išta kažu, iako su znali da, koliko god su njihovi životi bili kratki i burni, njegov će život to biti još i više.
<BR>&nbsp;&nbsp;&nbsp;&nbsp;&nbsp;Enije dodirnu Arvardanovo rame. "Doktore Arvardane..."
<BR>&nbsp;&nbsp;&nbsp;&nbsp;&nbsp;"Vaša ekselencijo?" uzvrati Arvardan, s gorčinom podržavajući namesnikovu intonaciju.
<BR>&nbsp;&nbsp;&nbsp;&nbsp;&nbsp;"Prošlo je šest časova." Enije te noći nije ni oka sklopio. Oslobađanjem Balkisa od optužbe, ipak nije stekao utisak da su njegovi tužioci baš sasvim ludi - ili pod mentalnom kontrolom. Posmatrao je kako bezdušni hronometar otkucava, sa svakim otkucajem ubijajući život Galaksije.
<BR>&nbsp;&nbsp;&nbsp;&nbsp;&nbsp;"Da", potvrdi Arvardan, "prošlo je šest i zvezde još sijaju."
<BR>&nbsp;&nbsp;&nbsp;&nbsp;&nbsp;"A vi i dalje smatrate da ste u pravu?"
<BR>&nbsp;&nbsp;&nbsp;&nbsp;&nbsp;"Vaša ekselencijo", zastenja Arvardan, "pitanje je trenutka kada će pasti prve žrtve. Niko ih neće primetiti. Ljudi umiru svakog dana. Za nedelju dana, umreće sto hiljada. Mogućnost izlečenja biće nikakva. Lekovi neće pomagati. Neki svetovi odaslaće hitan poziv za pomoć. Za nedelju dana, broj tih svetova biće veliki, i vanredno stanje će biti oglašeno u bližim sektorima. Za mesec dana Galaksija će biti zgrčena, bolesna masa. Za dva meseca nezaraženih planeta će biti tek dvadesetak. Za pola godine Galaksija će biti mrtva. A šta ćete vi kada vam stignu prvi izveštaji?
<BR>&nbsp;&nbsp;&nbsp;&nbsp;&nbsp;Mogu i to da vam kažem. Poslaćete izveštaj u kome ćete reći da je epidemija mogla krenuti sa Zemlje. To, međutim, neće spasti ni jedan jedini život. Objavićete rat starešinama sa Zemlje. To neće spasti ni jedan jedini život. Zbrisaćete stanovništvo sa lica Zemlje... Ni to neće spasiti ni jedan jedini život. Ili ćete, možda, izigravati posrednika između svog prijatelja Balkisa i Galaktičkog saveta, odnosno, onoga što od njega ostane. Možda ćete imati tu čast da iz ruševina izvučete preživele i predate ih Balkisu, u zamenu za protivotrov, koji će možda stići, a možda i neće, na dovoljan broj svetova, i u dovoljnim količinama, da spase bar nekoga."
<BR>&nbsp;&nbsp;&nbsp;&nbsp;&nbsp;Enije se nasmeja, neubeđen. "Ne pomišljate li na to da suviše dramite?"
<BR>&nbsp;&nbsp;&nbsp;&nbsp;&nbsp;"Oh, da. Ja sam mrtav čovek, a vi ste leš. Ali hajde da to primimo hladno, i onako, carski, a?"
<BR>&nbsp;&nbsp;&nbsp;&nbsp;&nbsp;"Ako vam smeta što sam upotrebio bič..."
<BR>&nbsp;&nbsp;&nbsp;&nbsp;&nbsp;"Nikako", odvrati doktor ironično. "Na to sam već navikao. Više i ne osećam."
<BR>&nbsp;&nbsp;&nbsp;&nbsp;&nbsp;"Onda ću pokušati da vam logično izložim stvari, koliko god mogu. Ovo je bila gadna zbrka. Teško bi bilo napisati razuman izveštaj, kao što bi teško bilo i nešto preduzeti bez razloga. Pored toga, ostali tužioci su sa Zemlje. Vaš glas bi jedini sadržao neku određenu težinu. Pretpostavimo da potpišete izjavu da ste optužbu podigli u vreme kada niste bili baš pri čistoj - pa, naćićemo neku frazu koja bi to sve obuhvatila, bez pomena mentalne kontrole."
<BR>&nbsp;&nbsp;&nbsp;&nbsp;&nbsp;"To je bar lako. Recite da sam bio lud, pijan, hipnotisan ili drogiran. Sve odgovara"
<BR>&nbsp;&nbsp;&nbsp;&nbsp;&nbsp;"Dajte, urazumite se. Kažem vam da ste bili zavedeni." Enije za časak zastade, a onda prošišta: "Vi ste čovek sa Sirijusa! Kako to da ste se zaljubili u jednu Zemljanku?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ne vičite. Mislim - da ste bili u normalnom stanju, da li biste se ikada spustili na nivo domorodaca? Da li biste i pomislili na takvo što?" On odmahnu glavom ka Poli.
<BR>&nbsp;&nbsp;&nbsp;&nbsp;&nbsp;Arvardan ga je trenutak iznenađeno posmatrao. Tada njegova ruka sevnu i zgrabi najvećeg carskog autoriteta na Zemlji za gušu. Enije mahnito zamlatara rukama.
<BR>&nbsp;&nbsp;&nbsp;&nbsp;&nbsp;"Takvo što?" reče Arvardan. "Mislite na gospođicu Šekt? Ako na nju mislite, ima da joj ukažete dužno poštovanje. Ah, gonite mi se. Ionako ste već mrtvi."
<BR>&nbsp;&nbsp;&nbsp;&nbsp;&nbsp;Enije prodahta. "Dr Arvardane, smatrajte se uhapš..."
<BR>&nbsp;&nbsp;&nbsp;&nbsp;&nbsp;Vrata se ponovo otvoriše i uđe pukovnik.
<BR>&nbsp;&nbsp;&nbsp;&nbsp;&nbsp;"Vaša ekselencijo, zemaljska rulja se vratila."
<BR>&nbsp;&nbsp;&nbsp;&nbsp;&nbsp;"Šta? Zar Balkis nije govorio sa svojim zvaničnicima? Trebalo je da ovde ostane nedelju dana."
<BR>&nbsp;&nbsp;&nbsp;&nbsp;&nbsp;"Govorio je sa njima i još je ovde. Ali tu je i gomila. Spremni smo da na njih otvorimo vatru, i to vam je moj savet, kao savet vojnog komandanta. Imate li kakvih sugestija, vaša ekselencijo?"
<BR>&nbsp;&nbsp;&nbsp;&nbsp;&nbsp;"Ne pucajte dok se ne vidim sa Balkisom. Pošaljite mi ga ovamo." On se okrenu. "Dr Arvardane, vama ću se pozabaviti kasnije."
<BR>
<BR>&nbsp;&nbsp;&nbsp;&nbsp;&nbsp;Balkis uđe, sa osmehom na licu. On se zvanično nakloni namesniku, koji mu samo klimnu.
<BR>&nbsp;&nbsp;&nbsp;&nbsp;&nbsp;"Čujte sada", započe naglo namesnik, "obavešten sam da vaši ljudi zaposedaju prilaze Fort Diburnu. To nije deo našeg dogovora... Ne želimo krvoproliće, ali naše strpljenje ima granica. Možete li da naredite da se raziđu na miran način?"
<BR>&nbsp;&nbsp;&nbsp;&nbsp;&nbsp;"Ako mi se to svidi, mogu, vaša ekselencijo."
<BR>&nbsp;&nbsp;&nbsp;&nbsp;&nbsp;"Ako vam se svidi? Bolje da vam se svidi. I to odmah."
<BR>&nbsp;&nbsp;&nbsp;&nbsp;&nbsp;"Nikako, vaša ekselencijo!" Sekretar se nasmeši i ispruži ruku. Njegov glas bio je prepun poruke, tako dugo tajene, a sada sa zadovoljstvom oslobođene. "Budalo! suviše si dugo čekao i sada ćeš zbog toga umreti! Ili živeti kao rob, ako ti se to više sviđa! Samo, upamti - neće ti to biti lagodan život."
<BR>&nbsp;&nbsp;&nbsp;&nbsp;&nbsp;Divljaštvo i žestina ovih reči, međutim, ne proizvedoše na Enija neki vidljiv utisak. Čak i u ovom trenutku, verovatno najcrnjem trenutku Enijeve karijere, nije ga napuštala hladnokrvnost diplomate. Kao da mu je lice, ipak, samo malo posivelo i oči mu malo više upale u duplje.
<BR>&nbsp;&nbsp;&nbsp;&nbsp;&nbsp;"Znači, gubitak zbog moje opreznosti je toliki? Priča o virusima bila je, dakle, istinita?" Bilo je nekog neodređenog, odsutnog odjeka u njegovom glasu. "Ali, Zemlja, vi sami - svi ste vi moji taoci."
<BR>&nbsp;&nbsp;&nbsp;&nbsp;&nbsp;"Nikako!" dopre do njega zaglušujući, pobednički krik. "Ti i svi tvoji, vi ste moji taoci! Virus koji sada plovi Galaksijom ni Zemlju nije poštedeo. On već dovoljno zagušuje atmosferu nad svakim garnizonom na planeti, uključujući tu i Everest. Mi, Zemljani, mi smo imuni, ali kako se ti osećaš, namesniče? Malaksao? Je li ti grlo upaljeno? Je li ti glava kao bačva? Neće zadugo, veruj mi. A samo od nas možeš dobiti protivotrov."
<BR>&nbsp;&nbsp;&nbsp;&nbsp;&nbsp;Jedan dugi trenutak vladala je potpuna tišina, Enije je ćutao, izduženog i odjednom nadmenog lica.
<BR>&nbsp;&nbsp;&nbsp;&nbsp;&nbsp;A onda se okrenu Arvardanu i hladnim, kultivisanim glasom reče: "Doktore Arvardane, moram vas moliti za oproštaj zbog ispoljene sumnjičavosti u pogledu vaših reči. Doktore Šekt, gospođice Šekt, primite moje izvinjenje."
<BR>&nbsp;&nbsp;&nbsp;&nbsp;&nbsp;Arvardan se iskezi. "Hvala na izvinjenju. Biće nam od strahovite pomoći."
<BR>&nbsp;&nbsp;&nbsp;&nbsp;&nbsp;"Zaslužio sam vaš sarkazam", reče namesnik. "ako nemate ništa protiv, vraćam se na Everest kako bih mogao da umrem sa svojom porodicom. Bilo kakva nagodba sa ovim... ovim čovekom ne dolazi u obzir. Vojnici mog namesništva će se, siguran sam, dobro naplatiti za svoju smrt, i neće biti tek tuce Zemljana koji će nam osvetliti predvorje smrti... Zbogom."
<BR>
<BR>&nbsp;&nbsp;&nbsp;&nbsp;&nbsp;"Stojte! Stojte! Ne idite!"
<BR>&nbsp;&nbsp;&nbsp;&nbsp;&nbsp;Lagano, sasvim lagano, Enije okrete glavu ka mestu s kog je dopirao ovaj novi glas.
<BR>&nbsp;&nbsp;&nbsp;&nbsp;&nbsp;Lagano, sasvim lagano, Džozef Švarc, namrgođen i izmučen, pređe prag.
<BR>&nbsp;&nbsp;&nbsp;&nbsp;&nbsp;Sekretar se trže i ustuknu. Uz trenutnu sumnju, nađe se ponovo oči u oči sa čovekom iz prošlosti.
<BR>&nbsp;&nbsp;&nbsp;&nbsp;&nbsp;"Ne!" frktao je on, "nećeš od mene izvući tajnu protivotrova! Samo je nekoliko ljudi zna, i samo nekoliko zna kako da je upotrebi. A svi su oni na sigurnom, van tvog dodira, makar dok otrov ne počne da deluje."
<BR>&nbsp;&nbsp;&nbsp;&nbsp;&nbsp;"Da, van dodira su mi", prihvati Švarc, "ali ne i za vreme dok otrov ne počne da deluje. Jer, vidite, nema otrova, nema virusa."
<BR>&nbsp;&nbsp;&nbsp;&nbsp;&nbsp;Niko u prvom trenutku ne shvati značenje ovih reči. Arvardan odjednom uhvati jednu novu misao: da nije obmanut? Nije li sve ovo samo ogromna cirkusijada, u kojoj je obmanut čak i sekretar? Ako je tako, onda, zašto"
<BR>&nbsp;&nbsp;&nbsp;&nbsp;&nbsp;"Brzo, čoveče. Na šta mislite?" začu se Enije.
<BR>&nbsp;&nbsp;&nbsp;&nbsp;&nbsp;"Nije ništa komplikovano", odgovori lagano Švarc. "Sinoć sam ovde shvatio da se ništa neće postići ako sedim skrštenih ruku. Stoga sam dugo, dugo, ispitivao sekretarov um. Uticao sam na njega. Nisam smeo dopustiti da budem otkriven. I onda je, napokon, on zatražio da me odstrane iz prostorije, baš kako sam želeo, a potom je sve bilo lako.
<BR>&nbsp;&nbsp;&nbsp;&nbsp;&nbsp;Zavrnuo sam stražara i otišao na uzletište. Baza je bila u uzbuni trećeg stepena. Avioni su bili napunjeni, naoružani, spremni za let. Piloti su iščekivali. Izabrao sam jednog - i odleteo za Senlu."
<BR>&nbsp;&nbsp;&nbsp;&nbsp;&nbsp;Kao da je sekretar poželeo da nešto kaže. Usne su mu se bezglasno pokretale.
<BR>&nbsp;&nbsp;&nbsp;&nbsp;&nbsp;Oglasi se, najzad, i Šekt. "Ali kako ste uspeli da naterate čoveka da uzleti? Sve što ste dotad mogli bilo je da ga, jedva, naterate da hoda!"
<BR>&nbsp;&nbsp;&nbsp;&nbsp;&nbsp;"Ako je to protiv volje onoga koga kontrolišem. Ali iz uma dr Arvardana saznao sam koliko stanovnici Sirijusa mrze Zemljane - a onda sam potražio pilota koji je rođen u Sirijusovom sektoru i pronašao poručnika Klodija."
<BR>&nbsp;&nbsp;&nbsp;&nbsp;&nbsp;"Njega?" povika Arvardan.
<BR>&nbsp;&nbsp;&nbsp;&nbsp;&nbsp;"Da... Ah, pa da, vi ga poznajete. Da, vidim ga sasvim jasno u vašem umu."
<BR>&nbsp;&nbsp;&nbsp;&nbsp;&nbsp;"Kladim se... Nastavite, Švarce."
<BR>&nbsp;&nbsp;&nbsp;&nbsp;&nbsp;"Taj je čovek mrzeo Zemljane mržnjom koju ja ne mogu da razumem. Čak ni ja, a sedeo sam u njegovom umu. On je želeo da ih bombarduje. Želeo je da ih razori. Samo ga je disciplina držala u mestu i čuvala od žudnje da uzleti i sam obavi posao.
<BR>&nbsp;&nbsp;&nbsp;&nbsp;&nbsp;E, takav um je drugačiji. Samo malo sugestija, malo pogurivanja, i disciplina ga više ne drži. Mislim da on čak nije shvatio da sam se popeo u avion zajedno s njim."
<BR>&nbsp;&nbsp;&nbsp;&nbsp;&nbsp;"Kako ste pronašli Senlu?" prošapta Šekt.
<BR>&nbsp;&nbsp;&nbsp;&nbsp;&nbsp;"U moje vreme", odgovori Švarc, "postojao je grad po imenu Sent Luis. Nalazio se na ušću dveju reka... Dakle, našli smo Senlu. Bila je noć, ali svuda oko grada su radioaktivna polja - a dr Šekt reče da se Hram nalazi upravo u toj izolovanoj oazi. Bacili smo svetleću raketu - tačnije, ja sam mu to naložio da učini - i pod nama se nalazila zgrada sa pet tornjeva. Setio sam se slike koju sam uhvatio u sekretarovim mislima... Tamo je sada samo krater, dubok oko trideset metara, tamo gde je ranije bila ta zgrada... To se dogodilo negde oko tri izjutra. Virus nije odaslat, Galaksija je sigurna." Iz sekretarovih ustiju izlete životinjski urlik - kao da se đavoli nadvriskuju. Kao da se spremao za skok, no, sledećeg trenutka izgubi tle pod nogama i sruši se.
<BR>&nbsp;&nbsp;&nbsp;&nbsp;&nbsp;Iz ustiju mu je curila pljuvačka.
<BR>&nbsp;&nbsp;&nbsp;&nbsp;&nbsp;"Nisam ga ni taknuo", objasni blago Švarc. On se zamišljeno zagleda u priliku na podu. "Vratio sam se pre šest, ali sam znao da moram sačekati da istekne rok. Balkis je, jednostavno, morao da se izbrblja. Znao sam to, iz njegovog uma, ali morao je da sam izrekne svoju presudu. Eto ga, sad, kako leži ovde."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
