<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. OTARASITI SE TUĐINCA
<P>&nbsp;&nbsp;&nbsp;&nbsp;&nbsp;Loa Maren i Arbin, njen ne baš preterano bistri suprug, igrali su karte te sveže večeri. Stariji čovek, smešten u invalidska kolica na motorni pogon u uglu prostorije, ljutito zašušta novinama koje je držao u ruci i pozva:
<BR>&nbsp;&nbsp;&nbsp;&nbsp;&nbsp;"Arbine!"
<BR>&nbsp;&nbsp;&nbsp;&nbsp;&nbsp;Ovaj ne odgovori odmah, već nastavi da prebira po tankim, glatkim pravougaonicima u ruci, razmatrajući svoj sledeći potez. Tek kada je definitivno rešio da odigra, on odsutno odvrati: "Šta je, Gru?"
<BR>&nbsp;&nbsp;&nbsp;&nbsp;&nbsp;Iza novina izroni sedokosa Gruova glava koja zetu uputi jedan besni pogled, a zatim ponovo usledi šuštanje novina. Činilo mu se da taj zvuk nosi sa sobom rasterećenje njegovih osećanja. Za ime Kosmosa, mora da postoji neki način da se čovek istutnji, pogotovo ako je u punom naponu snage a mora da dreždi u invalidskim kolicima, uz dva štapa koja mu odmenjuju rođene noge! Gru je u tu svrhu koristio novine. Šuštao bi njima, gestikulirao, a katkad i lupao.
<BR>&nbsp;&nbsp;&nbsp;&nbsp;&nbsp;Bilo mu je poznato da na drugim svetovima postoje teleinformativne mašine, koje su emitovale rolne mikrofilmova kao vesnike najnovijih dešavanja. U tu svrhu su korišćeni i standardni mikro-čitači; no Gru se tome u sebi zajedljivo podsmevao. Kakvog li patetičnog i izopačenog izuma!
<BR>&nbsp;&nbsp;&nbsp;&nbsp;&nbsp;"Jesi li čitao o arheološkoj ekspediciji koju šalju na Zemlju", upita on.
<BR>&nbsp;&nbsp;&nbsp;&nbsp;&nbsp;"Ne", odgovori mirno Arbin.
<BR>&nbsp;&nbsp;&nbsp;&nbsp;&nbsp;Gru je odgovor, razume se, znao unapred, jer je prvi dograbio novine tog dana, a porodica se prošle godine odrekla svog video aparata. Svejedno, pitanje je trebalo da posluži samo kao uvod.
<BR>&nbsp;&nbsp;&nbsp;&nbsp;&nbsp;"E pa, eto, jedna odlazi", reče on. "I to po carskom nalogu. Šta kažeš na to?" I on poče da čita tekst pred sobom onim specifičnim teatralno-skokovitim glasom kojim se mnogo ljudi služi kada čita naglas: "'Bel Arvardan, viši istraživač Carskog Arheološkog Instituta, u intervjuu datom galaktičkoj štampi izrazio je uverenje da sa puno nade možemo očekivati vredne rezultate arheoloških istraživanja predviđenih na planeti Zemlji, lociranoj u udaljenim predelima Sirijusovog sektora (vidi sliku). Zemlja, rekao je Arvardan, sa svojom prastarom civilizacijom i jedinstvenom sredinom, predstavlja neuobičajenu kulturu, koju su naši stručnjaci za društvene nauke predugo zanemarivali, a opet, veoma zanimljivu s obzirom na teške zadatke što ih postavlja pred lokalnu upravu. Sa sigurnošću se može očekivati da će tokom narednih nekoliko godina doneti gotovo revolucionarne promene u okviru nekih osnovnih shvatanja o socijalnoj evoluciji i istoriji čovečanstva'. I tako dalje, i tako dalje", završi Gru svoju svečanu tiradu.
<BR>&nbsp;&nbsp;&nbsp;&nbsp;&nbsp;Arbin Maren slušao je ovo tek napola uha. "Šta mu znači to 'neuobičajena kultura'", promrmlja on.
<BR>&nbsp;&nbsp;&nbsp;&nbsp;&nbsp;"Ti igraš, Arbine", reče njegova žena, nimalo zainteresovana za bilo šta što beše rečeno.
<BR>&nbsp;&nbsp;&nbsp;&nbsp;&nbsp;"Pa, zar me nećete pitati zašto je Tribina ovo objavila", nastavi Gru. "Jasno je valjda da ona ne bi prenela izveštaj galaktičke štampe, čak ni za ogromne svote novca, bez nekog vrlo jakog razloga!"
<BR>&nbsp;&nbsp;&nbsp;&nbsp;&nbsp;Neko vreme je bezuspešno iščekivao ma kakav odgovor, a onda nastavi: "I to još na naslovnoj strani. Hoće da ga unište! Rešio čovek da dođe na Zemlju da bi je naučno istražio, a ovi se polomiše da ga spreče. Pogledajte samo kako lupetaju. Pogledajte!" On izmahnu novinama prema kćerki i zetu. "Hajde, čitajte, zašto nećete?"
<BR>&nbsp;&nbsp;&nbsp;&nbsp;&nbsp;Loa Maren spusti karte na sto i svoje inače beskrvne i tanke usne stisnu još više. "Tata, svi smo imali težak dan, nemoj sada o politici. Možda malo kasnije, a, tata? Molim te."
<BR>&nbsp;&nbsp;&nbsp;&nbsp;&nbsp;"Tata molim te, tata molim te!" poče Gru da joj se, krajnje namršten, izruguje. "Kao da ti je poprilično dosadio tvoj stari dragi tatica, čim mu ne dozvoljavaš ni nekoliko mirnih reči o novostima. Po tebi ja sedim ovde u zapećku i, verovatno, gledam skrštenih ruku kako vas dvoje radite i za mene... Pa, jesam li ja kriv za to? Jak sam, hoću da radim. A dobro znaš da sam mogao da izlečim noge i budem k'o nov!" Gru se pri tom udarao po nogama u taktu, naglašavajući pojedine reči; teško, divlje, zvonko su tekli udarci koje je mogao da čuje, ali ne i da oseti. "A zašto nisam? Jer sam suviše star da bi se lečenje isplatilo, jel' tako? Pa zar to nije neuobičajena kultura? Samo u takvoj može postojati čovek koji hoće da radi a ne daju mu! Za ime Kosmosa, krajnje je vreme da se već jednom prekine sa tim besmislicama u vezi sa našim takozvanim 'specijalnim odredbama'. One nisu samo specijalne, one su odumrle! Ja mislim..."
<BR>&nbsp;&nbsp;&nbsp;&nbsp;&nbsp;Mahao je rukama, lica purpurnog od besa.
<BR>&nbsp;&nbsp;&nbsp;&nbsp;&nbsp;No, Arbin je već ustao sa svog mesta i čvrsto položio ruke na starčeva ramena. "Čemu uzbuđenje, Gru? Pročitaću to čim završiš s novinama", obeća on.
<BR>&nbsp;&nbsp;&nbsp;&nbsp;&nbsp;"Dobro, ali složićeš se s njima, pa koja vajda, onda. Mekani ste k'o pamuk, vi mladi. Plastelin u rukama Starešina."
<BR>&nbsp;&nbsp;&nbsp;&nbsp;&nbsp;"Dosta, tata", preseče ga Loa oštro. "Ne govori o tome." Trenutak se ukipila kao da osluškuje, mada ni sama nije znala zašto, no ipak...
<BR>&nbsp;&nbsp;&nbsp;&nbsp;&nbsp;Arbin oseti one hladne žmarce koji bi ga uvek proželi kada bi se na bilo koji način pomenulo Društvo Starešina. Jednostavno nije bilo uputno govoriti o njemu na Gruov način, rugati se zemaljskoj prakulturi...
<BR>&nbsp;&nbsp;&nbsp;&nbsp;&nbsp;Eto, bio je to čist asimilacionizam. Arbin naglo proguta knedlu. Reč je bila ružna, čak i kad se ne izgovori glasno.
<BR>&nbsp;&nbsp;&nbsp;&nbsp;&nbsp;Naravno da je u doba Gruove mladosti bilo mnogo nesmotrenog govorkanja o napuštanju starih puteva, no u međuvremenu je stiglo drugo doba. Gru bi to morao znati - to je gotovo sigurno. Međutim, očito, čoveku u pritvoru invalidskih kolica koji odbrojava dane do sledećeg Popisa baš i nije lako da bude razuman i razborit.
<BR>&nbsp;&nbsp;&nbsp;&nbsp;&nbsp;U najmanju ruku, Gru je bio ganut obrtom, no ne reče više ni reč. I što je vreme više odmicalo postajao je sve smireniji, i postepeno mu je bilo sve teže da se usredsredi na ono što čita. Glava mu umorno klonu na grudi pre no što je uspeo da detaljno posveti kritičku pažnju sportskim stranicama. Konačno, on tiho zahrka i pusti novine da se same slože na podu, uz poslednje, sada nenamerno šuštanje.
<BR>&nbsp;&nbsp;&nbsp;&nbsp;&nbsp;Tek tada se začu Loin zabrinut šapat.
<BR>&nbsp;&nbsp;&nbsp;&nbsp;&nbsp;"Možda mu ne posvećujemo dovoljno pažnje, Arbine. Čoveku kao što je on ovakav život mora da je đavolski težak. U odnosu na to kako je nekad živeo, sada mora da se oseća kao otpisan čovek!"
<BR>&nbsp;&nbsp;&nbsp;&nbsp;&nbsp;"Ne, ne kao otpisan, Loa. On ima svoje novine i svoje knjige i pusti ga na miru s njima! Malo uzbuđenja kakvo je ovo može samo da mu olakša. Sada će biti srećan i miran za narednih ko zna koliko dana!"
<BR>&nbsp;&nbsp;&nbsp;&nbsp;&nbsp;Arbin samo što se ponovo usredsredio na karte i pružio ruku ka jednoj od njih, kada se na vratima začu lupanje, praćeno nerazgovetnim promuklim uzvicima.
<BR>&nbsp;&nbsp;&nbsp;&nbsp;&nbsp;Arbinova ruka se trgnu i zaustavi. Loa pogleda prestrašeno svog muža, uz primetno drhtanje donje usne.
<BR>&nbsp;&nbsp;&nbsp;&nbsp;&nbsp;"Skloni Grua. Brzo!" prošišta Arbin.
<BR>&nbsp;&nbsp;&nbsp;&nbsp;&nbsp;Loa je već bila kraj kolica, šapćući nešto umirujuće Gruu. No, Gru samo uzdahnu i trže se na prvi pokret kolica. Uspravivši se, on se automatski maši novina, te razdraženo i nimalo tiho upita:
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Šššš, sve je u redu", promuca Loa neodređeno i odgura kolica u susednu sobu. Zatvori potom vrata i leđima se nasloni na njih, teško dišući, tražeći očima nuževljev pogled. Lupanje se ponovo začu.
<BR>&nbsp;&nbsp;&nbsp;&nbsp;&nbsp;Stajali su jedno do drugog, u odbrambenom stavu, kada su se vrata otvorila, neprijateljski i zabrinuto zagledani u omalenu dežmekastu figuru čoveka koji im se slabašno osmehivao.
<BR>&nbsp;&nbsp;&nbsp;&nbsp;&nbsp;"Možemo li da vam pomognemo", upita Loa učtivo. No, oboje naglo ustuknuše kada čovek ispusti dahtav zvuk i pridrža se za vrata da ne bi pao.
<BR>&nbsp;&nbsp;&nbsp;&nbsp;&nbsp;"Možda je bolestan", reče Arbin zastrašeno. "Hajde, pomozi da ga uvedemo unutra."
<BR>&nbsp;&nbsp;&nbsp;&nbsp;&nbsp;Časovi su zatim prošli pre no što se Loa i Arbin povukoše u tišinu svoje spavaće sobe.
<BR>&nbsp;&nbsp;&nbsp;&nbsp;&nbsp;"Arbine", započe Loa.
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Da li je ovo bezopasno?"
<BR>&nbsp;&nbsp;&nbsp;&nbsp;&nbsp;"Kako to misliš, bezopasno?" Arbin je izbegavao odgovor.
<BR>&nbsp;&nbsp;&nbsp;&nbsp;&nbsp;"Mislim na to što smo ga pustili u kuću. Ko je on?"
<BR>&nbsp;&nbsp;&nbsp;&nbsp;&nbsp;"Otkud ja da znam?" usledio je razdražljiv odgovor. "Na kraju krajeva, ne možemo oterati bolesnog čoveka sa vrata. Ako se ispostavi da nema isprave, obavestićemo sutra Oblasnu Bezbednosnu Upravu i tu će biti kraj." On se okrenu, očigledno u nameri da izbegne nastavak razgovora.
<BR>&nbsp;&nbsp;&nbsp;&nbsp;&nbsp;Njegova žena, međutim, ponovo raspara tišinu svojim visokim glasom, ovog puta još nametljivije.
<BR>&nbsp;&nbsp;&nbsp;&nbsp;&nbsp;"Ne misliš, valjda, da je agent Društva Starešina? Šta ćemo onda sa Gruom?"
<BR>&nbsp;&nbsp;&nbsp;&nbsp;&nbsp;"Zbog onoga što je Gru večeras rekao? To je besmisleno. Uopšte neću da se raspravljam oko toga."
<BR>&nbsp;&nbsp;&nbsp;&nbsp;&nbsp;"Znaš odlično da ne mislim na to. Zadržavamo Grua ovde već dve godine, ilegalno, a to je kršenje najvažnije Uredbe."
<BR>&nbsp;&nbsp;&nbsp;&nbsp;&nbsp;"To nikome ništa ne znači", promrmlja Arbin. "Mi ispunjavamo našu normu, zar ne? Uprkos tome što je norma određena za troje ljudi - troje radnika. A ako je ispunjavamo, zašto bi iko išta posumnjao? Na kraju krajeva, nikada ga ne puštamo iz kuće?"
<BR>&nbsp;&nbsp;&nbsp;&nbsp;&nbsp;"A šta ako su primetili kada si napolju kupovao motor i točkove za kolica?"
<BR>&nbsp;&nbsp;&nbsp;&nbsp;&nbsp;"Nemoj opet o tome, Loa. Po koji put moram da ti kažem da je ono što sam kupio obična kuhinjska oprema. Pored toga, nema nikakvog smisla smatrati tog čoveka za agenta Bratstva. Misliš li da bi se oni toliko posvetili razrađivanju lukavstva zbog jednog sirotog starca u kolicima? Razmisli i sama: oni bi verovatno došli ovamo u po bela dana sa legalnim ovlašćenjima za pretres."
<BR>&nbsp;&nbsp;&nbsp;&nbsp;&nbsp;"Onda, u redu, Arbine." Loine oči odjednom zasvetleše i postadoše žive. "Ako zaista misliš tako, čemu se od sveg srca nadam, onda on mora biti Vasionac. Prosto je nemoguće da je Zemljanin."
<BR>&nbsp;&nbsp;&nbsp;&nbsp;&nbsp;"Zašto nemoguće? To je još besmislenije. Zašto bi, pobogu, bilo koji podanik Carstva došao baš na Zemlju, a ne na toliko drugih, zanimljivih mesta?"
<BR>&nbsp;&nbsp;&nbsp;&nbsp;&nbsp;"Ne znam zašto! U stvari, znam: šta ako je tamo negde počinio neki zločin?" Njoj se odmah dopade sopstvena zamisao. "Zašto da ne? To bi objasnilo sve. Zemlja je poslednje mesto gde bi ga tražili."
<BR>&nbsp;&nbsp;&nbsp;&nbsp;&nbsp;"Ako je zaista Vasionac. Kako bi to dokazala?"
<BR>&nbsp;&nbsp;&nbsp;&nbsp;&nbsp;"On ne govori našim jezikom, zar ne? To ćeš morati da priznaš. Jesi li razumeo ijednu njegovu reč? Stoga, mora da je stigao iz nekog zabačenog kutka Galaksije, gde govore drugim dijalektom. Kažu da, na primer, ljudi sa Fomalhota moraju praktično da uče potpuno nov jezik da bi ih razumeli na Carevom dvoru, na Trantoru. Zar ne vidiš kuda sve to vodi? Ako on nije sa Zemlje, neće imati otvoren karton kod Uprave za popis i biće srećan ako ga ne budu našli. Zašto ga ne bismo zadržali ovde, na farmi, da radi umesto oca? Tako bi nas ponovo bilo troje, a ne samo nas dvoje, pred kojima stoji kvota za tri čoveka i naredne sezone... Već sada bi mogao da se pokaže korisnim, zbog žetve."
<BR>&nbsp;&nbsp;&nbsp;&nbsp;&nbsp;Loa posmatraše zabrinuto lice svog muža, bez nekog određenog izraza. Arbin ostade dugo nem, a zatim reče:
<BR>&nbsp;&nbsp;&nbsp;&nbsp;&nbsp;"Dobro, Loa, idi sada u krevet. Sutra ćemo razgovarati o tome, kada stvar malo odstoji i prespava."
<BR>&nbsp;&nbsp;&nbsp;&nbsp;&nbsp;Šapat se utiša, svetlo se ugasi, i san uskoro ispuni celu kuću.
<BR>&nbsp;&nbsp;&nbsp;&nbsp;&nbsp;Sledećeg jutra je na Grua bio red da kaže koju reč o ovom slučaju. Arbin je imao puno poverenje u svog tasta, čak veće nego i u samog sebe, te mu pun nade iznese činjenice na uvid.
<BR>&nbsp;&nbsp;&nbsp;&nbsp;&nbsp;"Vaše nevolje, Arbine, očigledno proizlaze otuda što sam ja registrovan kao radnik, pa je kvota predviđena za troje ljudi. Stvarno više nemam snage da izazivam nevolje. Ovo je već druga godina kako živim preko roka. Dosta mi je."
<BR>&nbsp;&nbsp;&nbsp;&nbsp;&nbsp;"Nije uopšte u tome stvar", zbunjeno odgovori Arbin. "Nije mi bila namera da kažem da si nam na teretu."
<BR>&nbsp;&nbsp;&nbsp;&nbsp;&nbsp;"Šta to, na kraju krajeva, menja na stvari? I ovako i onako, moraću da odem za dve godine, kad se sprovede sledeći popis."
<BR>&nbsp;&nbsp;&nbsp;&nbsp;&nbsp;"Imaćeš, bar, još dve godine uz svoje knjige; još dve godine ćeš moći da se odmaraš. Zašto bi se toga lišio?"
<BR>&nbsp;&nbsp;&nbsp;&nbsp;&nbsp;"I drugi su morali da se liše toga. A ti i Loa? Kada budu došli po mene, povešće i vas. Kakav bih čovek bio kada bih po tu cenu tražio da živim još nekoliko smrdljivih godina..."
<BR>&nbsp;&nbsp;&nbsp;&nbsp;&nbsp;"Nemoj tako, Gru. Nemoj se prenemagati bez potrebe. Koliko smo ti samo puta rekli šta ćemo tačno uraditi? Znaš i sam da ćemo te prijaviti nedelju dana pre Popisa."
<BR>&nbsp;&nbsp;&nbsp;&nbsp;&nbsp;"I pretpostavljam, prevariti doktora?"
<BR>&nbsp;&nbsp;&nbsp;&nbsp;&nbsp;"Podmititi doktora."
<BR>&nbsp;&nbsp;&nbsp;&nbsp;&nbsp;"Hm! Ali ovaj novi čovek samo će vas još više ocrniti kod vlasti. I njega ćete skrivati?"
<BR>&nbsp;&nbsp;&nbsp;&nbsp;&nbsp;"Njega ćemo pustiti da ode. Za ime Kosmosa, zašto bismo sada o tome razmišljali kada imamo na raspolaganju još pune dve godine? Šta misliš, šta da učinimo s njim?"
<BR>&nbsp;&nbsp;&nbsp;&nbsp;&nbsp;"Tuđinac", razmišljaše Gru naglas. "Stiže kucajući na vrata. Dolazi niotkuda. Govori nerazumljivo... Ne znam kako da te posavetujem."
<BR>&nbsp;&nbsp;&nbsp;&nbsp;&nbsp;"Izgleda da je blage naravi", nastavi Arbin. "Kao da je preplašen na smrt. Ne može nam nauditi ni u kom pogledu."
<BR>&nbsp;&nbsp;&nbsp;&nbsp;&nbsp;"Uplašen, kažeš? A šta ako je malouman? Šta ako ono što proglašavaš njegovim stranim dijalektom nije ništa do li šašavo brbljanje?"
<BR>&nbsp;&nbsp;&nbsp;&nbsp;&nbsp;"Pa, nije baš tako." Ipak, Arbin se nelagodno promeškolji.
<BR>&nbsp;&nbsp;&nbsp;&nbsp;&nbsp;"Ubeđuješ sebe u ono što misliš jer želiš da ga zadržiš i iskoristiš.... U redu, reći ću ti šta da radiš. Odvedi ga u grad."
<BR>&nbsp;&nbsp;&nbsp;&nbsp;&nbsp;"U Čik?" zaprepasti se Arbin. "To bi ga uništilo."
<BR>&nbsp;&nbsp;&nbsp;&nbsp;&nbsp;"Ni najmanje", odgovori mirno Gru. "Nevolja s tobom je što ne čitaš novine. Ja to, na veliku sreću ove porodice, ipak činim. Stvar je u tome što je Institut za Nuklearna Istraživanja upravo obznanio da je pronađen instrument kome je svrha da ljudima pomogne u učenju. Objavili su preko cele jedne stranice u Nedeljnom Pregledu da traže dobrovoljce. Odvedi njima tog čoveka. Neka im on posluži kao dobrovoljac."
<BR>&nbsp;&nbsp;&nbsp;&nbsp;&nbsp;Arbin odlučno odmahnu glavom. "Lud si. Kako bih mogao da uradim tako nešto, Gru? Prvo što će mu tamo tražiti jeste registarski broj. Činjenica da njegove isprave ne bi bile u redu samo bi nam navukla istragu na vrat, što bi na kraju dovelo do toga da otkriju i tebe."
<BR>&nbsp;&nbsp;&nbsp;&nbsp;&nbsp;"Grešiš, Arbine. Ne bi. Institut i traži dobrovoljce zbog toga što je mašina još u eksperimentalnoj fazi rada. Verovatno je već usmrtila nekolicinu ljudi, tako da sam siguran da neće postavljati nikakva nepotrebna pitanja. A ako tuđinac umre, pa, verovatno mu neće biti gore no što mu je sad... Hajde, Arbine, dodaj mi taj projektor za knjige i potavi ga na oznaku sa brojem šest. I molim te, donesi mi novine čim stignu, hoćeš li?"
<BR>
<BR>&nbsp;&nbsp;&nbsp;&nbsp;&nbsp;Kada je Švarc konačno otvorio oči, već je bilo prošlo podne. Osećao je onaj potmuli bol koji prodire direktno do srca i pothranjuje sam sebe, bol što mu supruga nije pored njega da sada bude zajedno s njim, bol zbog nestanka celog njegovog malog porodičnog sveta...
<BR>&nbsp;&nbsp;&nbsp;&nbsp;&nbsp;Priseti se da je takav bol već jednom ranije imao prilike da iskusi, te mu se gotovo potpuno zaboravljen prizor ponovo javi u oštroj jasnoći. On, tada još mladić, u snegom zavijenom mestašcetu... čeka saonice... u smiraj dana, voz... veliki brod...
<BR>&nbsp;&nbsp;&nbsp;&nbsp;&nbsp;Strepnja puna čežnje i razočaranja, usmerena prema tom, njemu bliskom svetu, za trenutak ga sjedini sa tim dvadesetogodišnjakom iz sećanja, prilikom dugog iseljeničkog puta za Ameriku.
<BR>&nbsp;&nbsp;&nbsp;&nbsp;&nbsp;Poraz je bio suviše stvaran. Ovo zaista više nije mogao biti san.
<BR>&nbsp;&nbsp;&nbsp;&nbsp;&nbsp;On gotovo poskoči od iznenađenja kada se osvetljenje iznad vrata naglo upali i potom ugasi, a zatim se začu nerazumljivi baritonski glas njegovog domaćina. Vrata se otvoriše i pred njim se nađe doručak - nekakva kaša koju nije prepoznao kao bilo šta što je od ranije znao, s tim što je primetio da liči na kačamak od kukuruznog brašna, samo što je bila malo sočnija. I mleko, pored toga.
<BR>&nbsp;&nbsp;&nbsp;&nbsp;&nbsp;"Hvala", reče Švarc i usrdno zaklima glavom.
<BR>&nbsp;&nbsp;&nbsp;&nbsp;&nbsp;Farmer reče nešto, zauzvrat, i sa naslona stolice dohvati Švarcovu košulju. Pažljivo je stade razgledati iz svih uglova, naročitu pažnju poklanjajući dugmadima. Vrativši je natrag, on odgurnu rolo-vrata na ulazu u sobicu i Švarc napokon primeti da prostorija, mlečnobelih zidova, odiše toplotom.
<BR>&nbsp;&nbsp;&nbsp;&nbsp;&nbsp;"Plastika", promrmlja on, koristeći tu reč-za-sve sa sigurnošću tipičnom za sve laike. Uskoro opazi da soba nema nijednog ugla, već da se površine zidova lagano pretapaju jedna u drugu, i da su samo blago zakrivljene.
<BR>&nbsp;&nbsp;&nbsp;&nbsp;&nbsp;Čovek mu je pružao neke predmete uz gestove koji nisu mogli ostati neshvaćeni. Trebalo je da Švarc ustane, umije se i obuče.
<BR>&nbsp;&nbsp;&nbsp;&nbsp;&nbsp;On posluša svog domaćina, uz dodatna objašnjenja i pomoć. Zbunilo ga je jedino što nije primetio nikakvu spravu za brijanje, kao i to da su gestovi brijanja koje je uputio svom instruktoru proizveli samo gadljive poglede, uz neki neodređeni zvuk. Švarc se stoga samo počeša po iždžikljaloj, prosedoj bradi i glasno uzdahnu.
<BR>&nbsp;&nbsp;&nbsp;&nbsp;&nbsp;Zatim su ga poveli do nekakvog malog, izduženog vozila na dva točka i putem gestova stavili mu do znanja da uđe unutra i sedne. Mogao je da vidi kako tlo brzo promiče ispod njegovih nogu, kako se put pruža pred njima i za njima sve dok se niske, bleštave zgrade ne ukazaše u daljini, a zajedno sa njima i plavetnilo koje je moglo da predstavlja samo veliku vodenu površinu.
<BR>&nbsp;&nbsp;&nbsp;&nbsp;&nbsp;"Čikago?" upita on, žudno pokazujući prstom.
<BR>&nbsp;&nbsp;&nbsp;&nbsp;&nbsp;Bila mu je to poslednja nada, iako je bilo više nego očigledno da ništa što je do tada video nije manje ličilo na ovaj grad.
<BR>&nbsp;&nbsp;&nbsp;&nbsp;&nbsp;Od farmera ne dobi nikakav odgovor.
<BR>&nbsp;&nbsp;&nbsp;&nbsp;&nbsp;I ta, poslednja nada, konačno se ugasi.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
