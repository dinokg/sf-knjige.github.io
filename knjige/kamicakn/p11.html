<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. IZMENJENI UM
<P>&nbsp;&nbsp;&nbsp;&nbsp;&nbsp;Nadolazak čudne promene u mozgu Džozefa Švarca za njega samog predstavljao je potpunu enigmu. Mnogo puta, u aspolutnoj noćnoj tišini (koliko li su sada noći bile tiše! Jesu li uopšte ikad i bile bučne, svetle i pune životne energije miliona ljudi?) razmišljao je o tome, okružen tim novim mirom. Čeznuo je za tim da tačno odredi taj tanani trenutak - trenutak kada je osetio promenu.
<BR>&nbsp;&nbsp;&nbsp;&nbsp;&nbsp;Prvo je bio onaj davni, strašni dan prepun jeze kada se obreo u stranom svetu - dan koji je u njegovom sećanju bio već toliko maglovit kao, uostalom, i sećanje na Čikago. A onda se dogodio taj put u Čik čiji je rasplet još bio čudan i zamršen. Često je mislio o tome.
<BR>&nbsp;&nbsp;&nbsp;&nbsp;&nbsp;Sećao se i nekakve mašine, pilula koje je gutao... Zatim se sećao dana oporavka, bekstva i lutanja, i na kraju, neobjašnjivih događaja u robnoj kući. Tog poslednjeg se prisećao sa teškoćom iako je od tada prošlo tek dva meseca, a pri tom mu je bilo jasno da mu je pamćenje u generalnom smislu uznapredovalo do nepogrešivog.
<BR>&nbsp;&nbsp;&nbsp;&nbsp;&nbsp;No, prisećao se, čak mu je i pri tom sve izgledalo krajnje neodređeno. Besprekorno je osećao sve oko sebe. Stari doktor i njegova kćerka bili su uznemireni, čak uplašeni. Da li je to i tada znao? Ili je to bio samo osećaj rođen u magnovenju, i samo pojačan kasnijim razmišljanjima o tome?
<BR>&nbsp;&nbsp;&nbsp;&nbsp;&nbsp;Ali onda, u robnoj kući, baš pre nego što je onaj razbacani čovek pružio ruku i uhvatio ga - baš pre toga - bio je svestan neposredne opasnosti. Upozorenje nije stiglo dovoljno rano da bi mogao da preduzme odbrambene mere, ali je ipak bilo potvrda promene koja je nastupila.
<BR>&nbsp;&nbsp;&nbsp;&nbsp;&nbsp;A od tada, te glavobolje. Ne, ne baš glavobolje, već više kao neko lupkanje u glavi - kao zvuk nekog skrivenog motora koji svojim dejstvom potresa svaku koščicu u njegovoj lobanji. Tako nešto nikada u Čikagu nije osetio - pod pretpostavkom da je fantazija o gradu pod tim imenom suvisla - kao što je nije osećao ni prvih dana provedenih ovde, u stvarnosti.
<BR>&nbsp;&nbsp;&nbsp;&nbsp;&nbsp;Jesu li mu nešto učinili toga dana u Čiku? Možda ta mašina? Ili pilule? Ne, pilule su bile samo anestetičko sredstvo. Neka operacija? I tok njegovih misli, pošto je po stoti put dotakao tačku do koje je upravo stigao, zaustavi se ponovo pred nepremostivom preprekom.
<BR>&nbsp;&nbsp;&nbsp;&nbsp;&nbsp;Napustio je Čik dan posle svog neuspelog bekstva i dani su se sada otegli i prolazili sporo.
<BR>&nbsp;&nbsp;&nbsp;&nbsp;&nbsp;Sa njim je sada bio Gru u svojoj pokretnoj stolici - Gru koji je - kao i Pola, nekada - ponavljao reči i pokrete. Sve dok jednog dana konačno nije prestao da govori besmislenim jezikom i nastavio na engleskom. Ne, ne, možda je i Džozef Švarc prestao da govori engleski i progovorio besmislenim jezikom. Samo što to više nije bio besmisleni jezik.
<BR>&nbsp;&nbsp;&nbsp;&nbsp;&nbsp;To je bar bilo užasno lako. Za četiri dana je naučio da čita, što je i njemu samom predstavljalo iznenađenje. Nekada, u Čikagu, imao je sjajno pamćenje, ili mu se bar tako činilo. No, na podvige ove vrste nije baš bio navikao. Naprotiv, Gru uopšte nije odavao iznenađenje.
<BR>&nbsp;&nbsp;&nbsp;&nbsp;&nbsp;Švarc jednostavno odustade.
<BR>&nbsp;&nbsp;&nbsp;&nbsp;&nbsp;A onda, kada jesen postade zaista zlatna, stvari ponovo postadoše jasne. Švarc je bio u poljima na radu. Bilo je zapanjujuće koliko je brzo ukapirao šta sve treba da radi. Priča se samo ponavljala - nikada nije pravio greške. Rukovao je vrlo složenim mašinama bez mnogo razmišljanja i posle samo jednog jedinog objašnjenja.
<BR>&nbsp;&nbsp;&nbsp;&nbsp;&nbsp;Čekao je da dođu hladniji dani, no oni se jednostavno ne pojaviše. Zimu je proveo krčeći zemljište, đubreći ga i pripremajući ga za setvu koja je trebalo da dođe s prolećem.
<BR>&nbsp;&nbsp;&nbsp;&nbsp;&nbsp;Pokušao je da ispita Grua, objašnjavajući mu šta je sneg, no ovaj se samo zabuljio u njega i frknuo: "Voda koja pada s neba, kao zmrznuta kiša, a? I to treba da se zove sneg? Čini mi se da se to dešava na drugim planetama ali ne i na Zemlji."
<BR>&nbsp;&nbsp;&nbsp;&nbsp;&nbsp;Švarc je primetio da dnevna temperatura jedva da uopšte varira. No, dani su ipak postajali kraći, što se moglo i očekivati od predela koji je ipak severnjački, bar onoliko koliko je severnjački bio, recimo, Čikago. Pitao se da li se uopšte nalazi na Zemlji.
<BR>&nbsp;&nbsp;&nbsp;&nbsp;&nbsp;Pokušao je da iščitava neke od filmovanih knjiga koje je Gru posedovao, no ubrzo odustade od posla. Ljudi su i dalje bili ljudi, no, ono što ga je u stvari odvratilo od čitanja bile su pojedinosti iz svakodnevnog života na kojima su se knjige zasnivale, kao i istorijske i sociološke aluzije koje mu ništa nisu značile. Zagonetke su se i dalje ređale. Uvek iste tople kiše, uporna, osorna naređenja da se kloni određenih područja na Zemlji... Eto, na primer, baš one večeri kada ga je toliko zakopkala tajnstvenost odbleskujućeg obzorja, ono plavičasto svetlo na jugu...
<BR>&nbsp;&nbsp;&nbsp;&nbsp;&nbsp;Išunjao se iz kuće posle večere. Međutim, nije odmakao ni milju od imanja kada ga sustiže gotovo bešumno kretanje Arbinovih kola i kada se zaori njegov povik. Zaustavio se, ušao u vozilo i bio odveden natrag.
<BR>&nbsp;&nbsp;&nbsp;&nbsp;&nbsp;Kasnije, kod kuće, Arbin je koračao uznemireno tamo-amo pred Švarcom i na kraju izustio: "Moraš se kloniti svih mesta koja sijaju u mraku."
<BR>&nbsp;&nbsp;&nbsp;&nbsp;&nbsp;"Zašto?" usledi blago pitanje.
<BR>&nbsp;&nbsp;&nbsp;&nbsp;&nbsp;Odgovor je, međutim, bio krajnje grub: "Jer je to zabranjeno." Zatim, duga stanka, pa opet: "Zar zaista ne znaš kako je tamo, Švarce?"
<BR>&nbsp;&nbsp;&nbsp;&nbsp;&nbsp;Ovaj samo raširi ruke.
<BR>&nbsp;&nbsp;&nbsp;&nbsp;&nbsp;"Odakle dolaziš?" upita zatim Arbin. "Jesi li ti Va-Va-Vasionac?"
<BR>&nbsp;&nbsp;&nbsp;&nbsp;&nbsp;"Šta znači 'Vasionac'?"
<BR>&nbsp;&nbsp;&nbsp;&nbsp;&nbsp;Arbin samo sleže ramenima i ode.
<BR>&nbsp;&nbsp;&nbsp;&nbsp;&nbsp;No, ta je noć za Švarca bila od velikog značaja, jer je upravo tokom te jedne milje koju je prevalio osetio kako se čudnovatost u njegovom umu preobražava u Dodir Misli. Tako je nazvao ono što je već duže vreme osećao, i koristio se u sebi tim izrazom.
<BR>&nbsp;&nbsp;&nbsp;&nbsp;&nbsp;Bio je potpuno sam, okružen ljubičastim sumrakom. Bat njegovih koraka bio je prigušen. Nikog nije video, niti je išta čuo. Ništa nije dodirnuo.
<BR>&nbsp;&nbsp;&nbsp;&nbsp;&nbsp;Ne baš sasvim... Bilo je to nešto nalik na dodir, možda više kao prisustvo nečeg mekog i golicavog u umu, kao baršun.
<BR>&nbsp;&nbsp;&nbsp;&nbsp;&nbsp;Osetio je dva Dodira, odvojena, različia. A pri tom je onaj drugi (kako ih je samo različito doživeo!) bio jači. Ne, ne jači, to nije prava reč. Razgovetniji, određeniji.
<BR>&nbsp;&nbsp;&nbsp;&nbsp;&nbsp;A onda shvati da je to Arbin. Znao je to čitavih pet minuta pre no što je zaista i začuo zvuk njegovih kola, a čitavih deset pre nego što ih je ugledao.
<BR>&nbsp;&nbsp;&nbsp;&nbsp;&nbsp;To se ponavljalo i ponavljalo, sve češće.
<BR>&nbsp;&nbsp;&nbsp;&nbsp;&nbsp;Uskoro je mogao biti sasvim sigurna u to kada bi se Arbin, Loa ili Gru našli na tridesetak koraka negde oko njega. Čak i onda kada to nikako nije mogao znati, ili kada bi sve govorilo da je upravo suprotno od onoga što oseća. Bilo je teško uzimati tako šta zdravo za gotovo; no, Švarc se uskoro navikao i na to.
<BR>&nbsp;&nbsp;&nbsp;&nbsp;&nbsp;Okušavao je svoje nove sposobnosti, te napokon pronađe da sa sigurnošću može odrediti gde se neko od njih troje u bilo koje vreme trenutno nalazi. Bilo je i razlika u kvalitetu osećaja, jer je predstava svakog pojedinog čoveka izazivala sasvim određen Dodir Misli. Nikada se, međutim, nikome od njih troje nije poverio.
<BR>&nbsp;&nbsp;&nbsp;&nbsp;&nbsp;A ponekad bi se zapitao i šta je mogao da predstavlja onaj pravi Dodir Misli koji je registrovao na putu ka svetlećoj oblasti To nije bio niko od njih troje. Pa, onda? Ali da li je to uopšte bilo važno?
<BR>&nbsp;&nbsp;&nbsp;&nbsp;&nbsp;Kasnije se ispostavilo da jeste. Susreo se s tim Dodirom još jednom, jedne druge večeri, kada je uterivao stoku u staju. I on reši da ode Arbinu. "Šta se nalazi u onoj šumovitoj oblasti prema Južnim Brežuljcima, Arbine?"
<BR>&nbsp;&nbsp;&nbsp;&nbsp;&nbsp;"Ništa se tamo ne nalazi", bio je osoran odgovor. "To je ministarski posed."
<BR>&nbsp;&nbsp;&nbsp;&nbsp;&nbsp;"A šta je to?"
<BR>&nbsp;&nbsp;&nbsp;&nbsp;&nbsp;Arbin je jasno odavao utisak čoveka kome neko dosađuje. "To tebi ionako ništa ne znači, zar ne? Ministarski posed znači da to zemljište pripada visokom ministru."
<BR>&nbsp;&nbsp;&nbsp;&nbsp;&nbsp;"A zašto ga niko ne obrađuje?"
<BR>&nbsp;&nbsp;&nbsp;&nbsp;&nbsp;"Zato što nije predviđen za obrađivanje." Arbinov glas tu postade gorljiv. "To je nekada bilo veliko središte. U pradavnim danima. To je sveto mesto i ne sme se skrnaviti. Čuj, Švarce, ako hoćeš da nastaviš da živiš ovde u sigurnom, budi manje radoznao i prioni na svoj posao."
<BR>&nbsp;&nbsp;&nbsp;&nbsp;&nbsp;"Ali ako je sveto, to znači da tamo niko ne može da živi!"
<BR>&nbsp;&nbsp;&nbsp;&nbsp;&nbsp;"Upravo tako. U pravu si."
<BR>&nbsp;&nbsp;&nbsp;&nbsp;&nbsp;"Jesi li siguran u to?"
<BR>&nbsp;&nbsp;&nbsp;&nbsp;&nbsp;"Potpuno... A ti tamo ne treba da ideš. To bi ti bio kraj."
<BR>&nbsp;&nbsp;&nbsp;&nbsp;&nbsp;"I neću."
<BR>&nbsp;&nbsp;&nbsp;&nbsp;&nbsp;Švarc ode, zabrinut i vidno uznemiren. Jer,upravo je iz tog šumovitog predela do njega dopro Dodir Misli, prilično snažno, a sada se prvobitnom utisku pridružilo i nešto drugo. Bio je to Dodir neprijateljstva, zastrašujući Dodir.
<BR>&nbsp;&nbsp;&nbsp;&nbsp;&nbsp;Ali zašto? Zašto?
<BR>&nbsp;&nbsp;&nbsp;&nbsp;&nbsp;Još se nije usuđivao da govori o tome. Ne bi mu ni poverovali, a još bi mu se na kraju desilo i nešto neugodno. I to je znao. U stvari, svakako je previše znao.
<BR>&nbsp;&nbsp;&nbsp;&nbsp;&nbsp;Kao da je tih dana osećao da je mlađi. Tačnije, ne toliko u fizičkom smislu, iako mu se stomak smanjio a ramena proširila. Mišići su mu postali gipkiji i tvrđi, a i varenje mu se poboljšalo. Sve je to bila posledica napornog rada na otvorenom prostoru. No, nešto drugo je bilo još primetnije. Njegov način razmišljanja.
<BR>&nbsp;&nbsp;&nbsp;&nbsp;&nbsp;Stariji ljudi često zaborave kako su se ponašali i razmišljali u mladosti. Zaborave na pokretljivost uma, hrabrost mladalačke intuicije, agilnost brzog zapažanja. Naviknu se ubrzo na laganije rasuđivanje, i pošto se ono najviše zasniva na bogatijem iskustvu, sami sebe smatraju pametnijima no što su bili u mladosti.
<BR>&nbsp;&nbsp;&nbsp;&nbsp;&nbsp;Švarc nije izgubio svoje iskustvo, ali sa velikim zadovoljstvom primeti kako mu se vraća sposobnost izuzetno brzog razumevanja suštine stvari. Uskoro je već veoma lako predviđao Arbinova objašnjenja, koristeći ih samo kao proveru onoga što bi sam zaključio. Tako se konačno oseti mladolikim na mnogo suptilniji način no što je to slučaj sa osećajem zdrave fizičke mladosti.
<BR>&nbsp;&nbsp;&nbsp;&nbsp;&nbsp;Dva meseca prođoše i odjednom sve ispliva na površinu - tokom jedne od šahovskih partija sa Gruom u baštenskom hladnjaku.
<BR>&nbsp;&nbsp;&nbsp;&nbsp;&nbsp;Šah se i nije bio nešto izmenio, osim što su se figure drugačije nazivale. Sve ostalo mu je bilo dobro poznato te mu je pružalo izvesnu sigurnost. Bar ovde, u ovom slučaju, njegovo ga jadno sećanje nije varalo.
<BR>&nbsp;&nbsp;&nbsp;&nbsp;&nbsp;Gru ga je naučio raznim oblicima šaha. Postojao je šah predviđen za igru učetvoro, gde je svaki igrač imao svoju tablu, koje su se dodirivale uglovima, dok je peta tabla bila postavljena u sredinu, upravo kao neka vrsta ničije zemlje. Postojali su i drugi vidovi: trodimenzionalni šah u kome je osam providnih tabli bilo postavljeno jedna iznad druge. Figure su se sada kretale u tri dimenzije, kao nekad u dve, samo što ih je ovde bilo dvostruko više za svakog igrača, i pobeda bi usledila tek kada bi se matirala oba protivnička kralja. Bilo je i lakših varijanti, u kojima se položaj igrača na početku igre dobijao bacanjem kocke, ili, pak, u kojima su određena polja figurama koje se na njima nalaze davala određene prednosti ili izazivala teškoće. Bilo je i vidova u kojima su se po tabli kretale i neke figure novih svojstava.
<BR>&nbsp;&nbsp;&nbsp;&nbsp;&nbsp;No šah je, drevan i nepromenljiv, u suštini bio isti, dobri šah - tako da je započeti turnir između Grua i Švarca dostigao već pedesetu partiju.
<BR>&nbsp;&nbsp;&nbsp;&nbsp;&nbsp;Švarcovo šahovsko umeće nije bilo baš na zavidnoj visini, tako da je stalno gubio, bar u početku. To se, međutim, ubrzo promeni, i rezultat se postepeno izjednači. Gru uskoro postade spor i oprezan u igri, pušeći žestoko svoju lulu i dovodivši je do usijanja u trenucima razmišljanja između poteza; na kraju je sve češće bivao u situaciji da se bundžijski i džandrljivo raspravlja oko svake izgubljene partije.
<BR>&nbsp;&nbsp;&nbsp;&nbsp;&nbsp;Gru je vodio bele figure i njegov kraljev pešak već je stigao do linije.
<BR>&nbsp;&nbsp;&nbsp;&nbsp;&nbsp;"Hajde, igraj", požurivaše on Švarca nestrpljivo. Zubima je držao izgriženi usnik svoje lule, očiju netremice prikovnih za šahovsku tablu.
<BR>&nbsp;&nbsp;&nbsp;&nbsp;&nbsp;Švarc je zauzeo svoje mesto u sumraku koji je sve više osvajao i tiho uzdahnu. Partije su postajale sve nezanimljivije - što je on bivao sposobniji da predvidi Gruove poteze. Kao da je Gru imao zamagljen prozorčić na čelu. No, više ga je mučilo to što je instiktivno znao koje je njegovo sopstveno najbolje rešenje za svaki sledeći potez - što se savršeno uklapalo u već postojeću prateću muku.
<BR>&nbsp;&nbsp;&nbsp;&nbsp;&nbsp;Igrali su na 'noćnoj ploči', koja je svetlela u mraku svojim kockastim plavim i narandžastim poljima. Figure, napravljene od crvenkaste gline, delovale su rustikalno pri dnevnoj svetlosti, ali su noću dobijale drugačiji izgled. Jedna njihova polovina se kupala u kremastoj belini koja joj je davala izgled hladnog, presijavajućeg porcelana. Druga polovina blistala je slabašnim tamnocrvenim odsjajima.
<BR>&nbsp;&nbsp;&nbsp;&nbsp;&nbsp;Krenulo se brzim potezima. Švarcov kraljev pešak presrete svog protivnika i primora ga da se zaustavi. Gru izbaci svog kraljevskog skakača ispred lovca. Švarc odgovori istim potezom sa damine strane. Beli lovac se zatim ustremi na konja Švarcove dame, crni pešak daminog topa napravi korak napred kako bi ga vratio na a4. Naredni potez crnog beše skakač: c6.
<BR>&nbsp;&nbsp;&nbsp;&nbsp;&nbsp;Svetleće figure klizile su preko table kao da se same pokreću, jer se prsti igrača nisu više videli u tami.
<BR>&nbsp;&nbsp;&nbsp;&nbsp;&nbsp;Švarc je osećao strah. Bez obzira na to što bi zaista mogao delovati kao ludak, jednostavno je morao znati. On odjednom upita:
<BR>&nbsp;&nbsp;&nbsp;&nbsp;&nbsp;"Gde sam to ja?"
<BR>&nbsp;&nbsp;&nbsp;&nbsp;&nbsp;Gru pogleda naviše usred poteza svog daminog skakača prema belom lovcu i upita: "Šta?"
<BR>&nbsp;&nbsp;&nbsp;&nbsp;&nbsp;Švarc nije znao kako da izrazi ono što želi: zemlja, ili država, ili narodnost. Stoga upita: "Koji je ovo svet?" i pomeri lovca ispred svog kralja.
<BR>&nbsp;&nbsp;&nbsp;&nbsp;&nbsp;"Zemlja", dopre do njega kratak odgovor, a zatim Gru uz patetično lupkanje izvrši malu rokadu, preskačući svojim nezgrapnim topom vitku figuru kralja.
<BR>&nbsp;&nbsp;&nbsp;&nbsp;&nbsp;Bio je to krajnje nezadovoljavajući odgovor. Reč koju je Gru izgovorio Švarc automatski prevede u sebi kao 'Zemlja'. Ali šta je bila 'Zemlja'? Svaka je planeta 'zemlja', onome ko na njoj živi. Švarc pođe svojim skačevim desnim pešakom dva polja unapred te se Gruov lovac ponovo povuče na b liniju. Tada obojica pođoše daminim pešacima za po jedno polje unapred, oslobađajući lovcima put za bitku do koje je trebalo da dođe u središtu table.
<BR>&nbsp;&nbsp;&nbsp;&nbsp;&nbsp;Švarc, što je mirnije i opreznije mogao, upita: "Koja je sada godina?" I izvrši rokadu.
<BR>&nbsp;&nbsp;&nbsp;&nbsp;&nbsp;Gru nije odgovarao. Verovatno je bio iznenađen. "Šta ti je danas? Zar nećeš da igramo? Ako će te to usrećiti, sada je 826. godina." A onda dodade, pomalo sarkastično: "G-E", i namršteno spusti pogled na tablu, pa tresnu svog daminog skakača na peti red i napade po prvi put.
<BR>&nbsp;&nbsp;&nbsp;&nbsp;&nbsp;Švarc samo pomeri svog daminog kakakača na četvrti red i tako, odbranivši se, pređe u kontranapad. Čarka postade ozbiljna. Gruov skakač odnese crnog lovca koji se podiže iznad table, kao u crvenoj vatri, da bi potom bio pušten uz jedno 'klak' u kutiju u kojoj će, kao sahranjeni borac, ležati do sledeće partije. Osvajački skakač, međutim, ubrzo pade pod udarcem Švarcove dame. U jednom trenutku u kome Gru ispusti oblačić iznad glave usled koncentrisanog razmišljanja, njegov napad propade i on pomeri svog preostalog skakača nazad u skrovište na kraljevo polje gde ovaj, međutim, postade prilično neupotrebljiv. Crni damin skakač ponovi prvi potez, odnevši lovca, no, u sledećem potezu ga pojede topov pešak.
<BR>&nbsp;&nbsp;&nbsp;&nbsp;&nbsp;Nastade zastoj, pa Švarc upita tiho:
<BR>&nbsp;&nbsp;&nbsp;&nbsp;&nbsp;"Šta znači to 'G-E'?"
<BR>&nbsp;&nbsp;&nbsp;&nbsp;&nbsp;"Šta?" upita Gru, nasmejavši se neprijatno. "Oh, još uvek me pitaš koja je godina? E, od svih ludaka ti si... No, dobro, stalno zaboravljam da si ti praktično tek pre mesec dana naučio da govoriš. Ali nisi glup. Zar stvarno ne znaš? Pa, 827. je godina Galaktičke Ere. Galaktička Era, to je 'G-E', vidiš? 827-ma godina od nastanka Galaktičkog carstva, to jest od krunisanja Frankena Prvog. A sada, hajde, molim te, ti igraš."
<BR>&nbsp;&nbsp;&nbsp;&nbsp;&nbsp;No, skakač koga je Švarc držao u ruci nestade za trenutak u njegovoj pesnici. Bio je već besan od tolikih razočaranja. On reče: "Sačekaj trenutak", i spusti skakača dole na d2. "Da li tebi nešto znače ova imena: Amerika, Azija, Sjedinjene Države, Rusija, Evropa..." U sebi je žudio da ih Gru prepozna.
<BR>&nbsp;&nbsp;&nbsp;&nbsp;&nbsp;U tami se Gruova lula iznenada zažari jarkocrvenom svetlošću, i Švarcu se za trenutak učini da u Gruovoj tamnoj silueti ima manje života nego na svetlećoj tabli pred njim. Moguće je da je samo kratko odmahnuo glavom, no Švarc to nije mogao da vidi. Nije morao čak ni da gleda. Osećao je negodovanje starog čoveka isto tako jasno kao da su reči zaista i bile izgovorene.
<BR>&nbsp;&nbsp;&nbsp;&nbsp;&nbsp;Švarc pokuša ponovo: "Znaš li gde bih mogao da nabavim neku mapu?"
<BR>&nbsp;&nbsp;&nbsp;&nbsp;&nbsp;"Nema ovde mapa", promrmlja Gru. "Osim ako nećeš da rizikuješ život i potražiš ih u Čiku. Ja nisam geograf, nikada nisam čuo za imena koja si mi rekao. Šta ona znače? Imena ljudi?"
<BR>&nbsp;&nbsp;&nbsp;&nbsp;&nbsp;Da rizikuje život? Zašto to? Švarca prođe jeza. Da nije ipak počinio zločin? Da li Gru za to zna?
<BR>&nbsp;&nbsp;&nbsp;&nbsp;&nbsp;On sumnjičavo nastavi: "Sunce ima devet planeta, zar ne?"
<BR>&nbsp;&nbsp;&nbsp;&nbsp;&nbsp;"Deset", bio je odlučan odgovor.
<BR>&nbsp;&nbsp;&nbsp;&nbsp;&nbsp;Švarc je oklevao. Pa, moguće je da je otkrivena i ta deseta o kojoj ništa nije znao. Ali kako bi onda Gru znao za nju? On poče da računa služeći se prstima, pa upita: "A šesta planeta? Ima li slučajno prstenove?"
<BR>&nbsp;&nbsp;&nbsp;&nbsp;&nbsp;"Saturn, misliš?" upita Gru. "Naravno da ima." Sada je i on računao. Mogao je da odnese kako lovčevog tako i kraljevog pešaka, no posledice izbora nisu bile baš sasvim jasne.
<BR>&nbsp;&nbsp;&nbsp;&nbsp;&nbsp;"A postoji li nešto kao pojas asteroida - malih planeta - između Marsa i Jupitera? Mislim, između četvrte i pete planete?"
<BR>&nbsp;&nbsp;&nbsp;&nbsp;&nbsp;"Da, da", jedva odgovori Gru. Ponovo je palio ugasli plamen u svojoj luli, razmišljajući grozničavo. Švarc oseti uznemirenost sa druge strane, pa se i sam uzvrpolji. Sada mu je bilo jasno da je ovaj svet zaista Zemlja, te je partija koja se odvijala bila poslednja važna stvar na njoj. Pitanja su se i dalje komešala u njegovoj glavi, te jedno od njih konačno nađe i put napolje:
<BR>&nbsp;&nbsp;&nbsp;&nbsp;&nbsp;"Znači, tvoje filmovane knjige kažu istinu? Znači da zaista ima još naseljenih svetova? Svetova na kojima žive ljudi?"
<BR>&nbsp;&nbsp;&nbsp;&nbsp;&nbsp;Tu Gru upre svoj pogled preko table, očiju koje su bezuspešno pokušavale da prodru kroz tamu. "Ozbiljno pitaš?"
<BR>&nbsp;&nbsp;&nbsp;&nbsp;&nbsp;"Je li tako?"
<BR>&nbsp;&nbsp;&nbsp;&nbsp;&nbsp;"Galaksije mi, on to stvarno ne zna!"
<BR>&nbsp;&nbsp;&nbsp;&nbsp;&nbsp;Švarc se oseti kao jadničak. "Molim te..."
<BR>&nbsp;&nbsp;&nbsp;&nbsp;&nbsp;"Naravno da ima i drugih svetova. Milioni drugih! Svaka zvezda koju vidiš ima svoje svetove, a najveći broj je nevidljiv. Sve je to deo Carstva."
<BR>&nbsp;&nbsp;&nbsp;&nbsp;&nbsp;Švarc je u sebi osećao pritajen i tih odjek svake reči koje je Gru sa žestinom izgovarao, dok su one, kao strelice, hrlile od jednog ka drugom umu. Švarc je osećao kako njegovi mentalni kontakti s drugim ljudima jačaju iz dana u dan. Možda će, uskoro, te reči moći da oseti u sebi čak i ako uopšte nisu izgovorene.
<BR>&nbsp;&nbsp;&nbsp;&nbsp;&nbsp;A sada je, po prvi put, pomislio da možda i nije lud. On je, jednostavno, prošao kroz vreme, nekako. Da ga nije prespavao?
<BR>&nbsp;&nbsp;&nbsp;&nbsp;&nbsp;On najzad reši da otvori karte. "Koliko dugo je tako, Gru? Mislim, koliko je prošlo od vremena kada je postojala samo jedna planeta?"
<BR>&nbsp;&nbsp;&nbsp;&nbsp;&nbsp;"Kako to misliš?" U Gruovom glasu javi se opreznost. "Da nisi slučajno član Društva Starešina?"
<BR>&nbsp;&nbsp;&nbsp;&nbsp;&nbsp;"Član čega? Ne, nisam član ničega. Ali zar nije nekada Zemlja zaista bila jedina planeta?... Pa, zar nije?"
<BR>&nbsp;&nbsp;&nbsp;&nbsp;&nbsp;"Tako Starešine kažu", odgovori Gru nevoljno, "ali ko to zaista može znati? Ko? Svi ti svetovi postoje otkad je sveta i veka, bar koliko ja znam."
<BR>&nbsp;&nbsp;&nbsp;&nbsp;&nbsp;"A koliko je to, od sveta i veka?"
<BR>&nbsp;&nbsp;&nbsp;&nbsp;&nbsp;"Hiljadama godina, pretpostavljam. Pedeset hiljada, sto... ne znam tačno."
<BR>&nbsp;&nbsp;&nbsp;&nbsp;&nbsp;Hiljade godina! Švarc s mukom proguta knedlu. I sve to samo između dva koraka? Dašak, trenutak, najmanji delić vremena - i on je preskočio hiljade godina? Osećao je kako ga ponovo ophrvava nestanak sećanja. To što je upamtio broj planeta u sistemu bila je samo svetlost koja se probila kroz tamu.
<BR>&nbsp;&nbsp;&nbsp;&nbsp;&nbsp;No sada je Gru bio na potezu. Odneo je protivničkog lovčevog pešaka i Švarc potpuno spontano oseti da to nije bio dobar potez. Usledi zatim niz poteza u koje nije bilo neophodno uložiti mnogo razmišljanja. Njegov top s kraljevog krila odnese prvog od dva bela pešaka koji su se međusobno gurali na istom redu. Beli skakač ponovo se ustremi na crnog lovca. Švarc pomeri sada svog lovca prema crnom skakaču, spremajući se da udari još jače. Gru odgovori pomeranjem svog lovca na damin red.
<BR>&nbsp;&nbsp;&nbsp;&nbsp;&nbsp;Švarc zastade, pripremajući svoj završni napad. "Zemlja je najvažnija planeta, zar ne?" upita on.
<BR>&nbsp;&nbsp;&nbsp;&nbsp;&nbsp;"Kako, najvažnija?"
<BR>&nbsp;&nbsp;&nbsp;&nbsp;&nbsp;"Najvažnija u Carst..."
<BR>&nbsp;&nbsp;&nbsp;&nbsp;&nbsp;No Gru ispusti usklik od kog se zatresa čitava tabla. "Slušaj ti. Dosadan si sa tim svojim pitanjima. Zar si baš tolika budala? Zar ti Zemlja izgleda kao najvažnija u bilo čemu?" Usledi slab zvuk zujanja dok je Gru na svojoj pokretnoj stolici obilazio oko stola. Švarc oseti kako ga njegovi prsti grebu po mišici.
<BR>&nbsp;&nbsp;&nbsp;&nbsp;&nbsp;"Gledaj! Gledaj onamo!" Gruov glas bio je ljutito šištanje. "Vidiš li horizont? Vidiš li taj sjaj?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To je Zemlja - sva je takva. Osim još ponegde, gde ima mesta kakvo je ovo na kome se upravo nalazimo."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Zemljina kora je radioaktivna. Tlo svetluca i uvek je svetlucalo, i uvek će svetlucati. Ništa na njemu ne može da raste. Niko tu ne može da živi - zar to ne znaš? Šta misliš, čemu li nam služi Šezdeseta!"
<BR>&nbsp;&nbsp;&nbsp;&nbsp;&nbsp;Čovek u kolicima zastade. Ponovo se vrati na svoje mesto i reče: "Ti si na potezu."
<BR>&nbsp;&nbsp;&nbsp;&nbsp;&nbsp;Šezdeseta! Još jedan Dodir Misli, ovog puta obavijen aurom neodređene pretnje. Švarcove figure igrale su same, dok je on mozgao stegnuta srca. Njegov kraljev pešak odnese protivničkog lovčevog, a Gru pomeri skakača na d5. Švarcov top usmeri vatru na belog skakača. Gruov skakač ponovo napade, ovog puta crnog lovca, no Švarc skloni topa na b5. Sledeći potez Grua predstavljao je bojažljiv nastup kraljevog pešaka napred za jedno polje, dok Švarcov top polete napred. On odnese belog skakačevog pešaka, dajući šah protivničkom kralju. Gruov vojskovođa odnese crnog topa, no Švarcova dama odmah ispuni prazninu, pomerivši se na četvrti red i ponovo davši šah. Beli kralj šćućuri se u uglu table, te Švarc krenu sa svojom, postavivši je na b6, napred za dva polja, te se dve gospođe nađoše oči u oči. Švarc skakačem odnese protivničkog, jureći pri tom belog lovca. Gru razmisli za trenutak, a onda elegantno povuče svoju damu dugom dijagonalom u nameri da odnese crnog lovca.
<BR>&nbsp;&nbsp;&nbsp;&nbsp;&nbsp;Tu konačno zastade uz uzdah olakšanja. Njegov protivnik je sada imao da se pobrine o svom ugroženom topu, šahu koji je pretio, i o protivničkoj dami koja je bila spremna za nova haranja. Osim toga, imao je pešaka više.
<BR>&nbsp;&nbsp;&nbsp;&nbsp;&nbsp;"Ti igraš", prozbori on s neprikrivenim zadovoljstvom.
<BR>&nbsp;&nbsp;&nbsp;&nbsp;&nbsp;"Šta... šta je to Šezdeseta?" izusti Švarc na kraju.
<BR>&nbsp;&nbsp;&nbsp;&nbsp;&nbsp;Odjednom, oštro neprijateljstvo javi se u Gruovom glasu: "Zašto to pitaš? Na šta ciljaš?"
<BR>&nbsp;&nbsp;&nbsp;&nbsp;&nbsp;"Molim vas!" U Švarcovom glasu jasno se osećao prizvuk pomirljivosti, no, kao da mu je hrabrost polako čilila. "Ja sam čovek koji nikome ne može učiniti ništa nažao. Niti znam ko sam, niti šta mi se dogodilo. Možda sam samo još jedan medicinski slučaj gubitka pamćenja."
<BR>&nbsp;&nbsp;&nbsp;&nbsp;&nbsp;"Da, biće da je baš tako", dobi prezriv odgovor. "Reci mi, iskreno: bežiš li ti to od Šezdesete?"
<BR>&nbsp;&nbsp;&nbsp;&nbsp;&nbsp;"Ali ja uopšte ne znam šta znači Šezdeseta!"
<BR>&nbsp;&nbsp;&nbsp;&nbsp;&nbsp;To je, izgleda, zazvučalo ubedljivo, te usledi duga tišina. Švarc je osećao Gruov Dodir Misli: zloslutan, ali ne sasvim razgovetan.
<BR>&nbsp;&nbsp;&nbsp;&nbsp;&nbsp;Gru na kraju prozbori: "Šezdeseta je upravo šezdeseta godina tvog života. Planeta može da izdrži populaciju od dvadeset miliona, ne više. Da bi živeo, moraš proizvoditi. Ako ne možeš da proizvodiš, nema ti života. A kad napuniš šezdeset, ne možeš više proizvoditi."
<BR>&nbsp;&nbsp;&nbsp;&nbsp;&nbsp;"To znači..." Švarc ostade otvorenih usta, bez reči.
<BR>&nbsp;&nbsp;&nbsp;&nbsp;&nbsp;"To znači da te sklone. Bezbolno."
<BR>&nbsp;&nbsp;&nbsp;&nbsp;&nbsp;"Ubiju te?"
<BR>&nbsp;&nbsp;&nbsp;&nbsp;&nbsp;"Nije to ubistvo", procedi Gru. "To naprosto mora da bude tako. Na druge svetove nemamo pristupa, a podmladak stiže i treba ga nekako zbrinuti. Stariji ustupaju mesto mladima."
<BR>&nbsp;&nbsp;&nbsp;&nbsp;&nbsp;"A šta ako neko prećuti da je navršio šezdesetu?"
<BR>&nbsp;&nbsp;&nbsp;&nbsp;&nbsp;"Zašto bi to iko učinio? Na kraju krajeva, život posle Šezdesete nije više nimalo lak. Osim toga, postoji i Popis, svakih deset godina, upravo zato da bi otklonio mogućnost da bude ludaka koji bi sebi produžili život. Napokon, svi podaci su sređeni i kontrolišu se."
<BR>&nbsp;&nbsp;&nbsp;&nbsp;&nbsp;"Mojih podataka nema", omače se Švarcu, ali istog časa dodade: "Osim toga, meni je tek pedeset, sa sledećim rođendanom."
<BR>&nbsp;&nbsp;&nbsp;&nbsp;&nbsp;"To nema veze. Uvek su u stanju da ti provere starost putem ispitivnaja koštane strukture. To ne znaš? Tu nema izvrdavanja. Sledeći put će me uhvatiti... no, tvoj je potez."
<BR>&nbsp;&nbsp;&nbsp;&nbsp;&nbsp;Švarc pređe preko požurivanja. "To znači da će oni..."
<BR>&nbsp;&nbsp;&nbsp;&nbsp;&nbsp;"Naravno da hoće. Meni je samo pedeset pet, ali, pogledaj me. Ja ne mogu da radim, proizvodim, zar ne? Troje nas je ubeleženo u domaćinstvu, i kvota koju moramo ispuniti predviđena je za troje. Onda kada mi se desila ova nezgoda bio sam obavezan da je prijavim, i tada bi kvota bila smanjena na dvoje ljudi. U tom slučaju bio bih osuđen na prevremenu Šezdesetu, a to Arbin i Loa nisu hteli. Ludaci! To je značilo da će njih dvoje raditi za još jednoga - sve dok se ti nisi pojavio. No, sledeće godine će me ionako uhvatiti... hajde, igraj."
<BR>&nbsp;&nbsp;&nbsp;&nbsp;&nbsp;"Popis je dogodine?"
<BR>&nbsp;&nbsp;&nbsp;&nbsp;&nbsp;"Tako je... igraj!"
<BR>&nbsp;&nbsp;&nbsp;&nbsp;&nbsp;"Čekaj malo!" uskliknu panično Švarc. "Šezdeseta važi za sve? Bez izuzetka?"
<BR>&nbsp;&nbsp;&nbsp;&nbsp;&nbsp;"Za ovakve kao što smo mi nema nikakvog spasa. Visoki ministar proživi čitav svoj vek, kao i članovi Društva Starešina; osim njih, povlastice imaju još poneki naučnici i ljudi od vrednosti. Takvih nema mnogo, deset, dvanaest ljudi godišnje... hoćeš li da igraš?"
<BR>&nbsp;&nbsp;&nbsp;&nbsp;&nbsp;"Ko daje povlastice?"
<BR>&nbsp;&nbsp;&nbsp;&nbsp;&nbsp;"Visoki ministar, naravno! Hoćeš li sada da nastaviš igru ili nećeš?"
<BR>&nbsp;&nbsp;&nbsp;&nbsp;&nbsp;"Ne, nema potrebe", odgovori napokon Švarc i ustade. "Ovo je mat u pet poteza: damom ti uzimam pešaka i dajem ti šah, moraš da bežiš. Ja ti skakačem dajem šah na e7; sada moraš da bežiš kraljem na f7. Ponovo ti dajem šah, damom, na e6, i ti ponovo bežiš na g7. Pređem damom na g6, možeš još samo na h8, i onda te sustižem i matiram damom na h6. Fina partija", zaključi on kurtoazno.
<BR>&nbsp;&nbsp;&nbsp;&nbsp;&nbsp;Gru je dugo zurio u tablu, a onda je uz ljutit uzvik gurnu sa stočića. Svetlucajuće figure se bespomoćno otkotrljaše u travu.
<BR>&nbsp;&nbsp;&nbsp;&nbsp;&nbsp;"Sve zbog tvog brbljanja koje me dekoncentriše!" povika on.
<BR>&nbsp;&nbsp;&nbsp;&nbsp;&nbsp;No Švarc ne obrati na to pažnju. Njegov um bio je ispunjen samo jednim: kako da izbegne Šezdesetu. Jer kao što Brauning reče:
<BR>&nbsp;&nbsp;&nbsp;&nbsp;&nbsp;"Ostari kraj mene!
<BR>&nbsp;&nbsp;&nbsp;&nbsp;&nbsp;Ono najbolje će tek stići..."
<BR>&nbsp;&nbsp;&nbsp;&nbsp;&nbsp;To je, možda, važilo na Zemlji, na kojoj žive milijarde koje nemaju ograničena sledovanja hrane. Ono najbolje što će tek stići sada je bila samo Šezdeseta... i smrt...
<BR>&nbsp;&nbsp;&nbsp;&nbsp;&nbsp;Jer, Švarcu su bile šezdeset dve...
<BR>&nbsp;&nbsp;&nbsp;&nbsp;&nbsp;Šezdeset dve...
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
