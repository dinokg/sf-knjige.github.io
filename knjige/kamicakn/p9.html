<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. KONFLIKT U ČIKU
<P>&nbsp;&nbsp;&nbsp;&nbsp;&nbsp;Poručnik garnizona u Čiku, Mark Klodi, zevnu i zagleda se u neku tačku, sve uz osećaj neizdržive dosade. Dve godine su već prošle otkako je stacioniran na Zemlji i njegovo biće je žudelo za premeštajem.
<BR>&nbsp;&nbsp;&nbsp;&nbsp;&nbsp;Nigde u Galaksiji se nije postavljao toliko veliki problem u vezi sa održavanjem normalnog života u kasarni kao na ovom jezivom svetu. Normalan, otvoren i drugarski odnos između vojske i civilnog stanovništva bio je stvar koja se podrazumevala u čitavom Svemiru. Itekako se osećalo prisustvo slobode i spontanosti.
<BR>&nbsp;&nbsp;&nbsp;&nbsp;&nbsp;Ovde je, međutim, garnizon značio zatvor. Živelo se u barakama otpornim na radioaktivnost, u brižljivo prečišćenom vazduhu, oslobođenom nepoželjnih čestica. Naravno, obavezna je bila i upotreba odela impregniranih olovom, koja su se mogla, doduše, skidati - ali uz velike rizike. I najgore od svega, prijateljevanje sa lokalnim stanovništvom nije moglo predstavljati ni tačku 'razno' - čak i pod pretpostavkom da osećaj očajničke usamljenosti na kraju i natera ponekog vojnika da potraži društvo devojke sa Zemlje - 'Zemke'.
<BR>&nbsp;&nbsp;&nbsp;&nbsp;&nbsp;Jedini izlaz je, po svemu sudeći, bio - dobra čašica, zatim dobra tura spavanjca i na kraju definitivan pad u ludilo.
<BR>&nbsp;&nbsp;&nbsp;&nbsp;&nbsp;Poručnik Klodi protrese glavu kao da želi da njenu sadržinu dovede u red, ponovo zevnu, uspravi se u sedeći položaj i stade da obuva cipele. Pogleda zatim na sat i zaključi da je ipak još prerano za večeru.
<BR>&nbsp;&nbsp;&nbsp;&nbsp;&nbsp;Međutim, u sledećem trenutku je već stajao na nogama (od kojih je samo jedna bila u cipeli), neugodno svestan svoje čupave, neočešljane kose, i otpozdravljao u stavu mirno.
<BR>&nbsp;&nbsp;&nbsp;&nbsp;&nbsp;Pukovnik ga samo odmeri prezrivim pogledom i ne ukori ga. Umesto toga, usledila je odsečna naredba:
<BR>&nbsp;&nbsp;&nbsp;&nbsp;&nbsp;"Poručniče, primio sam izveštaje o neredima u poslovnom delu grada. Predvodićete odred za dekontaminaciju pravo do Danemove robne kuće i tamo preuzeti kontrolu. Pobrinućete se za to da svi vaši ljudi budu u potpunosti zaštićeni od mogućnosti izlaganja zarazi Radijacionom Groznicom."
<BR>&nbsp;&nbsp;&nbsp;&nbsp;&nbsp;"Radijaciona Groznica!" uzviknu poručnik. "Izvinite, gospodine, ali..."
<BR>&nbsp;&nbsp;&nbsp;&nbsp;&nbsp;"Budite spremni za polazak najdalje za petnaest minuta", odvrati pukovnik ledeno.
<BR>
<BR>&nbsp;&nbsp;&nbsp;&nbsp;&nbsp;Arvardan je prvi ugledao omanjeg čoveka i ustuknuo kad ovaj priđe uz sve dobronamerne gestove. "Hej, čovek! Zdravo, momak! Kaš'te maloj da smanji vodopad!"
<BR>&nbsp;&nbsp;&nbsp;&nbsp;&nbsp;Pola podiže glavu i duboko udahnu. Gotovo istog časa se potpuno nesvesno, povuče u zaklon zaštitničke Avardanove figure, koja je, isto tako nesvesno, zaštitnički obuhvati rukama. Nije mu palo na pamet da već drugi put dodiruje jednu Zemljanku.
<BR>&nbsp;&nbsp;&nbsp;&nbsp;&nbsp;"Šta želite, vi?" upita on oštro.
<BR>&nbsp;&nbsp;&nbsp;&nbsp;&nbsp;Čovečuljak prodornih očiju neodlučno iskorači iza nekakve tezge prenatrpane paketima. Govorio je s primetnim ulagivanjem, ali i uz određenu dozu drske nametljivosti.
<BR>&nbsp;&nbsp;&nbsp;&nbsp;&nbsp;"Ovde je strašna gužva", reče on, "ali nemojte se zbog toga vi, gospođice, uzrujavati. Ne brinite, odvešću ja ovog vašeg čoveka u Institut umesto vas."
<BR>&nbsp;&nbsp;&nbsp;&nbsp;&nbsp;"Kakav institut?" upita Pola uz novi talas straha.
<BR>&nbsp;&nbsp;&nbsp;&nbsp;&nbsp;"Ma 'ajde, znamo se", odvrati čovečuljak. Ja sam Neter, onaj što drži tezgu s voćem na ulici baš preko puta Instituta. Sto puta sam vas video tamo."
<BR>&nbsp;&nbsp;&nbsp;&nbsp;&nbsp;"A čemu sva ova pometnja?" prekide ga Arvardan.
<BR>&nbsp;&nbsp;&nbsp;&nbsp;&nbsp;Neterova mala prilika zatrese se od užasavanja. "Oni misle da ovaj vaš tip ima Radijacionu Groznicu!"
<BR>&nbsp;&nbsp;&nbsp;&nbsp;&nbsp;"Radijacionu Groznicu!" izlete i Arvardanu i Poli u isti glas.
<BR>&nbsp;&nbsp;&nbsp;&nbsp;&nbsp;"Da, da." Neter potvrdno zaklima glavom. "Neka dva vozača zadesila su se njim u restoranu i upravo to su rekli. Takve vesti se brzo šire, znate i sami."
<BR>&nbsp;&nbsp;&nbsp;&nbsp;&nbsp;"Znači da čuvari napolju u stvari traže nekog sa Radijacionom Groznicom?" upita Pola.
<BR>&nbsp;&nbsp;&nbsp;&nbsp;&nbsp;"Baš tako."
<BR>&nbsp;&nbsp;&nbsp;&nbsp;&nbsp;"A vi? Vi se ne bojite zaraze?" naglo upita Arvardan. "Koliko sam ja shvatio, vlasti su i ispraznile radnju zbog straha od zaraze."
<BR>&nbsp;&nbsp;&nbsp;&nbsp;&nbsp;"Dabome. Vlasti čekaju napolju, boje se da uđu. Čekaju da stigne odred za dekontaminaciju."
<BR>&nbsp;&nbsp;&nbsp;&nbsp;&nbsp;"A vi se, jel' tako, ne bojite groznice?"
<BR>&nbsp;&nbsp;&nbsp;&nbsp;&nbsp;"A zašto bih? Ovaj čovek uopšte nema groznicu, samo ga pogledajte. Gde su mu ranice oko ustiju? Nema ni rumenila na licu, pogled mu je bistar. Znam ja kako groznica izgleda. Hajd'mo, gospođice, jednostavno ćemo išetati odavde."
<BR>&nbsp;&nbsp;&nbsp;&nbsp;&nbsp;Pola se još jednom zaplašeno ukoči. "Ne, ne! Ne možemo, ne možemo, on je, on je..." Nije mogla dalje.
<BR>&nbsp;&nbsp;&nbsp;&nbsp;&nbsp;Neter nastavi značajnim glasom: "Ja mogu da ga izvedem. Bez pitanja, bez isprava..."
<BR>&nbsp;&nbsp;&nbsp;&nbsp;&nbsp;Poli se nehotice ote tihi uzvik, dok Arvardan gotovo gadljivo upita: "A šta vam daje takav značaj?"
<BR>&nbsp;&nbsp;&nbsp;&nbsp;&nbsp;Neter se promuklo nasmeja i lupnu po reveru. "Obaveštajac sam Društva Starešina. Niko me ništa neće pitati."
<BR>&nbsp;&nbsp;&nbsp;&nbsp;&nbsp;"A što biste vi to uradili?"
<BR>&nbsp;&nbsp;&nbsp;&nbsp;&nbsp;"Sve bih - ali, za novac. Vi ste u nevolji i treba vam pomoć. Mogu da vam pomognem. Posao je čist, zar ne? Da kažemo, recimo, stotinu kredita. Pedeset odmah, pedeset po obavljenom poslu."
<BR>&nbsp;&nbsp;&nbsp;&nbsp;&nbsp;No, Pola, prošapta grozničavo: "Predaćete ga Starešinama!"
<BR>&nbsp;&nbsp;&nbsp;&nbsp;&nbsp;"Neću, zašto bih? On Starešinama ne znači ništa, ali meni zato vrlo znače tih sto kredita. Ako sačekate Vasionce, oni su sposobni da ga ubiju pa tek onda da se pitaju da li je zaista imao groznicu. Znate valjda Vasionce - briga njih kad je u pitanju Zemljanin. Ionako bi najradije pokokali čitavu Zemlju."
<BR>&nbsp;&nbsp;&nbsp;&nbsp;&nbsp;"Neka dama pođe sa vama", reče Arvardan. No, Neterove male oči gledale su vrlo oštro i vrlo lukavo. "Ne, neće moći. Ja ipak preuzimam, što bi se reklo, sračunat rizik. Možda ću da prođem s njim, ali me sa dvoje ljudi možda neće pustiti. A ako već vodim jednu osobu, neka to bude ona koja je važnija. Zar to ne zvuči razumno?"
<BR>&nbsp;&nbsp;&nbsp;&nbsp;&nbsp;"A šta", poče Arvardan, "šta da vam ja recimo sad priđem i propustim vas kroz šake? Šta bi onda bilo?"
<BR>&nbsp;&nbsp;&nbsp;&nbsp;&nbsp;Neter ustuknu, no brzo dođe k sebi i čak uspe da istisne osmeh. "Pa, mislio bih da ste zvrknuti. Posle bi vas ionako uhvatili i bilo bi i ubijenih... O kej, momak. Poluodstojanje."
<BR>&nbsp;&nbsp;&nbsp;&nbsp;&nbsp;"Molim vas", Pola cimnu Arvardana za ruku, "moramo rizikovati. Nek' uradi kao što predlaže... Bićete f-fer, zar ne, gospodine Neter?"
<BR>&nbsp;&nbsp;&nbsp;&nbsp;&nbsp;Neter iskrivi usta. "Vaš razbacani dečko mi je uvrnuo ruku. Nije morao to da učini, a ja ne volim da me iko čačka, I zbog toga, još sto kredita. Sve zajedno, dvesta."
<BR>&nbsp;&nbsp;&nbsp;&nbsp;&nbsp;"Moj otac će vam platiti..."
<BR>&nbsp;&nbsp;&nbsp;&nbsp;&nbsp;Ovaj ne popuštaše. "Stotinu unapred."
<BR>&nbsp;&nbsp;&nbsp;&nbsp;&nbsp;"Ali nemam te pare pri sebi!" zaječa Pola.
<BR>&nbsp;&nbsp;&nbsp;&nbsp;&nbsp;"U redu je, gospođice", reče Arvardan samopouzdano. "Sredićemo to."
<BR>&nbsp;&nbsp;&nbsp;&nbsp;&nbsp;On otvori novčanik i zavrljači Neteru nekoliko novčanica. "Hajde, krenite!"
<BR>&nbsp;&nbsp;&nbsp;&nbsp;&nbsp;'Švarce, pođite s njima", prošapta Pola.
<BR>&nbsp;&nbsp;&nbsp;&nbsp;&nbsp;Švarc posluša bez predomišljanja, ne mareći. Isto tako bi mogao krenuti i u pakao.
<BR>&nbsp;&nbsp;&nbsp;&nbsp;&nbsp;I nađoše se tako njih dvojica, sami, gledajući nemo jedno u drugo. Pola ga, u stvari, prvi put bolje pogleda i iznenađeno zaključi da je njen novi poznanik visok, zgodan, miran i samopouzdan. Držala ga je do tada samo za slučajnog, nehotičnog dobročinitelja, ali sada... Ona se blago zarumeni u licu, i sve što joj se desilo za poslednjih nekoliko časova istopi se i izgubi pod naletom zaglušujućeg lupanja srca.
<BR>&nbsp;&nbsp;&nbsp;&nbsp;&nbsp;Nisu se, u stvari, još uvek zvanično upoznali.
<BR>&nbsp;&nbsp;&nbsp;&nbsp;&nbsp;"Ja sam Pola Šekt", reče ona uz osmejak.
<BR>&nbsp;&nbsp;&nbsp;&nbsp;&nbsp;Arvardn je dosad nije video nasmejanu, te prikova pogled za njeno lice. Kao da joj je lice obasjano čudnim sjajem. Učinilo mu se... No, on ubrzo odbaci pomisao. Zemljanka!
<BR>&nbsp;&nbsp;&nbsp;&nbsp;&nbsp;Tako usledi njegov odgovor, manje predusredljiv no što je planirao. "Bel Arvardan." On pruži svoju preplanulu šaku, u kojoj devojčina tanana ručica skoro potpuno nestade - za trenutak.
<BR>&nbsp;&nbsp;&nbsp;&nbsp;&nbsp;"Moram vam zahvaliti za sve što ste učinili", reče ona.
<BR>&nbsp;&nbsp;&nbsp;&nbsp;&nbsp;Arvardan pređe preko toga. "Pa, hoćemo li da krenemo? Hoću reći, možemo da krenemo pošto je vaš prijatelj na sigurnom - nadam se, bar."
<BR>&nbsp;&nbsp;&nbsp;&nbsp;&nbsp;"Pa, čuli bismo buku na izlazu da je bilo nekih problema, zar ne?" Njene oči su molile za bilo kakvu potvrdu ovoga što je rekla, no Arvardan odoli iskušenju da zapadne u nežnost.
<BR>&nbsp;&nbsp;&nbsp;&nbsp;&nbsp;"Idemo li?"
<BR>&nbsp;&nbsp;&nbsp;&nbsp;&nbsp;Pola kao da se sledi. "Da, zašto da ne", odvrati ona oštro.
<BR>&nbsp;&nbsp;&nbsp;&nbsp;&nbsp;Međutim, upravo u tom trenutku začu se približavajuće zavijanje, te se devojčine oči nanovo raširiše i ona klonu.
<BR>&nbsp;&nbsp;&nbsp;&nbsp;&nbsp;"Šta nije u redu?" upita Arvardan.
<BR>&nbsp;&nbsp;&nbsp;&nbsp;&nbsp;"To su vojnici Carstva."
<BR>&nbsp;&nbsp;&nbsp;&nbsp;&nbsp;"Zar se i njih bojite?" Bio je to ponovo onaj stari Arvardan, Vasionac, samopouzdani arheolog sa Sirijusa. Možda je to bila predrasuda, ali činilo mu se da približavanje carskih vojnika, ma koliko to zvučalo nelogično, znači čovečnost i normalu. To učini da ponovo povrati izgubljenu ljubaznost.
<BR>&nbsp;&nbsp;&nbsp;&nbsp;&nbsp;"Ne brinite za Vasionce", reče on, nesvestan da upotrebljava zemaljski termin za ne-Zemljane. "Mogu ja s njima, gđice Šeket." Ona odjednom zazvuča vrlo zabrinuto za njega. "Ne, ne pokušavajte ništa slično. Čak, nemojte ni razgovarati sa njima. Samo učinite kao što kažu, nemojte ih ni gledati."
<BR>&nbsp;&nbsp;&nbsp;&nbsp;&nbsp;Arvardan se široko nasmeja.
<BR>&nbsp;&nbsp;&nbsp;&nbsp;&nbsp;Čuvari ih primetiše još na priličnoj udaljenosti od glavnog izlaza i ustuknuše. Oni izbiše na mali, prazan i čudno tihi prostor. Zvuk vojnih kola postajao je sve jači.
<BR>&nbsp;&nbsp;&nbsp;&nbsp;&nbsp;A onda se bojna kola odjednom stvoriše na trgu i iz njih pokuljaše vojnici pod staklenim šlemovima. Gomila poče da se naglo povlači u opštoj panici. Začuše se povici i udarci kundaka neuronskih bičeva.
<BR>&nbsp;&nbsp;&nbsp;&nbsp;&nbsp;Poručnik Klodi, na čelu svoje garde, priđe jednom čuvaru na ulazu. "Dobro, ko ovde ima groznicu?"
<BR>&nbsp;&nbsp;&nbsp;&nbsp;&nbsp;Lice mu je izgledalo izobličeno pod staklenom maskom u kojoj se nalazio prečišćen vazduh. Glas koji je dopirao iz komunikatora bio je jasan i metalan.
<BR>&nbsp;&nbsp;&nbsp;&nbsp;&nbsp;Čuvar se povi u izraz dubokog poštovanja. "Ako je vašoj milosti po volji, bolesnika smo izolovali unutra u radnji. Dvoje ljudi koji su bili u njegovom društvu stoje tu pred vama, na vratima."
<BR>&nbsp;&nbsp;&nbsp;&nbsp;&nbsp;"Oni onamo, jel' tako? Dobro, neka ostanu tamo. Prvo i prvo, treba rasterati ovu gužvu. Naredniče! Da se trg očisti!"
<BR>&nbsp;&nbsp;&nbsp;&nbsp;&nbsp;Naredba bi izvršena na vrlo efikasan i grub način. Rulja se utopi u sumrak koji se spuštao na grad. Upali se i blago, ulično osvetljenje.
<BR>&nbsp;&nbsp;&nbsp;&nbsp;&nbsp;Poručnik Klodi zalupka o svoje teške čizme vrhom neuronskog biča. "Jeste li sigurni da je bolesnik Zemak unutra?"
<BR>&nbsp;&nbsp;&nbsp;&nbsp;&nbsp;"Nije mogao izaći, vaša visosti. Mora biti unutra."
<BR>&nbsp;&nbsp;&nbsp;&nbsp;&nbsp;"Onda da vam verujem, ne gubimo vreme. Naredniče, dekontaminirajte zgradu!"
<BR>&nbsp;&nbsp;&nbsp;&nbsp;&nbsp;Jedan odred vojnika u svojim hermetičnim oklopima stupi u zgradu. Petnaest minuta se oteglo, a Arvardan je iz prikrajka zainteresovano posmatraše šta se dešava. Bio je to primer međukulturnog ukrštanja, i on je osećao potrebu da predstavi, sa profesionalnog gledišta, prisustvuje do kraja.
<BR>&nbsp;&nbsp;&nbsp;&nbsp;&nbsp;I poslednji vojnik bio je sada ponovo napolju, i zgrada utonu u tamu.
<BR>&nbsp;&nbsp;&nbsp;&nbsp;&nbsp;"Zapečatite vrata!"
<BR>&nbsp;&nbsp;&nbsp;&nbsp;&nbsp;Prođe još nekoliko minuta i aktiviraše se posude sa dezinfekcionom materijom koje su bile postavljene na određene pozicije na svakom spratu zgrade. Njenom unutrašnjošću poče da kruži para koja pokulja uz zidove, pripijajući se uz svaki pedalj slobodne površine, prodirući do najskrivenijih kutaka. Sejala je smrt svuda oko sebe - ubijajući sve klice, svakog čoveka. Tek kasnije je trebalo da usledi složena procedura uklanjanja posledica dekontaminacije.
<BR>&nbsp;&nbsp;&nbsp;&nbsp;&nbsp;Poručnik se tada uputi ka Arvardanu i Poli.
<BR>&nbsp;&nbsp;&nbsp;&nbsp;&nbsp;"Kako se zvao taj čovek?" Čak ni tačka svireposti u njegovom glasu, samo potpuna ravnodušnost. Zemljanin je mrtav, mislio je on. Pa dobro, danas sam ubio i jednu muvu. Sve zajedno, znači, dve.
<BR>&nbsp;&nbsp;&nbsp;&nbsp;&nbsp;Ne dobi odgovor. Pola samo sagnu glavu dok ga je Arvardan radoznalo posmatrao. Carski oficir nije skidao pogled s njih, a zatim mahnu glavom prema njima.
<BR>&nbsp;&nbsp;&nbsp;&nbsp;&nbsp;"Proverite da li su inficirani."
<BR>&nbsp;&nbsp;&nbsp;&nbsp;&nbsp;Približi im se oficir sa znanjem Carskih Medicinskih Tela i ne bi ni malo nežan prilikom pregleda. Ruke u rukavicama grubo ih opipaše ispod pazuha i zavrnuše uglove usana da bi proverile unutrašnjost usne duplje.
<BR>&nbsp;&nbsp;&nbsp;&nbsp;&nbsp;"Negativno, poručniče. Da su inficirani u toku popodneva, simptomi bi do sada bili jasno vidljivi."
<BR>&nbsp;&nbsp;&nbsp;&nbsp;&nbsp;"Hmm." Poručnik Klodi pažljvo skide kacigu i duboko udahnu 'prirodni' vazduh, makar on bio i iz zemaljske atmosfere. Poduhvativši taj nezgrapni stakleni predmet levom rukom, on upita osorno:
<BR>&nbsp;&nbsp;&nbsp;&nbsp;&nbsp;"Kako se zoveš, urođenice sa Zemlje?"
<BR>&nbsp;&nbsp;&nbsp;&nbsp;&nbsp;Već je sam izraz bio dovoljno uvredljiv; ton kojim je izgovoren još i više, no Pola odgovori krajnje krotko:
<BR>&nbsp;&nbsp;&nbsp;&nbsp;&nbsp;"Pola Šekt, gospodine."
<BR>&nbsp;&nbsp;&nbsp;&nbsp;&nbsp;"Tvoje isprave!"
<BR>&nbsp;&nbsp;&nbsp;&nbsp;&nbsp;Ona zavuče ruku u maleni džep svoje bele odore i izvuče jedan ružičasti svežanj. On ga prihvati, osvetli ga malom baterijskom lampom i zagleda se u njega. Ispusti ga zatim, te on odleprša na pod, a Pola se hitro saže da ga podigne.
<BR>&nbsp;&nbsp;&nbsp;&nbsp;&nbsp;"Diži se!" nestrpljivo naredi oficir i gurnu nogom knjižicu van njenog domašaja. Pola, prebledevši, povuče prste natrag.
<BR>&nbsp;&nbsp;&nbsp;&nbsp;&nbsp;Arvardan se namršti, shvativši da je vreme da se umeša. "Ček', ček' malo!"
<BR>&nbsp;&nbsp;&nbsp;&nbsp;&nbsp;Poručnik se naglo okrete ka njemu, stisnutih usana.
<BR>&nbsp;&nbsp;&nbsp;&nbsp;&nbsp;"Šta reče, Zemaljac?"
<BR>&nbsp;&nbsp;&nbsp;&nbsp;&nbsp;Pola se namah stvori između njih dvojice. "Ako dozvolite, gospodine, ovaj čovek nema nikakve veze s onim što se danas desilo. Nikad ranije nisam videla..."
<BR>&nbsp;&nbsp;&nbsp;&nbsp;&nbsp;Poručnik je odgurnu od sebe. "Pitao sam, šta reče, Zemaljac?"
<BR>&nbsp;&nbsp;&nbsp;&nbsp;&nbsp;Arvardan izdrža njegov hladan pogled.
<BR>&nbsp;&nbsp;&nbsp;&nbsp;&nbsp;"Rekao sam - 'ček' malo'. A htedoh da dodam i to da mi se ne sviđa kako postupate sa damom i da vas posavetujem da se malo primirite."
<BR>&nbsp;&nbsp;&nbsp;&nbsp;&nbsp;Bio je toliko iznerviran da mu je promaklo da poručniku skrene pažnju kako nije 'Zemaljac'.
<BR>&nbsp;&nbsp;&nbsp;&nbsp;&nbsp;Poručnik Klodi se usiljeno nasmeja. "Gde si ti, Zemaljac, odgojen? Ne obraćaš se čoveku sa 'gospodine'? Ne znaš gde ti je mesto, zar ne? Odlično, prošlo je već dosta vremena otkako sam poslednji put krotio nekog takvog kao što si ti... Jel' ti se sviđa ovo?"
<BR>&nbsp;&nbsp;&nbsp;&nbsp;&nbsp;I, kao palacanje zmijskog jezika, njegov dlan ošinu pljoštimice Arvardanovo lice, tamo-amo, jednom-dvaput. Arvardan odstupi, preneraženo registrujući brujanje u ušima. Ruka mu polete da se susretne sa izvorom bola i on primeti kako se poručnikovo lice izobličava od zaprepašćenja. Mišići mu se zgrčiše i poručnik se s treskom sruši na zemlju, uz zvuk slomljenog stakla - njegov skafander je sada bio u komadićima. Ležao je nepokretno dok mu se Arvardan besno osmehivao. A onda lagano otrese ruku. "Ima li još ko je zainteresovan da mi izvuče uši?"
<BR>&nbsp;&nbsp;&nbsp;&nbsp;&nbsp;No, poručnik je već dizao svoj neuronski bič. Ukaza se prigušen purpurni blesak koji liznu visoku arheologovu figuru.
<BR>&nbsp;&nbsp;&nbsp;&nbsp;&nbsp;Svaki mišić u Arvardanovom telu zgrči se pod naletom nepodnošljivog bola, te on lagano pade na kolena. Tada, potpuno paralisan, oseti da gubi svest.
<BR>
<BR>&nbsp;&nbsp;&nbsp;&nbsp;&nbsp;Kada je konačno izronio iz magle, Arvardan najpre postade svestan daška prijatne hladnoće na svom čelu. On pokuša da otvori oči, no, činilo mu se kao da iz sve snage gura zarđale prozorske kapke. Naposletku se umiri i beskrajno sporim pokretima (na svaki trzaj je osećao probadanje kao od hiljadu igala) podiže ruku do lica.
<BR>&nbsp;&nbsp;&nbsp;&nbsp;&nbsp;Mek, vlažan ubrus, neka mala šaka...
<BR>&nbsp;&nbsp;&nbsp;&nbsp;&nbsp;On na silu otvori jedno oko, upinjući se da vidi kao čovek u gustom obliku dima.
<BR>&nbsp;&nbsp;&nbsp;&nbsp;&nbsp;"Pola", promrmlja on.
<BR>&nbsp;&nbsp;&nbsp;&nbsp;&nbsp;Usledio je prigušen usklik zadovoljstva. "Jeste! Kako se osećate?"
<BR>&nbsp;&nbsp;&nbsp;&nbsp;&nbsp;"Kao pri povratku iz smrti", uspe da prokrešti, "bez šanse da mi prođe bol... Šta je to bilo?"
<BR>&nbsp;&nbsp;&nbsp;&nbsp;&nbsp;"Odvezli su nas u vojnu bazu. Poručnik je bio ovde. Pretresli su vas - ne znam šta im je na umu - ali, g. Arvardane, nikad više ne udarajte jednog poručnika. Mislim da ste mu slomili ruku."
<BR>&nbsp;&nbsp;&nbsp;&nbsp;&nbsp;Bled osmejak zaigra na Arvardanovom licu. "Odlično! Što li mu nisam slomio i vrat!"
<BR>&nbsp;&nbsp;&nbsp;&nbsp;&nbsp;"Ali suprotstaviti se carskom oficiru - to je težak prekršaj." Njen glas se spusti do užasnog šapata.
<BR>&nbsp;&nbsp;&nbsp;&nbsp;&nbsp;"Ozbiljno? To ćemo još videti."
<BR>&nbsp;&nbsp;&nbsp;&nbsp;&nbsp;"Ššš. Evo ih, vraćaju se."
<BR>&nbsp;&nbsp;&nbsp;&nbsp;&nbsp;Arvardan zatvori oči i opusti se. Do njega, kao iz treće sobe, dopre slabašan Polin uzvik, ali bilo je kasno da bilo šta učini kada je osetio ubod igle.
<BR>&nbsp;&nbsp;&nbsp;&nbsp;&nbsp;No, ubrzo oseti kako bol otiče venama i nervima. Kao da su mu se ruke razmrsile iz čvorova, a leđa ispružila. On lako zatrepta, pogura se laktovima i sede.
<BR>&nbsp;&nbsp;&nbsp;&nbsp;&nbsp;Pukovnik ga je zamišljeno posmatrao. Pola, pak, bojažljivo, ali ipak nekako radosno.
<BR>&nbsp;&nbsp;&nbsp;&nbsp;&nbsp;"Pa, doktore Arvardan, baš i nismo imali neki provod večeras u gradu", progovori pukovnik.
<BR>&nbsp;&nbsp;&nbsp;&nbsp;&nbsp;Doktore! Pola shvati koliko u stvari malo zna o tom čoveku, čak ni čime se bavi... Nikada se tako nije osećala.
<BR>&nbsp;&nbsp;&nbsp;&nbsp;&nbsp;Arvardan se nasmeja. "Baš i nije neki provod, kažete... To baš i nije adekvatan opis onoga što se dešavalo."
<BR>&nbsp;&nbsp;&nbsp;&nbsp;&nbsp;"Slomili ste ruku carskom oficiru na dužnosti."
<BR>&nbsp;&nbsp;&nbsp;&nbsp;&nbsp;"On me je prvi udario. Njegova dužnost ne uključuje i potrebu da me naveliko vređa, i verbalno i fizički. Nije bio vredan da ga čovek respektuje ni kao gospodina ni kao oficira. Slobodan sam građanin Carstva i imam svako pravo da preduhitrim takve, u suštini nezakonite brutalnosti."
<BR>&nbsp;&nbsp;&nbsp;&nbsp;&nbsp;Pukovnik se nakašlja; izgledao je upravo kao neko ko nema šta da kaže u svoju odbranu. Pola ih je, raširenih očiju i s nevericom, posmatrala obojicu.
<BR>&nbsp;&nbsp;&nbsp;&nbsp;&nbsp;Napokon, pukovnik progovori mekše: "Pa, ne mogu reći da ne smatram sve ovo nezgodnim slučajem. Bilo je mnogo žuči s obe strane. Najbolje bi bilo da se čitava stvar zaboravi."
<BR>&nbsp;&nbsp;&nbsp;&nbsp;&nbsp;"Zaboravi? Nisam siguran. Bio sam gost samog namesnika, i verujem da će biti više nego zainteresovan da čuje na koji način njegovi garnizoni održavaju red na Zemlji."
<BR>&nbsp;&nbsp;&nbsp;&nbsp;&nbsp;"Čekajte, doktore Arvardan, uveravam vas da ćete primiti naše javno izvinjenje..."
<BR>&nbsp;&nbsp;&nbsp;&nbsp;&nbsp;"Do vraga s izvinjenjem. Nego, šta mislite da učinite sa gospođicom Šekt?"
<BR>&nbsp;&nbsp;&nbsp;&nbsp;&nbsp;"Šta biste nam predložili?"
<BR>&nbsp;&nbsp;&nbsp;&nbsp;&nbsp;"Da je iz ovih stopa oslobodite, vratite joj isprave i k njoj usmerite vaše izvinjenje - odmah."
<BR>&nbsp;&nbsp;&nbsp;&nbsp;&nbsp;Pukovnik pocrvene, a onda mučno izgovori: "Naravno." Okrete se zatim devojci. "Ako bi mlada dama primila izraze našeg najdubljeg izvinjenja i žaljenja..."
<BR>
<BR>&nbsp;&nbsp;&nbsp;&nbsp;&nbsp;Ostavili su tamne zidove kasarne za sobom. Usledio je zatim kratak i tih desetominutni let vazdušnim taksijem do centra grada. Nađoše se konačno usred napuštene tamne zgrade Instituta. Bila je već prošla ponoć.
<BR>&nbsp;&nbsp;&nbsp;&nbsp;&nbsp;"Mislim da nisam baš najbolje razumela", reče Pola. "Mora da ste vi neka veoma važna ličnost, pa je baš glupo što za vas nisam čula. Nikada još nisam videla da Vasionci tako postupaju s jednim Zemljaninom."
<BR>&nbsp;&nbsp;&nbsp;&nbsp;&nbsp;Arvardanu je bilo teško da izgovori, no, morao je da prekine svu tu igru. "Ja nisam Zemljanin, Pola. Ja sam arheolog iz Sirijusovog sektora."
<BR>&nbsp;&nbsp;&nbsp;&nbsp;&nbsp;Ona mu se brzo okrete, lica bledog na mesečini. Ćutala je dugo, koliko da se lagano izbroji do deset. "Zato ste i mogli da se usprotivite vojnicima, jer, bili ste sigurni, na kraju krajeva, i to ste dobro znali. A ja sam mislila... Trebalo je da znam."
<BR>&nbsp;&nbsp;&nbsp;&nbsp;&nbsp;Ona nastavi s prizvukom strahovite gorčine u glasu. "Molim vas, gospodine, ponizno, da mi oprostite, ako sam u bilo kom trenutku danas pokazala bilo kakvu familijarnost prema vama..."
<BR>&nbsp;&nbsp;&nbsp;&nbsp;&nbsp;"Pola!" povika Arvardan ljutito. "Šta je sada? Šta ima veze što nisam Zemljanin? Koliko me to različitim čini od onoga za šta ste me do maločas smatrali?"
<BR>&nbsp;&nbsp;&nbsp;&nbsp;&nbsp;"Morali ste mi reći, gospodine."
<BR>&nbsp;&nbsp;&nbsp;&nbsp;&nbsp;"Ne tražim uopšte od vas da me oslovljavate sa 'gospodine'. Nemojte biti kao i svi ostali, molim vas."
<BR>&nbsp;&nbsp;&nbsp;&nbsp;&nbsp;"Kao koji ostali, gospodine? Ostale odvratne životinje koje žive na Zemlji?... Dugujem vam stotinu kredita."
<BR>&nbsp;&nbsp;&nbsp;&nbsp;&nbsp;"Zaboravite to", odvrati Arvardan s gnušenjem.
<BR>&nbsp;&nbsp;&nbsp;&nbsp;&nbsp;"Na žalost, ne mogu. Ako biste mi dali vašu adresu, poslaću vam već sutra novac uputnicom."
<BR>&nbsp;&nbsp;&nbsp;&nbsp;&nbsp;Arvardan iznenada postade grub. "Vi meni dugujete mnogo više no što je stotina kredita."
<BR>&nbsp;&nbsp;&nbsp;&nbsp;&nbsp;Pola se ugrize za usnu i spusti glas. "To je jedino što vam, od svog velikog duga, mogu isplatiti. Vaša adresa je?..."
<BR>&nbsp;&nbsp;&nbsp;&nbsp;&nbsp;"Vladina palata" dobaci joj on preko ramena i izgubi se u noći.
<BR>&nbsp;&nbsp;&nbsp;&nbsp;&nbsp;Pola shvati da plače.
<BR>
<BR>&nbsp;&nbsp;&nbsp;&nbsp;&nbsp;Šekt se susrete sa svojom kćerkom na vratima svoje radne sobe.
<BR>&nbsp;&nbsp;&nbsp;&nbsp;&nbsp;"Vratio se", reče on. "Doveo ga je neki mali, mršavi čovek."
<BR>&nbsp;&nbsp;&nbsp;&nbsp;&nbsp;"Dobro." Pola oseti da teškom mukom izgovara reči.
<BR>&nbsp;&nbsp;&nbsp;&nbsp;&nbsp;"Tražio je od mene dve stotine kredita. Dao sam mu."
<BR>&nbsp;&nbsp;&nbsp;&nbsp;&nbsp;"Trebalo je da mu daš samo sto, ali ne mari."
<BR>&nbsp;&nbsp;&nbsp;&nbsp;&nbsp;Ona kliznu pored svog oca. On zamišljeno reče: "Užasno sam se brinuo. Neka je gužva bila u susedstvu... Nisam se usudio da pitam. Mislio sam da bih te mogao dovesti u nepriliku."
<BR>&nbsp;&nbsp;&nbsp;&nbsp;&nbsp;"U redu je. Ništa se nije desilo.. Pusti me da ovde spavam, tata."
<BR>&nbsp;&nbsp;&nbsp;&nbsp;&nbsp;No, i pored sveg umora nije mogla da zaspi, jer nešto se ipak dogodilo. Srela je jednog muškarca, a on je bio Vasionac.
<BR>&nbsp;&nbsp;&nbsp;&nbsp;&nbsp;Ali imala je njegovu adresu. Imala je adresu...
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
