<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>12.
<P>&nbsp;&nbsp;&nbsp;&nbsp;&nbsp;Mirno je ležao dok su ga mašine njuškale i bockale. Nika reče: "Misle da je uglavnom zamor posredi. Ali ni krvna slika ti ne valja."
<BR>&nbsp;&nbsp;&nbsp;&nbsp;&nbsp;"Hm", promumla Najdžel. "Pretpostavljam da je reč o poremećaju ravnoteže u napicima protiv starenja. Držao sam se podalje od medmona otkad mi je onaj trik otkriven."
<BR>&nbsp;&nbsp;&nbsp;&nbsp;&nbsp;"Doista izgledaš umorno. No izvukao si više od specijalista iz onih poruka što su ih EM-i dali, tako da je možda bilo vredno... Šta ti radi sada?"
<BR>&nbsp;&nbsp;&nbsp;&nbsp;&nbsp;"A? Služi me pilulama." Medmon je gurnuo poslužavnik prema njemu, zujeći.
<BR>&nbsp;&nbsp;&nbsp;&nbsp;&nbsp;Nika upita: "Čemu služi ona narandžasta?"
<BR>&nbsp;&nbsp;&nbsp;&nbsp;&nbsp;S mukom je okrenuo glavu da bi pogledao. "Ah, ta narandžasta stenica." Farmakološki mir. Ležao je sa cevčicom za hranjenje u nosu, dijagnostičkim diskovima na rukama i grudima, termometrom i uzimačem uzorka u anusu, različitim vodovima i gazama po stomaku. "To je moj afrodizijak."
<BR>&nbsp;&nbsp;&nbsp;&nbsp;&nbsp;Nika se osmehnu, a vrata se u tom času rastvoriše i uđe Ted Lendon. Najdžel se bledunjavo osmehnu, a zatim se sve troje upustiše u čavrljanje uobičajeno za bolničke posete. Ted je bio nervozan. Da bi ga odvratio od crnih misli Najdžel ga zapita kako teku istraživanja.
<BR>&nbsp;&nbsp;&nbsp;&nbsp;&nbsp;"Oh, prilično smo sigurni da je ona tvoja ideja bila prava", reče Ted. "EM-i su izvesno petljali sa svojim genima da bi došli do tog sistema poluprovodnika i električnog uskladištavanja."
<BR>&nbsp;&nbsp;&nbsp;&nbsp;&nbsp;"Ugrađujući ga u ekologiju učinili su da izgleda kao prirodan? Na taj način su mogli nesmetano da koriste radio."
<BR>&nbsp;&nbsp;&nbsp;&nbsp;&nbsp;"Možda. Nešto je sprečilo Čuvare da ih napadnu." Ted sleže ramenima. I dalje je delovao rasejano.
<BR>&nbsp;&nbsp;&nbsp;&nbsp;&nbsp;"Pronašli su rupu u kontroli. Njihov radio je prirodan. Izgleda da su Čuvari posvećeni lovu na svaku tehnologiju. Ergo, prirodni radio je bezbedan."
<BR>&nbsp;&nbsp;&nbsp;&nbsp;&nbsp;"Moglo bi biti tako."
<BR>&nbsp;&nbsp;&nbsp;&nbsp;&nbsp;"Da bismo bili sigurni u to moramo još bolje da ih proučimo", reče Nika, "ali čini se..."
<BR>&nbsp;&nbsp;&nbsp;&nbsp;&nbsp;"Bojim se da to ne dolazi u obzir" reče Ted ravnim glasom. "Krećemo odavde."
<BR>&nbsp;&nbsp;&nbsp;&nbsp;&nbsp;"Šta?" poskoči Najdžel.
<BR>&nbsp;&nbsp;&nbsp;&nbsp;&nbsp;"Upravo smo dobili dugačku poruku sa Zemlje. Naloženo nam je da krenemo prema jednoj novoj zvezdi. Dug put."
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;"Stvari su se tamo nazad promenile. Sada ima nečeg u okeanima. Novi životni oblici." Ted ih je tupo i sumorno gledao. "Izgleda kao da ih je neko ubacio tamo. Eto zbog čega Zemlja zahteva da produžimo dalje. Da otkrijemo, dakako, onoliko koliko možemo od EM-a, ali i da istražimo ostale sisteme."
<BR>&nbsp;&nbsp;&nbsp;&nbsp;&nbsp;Nika reče tiho: "Ja ne..."
<BR>&nbsp;&nbsp;&nbsp;&nbsp;&nbsp;"Neko je zasejao naše okeane. Koristeći zvezdane brodove."
</TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
