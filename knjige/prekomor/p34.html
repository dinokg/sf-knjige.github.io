<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;2045. godine Lanser je prekinuo svoje postojano ubrzanje od jedan g započeto još od Zemlje, mirujući dovoljno dugo da bi mogao da razvije najveći teleskop koji je ikada napravljen. Bilo je to kao paučina tanka predivo optičkih i mikrotalasnih prijemnika razapeto kao ribarska mreža. Najdžel je danima radio pomažući da se senzori pravilno rasporede, izbegavajući težak rad iz bojazni da će se u njegovim zdravstvenim izveštajima pojaviti vrhunci prekomernog naprezanja.
<BR>&nbsp;&nbsp;&nbsp;&nbsp;&nbsp;Muškarci i žene razapeli su svoju mrežu da bi hvatali fotone; sam teleskop snabdevao se energijom od bele sjajne mrlje njihovog Sunca. Svemir nije ravan kao što je čudesni italijanski dvorjanin, Galilej zamišljao puštajući u mašti svoje klizeće blokove da idu u beskraj u idealno zamišljenim eksperimentima projektovanim u uslovima oslobođenim trenja. Masa tih hipotetičnih blokova sama bi rastegla svemir i iskrivila pretpostavljene ravne ploče. Masa se isteže na svetlosti. Primorana na ukrivljavanje svetlost se užižuje. Iz toga proizlazi da simetrija triju dimenzija oblikuje svaku dovoljno veliku masu u sferu, savršenu kao sočivo. Svaka zvezda jeste jedan ogroman refraktor, gravitaciono sočivo.
<BR>&nbsp;&nbsp;&nbsp;&nbsp;&nbsp;Lanser je ispustio senzorske mreže, počev od mesta na tri svetlosna dana od Sola. Mreže su sakupljale fotone kao u kakvoj prolećnoj žetvi, sastavljajući oštre slike udaljenih zvezda, otkrivajući pojedinosti prečnika od svega deset kilometara. Za svaku zvezdu žižna daljina od sunca bila je različita, te su tako mreže morale da jedre protiv čestica, u naletu koji je došao od sunca, koristeći magnetska polja iza planeta da bi doterivale i navodile njihove dugačke i izreckane orbite.
<BR>&nbsp;&nbsp;&nbsp;&nbsp;&nbsp;Lanser je tutnjao i račvao čist plavousijan luk plazme, udaljavajući se od gravitacionih sočiva, koja su predstavljala njegovu matičnu zvezdu i ostavljajući kolosalan teleskop za sobom. Valjalo je sačekati šest godina do dobijanja prvih maglovitih slika. Još otkako se ovo sunce uobličilo od padajuće prašine, slike sa svetova udaljenih stotinama parseka formirale su se u prostorima daleko iza planeta. Te užižene storije, sada zauvek izgubljene, odvijale su se na gigantskim hipotetičnom ekranu - ravni zamišljanja. Tokom milijardi godina, sve do ovog časa, nije bilo nikog u svemirskom bioskopu da ih gleda.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Lanserovo odredište bila je jedna bledocrvena zvezda, koja je u katalogu nosila naziv Ros 128. Bio je to Sunčev dvanaesti najbliži sused: jedna neupadljiva M5 zvezda. Pred kraj dvadesetag veka neki astronomi koji su radili na x-zracima delimično su je proučili, uporedivši njenu jaku radijaciju sa sunčevom. Bila je nešto malo aktivnija, no čim su solarni fizičari iz Nase izvukli ove informacije, pala je u zaborav. Kao i sve ostalo.
<BR>&nbsp;&nbsp;&nbsp;&nbsp;&nbsp;Postrojenja gravitacionih sočiva otkrila su, ipak, jedan potpun sunčev sistem: pet gasnih džinova plus dva sveta Zemljine veličine. Jedna robotska sonda dospela je do Rosa 128 otprilike u vreme kada je Lanser ušao u orbitu oka Raa. Nešto je ućutkalo njeno emitovanje kada je ušla u taj sistem.
<BR>&nbsp;&nbsp;&nbsp;&nbsp;&nbsp;Lanser je bio 'blizu'. Mogao je proučiti jedan sistem bolje od bilo kog objekta u proletanju. Na Zemlji su smatrali da smrt one robotske sonde zavređuje istragu. Možda se slupala o neku stenu. Ili je možda nešto htelo da to tako izgleda.
<BR>&nbsp;&nbsp;&nbsp;&nbsp;&nbsp;Strategija zemaljske kontrole sastojala se u gomilanju astronomskih informacija, i to brzom, a potom u njihovom kuvanju u istom loncu sa podacima o gmazovima i skidačima. Bio je to kompromis koji su postigle nacije jake u svemirskim poslovima, potpuno izvan dotrajale lešine Ujedinjenih Nacija. Azijska frakcija želela je što pre da pokrene kolonizaciju obližnjih zvezda. Na taj način čovečanstvo bi se raspršilo. Ukoliko bi se flote skidača-gmazova vratile i uništile prostorne resurse čovečanstva, ljudska rasa bi se barem raspršila između zvezda i tako bila srazmerno neranjiva.
<BR>&nbsp;&nbsp;&nbsp;&nbsp;&nbsp;Evropljani i Amerikanci podržavali su čisto istraživački program. U pozadini toga počivali su proračuni o sticanju prevlasti. Azijske ekonomije uspešnije su razvijale kapitalizam od nacija koje su ga izmislile. Zapadne ekonomije bile su propale; ako bi kolonizacija počela ovog časa, zvezde bi pripale oniskima i kosookima.
<BR>&nbsp;&nbsp;&nbsp;&nbsp;&nbsp;Lanseru je naloženo da ispita Ros 128, a da se potom vrati kući. Ali Ra još nije bio završio s njima. Posle godinu dana ubrzavanja Lanser se ustalio na 0.98 brzine svetlosti. Kada je smanjio fuzionu baklju, izduvni oblaci plazme koji su se razvijali pozadi izgubili su na gustini. Tanja plazma omogućila je lakši prodor radio-talasa.
<BR>&nbsp;&nbsp;&nbsp;&nbsp;&nbsp;U 15 sati i 46 minuta, 11. juna brodske antene uhvatile su jak talas emitovanja mikrotalasa. To je doprlo iz pravca krme i trajalo je 73 sekunde. Posle toga ništa.
<BR>&nbsp;&nbsp;&nbsp;&nbsp;&nbsp;Ne, slušaj, ne mogu dalje da analiziram, kao šta sam ti govorio, podaci su svuda dostupni na brodu
<BR>&nbsp;&nbsp;&nbsp;&nbsp;&nbsp;Disperzija u pulsu od sveg onog đubreta koje bacamo za sobom i koje pravi urnebes od signala
<BR>&nbsp;&nbsp;&nbsp;&nbsp;&nbsp;Ipak to nije od EM-a to nije njihova frekvenca, nikada nismo dobili ništa od njih iznad deset GHz
<BR>&nbsp;&nbsp;&nbsp;&nbsp;&nbsp;U redu, razumem, ali Ted hoće da zna da li postoje ikakvi izgledi da su oni to poslali
<BR>&nbsp;&nbsp;&nbsp;&nbsp;&nbsp;Ko to može reći, Hriste, nema nikakve informativnosti u tom talasu
<BR>&nbsp;&nbsp;&nbsp;&nbsp;&nbsp;Daaa, tako je, ali pogledaj tu snagu, čoveče, Rekao bih da to ne izgleda kao solarna buktinja ili bilo šta prirodno
<BR>&nbsp;&nbsp;&nbsp;&nbsp;&nbsp;Naravno da ne, kanal je odviše ravan, a jedna mala zvezda kakva je Ra ne može proizvesti više od sto magaherca; nikada nije dosegla deset giga i ti si u pravu u pogledu snage, to ne može biti delo EM-a
<BR>&nbsp;&nbsp;&nbsp;&nbsp;&nbsp;Ted, uspeo sam da odredim kalibar toga i u tom rasprskavanju počiva đevolski moćan udar, to nema smisla
<BR>&nbsp;&nbsp;&nbsp;&nbsp;&nbsp;Previše snage, daaaa, mislim da jedan veštački izvor ne bi mogao da izbaci toliko mnogo, to je suludo
<BR>&nbsp;&nbsp;&nbsp;&nbsp;&nbsp;Tako je ako misliš da oni emituju u svim pravcima, da je posredi sferičan puls, onda moraš verovati da postoji prava lavina snage da bi se registrovalo u onoj meri u kojoj mi to činimo
<BR>&nbsp;&nbsp;&nbsp;&nbsp;&nbsp;Ko je to na liniji
<BR>&nbsp;&nbsp;&nbsp;&nbsp;&nbsp;Zvuči kao Volmsli, slušaj Najdžele, ovo je čisto tehnički razgovor
<BR>&nbsp;&nbsp;&nbsp;&nbsp;&nbsp;Naprosto kibicujem, ne obraćajte pažnju na mene
<BR>&nbsp;&nbsp;&nbsp;&nbsp;&nbsp;Mora biti veštački iako je rasprskavanje tako kratko trajalo
<BR>&nbsp;&nbsp;&nbsp;&nbsp;&nbsp;Ovde Ted. Uveren sam da su vaši rezultati, sveukupno posmatrano, ispravni, ali pošteno govoreći, dame i gospodo, ne verujem da se možemo pomiriti s idejom da ovaj nivo snage mogu da proizvedu EM-i ili bilo ko drugi, mora biti da je to jedna od Ra-ovih povremenih eksplozija ili
<BR>&nbsp;&nbsp;&nbsp;&nbsp;&nbsp;Besmislica velim ja
<BR>&nbsp;&nbsp;&nbsp;&nbsp;&nbsp;Pa, Najdžele, ne shvatam kako možeš tek tako da zbrišeš
<BR>&nbsp;&nbsp;&nbsp;&nbsp;&nbsp;Zanimljivo, zar ne, da plazma koju mi ispuštamo toliko izvitoperi signal da ga ne možemo pročitati? Definitivno povoljno
<BR>&nbsp;&nbsp;&nbsp;&nbsp;&nbsp;Pa svakako, ali to je samo jedan slučaj
<BR>&nbsp;&nbsp;&nbsp;&nbsp;&nbsp;U talas od sedamdeset tri sekunde možeš da strpaš dosta toga
<BR>&nbsp;&nbsp;&nbsp;&nbsp;&nbsp;Ukoliko u tome ima informativnog sadržaja - svakako, ali ko kaže
<BR>&nbsp;&nbsp;&nbsp;&nbsp;&nbsp;Ted, ovde Najdžel. Ako je neko namerio da usnopi čvrsto usredsređen signal duž naše putanje, mora izgledati kao da on ima ogromnu snagu, budući da mi to analiziramo kao da se emitovanje izliva širom čitavog svemira, a ne da je stisnuto unutar malog ugla
<BR>&nbsp;&nbsp;&nbsp;&nbsp;&nbsp;Pa dabome da si tu u pravu ali, prirodno, emitovanje sa Raa... oh shvatam
<BR>&nbsp;&nbsp;&nbsp;&nbsp;&nbsp;Stoga nam to govori da je neko poslao poruku u našem pravcu, ali ju je smestio u frekvenciju koja je morala biti ugušena u našim ispusnim gasovima tako da nismo mogli da je dešifrujemo
<BR>&nbsp;&nbsp;&nbsp;&nbsp;&nbsp;Pa u redu, mogu da kažem da je to alternativna hipoteza
<BR>&nbsp;&nbsp;&nbsp;&nbsp;&nbsp;Ovde Ted. Daj mi vizuelnu predstavu toga, hoćeš li? - pretpostavljam da si u pravu kada kažeš da nema načina da se dešifruje takva zbrka, ali slušaj, Najdžele, to kod mene ne prolazi. Naime, zbog čega bi EM-i emitovali na tako visokoj frekvenciji? Oni to ne mogu posredstvom svoje telesne strukture, a pored toga svako ko bi želeo da komunicira pribegao bi nečemu što barem možemo da dešifrujemo
<BR>&nbsp;&nbsp;&nbsp;&nbsp;&nbsp;Posve tačno, ako bi oni to želeli
<BR>&nbsp;&nbsp;&nbsp;&nbsp;&nbsp;Ja ne shva
<BR>&nbsp;&nbsp;&nbsp;&nbsp;&nbsp;Nalazimo se na liniji vidika u odnosu na Raa, zapamti
<BR>&nbsp;&nbsp;&nbsp;&nbsp;&nbsp;Misliš, ako to uopšte nije bilo upereno na nas nego na
<BR>&nbsp;&nbsp;&nbsp;&nbsp;&nbsp;Tako je, mi se nalazimo tačno na pravoj liniji, a Ros 128 je druga tačka te linije
<BR>&nbsp;&nbsp;&nbsp;&nbsp;&nbsp;Pa uzećemo to u obzir, Najdžele, hvala ti u svakom slučaju, daaa hvala
<BR>&nbsp;&nbsp;&nbsp;&nbsp;&nbsp;"Pa, ne znam", reče Najdžel.
<BR>&nbsp;&nbsp;&nbsp;&nbsp;&nbsp;"Ma hajde. Ti si stidljivko." Široko se osmehnula Nika.
<BR>&nbsp;&nbsp;&nbsp;&nbsp;&nbsp;"Krvavo si u pravu." Dopadala mu se u ovom raspoloženju, ali ponekad je bila, pa, previše napadna. On jeste bio stidljiv, i to s punim pravom. Obazreo se unaokolo po urednim lejama neprimereno visokog povrća. "Prilično je javno za moj ukus."
<BR>&nbsp;&nbsp;&nbsp;&nbsp;&nbsp;Gore je mogao da vidi udaljene prilike koje su radile na pšeničnom polju, na drugoj strani cilindra koji se lagano obrtao. Duž ose plovila je flota pućkavih oblaka poput brodova sa istim odredištem. Nika reče: "Hajdemo među ono drveće tamo."
<BR>&nbsp;&nbsp;&nbsp;&nbsp;&nbsp;Poslušno ju je sledio. "Nećemo li boga dovesti u nepriliku?"
<BR>&nbsp;&nbsp;&nbsp;&nbsp;&nbsp;"Boga? On nastoji da ohrabri ovu vrstu stvari."
<BR>&nbsp;&nbsp;&nbsp;&nbsp;&nbsp;"Hm." Najdžel je cenio što ga ona nagovara na ovo; upravo to je bila ona vrsta ludosti koja je mogla nakratko da ga izvuče iz njegove ljušture. Ušli su među senke breza. Iznad njih, sveži oblaci točili su plavu svetlost. Inženjeri su tako montirali ogledala i sočiva da prenesu svetlost žestokog izduvnog plamena u ovaj životni prostor gde je njen sjaj unosio u vazduh toplotu koja se prelivala u duginim bojama.
<BR>&nbsp;&nbsp;&nbsp;&nbsp;&nbsp;"Ovde", rekla je Nika i vešto svukla kombinezon. Tlo je ispod njih bilo ispucalo od bujanja pseudoproleća; ono je negovano u kolevci mikroenviromentalnih mehanizama, porađalo svež život. Stopa promene bila je podstaknuta finim podešavanjem na molekularnoj ravni. Pa ipak, kada je Najdžel legao, do nozdrva mu je izdaleka dopro miris jesenje raskvašene zrelosti lišća, pomešan s oporim ukusom novih izdanaka na brezama iznad njihovih glava, a u pozadini svega toga osećalo se vlažno suvo obilje letnjeg žita koje je sazrevalo s one strane ose, gde je vreme žetve bilo na pragu. Na Zemlji, s njenim tradicionalnim prirodnim fenomenima, čovek nikada nema priliku da šeta između ovako ukrštenih godišnjih doba.
<BR>&nbsp;&nbsp;&nbsp;&nbsp;&nbsp;Spuštajući se na kolena opazio je da su oboje počeli da se znoje. Liznuo je potočić između njenih dojki i otkrio da je mlak, slankast. Obujmio ju je, srknuo ju je i jezikom propratio vrtložne pramenove, ostavljajući svetlucave tragove pljuvačke na njenim stidnim dlakama. Nežne ljubičaste strele veštačkog sunca probijale su se kroz granje i padale na usne, blede kao kriške lososa, dok se on gubio u njoj, tražeći neki dublji ukus i nabrekle nerve ispod te mahovine. Ruke su mu pratile linije struka koje su se slivale naniže pretvarajući se u peščani sat, prikupljajući se tamo gde se ovo gipko telo račvalo. Ovaj portal postao je srž njene euklidovske teoreme, stožer gde su se sve linije morale ukrstiti i gde su se mogle naučiti premise. Izgledalo je kao da se stropaštava iz vazduha na njega u ovoj smanjenoj gravitaciji, ubrzano dišući dok joj je srce odskakalo. Uzeo ju je s jednostavnošću koja je priličila njihovim godinama. Dohvatio je središte njene vinske čaše i onako skupljenu privinuo je uza se. Usporavajući ritam osetio je kako se u njoj širi doživljaj. Udaljene mašine su brektale. Otvorio je oči u trenutku kada ga je stisnula i on pređe pogledom preko njenih očnih kapaka išaranih ljubičastim isprepletenim žilicama ispod kojih je treperio lukav osmejak. Ušla je u klizeći ritam i iz nje izbi vrtlog razgaljenog smeha. Povetarac je pomicao grane iznad njih. Poljubio ju je u rame i osetio da je okruglo kao mesec. Lice joj je letelo na stranu i ona ga podiže tako da je imao utisak kao da je nekakva letelica pod njim, letelica koja juri vlastitim tokovima, nešto ogromno, izdvojeno iz prirodne pomrčine, a u taj čudan zaliv on je skočio i još jednom skočio, da bi joj se pridružio. "Oh", reče ona, a zatim još jednom ispusti isti uzvik.
<BR>&nbsp;&nbsp;&nbsp;&nbsp;&nbsp;Malo kasnije otkrio je da leži na leđima i spokojno posmatra mašine koje rade na poljima kilometar odatle, krećući se gore-dole. Ona je ležala ispružena potrbuške, slična polomljenoj igrački, predajući se u potpunosti iluziji Sunca u vidu onih veštački proizvedenih snopova. Najdžel je posmatrao jato pilića koje je izašlo u šetnju i brodilo sada niz osu sledeći kukuruzni trag. Tu i tamo male loptice otpadale su sa njih. Izmet se spuštao u pravim linijama. U njegovom okviru koji se obrtao životinjski izmet je krivudao u spiralama, njutnovskim vijugama.
<BR>&nbsp;&nbsp;&nbsp;&nbsp;&nbsp;"Izgladaš zadovoljan", pramrmlja Nika.
<BR>&nbsp;&nbsp;&nbsp;&nbsp;&nbsp;"Bila je to đavolski dobra ideja."
<BR>&nbsp;&nbsp;&nbsp;&nbsp;&nbsp;"Drago mi je da ti se dopalo. Htela sam da pozovem i Karlotu da nam se pridruži, ali sada je njena smena."
<BR>&nbsp;&nbsp;&nbsp;&nbsp;&nbsp;"Baš dobro. Ona i ja u poslednje vreme, pa, nismo baš u velikoj ljubavi."
<BR>&nbsp;&nbsp;&nbsp;&nbsp;&nbsp;"Mislila sam da je to možda samo... Postoji li neki poseban razlog?"
<BR>&nbsp;&nbsp;&nbsp;&nbsp;&nbsp;"Ne vidim nijedan poseban. Naprosto me više ne uzbuđuje."
<BR>&nbsp;&nbsp;&nbsp;&nbsp;&nbsp;"Bila je, naravno, veoma zauzeta."
<BR>&nbsp;&nbsp;&nbsp;&nbsp;&nbsp;"Tako je. Mislim da, u seksualnom pogledu, više nismo na istoj talasnoj dužini. Bilo je ipak oštro i jako dok je trajalo." Lenjo se protegnuo i obrnuo na travi. "Ko je ono rekao da su obična zadovoljstva poslednje pribežište od kompleksa?"
<BR>&nbsp;&nbsp;&nbsp;&nbsp;&nbsp;"Oskar Vajld." Karlotin glas dopro je otpozadi. Prišla im je. Bilo je očigledno da nije čula prethodne reči. Njena crna kosa njihala se dok je prelaziila pogledom od Najdžeila do Nike.
<BR>&nbsp;&nbsp;&nbsp;&nbsp;&nbsp;"Nikada nisam video ovu ženu u svom životu, oficire", reče Najdžel.
<BR>&nbsp;&nbsp;&nbsp;&nbsp;&nbsp;"Verovatna priča. Susedi su me zamolili da dođem ovamo i poprskam vas crevom."
<BR>&nbsp;&nbsp;&nbsp;&nbsp;&nbsp;"Što ne uskočiš?" upita Nika.
<BR>&nbsp;&nbsp;&nbsp;&nbsp;&nbsp;"Izgleda kao da je glavni događaj završen. Oduvek sam verovala da džentlmeni ustaju kada dama ulazi u sobu."
<BR>&nbsp;&nbsp;&nbsp;&nbsp;&nbsp;"Ja? Ja sam stara ispušema lula. Nisam džentlmen, to je tačno. Nikada nisam naučio da lovim, gonim ili vređam one koji čekaju."
<BR>&nbsp;&nbsp;&nbsp;&nbsp;&nbsp;Nika reče: "Žao mi je. Sačekali bismo, ali sam mislila da si još na poslu."
<BR>&nbsp;&nbsp;&nbsp;&nbsp;&nbsp;"Nema problema. Nisam u pravom raspoloženju", odjednom uzvrati Karlota. "Iskrala sam se kada sam dobila ove kopije." Mahnula je svežnjem fotografija. "Gomila rezultata od gravitacionih sočiva. Svež proizvod programa prečišćavanja buke."
<BR>&nbsp;&nbsp;&nbsp;&nbsp;&nbsp;"Ah", reče Najdžel, pitajući se zbog čega je upala baš u ovom času kad je znala da će njih dvoje biti - ali ne, to beše suludo. Da li je Karlota mogla toliko dobro da ih poznaje, da pogodi da će Nika isplanirati svoje vragolasto zavođenje ovde? Pa, pomislio je preko volje, možda je i mogla. Uz malo bolje određivanje vremena ona bi ih prekinula. No, i pored toga što su još, tobože, bili u intimnim odnosima, Karlotin upad bi ih sve uznemirio. Stvorio bi još veću pukotinu. A ishod bi bio - kakav? Teško je reći. Pitao se da li je Karlota znala šta čini, ili zbog čega čini. U svakom slučaju on nije imao blagu predstavu o tome.
<BR>&nbsp;&nbsp;&nbsp;&nbsp;&nbsp;"Obilje planeta", reče Karlota. "Oko Vuka 359, Rosa 154, Litena 789-6, Sigme 2398, Kaptejnove zvezde, svuda."
<BR>&nbsp;&nbsp;&nbsp;&nbsp;&nbsp;Mutne tačke u blizini svake zvezde. Krupni planovi otkrivali su kamene sfere, ili gasne džinove, ili tamne, oblacima zaogrnute svetove slične Veneri. "Nama nijedne nalik na Zemlju", primeti Karlota.
<BR>&nbsp;&nbsp;&nbsp;&nbsp;&nbsp;"Uz toliko planeta oko svake zvezde", reče Nika, "izgledi da neka od njih bude povoljno tle za razvoj života dobri su."
<BR>&nbsp;&nbsp;&nbsp;&nbsp;&nbsp;"Tako kaže Jevanđelje", reče Najdžel.
<BR>&nbsp;&nbsp;&nbsp;&nbsp;&nbsp;Karlota reče: "Urađeno je puno analiza. Ima, takođe, čitavo obilje podataka."
<BR>&nbsp;&nbsp;&nbsp;&nbsp;&nbsp;"Da. Potpuno verodostojnih podataka."
<BR>&nbsp;&nbsp;&nbsp;&nbsp;&nbsp;"Okani se toga, Najdžele", reče Karlota. "Ti bi hteo sve da objasniš polazeći od par minuta izopačenog razgovara sa Snarkom, pri čemu ništa od toga nije provereno..."
<BR>&nbsp;&nbsp;&nbsp;&nbsp;&nbsp;"Neprovereno, da, zato što se i ne pokušava. Ted nije hteo da odvoji sredstva u cilju tumačenja jezika EM-a. Mogli smo da naučimo đavolski mnogo..."
<BR>&nbsp;&nbsp;&nbsp;&nbsp;&nbsp;"Gospode, nužno je da kompjuterska memorija sve to primi i procesuje - ja sam uradila tu studiju, pa bi valjda trebalo da znam. Da smo upotrebili sisteme na brodu, ne bi nam u njima preostalo mesta ni za uskladištavanje jelovnika."
<BR>&nbsp;&nbsp;&nbsp;&nbsp;&nbsp;Nika reče blago: "Očekujem da će timovi na Zemlji..."
<BR>&nbsp;&nbsp;&nbsp;&nbsp;&nbsp;"Ha!" prasnu Najdžel. "Oni su zaokupljeni proučavanjem gmazova i skidača. Lupaju glave o istu vrstu zida koji stoji između nas i delfina. Beznačajno!"
<BR>&nbsp;&nbsp;&nbsp;&nbsp;&nbsp;"Slušaj", reče Karlota, "Ted je veoma pažljivo proverio moje projekcije, savetavao se sa svima pozvanima i zaključeno je da je odluka bila dobra. Sa uvažavanjem su razmotrili tvoje mišljenje, odali ti sva moguća priznanja. Ako nastaviš s tim svojim čudačkim nasrtajima, svi će početi da veruju u ono što je Ted rekao već jednom..." Zamukla je.
<BR>&nbsp;&nbsp;&nbsp;&nbsp;&nbsp;"Ah, da. Ted se uvek okomljuje na ljude koji napuste sobu."
<BR>&nbsp;&nbsp;&nbsp;&nbsp;&nbsp;"A ti ne?" reče Karlota ogorčeno.
<BR>&nbsp;&nbsp;&nbsp;&nbsp;&nbsp;"Ne mogu da podnesem ljude sužene svesti, i to je sve."
<BR>&nbsp;&nbsp;&nbsp;&nbsp;&nbsp;"Tvoja svest je suženija nego njegova, za ime boga!"
<BR>&nbsp;&nbsp;&nbsp;&nbsp;&nbsp;Nika reče čvrstim glasom: "Ne, nije!"
<BR>&nbsp;&nbsp;&nbsp;&nbsp;&nbsp;Najdžel se ovlaš osmehnu. "Možda stvarnost nije moje najjače oružje."
<BR>&nbsp;&nbsp;&nbsp;&nbsp;&nbsp;"Ted mora da uravnoteži prilike", reče Karlota. "Ti si poštovan, to je van svake sumnje, i kada bi mu samo dao malo javne podrške..."
<BR>&nbsp;&nbsp;&nbsp;&nbsp;&nbsp;Najdžel zagrme pompeznim glasom: "Govori u mikrofon, kaži samo da si srećan, Ivane, uprkos nekim žalosnim stvarima koje si počinio, a mi ćemo se pobrinuti za javnost."
<BR>&nbsp;&nbsp;&nbsp;&nbsp;&nbsp;Karlota frknu: "Ne shvataš suštinu."
<BR>&nbsp;&nbsp;&nbsp;&nbsp;&nbsp;"Verovatno. Nisam se napajao u poslednje vreme. Ova vreća kostiju mogla bi da pribegne jednom štelovanju."
<BR>&nbsp;&nbsp;&nbsp;&nbsp;&nbsp;Nika upita obazrivo "Što znači?"
<BR>&nbsp;&nbsp;&nbsp;&nbsp;&nbsp;"Baci pogled na poslednje procene mojih radnih sposobnosti. Uveren sam da je Ted to zapamtio."
<BR>&nbsp;&nbsp;&nbsp;&nbsp;&nbsp;Nika reče: "Preteruješ. Ted nema vremena..."
<BR>&nbsp;&nbsp;&nbsp;&nbsp;&nbsp;"Ne, u pravu je", reče Karlota. "Ted verovatno puni fasciklu, što bi rekli činovnici."
<BR>&nbsp;&nbsp;&nbsp;&nbsp;&nbsp;"Ali zdravstveni problemi nisu osnova za..." uzvrati Nika.
<BR>&nbsp;&nbsp;&nbsp;&nbsp;&nbsp;"Ako većina naših poštovanih kolega iz posade misli da jeste, onda jamačno i jeste, vreme", reče Najdžel. Lice mu je delovalo upalo od nekog dubokog unutrašnjeg zamora.
<BR>&nbsp;&nbsp;&nbsp;&nbsp;&nbsp;Nika reče nežno: "U tom slučaju, mogu te gurnuti u komore."
<BR>&nbsp;&nbsp;&nbsp;&nbsp;&nbsp;"Odmor u komori mogao bi te vratiti na listu za manuelne radove" primeti Karlota zamišljeno.
<BR>&nbsp;&nbsp;&nbsp;&nbsp;&nbsp;Najdžel uzdahnu i sleže ramenima.
<BR>&nbsp;&nbsp;&nbsp;&nbsp;&nbsp;"Slušaj", Karlota se naže napred, "ako ništa drugo, to će ti produžiti život."
<BR>&nbsp;&nbsp;&nbsp;&nbsp;&nbsp;"I onemogučiti me da pratim putovanje do Rosa 128."
<BR>&nbsp;&nbsp;&nbsp;&nbsp;&nbsp;"Nevelika cena", reče Karlota. "Ipak, ne mislim da to moraš uraditi. Posejao si pregršt saosećanja za sobom. Oni se možda i ne slažu sa tvojim teorijama, ali posada pamti da je sve ovo zapačelo davno, sa Snarkom i Morem Marginis i..."
<BR>&nbsp;&nbsp;&nbsp;&nbsp;&nbsp;"Već sam ti rekao da ne želim da pobeđujem, paradirajući po brodu s medaljama zakačanim za rever."
<BR>&nbsp;&nbsp;&nbsp;&nbsp;&nbsp;"Hoćeš da ih ubediš, je li tako?" reče Karlota oštro. "Jedino što oni vide stvari na drugi način. Pa..."
<BR>&nbsp;&nbsp;&nbsp;&nbsp;&nbsp;"Prestanite vas dvoje", upade Nika onako vitka, gipka i daleka na travi. "Najdžele, ako ti odeš u komore, idem i ja s tobom."
<BR>&nbsp;&nbsp;&nbsp;&nbsp;&nbsp;"Šta!" poskoči Karlota.
<BR>&nbsp;&nbsp;&nbsp;&nbsp;&nbsp;"Mogla bih i ja na malu opravku."
<BR>&nbsp;&nbsp;&nbsp;&nbsp;&nbsp;"Nije to posredi", reče Karlota povišenim tonom. "Želiš da budeš uz njega čak i kad spava!"
<BR>&nbsp;&nbsp;&nbsp;&nbsp;&nbsp;"Ni moj medmonski indeks nije naročito visok", odgovori Nika pomirljivo.
<BR>&nbsp;&nbsp;&nbsp;&nbsp;&nbsp;"Ostavićeš me samu samo da bi..."
<BR>&nbsp;&nbsp;&nbsp;&nbsp;&nbsp;"Prokletstvo, moraš li uvek razmišljati imajući samo svoje interese na umu?" Najdžel razdraženo trgnu glavu. "Nećemo biti tamo duže od nekoliko godina."
<BR>&nbsp;&nbsp;&nbsp;&nbsp;&nbsp;"Nekoliko... Ali mi, naš..."
<BR>&nbsp;&nbsp;&nbsp;&nbsp;&nbsp;"Znam", reče Nika umirujućim glasom. "Razmišljala sam o tome i žao mi je, ali moram da ostanem u dobroj telesnoj kondiciji. Drugačije je to kada si star. Kada Najdžel izađe odande, neće imati mnogo vajde od mene ako budem izmoždena i..."
<BR>&nbsp;&nbsp;&nbsp;&nbsp;&nbsp;"Vi... oboje... napuštate me..."
<BR>&nbsp;&nbsp;&nbsp;&nbsp;&nbsp;Najdžel klimnu glavom. "Ja moram. Ako Nika pođe sa mnom - pa, to je njena stvar. Svi mi, znaš, još imamo nešto malo slobode."
<BR>&nbsp;&nbsp;&nbsp;&nbsp;&nbsp;"Ali ja ću biti sama."
<BR>&nbsp;&nbsp;&nbsp;&nbsp;&nbsp;"Tu nema pomoći", odvrati Nika odlučno. "Idem sa njim."
<BR>&nbsp;&nbsp;&nbsp;&nbsp;&nbsp;To je bilo sve što je ikada izrekla o ovom pitanju.
</TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
