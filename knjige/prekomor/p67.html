<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>7.
<P>&nbsp;&nbsp;&nbsp;&nbsp;&nbsp;Najdžel se probudio kada su pristajali.
<BR>&nbsp;&nbsp;&nbsp;&nbsp;&nbsp;Spavanje mu je pomoglo. Sada mu je vizija bila bezmalo u redu; brzi okreti glave proizvodili su tek trenutne pometnje.
<BR>&nbsp;&nbsp;&nbsp;&nbsp;&nbsp;Nika ga je smestila na uzanu postelju, a on je odmahivanjem ruke odbijao svaki razgovor. Još je štošta trebalo da se dogodi, mogao je to da oseti u štektavom brbljanju preko komunikacionih linija. Shvatio je da je prespavao dugo putovanje, uz okno. Sada je ležao odmarajući se i slušajući Lanserovu liniju.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Do đavola, moramo da se pokrenemo
<BR>&nbsp;&nbsp;&nbsp;&nbsp;&nbsp;Daaa, nemoguće je znati šta će nam ona stvar uraditi ako pokušamo da odemo posle svega ovoga
<BR>&nbsp;&nbsp;&nbsp;&nbsp;&nbsp;Sto mu gromova, da taj čuvar je sigurno dobio vest sa Zemlje, baš kao i mi
<BR>&nbsp;&nbsp;&nbsp;&nbsp;&nbsp;Pogledaj samo ono, stvari se ponovo kreću na površini
<BR>&nbsp;&nbsp;&nbsp;&nbsp;&nbsp;Samo svetla, rekao bih
<BR>&nbsp;&nbsp;&nbsp;&nbsp;&nbsp;Bobe, želiš li da pošalješ jedan servo odred tamo da bace pogled
<BR>&nbsp;&nbsp;&nbsp;&nbsp;&nbsp;Neeee, zar ne možeš neposredno saznati ono što te zanima
<BR>&nbsp;&nbsp;&nbsp;&nbsp;&nbsp;Ovo nije čas za polovične mere
<BR>&nbsp;&nbsp;&nbsp;&nbsp;&nbsp;Tede! Velim ti da ne bi trebalo preduzimati ništa toliko
<BR>&nbsp;&nbsp;&nbsp;&nbsp;&nbsp;Hoću da kažem, da nas je onaj čuvar oko Izisa pustio da odemo
<BR>&nbsp;&nbsp;&nbsp;&nbsp;&nbsp;Slušaj njega, kuka da će nas ova prokleta stvar možda pustiti da odemo ako budemo dobri dečaci i ne budemo pravili nestašluke, Isuse
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nije imalo smisla mešati se u tu halabuku na Lanseru. Njegov ugled bio je nepopravljivo zauvek srozan, čak i ako bi se ispostavilo da je Volmslijev zakon istinit.
<BR>&nbsp;&nbsp;&nbsp;&nbsp;&nbsp;Napustili su zagnjurivač i krenuli preko tamno ljubičastog leda. Karlos je trtljao o konsenzusu na Lanseru, o besu, strahu ali te reči su Najdželu prolazile kroz uši.
<BR>&nbsp;&nbsp;&nbsp;&nbsp;&nbsp;Oslanjao se na Niku dok su se teškim koracima udaljavali od jezera; čizme su škripale na ledu. Prožimao ga je lagodan zamor koji mu je donosio vrtoglavu jasnoću.
<BR>&nbsp;&nbsp;&nbsp;&nbsp;&nbsp;Na njegovom odelu videle su se uglačane belege na mestima gde je ono veliko stvorenje očigledno pokušalo da se uhvati za njega. Nije to tada osetio ni u jednom trenutku.
<BR>&nbsp;&nbsp;&nbsp;&nbsp;&nbsp;Posmatrao je osoblje koje je radilo na ravnici, ispod crnog neba. Na časak je pokušao da ih vidi onako kako ih vidi čuvar. Vreće isprepletanih creva, kože sjajne od masnoće hrana zaglavljena između zuba, pokriveni krljuštima s ćelijama u večitom propadanju, koje su spadale sa njih dok su hodali, odnosili đubre, žuta pretilost razapeta između krtih belih kostiju, vrpčasti mišići koji su se stezali i opuštali da bi pokretali kavez kostiju, kapajući, zaudarajući i...
<BR>&nbsp;&nbsp;&nbsp;&nbsp;&nbsp;Trgnuo se. Ova mašinska kultura obitavala je u galaksiji veoma dugo, još otkad je prvi naseIjeni svet izvršio nuklearno samoubistvo. Oni su bili slučajna činjenica ovog univerzuma, nastala iz neodgovarajuće reakcije organskih bića. Ali to nije značilo da su imali šansu da suvereno zavladaju, to jest da je njihova vizija imalo bila istinitija od njegove iskošene perspektive.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zemlji je potrebna svaka informacija koja se može dobiti
<BR>&nbsp;&nbsp;&nbsp;&nbsp;&nbsp;Sa devet godina zakašnjenja?
<BR>&nbsp;&nbsp;&nbsp;&nbsp;&nbsp;Čuo si onu poruku koju su uhvatili sa Pacifika. Ljudi tamo plutaju i sarađuju sa skidačima, razgovaraju s njima, čekaju da one sive amfibijske stvari isplivaju na površinu nakon što su oni prizemljeni...
<BR>&nbsp;&nbsp;&nbsp;&nbsp;&nbsp;On je u pravu, moramo doći do informacija, da shvatimo šta se događa i kako ovi čuvari dejstvuju, da pošaljemo podatke na Zemlju kako bismo im pomogli
<BR>&nbsp;&nbsp;&nbsp;&nbsp;&nbsp;Prokleto si u pravu, Tede moramo
<BR>&nbsp;&nbsp;&nbsp;&nbsp;&nbsp;A sada me slušajte, ja sam jednako napet kao i svako drugi ovde, brine me to zakašnjenje, ali, verujte mi, želim da postignemo potpun konsenzus
<BR>&nbsp;&nbsp;&nbsp;&nbsp;&nbsp;Šta, do đavola, pričaš?
<BR>&nbsp;&nbsp;&nbsp;&nbsp;&nbsp;Ti ne delaš, Tede, možemo te brzo zameniti odista brzo
<BR>&nbsp;&nbsp;&nbsp;&nbsp;&nbsp;Gomila pojedinaca može smesta da uskoči na tvoje mesto da preuzme
<BR>&nbsp;&nbsp;&nbsp;&nbsp;&nbsp;Svakako, slušajte, moguće je da čuvar još nije dobio čitavu priču za Zemlje, od onih sivih brodova, oni su sigurno strašno zauzeti
<BR>&nbsp;&nbsp;&nbsp;&nbsp;&nbsp;Ovaj čuvar je star, spor
<BR>&nbsp;&nbsp;&nbsp;&nbsp;&nbsp;Ošinimo ga sada, možda ga iznenadimo...
<BR>&nbsp;&nbsp;&nbsp;&nbsp;&nbsp;Dosta nam je tvog žvakanja, Tede
<BR>&nbsp;&nbsp;&nbsp;&nbsp;&nbsp;Daaa, stalno čovek ima osećaj da je na sastanku
<BR>&nbsp;&nbsp;&nbsp;&nbsp;&nbsp;Učini nešto, i to brzo, ili ćemo ti izglasati nepoverenje, Tede
<BR>&nbsp;&nbsp;&nbsp;&nbsp;&nbsp;Baš tako
<BR>&nbsp;&nbsp;&nbsp;&nbsp;&nbsp;Shvatam vašu zabrinutost, i kad biste mi samo dali malo vremena da razmislim
<BR>&nbsp;&nbsp;&nbsp;&nbsp;&nbsp;Postavljam pitanje, gosn predsedniče
<BR>&nbsp;&nbsp;&nbsp;&nbsp;&nbsp;Ne, sačekajte, pustite mene da postavim jedno pitanje - Bobe!
<BR>&nbsp;&nbsp;&nbsp;&nbsp;&nbsp;Ah, da, Tede
<BR>&nbsp;&nbsp;&nbsp;&nbsp;&nbsp;Je li put slobodan?
<BR>&nbsp;&nbsp;&nbsp;&nbsp;&nbsp;Sve je čisto
<BR>&nbsp;&nbsp;&nbsp;&nbsp;&nbsp;U redu, onda naređujem Propulziji da dovede do paljenja
<BR>&nbsp;&nbsp;&nbsp;&nbsp;&nbsp;To je prava stvar!
<BR>&nbsp;&nbsp;&nbsp;&nbsp;&nbsp;Smatram da imam podršku svih vas. Ima li neko još šta da doda?
<BR>&nbsp;&nbsp;&nbsp;&nbsp;&nbsp;Svi se slažu Tede
<BR>&nbsp;&nbsp;&nbsp;&nbsp;&nbsp;Tim ovde, sve je spremno
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžel se još jednom trže. Ted je toliko dugo zloupotrabljavao konsenzus da bi se sada kanačno konsenzus okrenuo protiv njega.
<BR>&nbsp;&nbsp;&nbsp;&nbsp;&nbsp;"Zar ne mislite da bismo morali i mi da uđamo unutra?" upita Nika.
<BR>&nbsp;&nbsp;&nbsp;&nbsp;&nbsp;"Taj vazdušni mehur neće biti nikakva zaštita. Naprotiv, kao kad bi skinuo šlem."
<BR>&nbsp;&nbsp;&nbsp;&nbsp;&nbsp;Karlos povika: "Pogledajte! Oni okreću Lanser." A onda dodade žalobnim glasom: "Nemaju nameru da nas najpre evakuišu."
<BR>&nbsp;&nbsp;&nbsp;&nbsp;&nbsp;"Ovaj čuvar je aktivan. Mogao bi da uništi naš šatl", reče Najdžel gledajući Karlosa.
<BR>&nbsp;&nbsp;&nbsp;&nbsp;&nbsp;Čovek je sada ulagao napor da bude autoritativniji, govoreći dubljim glasom i koristeći grublje izraze. Pa ipak, to nije bilo ubedljivo. Neodgovarajuća reakcija - da, u tome je ležao jadac; pogrešan odgovor na jednu od neminovnih teškoća organskog života. Mašine nisu imale potrebu za polovima. One su bile u stanju da se reprodukuju putem šablona. Pored toga, mogle su da se menjaju po želji - oblik dobrovoljne evolucije.
<BR>&nbsp;&nbsp;&nbsp;&nbsp;&nbsp;Organska bića bila su zanavek razdvojena u efikasne ali ipak izolujuće spone dva pola, dva viđenja sveta, dve dinamike koje su se samo delimično preklapale, dva bića koja su želela jedno drugo, ali koja nikada nisu mogla u potpunosti da budu ono drugo, bez obzira na to koliko su hirurgija i simulacije obećavale lažno oslobođanje od problema koji se sastojao u bivanju onoga što istinski jeste, to jest različiti i drugačiji i puni žudnje u tami što ste je stvarali sami za sebe.
<BR>&nbsp;&nbsp;&nbsp;&nbsp;&nbsp;Visoko iznad njihovih glava, u tamnoj noći, Lanser se kretao.
<BR>&nbsp;&nbsp;&nbsp;&nbsp;&nbsp;Obrnuo se oko svoje ose i okrenuo ispuste sabirnog pogona, tako da su bili upereni na čuvara. Muškarci i žene stajali su na goletnoj ravnici i posmatrali tu srebrnastu tačku koja je bila njihov dom. Lanser je pulsirao svežom, nabujalom energijom. Magnetska polja su se prikupljala gonjena probuđenim životom.
<BR>&nbsp;&nbsp;&nbsp;&nbsp;&nbsp;"Nadam se da će pretvoriti tu prokletu stvar u pepeo", reče Karlos sa prizvukom svireposti u glasu.
<BR>&nbsp;&nbsp;&nbsp;&nbsp;&nbsp;"Najdžele, meni se ovo ne sviđa", prošapta Nika.
<BR>&nbsp;&nbsp;&nbsp;&nbsp;&nbsp;Najdžel reče lakonski: "Slušaj. Oni to nazivaju 'istraživačkim napadom'."
<BR>&nbsp;&nbsp;&nbsp;&nbsp;&nbsp;"To je odmazda", reče Nika.
<BR>&nbsp;&nbsp;&nbsp;&nbsp;&nbsp;"Ne budi takva kukavica", uzvrati Karlos grubo. "Vreme je da konačno neko nešto uradi."
<BR>&nbsp;&nbsp;&nbsp;&nbsp;&nbsp;Najdželove obrve se izviše kao sive gusanice. "Zacelo. Ali ne ovo."
<BR>&nbsp;&nbsp;&nbsp;&nbsp;&nbsp;Po čuvaru su šarala prigušena narandžasta svetla. Plave trake ukrštale su se na njegovoj površini. Oreol od žutih mrljica, koje su munjevito sagorevale, pojavi se oko Lansera dok se pogon razgorevao. Sabirni pogon je zahtevao mešavinu deuterijuma i drugih izotopa da bi stvorio fuzioni plamen.
<BR>&nbsp;&nbsp;&nbsp;&nbsp;&nbsp;Karlos se ponovo oglasi: "Kladim se da čuvar nikada nije video fuzioni pogon, inače bi bio više..." i nebo je eksplodiralo.
<BR>&nbsp;&nbsp;&nbsp;&nbsp;&nbsp;Debeli ognjeni jezik izvio se iz Lanserovog ispusta. Fuzija je bljuvala jonizovanu plazmu u urlajućoj bujici koja je udarila čuvara.
<BR>&nbsp;&nbsp;&nbsp;&nbsp;&nbsp;"Isuse!" uzviknu Karlos. "Sigurno će ga spržiti."
<BR>&nbsp;&nbsp;&nbsp;&nbsp;&nbsp;Bujica je bešumno nahrupila, palacajući trakama plave, zlataste i mrkocrvene boje koje su oblizale čuvarevu sivu stenu i potamneli metal.
<BR>&nbsp;&nbsp;&nbsp;&nbsp;&nbsp;"Ovo je samo prazan sjaj", reče Najdžel. Luk plazme osvetljavao je ravnicu oko njih, bacajući groteskne senke. "Visokoenergetski gama-zraci nanose stvarnu štetu."
<BR>&nbsp;&nbsp;&nbsp;&nbsp;&nbsp;"Koliko dugo može da..." izusti Nika.
<BR>&nbsp;&nbsp;&nbsp;&nbsp;&nbsp;"Lanser je u stanju da održava ovo satima, ali... ah, vidiš, već menja orbitu usled reakcije."
<BR>&nbsp;&nbsp;&nbsp;&nbsp;&nbsp;"Prokleta stvar biće valjano spržena na..."
<BR>&nbsp;&nbsp;&nbsp;&nbsp;&nbsp;Čuvar se pokrenuo.
<BR>&nbsp;&nbsp;&nbsp;&nbsp;&nbsp;Tanak mlaz svežeg narandžastog plamena sevnuo je napred, prelazeći razdaljinu od Lansera takvom brzinom kao da je posredi bila povezujuća štangla svetlosti. Obavio se oko odbrambenog magnetskog polja i ispusta, ližući i ujedajući brod, vijugajući niz duge magnetske tunele, bljujući u pogonske cevi, paleći na sve strane, glođući osetljivu elektroniku, pulsirajući život i ljudstvo u unutrašnjosti.
<BR>&nbsp;&nbsp;&nbsp;&nbsp;&nbsp;Lanserov pogon je zapucketao. Zamro. Čuvarev narandžasti oganj nastavio je svoj filigranski rad i u produbljujućoj, umrtvljujućoj tišini sekao, spaljivao i kuvao.
<BR>&nbsp;&nbsp;&nbsp;&nbsp;&nbsp;Glasan jauk dopro je preko grupne komunikacione linije. Najdžel je stajao kao ukopan, bez daha, trudeći se da doživi prizor.
<BR>&nbsp;&nbsp;&nbsp;&nbsp;&nbsp;Trebalo je da ga nazovemo Boginje, pomisli on. Zaokružio je pogledom po slepim kraterima: duplje koje nisu žmirkale.
<BR>&nbsp;&nbsp;&nbsp;&nbsp;&nbsp;Iznad njih, jedna tačka na čuvaru rasprsla se u vatromet mrkozolene i ljubičaste boje. "Nešto je u snopu gama-zraka izazvalo ovu zakasnelu reakciju", promrmlja Najdžel.
<BR>&nbsp;&nbsp;&nbsp;&nbsp;&nbsp;...i ponovo je, posle toliko godina, osetio samog sebe, uživljavajući se u jedno apsolutno prazno mesto i čekajući da se svaki trenutak ispiše na njemu; vreme je kao voda sipalo kroz radosnu lebdeću pesmu, kvalitet koji su tuđini sa Marginisa pokušali da prinesu ljudskoj rasi, od koga je Najdžel doživeo jedan delić - došli su donoseći prosvetljenje, namenjujući ga svetu koji mašine nisu uspele da osvoje, tražili su prijem, a upoznali samo prazninu koja je usisavala.
<BR>&nbsp;&nbsp;&nbsp;&nbsp;&nbsp;Najdžel je u trenu pastao svestan, dok se plamen sa Čuvara hladio, da je to izgubio pre mnogo godina - vezao se za događaje brigom koja ga je utapala, povlačila ga pod talase - a sada ga ponovo pronašao, osećajući kako pada u veliku večitu noć pod sobom - i pronašao ga konačno, dopuštajući da se stvari odvijaju svojim tokom. Sada je bio prazan, lišen prošlosti, oslobođen bremena starosti i smrti i osuđen da bude Volmslijeva Budala, ponovo slobodan da meri svaki tren prema onome što je on odista bio, ajde da zbrišemo odavde jedne od ovih noći
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nastradali! Sam bog zna koliko ih je zaključano u onim indikatorima.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Šta se dogodilo? šta je pošlo naopako?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;beskrajan sukobljiv unakrsan govor, čovekov, skidačev ili EM-ov, koji se uzdižu iz dubina, čegrtavo brbljanje umova zauvek odsečeno od mogućnosti integrisanja sa ostalima, ali tražeći, govoreći, gunđajući drobeći
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Potpuno otkazivanje električnih sistema, čini se
<BR>&nbsp;&nbsp;&nbsp;&nbsp;&nbsp;Šta je sa zalihama za održavanje života, dobijam prokleto malo
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Uzeo je gutljaj vazduha i shvatio da za sve ovo vreme nije disao.
<BR>&nbsp;&nbsp;&nbsp;&nbsp;&nbsp;Razmišljao je o onoj zveri dole. Postojala je mogućnost prirodnog savezništva. Oni su znali šta znači pregnuće proizašlo iz činjenice smrtnosti, osećali su taj drevni zamah koji se valjao napred i stremio ka nezapamćenim avanturama među Indijancima
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;usred navaljivanja i uprapašćavanja
<BR>&nbsp;&nbsp;&nbsp;&nbsp;&nbsp;tamo na njihovoj teritoriji ali oni su svi sada bili na tuđoj teritoriji, željni neobičnosti - povezanoj ipak sa Zemljom i skidačima i nemim, ogromnim, krvlju bogatim stvarima dole, ciklusima govora, znakova i neizbežne smrti
<BR>&nbsp;&nbsp;&nbsp;&nbsp;&nbsp;Čuvar je oštećen, ali i dalje aktivan, hvatam signale sa njega, kako je, do đavola, moguće da ga nismo sredili
<BR>&nbsp;&nbsp;&nbsp;&nbsp;&nbsp;Slab signal sa Lansera, nema ničeg na brodskim komunikacionim linijama
<BR>&nbsp;&nbsp;&nbsp;&nbsp;&nbsp;Mnogo nastradalih, zateklo je većinu u ovoj dvorani
<BR>&nbsp;&nbsp;&nbsp;&nbsp;&nbsp;Ted? Šta je sa Tedom?
<BR>&nbsp;&nbsp;&nbsp;&nbsp;&nbsp;Ništa
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ted nikada nije bio kapetan i nikada nije imao svoj brod.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pogon je gotov! Raznesen! Nema nam povratka...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Glasovi su zvonili utanjeni panikom. On je bio ovde ranije, u zemlji naizgled poraženih. Oni, međutim, nisu.
<BR>&nbsp;&nbsp;&nbsp;&nbsp;&nbsp;Prisetio se one radio-galame koja je EM-e vodila kroz njihov razrušeni crveni svet; setio se tutnjavih pesama koje je čuo u okeanu ispod sojih nogu; sećao se teskobne poruke primljene sa Zemlje, pre samo nekoliko sati, koja je govorila o jednom čoveku, po imenu Voren, i njegovom naškrabanom prevodu govora skidača; spomenuo se kako mu je čovečanstvo izgledalo kao jedno beskrajno more govora - nepromišljenog, automatskog, sličnog disanju.
<BR>&nbsp;&nbsp;&nbsp;&nbsp;&nbsp;Sva ta množina glasova i ja ću na to, dobro, može što se mene tiče. Mogao je sve da ih čuje: EM-e, skidače, ljude; i to sa Boginje. Nije morao putovati zbog toga natrag na Zemlju. Neprekidan suludi organski govor se nastavljao.
<BR>&nbsp;&nbsp;&nbsp;&nbsp;&nbsp;Nika prošapta: "Toliko mnogo... je izginulo..."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Sada smo... mi smo kao skidači. Daleko od kuće i nema nam povratka."
<BR>&nbsp;&nbsp;&nbsp;&nbsp;&nbsp;Karlos poče da jeca. Skljokao se na čvrst, purpuran led. Udarao je po njemu pesnicama. "Sami smo!" kriknuo je. "Umrećemo ovde."
<BR>&nbsp;&nbsp;&nbsp;&nbsp;&nbsp;Duga tišina spustila se na iskričavu goletnu ravnicu. A onda:
<BR>&nbsp;&nbsp;&nbsp;&nbsp;&nbsp;"Varovatno", reče Najdžel i tada se iz nekog razloga osmehnu.
</TD></TR></TABLE>
</CENTER>
</BODY>
</HTML>
