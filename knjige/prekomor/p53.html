<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>6.
<P>&nbsp;&nbsp;&nbsp;&nbsp;&nbsp;Nikada nije pomišljao da bi on, Nika i Karlota mogli da odaberu i odigraju ulogu nuklearne porodice, ali stara zajednička vremena prizivala su bujanje uzavrele krvi, uzajamnu žudnju za celivanjem od ljubavi uglačane kože, dahtanje izazvano zasenjujućim plesom prstiju, slepu potragu za ulegnućima u mišićima koji su starili, prijanjanje uz koštane izbočine. Kao kroz maglu sećao se kako je to žestoko nekada bilo između njih. A onda je došlo do hlađenja, vreme je ispralo međusobne strasti. Sada su prošle, neizgovorene ambicije isplivale na površinu, a Karlota je iščezla u aparatima.
<BR>&nbsp;&nbsp;&nbsp;&nbsp;&nbsp;Najdžel se oprezno iskopčao iz mašine. Zatvorio je poklopac na ulazu kabla u nožnu venu. Sećanja su u poslednje vreme često navirala. Povratio je dobar deo svoje stare mentalne ravnoteže, u dovoljnoj meri da bi vaskrsle stare rane i radosti. Unutrašnja sredstva koja su toliko godina uspešno potiskivala sećanja sada su bila u povlačenju.
<BR>&nbsp;&nbsp;&nbsp;&nbsp;&nbsp;Nika priskoči da mu pomogne, ali on joj odmahnu rukom. "Osećam se mnogo bolje. Snažnije."
<BR>&nbsp;&nbsp;&nbsp;&nbsp;&nbsp;"Volela bih ipak da se više odmaraš. Previše radiš u bašti."
<BR>&nbsp;&nbsp;&nbsp;&nbsp;&nbsp;"Ne, tek jedva dovoljno. Počinjem da mislim da je do čitave zavrzlame s poremećajem ravnoteže u krvi, gamilanjem crvenkastih podmuklih ćelija došlo usled one povrede na prokletom poslu čišćenja fuzionih reaktora." Protegnuo se uživajući u prijatnom pucketanju zglobova.
<BR>&nbsp;&nbsp;&nbsp;&nbsp;&nbsp;Nika se popustljivo nasmeši. Baš kada je otvorila usta da nešto kaže, opazio je njen zamor - dugo i vešto skrivan - koji su u nju usadile struje očajanja, zasigurno proizašle iz višegodišnjeg mukotrpnog posmatranja njegovog laganog otupljivanja i mlitavljenja. Mrežasti ukrasi oko njenih očiju produbili su se i povili nadole. Njen smeh, koji se u poslednje vreme retko čuo, sada je bio prazan i tegoban.
<BR>&nbsp;&nbsp;&nbsp;&nbsp;&nbsp;"Stvari će krenuti boljim tokom", rekao je živahno. "Uveren sam da sam to pobedio."
<BR>&nbsp;&nbsp;&nbsp;&nbsp;&nbsp;"Da", reče ona i obavi ruke ako njega. "Da."
<BR>&nbsp;&nbsp;&nbsp;&nbsp;&nbsp;Video je da mu ne veruje. Mislila je da njegove reči nisu značile drugo do grčeviti optimizam čoveka koji je u dubini duše bio svestan da će umreti. "Ne, želim da ti vidiš to... da vidiš bolje. Ja sam..."
<BR>&nbsp;&nbsp;&nbsp;&nbsp;&nbsp;Začulo se kucanje na vratima. Prešli su u dnevnu sobu, zatvorivši vrata spavaće sobe da bi sakrili medicinske aparate. Najdžel pođe da otvori. Navukao je na lice tup izraz videvši na ulazu Karlosa i Teda Lendona. Karlos je redovno navraćao, ali Najdžel zaključi da je u ovom času najbolje da ne ispoljava ni prijateljstvo ni netrpeljivost. Najpametnije je bilo držati se na ugodnoj distanci.
<BR>&nbsp;&nbsp;&nbsp;&nbsp;&nbsp;Karlos je bio nervozan i puno se znojio. Nestrpljivo je prozborio: "Najdžele, rekao sam ti da ono izvrdavanje medmona ne može večno trajati. Dok sam bio u komori inventarski sistemi otkrili su nišu gde sam te prikrio. Upravo su sada razmrsili taj čvor i..."
<BR>&nbsp;&nbsp;&nbsp;&nbsp;&nbsp;"Smatrao sam da je dobro da povedem Karlosa sa sobom, da bi mogao da objasni slučaj", glatko upade u reč Ted. "Nije te on cinkario."
<BR>&nbsp;&nbsp;&nbsp;&nbsp;&nbsp;Najdžel slegnu ramenima.
<BR>&nbsp;&nbsp;&nbsp;&nbsp;&nbsp;"Nimalo ne krivim Karlosa za ovo", reče Ted tonom turobne ozbiljnosti u glasu. "Kao što svi znamo, on je bio pod velikim pritiskom. Tebe, međutim, krivim." Upro je prst u Najdželove grudi. "Ideš na totalnu proveru. Iz ovih stopa."
<BR>&nbsp;&nbsp;&nbsp;&nbsp;&nbsp;Najdžel ponovo slegnu ramenima. "Pošteno." Prešao je pogledom preko Nikinog lica i shvatio da isto misli: s obzirom na netom filtriran sistem, moglo se dogoditi da prođe.
<BR>&nbsp;&nbsp;&nbsp;&nbsp;&nbsp;Karlos prozbori: "Žao mi je, ali moralo je da..."
<BR>&nbsp;&nbsp;&nbsp;&nbsp;&nbsp;Najdžel oseti saosećanje za ovog muškarca. Blago je potapšao Karlosa po ramenu. "Nije važno. Zaboravi na sva ona stara trvenja iz vremena pre tvog odlaska u komore." Želeo je da nagovesti kako bi bilo najbolje započeti potpuno nov život, zanemarujući njega i Niku, ali je shvatio da bi takav ton u ovom času bio preuranjen.
<BR>&nbsp;&nbsp;&nbsp;&nbsp;&nbsp;Bio je nag, pa Ted nije imao ništa protiv da se povuče u spavaću sobu i stavi nešto odeće na sebe. U kupatilu je popio rastvor antioksidanata i drugih kontrolnih sredstava, kako bi maskirao znake koji su jasno ukazivali na procesovanje krvi. Kada se vratio, Karlos je u mnogo boljem raspoloženju objašnjavao Niki da se prijavio za posao u timu koji će se spustiti na Boginje.
<BR>&nbsp;&nbsp;&nbsp;&nbsp;&nbsp;"Težak posao, van svake sumnje, ali to mi je prilika da ponovo spustim nogu na jednu planetu." S mukom je pravio pokrete, još nenaviknut na osećaj masivnih mišića, ali s velikom željom da ih koristi. Nika je delovala zadovoljno. Najdžel se divio njenoj umešnosti da prikrije zabrinutost. Ako njihov postupak bude rutinski, a provere ne preterano pedantne, postojali su izgledi za uspeh.
<BR>&nbsp;&nbsp;&nbsp;&nbsp;&nbsp;"Hajdemo", reče on blago. "Čeka me puno posla. Dajte te vaše igle."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ted ga je ispratio do medicinskog centra. Nešto kasnije tog dana trebalo je da se održi zbor na nivou broda, na kome će se razgovarati o mreži. Ted je bio rasejan. Preko volje je spomenuo da su poslednja emitovanja sa Zemlje bila krcata vestima. Gravitacioni teleskop pretražio je još dva planetarna sistema. Oba su imala po jedan svet Zemljinih razmera i oko svakog je kružio po jedan čuvar. U krajnjem zbiru, u trideset sedam zvezdanih sistema otkrili su devetnaest svetova Zemljinog tipa od toga četrnaest sa čuvarima.
<BR>&nbsp;&nbsp;&nbsp;&nbsp;&nbsp;"Život se svuda pojavljuje, reklo bi se", primeti Ted. "Ali isto tako brzo izvršava samoubistvo."
<BR>&nbsp;&nbsp;&nbsp;&nbsp;&nbsp;"Hmmmm."
<BR>&nbsp;&nbsp;&nbsp;&nbsp;&nbsp;"Imaju pune ruke posla sa onom okeanskom stvarčicom. Sve se događa odjednom. Nisu u stanju da dovoljno brzo procesuju padatke jer je ona muka sa gmazovima..."
<BR>&nbsp;&nbsp;&nbsp;&nbsp;&nbsp;"Kakva muka?"
<BR>&nbsp;&nbsp;&nbsp;&nbsp;&nbsp;"Objaviću to danas. Počeli su da izlaze na obalu. Ubijaju ljude na neki način."
<BR>&nbsp;&nbsp;&nbsp;&nbsp;&nbsp;Najdžel ćutke klimnu glavom.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ubacili su ga u svojevrsno mutno dremljivo stanje, pripremajući ga za testove. Nije obraćao pažnju na njih već se usredsredio na Tedove novosti. Bilo je bitno razumeti ovaj događaj; tu negde je počivao ključ tajne. No san ga je brzo obrvao.
</TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
