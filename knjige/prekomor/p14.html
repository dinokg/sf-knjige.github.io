<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Ted je proturio glavu kroz vrata svoje kancelarije baš kada je Najdžel prolazio: "Hej, jesi li dobio poruku?"
<BR>&nbsp;&nbsp;&nbsp;&nbsp;&nbsp;"Naravno." Zastao je u dovratku, koji je stajao nasuprot srpastom oknu Komande. Konzole i brojni ekrani tačkali su zjapeći pod, a redovi odvojenih pododeljaka uzdizali su se sa ravni poda, nalik na velika stabla. Ljudi su se kretali svuda unaokolo, pa ipak se jedino čulo blago zujanje neodredive buke, jedna mešavina mašinskog štampanja, ljudskih glasova i postojanog podrhtavanja kome se nije mogao odrediti izvor, a koje je zapravo dopiralo od samih stena. Najdžel se osloni na dovratak, pomalo umoran. Ovde je obrađenoj steni Lansera bio pridodat kozmetički plastični sjaj.
<BR>&nbsp;&nbsp;&nbsp;&nbsp;&nbsp;"Uđi."
<BR>&nbsp;&nbsp;&nbsp;&nbsp;&nbsp;Tedova kancelarija bila je obložena lažnim drvetom boje oraha. Najdžel se ponovo zapitao zbog čega ovaj čovek nije naprosto nabavio pravu stvar; njena masa iznosila je tek nešto više.
<BR>&nbsp;&nbsp;&nbsp;&nbsp;&nbsp;"Vidim da provodiš dosta vremena u oknu", reče Ted tek toliko da zametne razgovor.
<BR>&nbsp;&nbsp;&nbsp;&nbsp;&nbsp;Najdžel se osmehnu. Uvod u stilu: "kakvo je vreme danas", a potom prelazak na posao. "Volim da ga svakog dana obiđem. Ponekad im je potrebno izvesno vreme da bi pronikli u nove podatke."
<BR>&nbsp;&nbsp;&nbsp;&nbsp;&nbsp;Klimanje glavom dostojno mudraca. "Daaa. Imaju naviku da doteruju radio-karte sve dok ne postanu takve kao da ih je Pikaso crtao, dok momci za sva vremena, kakav si ti, čeznu za sirovim materijalom. Razlike u stilu, rekao bih."
<BR>&nbsp;&nbsp;&nbsp;&nbsp;&nbsp;Najdžel klimnu. Odavno je prihvatio nužnost veštačkog udruživanja interesa. "Imaš nešto novo...?" uspeo je da prevali preko jezika.
<BR>&nbsp;&nbsp;&nbsp;&nbsp;&nbsp;"Baci pogled." Ted uključi zidni ekran, čije su strane iznosile jedan metar, utipka naredbe i Izis iskrsnu na svetlucavoj površini. Slika je narasla, prebacila se na užu žižu i usredsredila se na neko jedva primetno svetlucanje. Brojevi su se maglovitom brzinom menjali u donjem levom uglu ekrana. Svetlucanje se kretalo preko ružičaste strane Izisove planinske oblasti.
<BR>&nbsp;&nbsp;&nbsp;&nbsp;&nbsp;"Satelit."
<BR>&nbsp;&nbsp;&nbsp;&nbsp;&nbsp;"Daaa. U polarnoj orbiti; kreće se donekle istočno od središta Oka. Evo krupnog plana."
<BR>&nbsp;&nbsp;&nbsp;&nbsp;&nbsp;Ukazala se jedna stena nepravilnog oblika, bledosive boje, s mrežom crnih tačaka rasutih preko prednje strane. "Čudno", reče Najdžel. "Ove tačke nisu proizvod optičkih instrumenata."
<BR>&nbsp;&nbsp;&nbsp;&nbsp;&nbsp;"Ne. Svi u prvi mah pomisle na to - nešto je isprevrtalo taj program. No, oni su ipak tamo."
<BR>&nbsp;&nbsp;&nbsp;&nbsp;&nbsp;"Veštačko."
<BR>&nbsp;&nbsp;&nbsp;&nbsp;&nbsp;"Daaa. Preuređeni asteroid, pretpostavljam. A ima još jedan."
<BR>&nbsp;&nbsp;&nbsp;&nbsp;&nbsp;"Oh?" Slika se još jednom promenila. Druga tačka pretraživala je ekvatorijalnu orbitu dok se vreme na ekranu menjalo. Krupan plan: Još jedna gromada sive stene, umrežena. "Hm, sve u svemu, u stanju su da nadziru svaki kvadratni centimetar Izisa. Minimum potreban da potuno pokriju planetu."
<BR>&nbsp;&nbsp;&nbsp;&nbsp;&nbsp;"Tako je. Izvršili smo retrospekciju ovih orbita za milion godina. Oni su toliko dugo postojali, ali ako su napravljeni ranije, onda su morali vršiti ispravke kursa da bi ostali na istom mestu." Ted se naže preko stola preplevši prste. "Imaš li kakvih komentara?"
<BR>&nbsp;&nbsp;&nbsp;&nbsp;&nbsp;"Kako to da ovo nije bilo u dnevnim izveštajima?"
<BR>&nbsp;&nbsp;&nbsp;&nbsp;&nbsp;"Slušaj, rad tehničara je brži kada im ne čuči celo osoblje na ramenima."
<BR>&nbsp;&nbsp;&nbsp;&nbsp;&nbsp;"Hm." Najdžel je zurio u hrapavu površinu one stvari. "Neki znaci starih kratera, gotovo potpuno urušenih. Jesu li ono tamo ogrebotine? Možda je to neka napuklina od starih udara. Ali jasno je da su one crne tačke načinjene znatno kasnije. Kakva je ono šara na onima?"
<BR>&nbsp;&nbsp;&nbsp;&nbsp;&nbsp;"Ovde." Ekran se ispunio crnilom, a zatim je ponovo oživeo, da bi pokazao neku svetlu izbrazdanu stenu u okolini. "Ne može se ništa razaznati. Možda su to rupe."
<BR>&nbsp;&nbsp;&nbsp;&nbsp;&nbsp;"Je li pokušano aktivno sondiranje?"
<BR>&nbsp;&nbsp;&nbsp;&nbsp;&nbsp;"Ne, još ne, ali Aleks..."
<BR>&nbsp;&nbsp;&nbsp;&nbsp;&nbsp;"Nemoj."
<BR>&nbsp;&nbsp;&nbsp;&nbsp;&nbsp;"Ha? Zašto da ne? Aleks veli da verovatno može dobiti dobar pogled do večeras. Njegova interferometrija može nam obezbediti dvadeset, pa čak i trideset piksela u toj mrlji. A onda..."
<BR>&nbsp;&nbsp;&nbsp;&nbsp;&nbsp;"Da li bi bio toliko šašav da kucaš na nečija vrata, a da ne znaš ko je unutra."
<BR>&nbsp;&nbsp;&nbsp;&nbsp;&nbsp;"Unutra? Tako ti boga, Najdžele..."
<BR>&nbsp;&nbsp;&nbsp;&nbsp;&nbsp;"Zagovaraš oprez. Ovo je prvo parče tehnologije koje smo otkrili u prostoru Izisa."
<BR>&nbsp;&nbsp;&nbsp;&nbsp;&nbsp;"Svakako, ali..."
<BR>&nbsp;&nbsp;&nbsp;&nbsp;&nbsp;"Hajde najpre da proučimo površinu."
<BR>&nbsp;&nbsp;&nbsp;&nbsp;&nbsp;"Do đavola, dole ništa nije ostalo. Erozija je tako brza. A Frejzer, stručnjak za kratere, veli da se pre približno milion godina desila era teškog meteoritskog bombardovanja. To je sa škriljčane ploče počistilo sve što su mogli da montiraju na te satelite."
<BR>&nbsp;&nbsp;&nbsp;&nbsp;&nbsp;"Nema nikakvog traga od gradova?"
<BR>&nbsp;&nbsp;&nbsp;&nbsp;&nbsp;"Još ne. Dole je sam pakao, koliko to IC i ljudi iz ekipe za duboko skeniranje mogu reći. Ova dva satelita verovatno su jedino što je preostalo od stare robe. Stoga ćemo, možda kada to proverimo i u onim EM-stvorenjima, otkriti više smisla i moći da počnemo..."
<BR>&nbsp;&nbsp;&nbsp;&nbsp;&nbsp;Najdžel je piljio u Teda. "Nisam još video podatke o kraterima. Kakva je čitava istorija?"
<BR>&nbsp;&nbsp;&nbsp;&nbsp;&nbsp;Ted odmahnu rukom, misleći očito na nešto drugo. "Frejzer još odgonetava razmere kratera u odnosu na zakrivljenosti frekvencije. Mora da izvede proračun za brze erozije, uzimajući u obzir različite epohe."
<BR>&nbsp;&nbsp;&nbsp;&nbsp;&nbsp;"Koliko je bilo epoha stvaranja kratera?"
<BR>&nbsp;&nbsp;&nbsp;&nbsp;&nbsp;"Oh, Frejzer kaže da je bio inicijalni period baš kao i u našem Sunčevom sistemu, ali to je bilo davno. Te podatke dobio je proučavajući mesec koji kruži oko gasnog džina i, sudeći po tome, reč je o preko pet milijardi godina - kada je inicijalno stvaranje kratera prestalo. Ali pored te imali smo i neke ne tako davne epohe; njihove posledice možeš videti na planinskom terenu Izisa. Puno rasturenih gromada na sve strane."
<BR>&nbsp;&nbsp;&nbsp;&nbsp;&nbsp;"Pre oko milion godina?"
<BR>&nbsp;&nbsp;&nbsp;&nbsp;&nbsp;"Da. Zašto?"
<BR>&nbsp;&nbsp;&nbsp;&nbsp;&nbsp;"Deluje prokletno čudno. Nakon što su planete očistile svoje orbite od otpadaka, vakumirajući inicijalne gromade iz formacije čitavog Raovog sunčevog sistema, trebalo bi da je došao kraj stvaranju kratera."
<BR>&nbsp;&nbsp;&nbsp;&nbsp;&nbsp;"Pa, slušaj, Najdžele..." Ted je utonuo u mrežastu stolicu i počeo nehatno da se igra pisaljkom. "Izis se pomerao dalje od Raa, gonjen silama plime. Ko može onda reći na koji način je bambardovanje to izmenilo? Po mom mišljenju, sve je ova jedna nova loptaška igra i stara pravila palca jednostavno se ne mogu primeniti."
<BR>&nbsp;&nbsp;&nbsp;&nbsp;&nbsp;"Tačno", reče Najdžel odsečnim i ispitivačkim glasom.
<BR>&nbsp;&nbsp;&nbsp;&nbsp;&nbsp;"Šta bi sad to trebalo da znači?"
<BR>&nbsp;&nbsp;&nbsp;&nbsp;&nbsp;"Otkud pretpostavka da su ti sateliti poslednji komad civilizacije - ma kakva ona bila - koju su EM-i stvorili? Njihova orbitalna starost otprilike je ista kao i poslednje epohe stvaranja kratera - no ta padudarnost ne pretpostavlja nužno i kauzalni odnos."
<BR>&nbsp;&nbsp;&nbsp;&nbsp;&nbsp;"Slušaj, znaćemo više kada otkrijemo neke gradove."
<BR>&nbsp;&nbsp;&nbsp;&nbsp;&nbsp;"Ako bog da." Najdžel sleže ramenima i ustade s namerom da ode. "Možda ih EM-i nikada nisu imali."
<BR>&nbsp;&nbsp;&nbsp;&nbsp;&nbsp;Ali gradova je bilo.
<BR>&nbsp;&nbsp;&nbsp;&nbsp;&nbsp;Ili barem zgrada. Tim na nalazištu broj 6 otkrio je jedan kružni motiv, koristeći se IC studijama određenog planinskog platoa. Među debelim prašnjavim dinama nalazili su se dokazi o postojanju jedne ranije ere, ali sada je promena u kretanju vetrova od Oka otkrila ravnicu u njenom prvobitnom izgledu, koja je, prema radioizotopskom merenju, bila stara 893.000 godina. Blago zakrivljena ulegnuća okruživala su središnju uzvišenu tačku, jedno drevno, zubom vremena okrnjeno brdo. Iz te tačke polazile su trake, tvoreći sliku sličnu paocima na točku. Iskopavanja su otkrila zgrade na svega petnaest metara ispod suvog, vetrom izbrazdanog terena. Drevno kamenje bilo je pravougaonog oblika i nosilo je jedva primetne oznake. Antrapoilozi sa Lansera malo su šta mogli da zaključe iz toga. Bili su u stanju da sagledaju opšti plan ulica, irigacioni sistem i ekologiju rečne doline. Nije bilo nikakvih tragova fabrikovanih ili topljenih metala ali to, konačno, niko nije ni očekivao. Ono što rđa nije pojela, oduvali su vetrovi.
</TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
