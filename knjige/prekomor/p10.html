<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Vodio je evidenciju o proteklim danima, urezujući svakog jutra crticu na drvenom panju. Ovaj ritual usecanja postao je ključan deo ukupne borbe za opstanak. Nagrizajući slani prah i dobovanje mora zamućivali su pamćenje i uočavanje razlika. Otkrio je da u običnom brojanju ima izvesnog reda, lepote broja, koja je postojala izvan postojanog trenja zelene istovetnosti mora.
<BR>&nbsp;&nbsp;&nbsp;&nbsp;&nbsp;Njih dvoje su od ubijanja gmazova, takođe, napravili svojevrstan obred. Izviđači bi se sada pojavljivali u nepravilnim intervalima. Nije se, međutim, dogodilo da prođu više od tri dana, a da ne začuju ispitivačko lupkanje o dno splava. U takvim prilikama Roza bi pristupila ivici splava i počela da prodeva košulju kroz vodu. Stvorenje bi jednom prošlo pored nje da bi izvidilo situaciju, a onda bi se okrenulo pripremajući se za napad; zatim bi se zaletelo iz pravca isturenog ćoška splava. Vorenu je ostajalo da zarije strelu u meki deo tela.
<BR>&nbsp;&nbsp;&nbsp;&nbsp;&nbsp;Roza bi se redovno posle toga šćućurila ispod zaklona, mrmljajući nešto sama za sebe. Čekala bi da on raspori i isprazni vodene džepove oko peraja kao i gorki sirup koji je bio smešten iza očiju.
<BR>&nbsp;&nbsp;&nbsp;&nbsp;&nbsp;Sa svakim sledećim ulovom učio je nove stvari. Razrezali su deo odeće i skrojili male kese, u kojima su čuvali jestivije delove gmazova tela, a docnije ih žvakali, sve dok i poslednja kap tekućine ne bi bila iscrpena. Ponekad im je od toga pripadala muka. Ipak, presovao je komade mesa i pohranjivao ih u platnenu kesu, čekajući da se kapljice tečnosti kondenzuju na vrelom suncu. Nije to bilo tako loše. Jeli su velike režnjeve mesa, ali tečnost im je bila ipak najvažnija.
<BR>&nbsp;&nbsp;&nbsp;&nbsp;&nbsp;Sa svakim ubijanjem Roza je postajala sve izgubljenija. Sedela je pospano se njišući na sredini njihovog daščanog ostrva, mumlajući i pevajući nešto za svoj groš, povlačeći se sve dublje u sebe. Voren je radio i razmišljao.
<BR>&nbsp;&nbsp;&nbsp;&nbsp;&nbsp;Dvadeset prvog dana plutanja ona ga probudi. Nevoljno se prenuo iz košmarnog nemirnog sna. Vikala je.
<BR>&nbsp;&nbsp;&nbsp;&nbsp;&nbsp;Nešto vretenasto i plavo jurilo je u mračnom praskozorju. Iskočilo je u vazduh, a zatim se zagnjurilo uz vodoskok pene, da bi se potom, gotovo u istom trenu, vinulo uz strmi zid talasa, obrćući se na blistavom svežem suncu. "Skidač", promrmlja on. Bio je to prvi skidač kog je do sada video.
<BR>&nbsp;&nbsp;&nbsp;&nbsp;&nbsp;Roza kriknu.
<BR>&nbsp;&nbsp;&nbsp;&nbsp;&nbsp;Voren je zurio u brda i doline uskomešane vode, sledeći pravac njenog kažiprsta. Na deset metara od splava plutao je nekakav sivi cilindar.
<BR>&nbsp;&nbsp;&nbsp;&nbsp;&nbsp;Dograbio je panj koji im je služio za označavanje dana. Ruke su mu bile naduvene od neprestanog potapanja, i kora od panja ih je sada razderala. Ispod njih nije promicalo nijedno zeleno obličje. Ljuljao se na talasima čekajući na rubu splava da promena struje primakne onu sivu stvar.
<BR>&nbsp;&nbsp;&nbsp;&nbsp;&nbsp;Proteklo je dosta vremena. Stvar se tromo ljuljuškala ne približavajući se ni za pedalj. Voren se odupro o nagib palube i protegao telo koliko je mogao. Balvan beše kraći najmanje za jedan metar.
<BR>&nbsp;&nbsp;&nbsp;&nbsp;&nbsp;Zanjihao se unazad, opuštajući se, čekajući da minu grčevi u mišićima. Ruke su mu drhtale. Mogao je otplivati do njega s nekoliko brzih zamaha, okrenuti se i vratiti nazad za par...
<BR>&nbsp;&nbsp;&nbsp;&nbsp;&nbsp;Ne. Ako se opusti, makar za trenutak, biće usisan u iste beskrajne špilje u kojima je tumarala Roza. Morao je da izdrži. I da se ne izlaže opasnosti.
<BR>&nbsp;&nbsp;&nbsp;&nbsp;&nbsp;Ustuknuo je. Trebalo je sačekati i videti da li...
<BR>&nbsp;&nbsp;&nbsp;&nbsp;&nbsp;Beli prah rasprhnuo se ispred njega. Ona vretenasta forma prhnula je u vazduh i Voren je, kotrljajući se, uzmakao od nje. Pridigao se, držeći nož čvrsto u ruci.
<BR>&nbsp;&nbsp;&nbsp;&nbsp;&nbsp;Ali skidač se lučno udaljio od splava. Zaronio je u talas, nestavši sa vidika za nekoliko časaka, a onda je iskrsnuo, dahvativši cilindar iskošenim ustima. Prevrnuo se u vazduhu i izmahnuo glavom. Cilindar zatandrlja po daskama splava. Skidač iskoči još jednom, pokazujući plavobelu boju, i nestade u beskrajno promenljivim licima zelenog mramora.
<BR>&nbsp;&nbsp;&nbsp;&nbsp;&nbsp;Roza je zgurena počivala u zaklonu. Voren pažljivo podiže cilindar. Bio je gladak i pravilnog oblika, ali mu je nešto govorilo da nije izrađen uz pomoć oruđa. U njegovom mekom, penastom sivilu bilo je malih nepravilnosti, nalik na mrlje kod paradajza. Na jednom kraju beše nabran kao da je na tom mestu otpala nekakva kićanka.
<BR>&nbsp;&nbsp;&nbsp;&nbsp;&nbsp;Protrljao ga je, stisnuo, okrenuo ga - cilindar se raspolutio uz jedva čujan prasak. Unutra se nalazio svijen debeo list od iste mekane otporne sive tvari. Odmotao ga je.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;SECHTON XMENAPU DE AN LANSDORFKOP PPEN SW BY
<BR>&nbsp;&nbsp;&nbsp;&nbsp;&nbsp;W ABLE SAGON MXIL VESSEL ANSAGEN MANLATS WIR
<BR>&nbsp;&nbsp;&nbsp;&nbsp;&nbsp;UNS? FTH ASDLENGS ERTY EARTHH PRO GUILEN CO
<BR>&nbsp;&nbsp;&nbsp;&nbsp;&nbsp;NISHI NAGARE KALLEN KOPET EARTHN UMI
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Voren je proučavao tekst i u svesti isprobavao razne kombinacije slova, pokušavajući da otkrije zajedničku logiku. Nije bilo nikakve šifre. Neke reči su bile nemačke, pojedine engleske i japanske, ali najveći broj mu je bio ili besmislen ili je pripadao jeziku koji on nije poznavao. VESSEL je moglo da bude VESSEL. ANSAGEN - Reći? Voren je žalio što nije zapamtio više od nemačkog jezika s kojim se susretao za vreme službovanja u trgovačkoj mornarici.
<BR>&nbsp;&nbsp;&nbsp;&nbsp;&nbsp;Poruka je bila data u jasnom, urednom slogu, kao u novinskoj štampi i na neki način beše utisnuta na svitak.
<BR>&nbsp;&nbsp;&nbsp;&nbsp;&nbsp;Više od toga nije uspevao da razume. Roza nije želela ni da baci pogled na svitak. Kada ju je najzad naterao, samo je zavrtela glavom. Nije bila u stanju da rastumači nijednu novu reč.
<BR>&nbsp;&nbsp;&nbsp;&nbsp;&nbsp;Jedan gmaz se pojavio docnije istog dana. Roza nije uzmakla dovoljno hitro kada je veliko obličje iskočilo iz vode. Žestosko je zagrizlo košulju, u istom trenu Voren je izbacio strelu. Pogođena, neman je snažno, cimnula zatupastom glavom. Roza nije bila pripravna na ovo, te je posrnula napred i sunovratila se u vodu. Gmaz je pokušao da se istrgne. Voren ju je dohvatio kada je dodirnula površinu. Tuđin se bacio na nju, ali je Voren uspeo da je na vreme izvuče na palubu. Ispustio je luk. Gmaz se prevrnuo na bok i prebacio se na palubu, a onda su njegova repna peraja zakačila rub splava. Izvio se i uspuzao na daske kotrljajući se, Voren ga je udario balvanom.
<BR>&nbsp;&nbsp;&nbsp;&nbsp;&nbsp;Nastavio je da se bacaka, ali su ga udarci ošamutili. Čekao je da mu se ukaže najpovoljniji ugao, a onda je duboko zario nož podalje od razjapljenih čeljusti i stvorenje se umirilo.
<BR>&nbsp;&nbsp;&nbsp;&nbsp;&nbsp;Roza mu je pomogla u komadanju tela. Iznenada je počela da govori dok je on pogledom tražio luk. Napeto je posmatrao, nadajući se da će ga ugledati kako pluta u blizini i u prvi mah nije primetio da ona više ne mrmlja. Uočio je luk i uspeo da ga dohvati. Roza je govorila o gmazovima i to mirnim i razboritim glasom, koji do tada nije imao prilike da čuje.
<BR>&nbsp;&nbsp;&nbsp;&nbsp;&nbsp;"Bitno je ne dopustiti da ijedan pobegne", zaključi ona.
<BR>&nbsp;&nbsp;&nbsp;&nbsp;&nbsp;"Slažem se", reče Voren.
<BR>&nbsp;&nbsp;&nbsp;&nbsp;&nbsp;"Ako saznaju za splav, doći će u većem broju."
<BR>&nbsp;&nbsp;&nbsp;&nbsp;&nbsp;"Ukoliko mogu da nas pronađu, da."
<BR>&nbsp;&nbsp;&nbsp;&nbsp;&nbsp;"Šalju ove izviđače. Jato se upućuje na mesto koje im usamljeni gmazovi saopštavaju."
<BR>&nbsp;&nbsp;&nbsp;&nbsp;&nbsp;"Lovićemo ih."
<BR>&nbsp;&nbsp;&nbsp;&nbsp;&nbsp;"Večito? Ne. Jedino rešenje je kopno."
<BR>&nbsp;&nbsp;&nbsp;&nbsp;&nbsp;"Nema ga - koliko vidiš. Struja nas nosi prema zapadu. Moglo bi biti..."
<BR>&nbsp;&nbsp;&nbsp;&nbsp;&nbsp;"Mislila sam da si mornar."
<BR>&nbsp;&nbsp;&nbsp;&nbsp;&nbsp;"Bio sam."
<BR>&nbsp;&nbsp;&nbsp;&nbsp;&nbsp;"Onda nas dovedi do kopna."
<BR>&nbsp;&nbsp;&nbsp;&nbsp;&nbsp;"Nije to tako lako", reče Voren i stade da joj priča koliko je teško upravljati splavom. Osim toga, on nije znao gde se nalaze, odnosno, koje su obale najbliže. Prezrivo je šmrknula kada je saslušala njegove reči. "Pronađi neko ostrvo", ponovila je nekoliko puta. Voren se usprotivio, ne zbog toga što je imao jasan protivrazlog, već stoga što je znao kako da preživi ovde, a i zato što ga je obuzeo nekakav nejasan strah pri pomisli na iskrcavanje. Roza je sada govorila slobodno i lako, razmišljajući brzo i samopouzdano. Konačno je prekinuo razgovor i posvetio se uskladištavanju režnjeva gmazovog mesa. Ovaj razgovor ga je dosta pomeo.
<BR>&nbsp;&nbsp;&nbsp;&nbsp;&nbsp;Narednog dana ponovo se pojavio skidač, koji je iskočio u blizini splava, i ubrzo su imali još jedan cilindar. Otplivao je u vidu pomućene srebrnaste kretnje. Voren pročita svitak.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;GEFAHRLICH GROSS HIRO ADFIN SOLID MNX 8 SHIO
<BR>&nbsp;&nbsp;&nbsp;&nbsp;&nbsp;NISHI. KURO NAGARE - ANAXLE UNS NORMEN 286
<BR>&nbsp;&nbsp;&nbsp;&nbsp;&nbsp;W SCATTER PORTLINE ZERO NAGARE. NISHI.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nije uspeo da se razabere u ovome. Čak je i Roza pokušala, istina bez mnogo upinjanja, da bi na kraju samo slegla ramenima. Pokušao je da grebanjem unese oznake na svitak, pomišljajući da bi on mogao da im pruži nešto, postavi pitanja... Međutim, površina cilindra nije prihvatala nikakvu intervenciju.
<BR>&nbsp;&nbsp;&nbsp;&nbsp;&nbsp;Sledećeg dana jedan gmaz je izronio na zapadnoj strani. Roza je vrisnula. Načinio je dva kruga i sjurio se prema Rozinom mamcu. Voren je odapeo strelu i pogodio neman previše nisko. Vrh se uzaludno zario u tačku gde se nalazilo samo masno tkivo. Gmaz se bacio na Rozu. Ona je, međutim, ovog puta bila pripravna i odskočila je unatrag od ivice, tako da ju je neman promašila. Voren je snažno povukao najlon i oslobodio strelu. Gmaz se trgnuo kad mu je strela izašla iz tela i udaljio se od splava. Zatim je zaronio i nestao.
<BR>&nbsp;&nbsp;&nbsp;&nbsp;&nbsp;"Ne daj mu da pobegne!" povika Roza.
<BR>&nbsp;&nbsp;&nbsp;&nbsp;&nbsp;"Ne pojavljuje se."
<BR>&nbsp;&nbsp;&nbsp;&nbsp;&nbsp;"Pogodio si ga u pogrešno mesto."
<BR>&nbsp;&nbsp;&nbsp;&nbsp;&nbsp;"Ipak se zarila prilično duboko. Moglo bi se dogoditi da ugine pre no što se vrati jatu."
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;Voren zapravo nije verovao u to ali je ipak rekao: "Možda."
<BR>&nbsp;&nbsp;&nbsp;&nbsp;&nbsp;"Ti, ti moraš da nam pronađeš neko ostrvo. Smesta."
<BR>&nbsp;&nbsp;&nbsp;&nbsp;&nbsp;"I dalje mislim da smo ovde bezbedni."
<BR>&nbsp;&nbsp;&nbsp;&nbsp;&nbsp;"Neverovatno! Nisi ama baš nikakav mornar, i bojiš se da to priznaš. Bojiš se da kažeš kako ne znaš da pronađeš kopno."
<BR>&nbsp;&nbsp;&nbsp;&nbsp;&nbsp;"Sranje. Ja..." No, ona ga je prekinula bujicom reči s kojom nije mogao da izađe na kraj. Sačekao je da završi, klimnuvši na kraju glavom, ne znajući ni sam zbog čega je želeo da ostane na splavu, na moru. Tu se naprosto osećao bolje i to je bilo sve, a nije umeo to da joj objasni.
<BR>&nbsp;&nbsp;&nbsp;&nbsp;&nbsp;Kada se svađa najposle okončala vratio se razmišljanju o drugoj poruci. Nešto od toga bilo je na nemačkom i on je pomalo znao taj jezik, ali, na žalost, ne i pojedine reči. Nikada nije naučio japanski, iako je živeo u Tokiju.
<BR>&nbsp;&nbsp;&nbsp;&nbsp;&nbsp;Sledećeg jutra probudio se iznenada u ranu zoru i odmah postao svestan da se nešto nalazi pored splava. Pučina je bila glatka i narandžasta od zraka izlazećeg sunca. Na staklastom horizontu nije bilo ničega. Osetio je strašnu glad i setio se jučerašnjeg gmaza. Upotrebio je meso od prvih ubijenih gmazova kao mamac, ali ništa nije zagrizlo. Pitao se da li je to bilo zbog toga što ribe nisu htele da jedu gmazovo meso, ili zato što ovde jednostavno riba nije bilo. Tuđini su menjali biološki lanac ishrane u okeanima - čitao je svojevremeno nešto o tome.
<BR>&nbsp;&nbsp;&nbsp;&nbsp;&nbsp;A onda je ugledao sivu tačku u daljini. Splav je plovio prema njoj i kroz nekoliko minuta ona je bila u njegovom posedu. Poruka je glasila:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;CONSQUE KROF AMN SOLID. DA OLEN MACHEN SMALL YOUTH SCHLECT UNS. DERINGER CHANGE DA. UNS B WSW. SAGEN ARBEIT BEI MOUTH - SHIMA CIRCLE STEIN NONGO NONGO UMI DRASVITCH YOU.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Piljio je u reči... i čučao na palubi osećajući kako protiču dugi minuti. Kada bi samo mogao...
<BR>&nbsp;&nbsp;&nbsp;&nbsp;&nbsp;"Vorene! Vo-Vorene!" povika Roza. Sledio je smer njenog prsta.
<BR>&nbsp;&nbsp;&nbsp;&nbsp;&nbsp;Mrlja na horizontu. Spuštala se i dizala između nemirnih talasa. Voren je duboko disao. "Kopno."
<BR>&nbsp;&nbsp;&nbsp;&nbsp;&nbsp;Roza iskolači oči i prsnu u oštar, krkljav smeh. Usne su joj pobelele od smejanja i ona povika: "Daaa! Daaa! Kopno!" Zatresla je pesnicama po vazduhu.
<BR>&nbsp;&nbsp;&nbsp;&nbsp;&nbsp;Voren je žmirkao, odmeravajući očima struju i ugao koji je ona mrka mrlja sklapala s njihovim kursom. Nije bilo načina da dopru do kopna prostim plutanjem.
<BR>&nbsp;&nbsp;&nbsp;&nbsp;&nbsp;Hitro se bacio na posao.
<BR>&nbsp;&nbsp;&nbsp;&nbsp;&nbsp;Dohvatio je onaj balvan i stao da izbija podupirače zaklona. Kleknuo je na sredinu splava i premerio dlanom i prstima, a onda je počeo da dubi rupu između dve daske. Mogao je da usadi balvan u nju. Načinio je ogrlicu od traka kore. Balvan je bio iskrivljen, ali je ipak ličio na jarbol.
<BR>&nbsp;&nbsp;&nbsp;&nbsp;&nbsp;Uzeo je šperploču sa zaklona i pričvrstio je uz balvan. Nožem je izdubio rupe na ploči. Žica koja je spajala balvane na splavu dobro bi mu došla, ali nije smeo rizikovati da je skine. Umesto toga upotrebio je ostatke užeta, prodevajući ga kroz rupe u šperploči i pretvarajući ga u užad za jedrenje. Šperploča je sada stajala kao jedro, hvatajući vetar. Mogao je da upravlja splavom povlačeći užad. Splav je teško podnosio udare talasa ali je on okretanjem šperploče uspevao da smanji pritisak na slabim mestima, gde su se spajali balvani sa palubom.
<BR>&nbsp;&nbsp;&nbsp;&nbsp;&nbsp;Do kasnog prepodneva vetar je duvao prema istoku. Nisu mogli ozbiljnije da napreduju, a kopno je i dalje izgledalo kao tamna traka na obzorju. Voren je odlomio veliki komad drveta sa ugla splava. Stao je da ga delje nožem. Jedan gmaz je izronio u neposrednoj blizini i Roza poče da vrišti. Udario ju je držeći jedno oko na gmazu, nijednog trenutka ne prekidajući da delje drvo. Gmaz je napravio krug, a zatim se okrenuo i otplivao prema jugu.
<BR>&nbsp;&nbsp;&nbsp;&nbsp;&nbsp;Završio je posao s drvetom. S ostatkom kaiševa od kore načinio je kućište za njega. Drvo nije naročito dobro leglo na kraj splava, ali je širi deo ipak utonuo u vodu i kada se oslonio na vrh drveta, mogao je koliko-toliko da krmani. Nagovorio je Rozu da drži dva komada drveta oslonjena na osovinu kao polugu, te je na taj način čitava stvar funkcionisala kao kormilo. Splav se okrenuo prema jugu, prema kopnu.
<BR>&nbsp;&nbsp;&nbsp;&nbsp;&nbsp;Prošlo je podne. Voren se borio u isti mah protiv vetra i s kormilom, pokušavajući da proračuna razdaljinu i preostalo vreme. Ako noć padne pre no što stignu do kopna, struja će ih odneti mimo njega i oni nikada neće uspeti da se izbore protiv vetra i da se vrate nazad. Toliko dugo je izbivao sa čvrstog tla, da je već osećao potrebu za njim - nagon koji je po jačini prevazilazio i njegovu glad. Nagib palube crpao je danonoćno energiju iz njih: nisu smeli da spavaju, jer su se morali držati za splav kad bi se more uznemirilo. Čovek bi sve dao samo da oseti čvrsto pod nogama, samo za...
<BR>&nbsp;&nbsp;&nbsp;&nbsp;&nbsp;Čvrsto.
<BR>&nbsp;&nbsp;&nbsp;&nbsp;&nbsp;Poruka je spominjala čvrsto. Da li je to značilo kopno?
<BR>&nbsp;&nbsp;&nbsp;&nbsp;&nbsp;Gefarlich gross nešto, nešto čvrsto.
<BR>&nbsp;&nbsp;&nbsp;&nbsp;&nbsp;Gefarlich je imalo nekakav zlehud prizvuk, nešto što je bilo rđavo, opasno, prođe mu kroz glavu. Gross je značilo veliko. Opasno veliko prazno, prazno kopno? Iza toga su sledile neke japanske i ine reči, a zatim scatter portliree Zero. Scatter. Nagovaranje na bekstvo?
<BR>&nbsp;&nbsp;&nbsp;&nbsp;&nbsp;Voren se znojio i razmišljao. Roza mu je donela bajat komad gmazovog mesa, ali on nije mogao da ga pojede. Razmišljao je o rečima i u njima nazirao nekakvo rešenje, nekakvu lepotu.
<BR>&nbsp;&nbsp;&nbsp;&nbsp;&nbsp;Kormilo je zaškripalo, tarući se o drvene klinove. Kopno je sada bilo mrka fleka i on beše gotovo uveren da je posredi ostrvo. Vetar se pojačao. Ulazili su u kasno popodne.
<BR>&nbsp;&nbsp;&nbsp;&nbsp;&nbsp;Kada mu nije bila potrebna, Roza se smucala po splavu, mrmljajući nešto sebi u bradu. Jela je preostale komadiće gmazovog mesa. Nije ni pokušavao da je spreči u tome. Jela je preko svog sledovanja, ali on je morao svu svoju pažnju da usredsredi na novonastali problem.
<BR>&nbsp;&nbsp;&nbsp;&nbsp;&nbsp;Prilazili su severnoj obali. Rešio je da krenu naporedo s njom, kako bi je osmotrili pre pristajanja. Struja ih je nosila na drugu stranu, ali šperploča beše dovoljna da ih upravi prema jugu.
<BR>&nbsp;&nbsp;&nbsp;&nbsp;&nbsp;Jug? Šta je bilo ono...
<BR>&nbsp;&nbsp;&nbsp;&nbsp;&nbsp;WSW. Zapad jugozapad?
<BR>&nbsp;&nbsp;&nbsp;&nbsp;&nbsp;UNS B WSW.
<BR>&nbsp;&nbsp;&nbsp;&nbsp;&nbsp;UNS je na nemačkom značilo mi - beše gotovo siguran u to. Mi biti WSW? Na WSW delu kopna? Ostrva? Ili WSW ostrva? Mi - skidači.
<BR>&nbsp;&nbsp;&nbsp;&nbsp;&nbsp;Obazreo se na Rozu koja je čučala na pramcu, blago ga uranjajući u zelenoplavo more koje je jurilo prema njima i bacalo tanke pramenove pene preko dasaka. To ih je usporavalo, ali se činilo da ona to ne primećuje. Otvorio je usta da vikne na nju, ali ih je odmah i zatvorio. Ako se budu kretali polako imaće više vremena.
<BR>&nbsp;&nbsp;&nbsp;&nbsp;&nbsp;Skidači su bili jedina pomoć koju je imao ovde i oni su pokušali da kažu...
<BR>&nbsp;&nbsp;&nbsp;&nbsp;&nbsp;Portline. Luka se nalazila na levoj strani. Pravac nalevo?
<BR>&nbsp;&nbsp;&nbsp;&nbsp;&nbsp;Koliko je mogao da proceni, oni su dolazili sa severoistoka. Skretanje nalevo odvelo bi ih okolo i prema jugozapadu. Ili WSW.
<BR>&nbsp;&nbsp;&nbsp;&nbsp;&nbsp;Činilo se da sada ostrvo brzo raste dok se sunce spuštalo iza njega. Voren je škiljio naspram odsjaja talasa. Oko mu se zaustavi na jednoj mutnoj senci. Nešto se nalazilo između njih i ostrva. Našavši se na vrhu talasa napregao je vid i razaznao tamniju liniju naspram bledog peska. Beli kolutovi talasa razbijali su se o nju.
<BR>&nbsp;&nbsp;&nbsp;&nbsp;&nbsp;Greben. Neće im, dakle, biti lako da se domognu ostrva. Moraće polako da primakne splav i potraži prolaz; ili to, ili da se nasuče na greben i prepliva lagunu, ukoliko nema prolaza kroz venac korala...
<BR>&nbsp;&nbsp;&nbsp;&nbsp;&nbsp;Circle stein nongo. Nije znao šta znači stein, možda nešto za piće ili pak nešto sasvim drugo, ali ostatak je mogao da znači Don't go in the circle..
<BR>&nbsp;&nbsp;&nbsp;&nbsp;&nbsp;Voren okrenu rudu kormila u supotnom pravcu. Ono teško zaškripa i ogrlica se umalo ne prekinu, ali ju je on čvrsto držao oslonivši rame na nju.
<BR>&nbsp;&nbsp;&nbsp;&nbsp;&nbsp;Roza hripnu i okrete se prema njemu s ludačkim sjajem u očima. Splav se uputi prema luci. Povukao je užad izlažući šperploču jačem vetru.
<BR>&nbsp;&nbsp;&nbsp;&nbsp;&nbsp;Small youth scltlect uns. Gmazovi su bili veći od skidača, ali ono manje se moglo odnositi i na nešto drugo. Manje razvijeni? Scltlect uns. Nešto u vezi sa nama i gmazovima. Ako su oni bili mlađi od skidača možda je njihov razvoj tek sledio. Nešto mu je govorilo da je reč schlect na neki način saobrazna onom gefahrliclt, ali kakva je razlika bila posredi - nije umeo da kaže. Swarmers dan gerous us? U rečima nije bilo ničega što je označavalo akciju, što bi pokazivalo ko je mi. Da li je to mi uključivalo i Vorena?
<BR>&nbsp;&nbsp;&nbsp;&nbsp;&nbsp;Roza posrćući krenu prema njemu. More je sada plavilo krmu i ona se privinu uz njega pridržavajući se. "Hej? Kopno! Idemo tamo!"
<BR>&nbsp;&nbsp;&nbsp;&nbsp;&nbsp;Protrljao je oči i usredsredio se na njeno lice, ali mu je ono izgledalo drugačije u svetlosti koja je bledela. Shvatio je da tokom svih ovih dana koliko su bili zajedno nije uspeo da je upozna. To lice beše naprosto jedno lice. Nikada nisu izmenili dovoljno reči da bi to lice preraslo u nešto drugo. On...
<BR>&nbsp;&nbsp;&nbsp;&nbsp;&nbsp;Vetar je promenio pravac i on odvrati pažnju od nje usredsređujući se na užad. Proučavao je pogledom zelenu masu ispred njih. Ostrvo beše gusto pošumljeno, a na plaži su se zapažale goletne fleke. Sada se jasno mogla razabrati krivina talasa koji se razbijao o obalu. Debeli mrki greben...
<BR>&nbsp;&nbsp;&nbsp;&nbsp;&nbsp;Nešto se kretalo na žalu.
<BR>&nbsp;&nbsp;&nbsp;&nbsp;&nbsp;U prvi mah pomislio je da je reč o naplavinama drveta, panjevima koje je oluja nanela na obalu. A onda je opazio jednu kretnju, a zatim i drugu, i ugledao zelena tela na pesku. Puzala su prema kopnu. Nekoliko se već dokopalo zelene linije drveća.
<BR>&nbsp;&nbsp;&nbsp;&nbsp;&nbsp;Small youth. Mladi koji se još razvijaju.
<BR>&nbsp;&nbsp;&nbsp;&nbsp;&nbsp;Tupo je posmatrao kako se ostrvo primiče. Nejasno je osećao kako ga Roza tuče po grudima i ramenima. "Nasuči nas! Čuješ li me? Nateraj ovu stvar..."
<BR>&nbsp;&nbsp;&nbsp;&nbsp;&nbsp;"Š... Šta?"
<BR>&nbsp;&nbsp;&nbsp;&nbsp;&nbsp;"Plašiš se stena, nije li tako?" Izustila je nešto na španskom ili portugalskom, nešto srdito i puno prezira. Oči su joj bile neprirodno izbečene. "Nijedan čovek ne bi..."
<BR>&nbsp;&nbsp;&nbsp;&nbsp;&nbsp;"Umukni." Usne mu behu odebljale. Sada su jurili naporedo sa ostrvom, nošeni jakom strujom.
<BR>&nbsp;&nbsp;&nbsp;&nbsp;&nbsp;"Ti budalo, promašićemo."
<BR>&nbsp;&nbsp;&nbsp;&nbsp;&nbsp;"Pogledaj... pogledaj to. Skidači nam poručuju da ne idemo tamo. Videćeš..."
<BR>&nbsp;&nbsp;&nbsp;&nbsp;&nbsp;"Šta ću videti?"
<BR>&nbsp;&nbsp;&nbsp;&nbsp;&nbsp;"One stvorove. Na plaži."
<BR>&nbsp;&nbsp;&nbsp;&nbsp;&nbsp;Sledila je pravac njegovog prsta. Zurila je neko vreme, a onda odmahnula glavom i rekla besno; "I šta? Tamo nema ničeg osim panjeva."
<BR>&nbsp;&nbsp;&nbsp;&nbsp;&nbsp;Voren je zaškiljio i ugledao panjeve prekrivene zelenom mahovinom. Talas je preplavio neke od njih, ali oni su se kotrljali u valovima izgledajući kao da puze.
<BR>&nbsp;&nbsp;&nbsp;&nbsp;&nbsp;"Ja... Ja ne..." zaustio je.
<BR>&nbsp;&nbsp;&nbsp;&nbsp;&nbsp;Roza nestrpljivo zavrte glavom. "Ha!" Sagla se i pronašla veliku dasku koja je bila razlabavljena. Iščupala ju je gunđajući. Voren je piljio prema plaži i ugledao udove na panjevima, udove tamo gde su ranije bila peraja. Ponovo su krenuli preko peska. Panjevi se uskomešaše.
<BR>&nbsp;&nbsp;&nbsp;&nbsp;&nbsp;"Ti, ako tako hoćeš možeš da ostaneš ovde i umreš", reče Roza razgovetno. "Ja neću."
<BR>&nbsp;&nbsp;&nbsp;&nbsp;&nbsp;Greben je promicao na svega nekoliko metara od njih. Talasi su pljuskali i romorili po njegovim stranama. Sive kaskade korala nazirale su se pod vodom. Njihova osenčena masa tanjila se i na jednom mestu se ukazalo jasno peščano dno. Prolaz. Plitak izvesno, ali možda dovoljan...
<BR>&nbsp;&nbsp;&nbsp;&nbsp;&nbsp;"Čekaj..." Voren još jednom pogleda prema žalu. Ako nije bio u pravu... Oni panjevi imali su sada sveže udove koje su zabadali u pesak, puzeći prema šumi. Ono što je on video kao rupe od čvora bilo je nešto drugo. Rane. Naprezao se ne bi li bolje video.
<BR>&nbsp;&nbsp;&nbsp;&nbsp;&nbsp;Roza se baci u vodu u pravcu prolaza u grebenu. Spretno je izronila i zajahala dasku. Odlučno je zaveslala rukama boreći se protiv naleta talasa koji su se vrtložili u prolazu.
<BR>&nbsp;&nbsp;&nbsp;&nbsp;&nbsp;"Čekaj! Mislim da su gmazovi..." Nije mogla da ga čuje od udaranja talasa o greben.
<BR>&nbsp;&nbsp;&nbsp;&nbsp;&nbsp;Setio se kao kroz maglu svih onih drugih dana... Skidača... "Čekaj!" viknu on. Roza je već prošla kroz prolaz i sada se nalazila u mirnoj vodi. "Čekaj!" Ona je nastavila da vesla.
<BR>&nbsp;&nbsp;&nbsp;&nbsp;&nbsp;Tamo gde je ranije video panjeve sada je opažao nešto naduveno, groteskno, neprirodno. Zatresao je glavom. Vid mu se razbistrio - ili da li je? pitao se - i više nije mogao da kaže šta je iščekivalo Rozu na blistavom pesku.
<BR>&nbsp;&nbsp;&nbsp;&nbsp;&nbsp;Izgubio ju je iz vida kada je splav izmakao nošen strujama koje su kružile oko ostrva. Osetio je nalet svežeg vetra. Osećao ga je na koži kao kakav podsetnik; zalazak sunca kao da se zaledio na zapadu. Mahinalno je okrenuo splav od grebena i upravio ga prema WSW. Kada je kroz meki sumrak pogledao preko ramena jedva da je video ona obličja koja su se nalik na velike ribe plućašice mukotrpno probijala do svog novog staništa. Pod kosim sunčevim zracima vetar je razbijao more u uljaste školjkice koje su postajale polje ogledala održavajući izlomljene slike zapaljenog narandžastog neba i splava. Zurio je u ta ogledala.
<BR>&nbsp;&nbsp;&nbsp;&nbsp;&nbsp;Panjevi na plaži... Osetio je trzaj užeta i načinio blagu ispravku kursa.
<BR>&nbsp;&nbsp;&nbsp;&nbsp;&nbsp;Brzina se povećala. Kada mu je otpozadi iz tame do ušiju dopro slabašan krik, nije se ni osvrnuo.
</TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
