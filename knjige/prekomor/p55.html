<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>8.
<P>&nbsp;&nbsp;&nbsp;&nbsp;&nbsp;Britak prečišćen vazduh parao mu je grlo. Krenuo je svetlim klaustrofobičnim hodnikom, očešavši se o nekolicinu osoba koje su promicale ovim uskim pobočnim prolazom. Njihova lica belasala su se ispred njega. Dospeo je do jednog mračnog skladišnog boksa i skliznuo unutra, osećajući se neobično razdragano. Kucnuo je svoj nokat i štipnuo čvorić iza uva. Brodska komunikaciona linija:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;nalaže da u svetlu ovih vesti sa Zemlje brzo pređem preko manje značajnih pitanja našeg kolektivnog života
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nokat na njegovom palcu, znajući da se Najdžel kasno uključio u liniju, munjevito mu je saopštio kratak pregled kongresa na nivou broda, kako je Ted nazvao taj sastanak. Pulsirajuća crvena tačkica pokazivala je da su još kod prvih tačaka tog posla.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...slučaju Najdžela Volmslija, činjenice koje su sadržane u vašim materijaliana. On je u prošlosti ispoljio stav koji ja mogu da okarakterišem jedino kao asocijalan. Prekršio je više pravila za vreme obavljanja terenske dužnosti na Izisu. Nije pokazao spremnost da se konstruktivno ponaša u analitičkoj mreži. Sve su to vrlo nepovoljne osobine čoveka koga mnogi od nas - uveren sam u to - duboko poštuju zbog njegovih nekadašnjih zasluga u otkrivanju olupine na Marginisu. Nije, međutim, izmaklo mojoj pažnji - činjenice o tome iznesene su i posvedočene u sažetim pregledima koje ste dobili - da je on sistematski obmanjivao medicinske timove u pogledu sve slabijeg zdravlja. Činio je to iz zabluda da...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžel pročita taj pregled koji je sadržavao i podrobne analize njegovih reakcija u analitičkoj mreži, ponašanja prema Karlosu, sve do nagoveštaja da je zanemario i svoje poslove. Sasvim u skladu s činjenicama. Vratio se u hodnik i nastavio da hoda, slušajući i posmatrajući lica sa kojima se mimoilazio.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...postojano umnožavanje sociopatoloških reakcija koje su naši terapeuti valjano dokumentovali
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Muškarci i žene su promicali. Bili su odabrani po meri svoje kompatibilnosti, smirenosti i prijaznosti u odnosima sa drugima, jer ko bi inače još mogao da podnese ovo dugo mučno putovanje između zvezda. Nikakvo sunce nije ovde lebdelo iza zastrtog neba, niti su iznenadni pljuskovi ili mračne oluje uzburkavali duh. Ovde je bilo samo sporog postojanog drndanja konzerviranih lahora, mreškanja pritiska, programiranih kopija udaljene Zemlje. Oni su sudelovali u tim blagim ritmovima, glatkim licima, oslabođeni ludaka i Mocarta, bez skakanja jedrenja letenja umiranja. Okrenuli su leđa neprestanom spoljašnjem ambisu, dugoj pritiskajućoj tišini koja ih je okruživala, praznini koja je određivala njihovo mesto.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;usred proučavanja ove konstelacije asocijalnih reakcija od kojih su mnoge nesumnjivo proizvod njegovog fizičkog propadanja, terapeuti su otkrili da je obmanjivao zdravstvenu službu
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Tako, dakle. Ted ga je namamio na terapiju, znajući da će mu to pomoći da popuni njegov dosije, naslućujući da će to razotkriti podvalu u zdravstvenam kartonu. Bistro, nema šta.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;i kao što mnogi među vama znaju, on se tvrdoglavo držao uverenja da će dokazati svoju ličnu i posve ekscentričnu teoriju o situaciji sa kojom je čovečanstvo navodno suočeno
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžel je hodao što je brže mogao prema velikom zdelastom auditoriju gde je bila okupljena gomila Lanserovog osoblja. Tamo će se suočiti s Tedom i isterati stvari na čistinu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;ali te njegove nade su se ugasile te držim da bi bilo krajnje uviđavno prema njemu ne dopustiti mu da ovde vene, gomila zlobu i sve više se povlači od svojih drugova i saradnika
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Odista lukavo s Tedove strane: ubaciti ovo pre velike rasprave o vestima sa Zemlje na šta je svako nestrpljivo ćuljio uvo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;stoga, iako zdravstveno stanje nije stvarno tako loše, ipak predlažem
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hitao je. Ispred njega dva brodska oficira stajala su oslonjena na pregradu. Najdžel uspori. Možda oni nisu ništa znali ali ipak... Skrenuo je na obilaznu putanju. I požurio.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;da se smesti u komore i ostane tamo dok ne stignemo na Zemlju. Uveren sam da bi bilo mnogo poetičnije kada bi preminuo napolju, ali elementarna humanost
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Približavao se. Predstojala je rasprava i to će mu pružiti vremena.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;otvaram raspravu pre nego što pređemo na vesti sa Zemlje
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Prispeo je nadomak vrata auditorija kada su ga tri žene iz starije generacije posade ugledale
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;njegovo odsustvo na ovom skupu njegovih drugova dovoljno govori o njegovom stavu i, rekao bih, o sramoti kaju oseća zbog detinjaste prevare koju je
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;One žene krenuše prema njemu. Uzmakao je i brzim korakom se uputio prema cevi za spuštanje.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;pa, čini mi se da niko ne želi da ospori moj predlog stoga
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nika! Zbog čega nije ništa rekla, usprotivila se...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;pređimo na sveže vesti o ofanzivi gmazova na sve glavne kopnene oblasti i pokazatelje o njihovoj usaglašenoj biološkoj kampanji
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bez obzira na to šta je mislila o njemu, izvesno je da ona stvar sa Karlosom nije mogla da utiče da se složi s ovim. Najdžel je odbijao da misli drugačije. Spustio se tri palube pri maksimalnoj brzini cevi. Izašao je neposredno pored jedne radne ekipe koja je prenosila kućište pogonskog motora i neprimećen zamakao iza njih. Kada su one žene izjurile iz cevi, on je čučao pretvarajući se da podešava ravnotežu magnetskih sanki. Odgegao je u prostoriju za pripremu i sačekao. Zatim se drugim putem vratio na svoj trag. Od onih žena nije bilo ni traga ni glasa
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;baš kao što, kako nam je rečeno, kontinuirana provokativna tvrđenja o saradnji - da, znam da je teško u to poverovati - Kineza i nekih elemenata gmazova
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nazvao njihov stan ali je dobio odgovor da tamo nikog nema. Nastavio je da se kreće. Ako uopšte nije bila na sastanku onda - pa naravno.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;a budući da se najnovije informacije o toj biološkoj transformaciji neprijatelja mogu povezati ili pružiti pokazatelje o njihovom planetarnom poreklu, smatram da bi trebalo da smesta pređemo na sagledavanje tih podataka u svetlu
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Tiho i oprezno se približio medicinskom centru. Opazio je Niku koja se prepirala s jednim upravnikom. Čekao je dok nije skrenula pogled u očajanju, uhvatio ga i dao joj znak da ćuti. Nije izustila ni reč sve dok se nisu udaljili od velikog svoda medicinskog centra.
<BR>&nbsp;&nbsp;&nbsp;&nbsp;&nbsp;"Došla sam da te pozovem. Šta te je toliko zadržalo? Ted je sazvao..."
<BR>&nbsp;&nbsp;&nbsp;&nbsp;&nbsp;"Znam." Objasnio joj je sve brzim isprekidanim rečima, osećajući kako mu srdžba buja u grudima. "Sada više nema nikakve svrhe pogađati se. Ona rulja me ne bi ni saslušala."
<BR>&nbsp;&nbsp;&nbsp;&nbsp;&nbsp;"Ali moraš."
<BR>&nbsp;&nbsp;&nbsp;&nbsp;&nbsp;"Ted nema vlast jednog kapetana, ali jasno je da je postigao konsenzus. A konsenzus, ljubavi, jeste sve."
<BR>&nbsp;&nbsp;&nbsp;&nbsp;&nbsp;"U jednoj slobodnoj otvorenoj raspravi..."
<BR>&nbsp;&nbsp;&nbsp;&nbsp;&nbsp;"Tu si u pravu. No, nevolja je u tome što takvu ne možeš da obezbediš. Pretpostavljam da je stari Ted već duže vreme naoštren protiv mene. On je veoma pametan čovek."
<BR>&nbsp;&nbsp;&nbsp;&nbsp;&nbsp;"On je neprincipijelan, kratko..."
<BR>&nbsp;&nbsp;&nbsp;&nbsp;&nbsp;"Je li ti ikada palo na pamet da je sve čemu se odupirem - nehatan, lagodan povratak kući?"
<BR>&nbsp;&nbsp;&nbsp;&nbsp;&nbsp;"Ima nešto više od toga. Ovo je, pa dobro, tvoj život."
<BR>&nbsp;&nbsp;&nbsp;&nbsp;&nbsp;"Bio je."
<BR>&nbsp;&nbsp;&nbsp;&nbsp;&nbsp;"Još može da bude."
<BR>&nbsp;&nbsp;&nbsp;&nbsp;&nbsp;"Ne vidim kako bih mogao da ga pobedim." Uzeo joj je glavu u ruke i poljubio je u čelo sa bledim dalekim osećanjem nežnosti. Osetio je kako mu se nakuplja neka čudna energija, odlučnost za koju je mislio da je izgubljena.
<BR>&nbsp;&nbsp;&nbsp;&nbsp;&nbsp;"Možemo da odemo u naš stan i odbijemo da ih pustimo unutra. Možemo da zahtevamo da se tvoj slučaj razmoti na grupnoj mreži."
<BR>&nbsp;&nbsp;&nbsp;&nbsp;&nbsp;"Ima puno dokaza koji idu njemu u prilog."
<BR>&nbsp;&nbsp;&nbsp;&nbsp;&nbsp;"Prazne činjenice."
<BR>&nbsp;&nbsp;&nbsp;&nbsp;&nbsp;Nalegao je na jednu pregradu. Dobro je pod pritiskom izlazio na kraj sa izvrnutim vidnim poljem, ali napetost je počela da ga odaje. Brzo iskretanje glave izazivalo je mučninu. Okrenuti naopačke izrazi na ljudskim licima izgledali su panično, groteskno i najčešće potpuno nečitljivo.
<BR>&nbsp;&nbsp;&nbsp;&nbsp;&nbsp;"Znaš, ja jesam pravo kopile. Jamačno ti nije izmaklo pažnji."
<BR>&nbsp;&nbsp;&nbsp;&nbsp;&nbsp;Nika se široko osmehnu. Delovala je odlučno. "Oni ne..."
<BR>&nbsp;&nbsp;&nbsp;&nbsp;&nbsp;"Čekaj." Najdžel uzdiže dlan. "Slušaj. Brodska komunikaciona linija."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;...upravo su mi uručili hitan signal sa Zemlje. Pročitaću ga: "Danas su upotrebljena nuklearna oružja u vojnom sukobu blizu obale Kine. Sukobili su se Kina, SSSR, SAD kao i manje flote Japana i Brazila. Šteta je nepoznata. Satelitski pregled pokazuje da se borbe nastavljaju i proširuju, uz očigledno angažovanje svih glavnih sila. Uzrok je nepoznat. Moguće je da je izazvan pokušajem da se spreči iskrcavanje gmazova na kopno. Uskoro ćemo vas obavestiti o mogućim posledicama po mrežu svemirskih komunikacija." Pa ne znam šta da kažem...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Najdžel tresnu pesnicom po pregradi. "To je to."
<BR>&nbsp;&nbsp;&nbsp;&nbsp;&nbsp;"Š-Šta?"
<BR>&nbsp;&nbsp;&nbsp;&nbsp;&nbsp;"Zagrizli su jabuku. Sada im naše informacije neće mnogo vredeti."
<BR>&nbsp;&nbsp;&nbsp;&nbsp;&nbsp;"To, to je možda greška..."
<BR>&nbsp;&nbsp;&nbsp;&nbsp;&nbsp;"Nije nikakva greška. Verujem da se to dalo predvideti. Da je ma ko od nas bio upola brži..." Uzdahnuo je.
<BR>&nbsp;&nbsp;&nbsp;&nbsp;&nbsp;"Pa..." Zbunjeno je treptala. "Hajdemo, hajdemo kući. Možemo da zaboravimo na naše probleme..."
<BR>&nbsp;&nbsp;&nbsp;&nbsp;&nbsp;Sumorno je klimnuo glavom, spustivši ruke na njena ramena. Netremično je posmatrao njeno naborano lice boje bakra. "Ali zar ne shvataš? Ta poruka je stara nekoliko godina! Ne možemo da utičemo na događaje tamo. Naša sudbina je u našim rukama."
<BR>&nbsp;&nbsp;&nbsp;&nbsp;&nbsp;"Pa, da, ali..."
<BR>&nbsp;&nbsp;&nbsp;&nbsp;&nbsp;"Šta god da se dogodi, stari prijaško Ted će i dalje sprovoditi svoju politiku. Stoga i mi možemo da činimo šta nam je volja. Zemlja je sada nešto posve drugo."
<BR>&nbsp;&nbsp;&nbsp;&nbsp;&nbsp;"Ja, ja ne znam... sve se... tako brzo."
<BR>&nbsp;&nbsp;&nbsp;&nbsp;&nbsp;"Slušaj, proći će izvesno vreme pre nego što doznamo još nešto o Zemlji. Veliki satelitski predajnici imaju važnija posla od usmeravanja snopa prema nama."
<BR>&nbsp;&nbsp;&nbsp;&nbsp;&nbsp;"Da, pretpostavljam..."
<BR>&nbsp;&nbsp;&nbsp;&nbsp;&nbsp;"Stoga će Ted nastaviti sa svojom rabotom. A mi treba da se držimo svoje."
<BR>&nbsp;&nbsp;&nbsp;&nbsp;&nbsp;"Pođimo kući."
<BR>&nbsp;&nbsp;&nbsp;&nbsp;&nbsp;"U redu. Nakratko. Ali istini za volju preostalo nam je samo jedno mesto, ljubavi."
</TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
