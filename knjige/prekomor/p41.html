<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>6.
<P>&nbsp;&nbsp;&nbsp;&nbsp;&nbsp;Liten 789-6 imao je samo jedan svet, koji je kružio u blizini jednog od dvaju malih sunaca i bio stalno u ognju.
<BR>&nbsp;&nbsp;&nbsp;&nbsp;&nbsp;Kada je sonda prošla pored njega, spektralni tragovi i fotometrija ukazali su na koprenu dima i plamene jezike. Planeta je bila ZemIjine veličine, ugodno topla, sa 80 procenata okeana. Iznad mora sadržaj kiseonika u vazduhu iznosio je 25,4 procenata, a iznad kontinenata 23,7 procenata.
<BR>&nbsp;&nbsp;&nbsp;&nbsp;&nbsp;Nije bilo potrebno mnogo analiziranja da bi se shvatilo šta se ovde dogodilo. Povišena temperatura tla uslovila je izobilje života u okeanima. Mikroorganizmi su ispuštali velike količine kiseonika. Na Zemlji se odvijao isti proces, ali sadržaj kiseonika u vazduhu iznosio je samo 21 posto.
<BR>&nbsp;&nbsp;&nbsp;&nbsp;&nbsp;Verovatnost da dođe do šumskog požara bezmalo se udvostručavala sa svakim procentom porasta kiseonika. Na jedinom svetu Litena 789-6, morski život je ubrizgavao kiseonik u večito zapaljene tropske šume. Čak se i arktička tundra palila. Za vreme planetine zimske sezone biljke su rasle uprkos hladnoći, podsticane visokim stopama hemijskih reakcija i procesima u tlu. Leto je donosilo sveobuhvatnu vatru.
<BR>&nbsp;&nbsp;&nbsp;&nbsp;&nbsp;Na Zemlji, metan izbacivan iz muljevitih jezeraca, usisavao je kiseonik iz vazduha, održavajući čvrstu ravnotežu. Taj mehanizam ovde na neki način nije funkcionisao. Hemijski uzorci pružali su dokaze da je ovaj svet stariji od Zemlje; ciklus sagorevanja i rasta tekao je milijardama godina. Na kopnu se nije mogao uočiti pokretni životinjski svet; ništa od toga nije moglo da opstane pored tolike vatre. Pa ipak, jedan čuvar je kružio oko ovog sveta - neosetljiv, boginjav i drevan.
<BR>&nbsp;&nbsp;&nbsp;&nbsp;&nbsp;"Karlota!"
<BR>&nbsp;&nbsp;&nbsp;&nbsp;&nbsp;Okrenula se. Najdžel je koračao brzo i uz izvestan napor, pošto ju je spazio u jednom delu hodnika u obliku slova Y. "Vreme je za jedan mali razgovor?"
<BR>&nbsp;&nbsp;&nbsp;&nbsp;&nbsp;Nasmešila se. "Svakako. I sama sam mislila da ponešto iznesem. Jednostavno nisam imala prilike."
<BR>&nbsp;&nbsp;&nbsp;&nbsp;&nbsp;Otišli su do jednog vidikovca sa koga se pružao pogled na osnovu ose broda. Ovde je centrifugalna gravitacija bila niska. Na Najdželovom licu zapažalo se olakšanje zbog smanjenog pritiska. Iza toga mogao je videti krug vode koja je izvirala iz ose. Ljudi su se kupali u njoj dok je treperila i tekla niz osu u slobodnom padu. Na člancima su imali pričvršćene tanke gumene trake, u slučaju da probiju napon površine i ispadnu napolje. Nekolicina je to hotimično činila; takvi su, vešti kao ribe, iskakali prskajući vodu na sve strane i glasno se smejući.
<BR>&nbsp;&nbsp;&nbsp;&nbsp;&nbsp;"Nedostaje mi ono", reče Najdžel setno. "Godinama nisam to radio."
<BR>&nbsp;&nbsp;&nbsp;&nbsp;&nbsp;"Pa, uskoro ćeš biti slobodan da to ponovo upražnjavaš i možemo..."
<BR>&nbsp;&nbsp;&nbsp;&nbsp;&nbsp;"Ne. Manuo sam se lekova, ali ti mogu reći da se stvari ne poboljšavaju."
<BR>&nbsp;&nbsp;&nbsp;&nbsp;&nbsp;"Hemija?"
<BR>&nbsp;&nbsp;&nbsp;&nbsp;&nbsp;"Tako je. Radikali u krvi, od kojih telo skače u moju odbranu", lukavo je slegnuo ramenima, "i preteruje u tome."
<BR>&nbsp;&nbsp;&nbsp;&nbsp;&nbsp;"Rak."
<BR>&nbsp;&nbsp;&nbsp;&nbsp;&nbsp;"Da, to je odomaćeno ime za to. Izvodim puno filtriranja krvi na svoju ruku - nemoj da si toliko iznenađena, posredi je, odista, prost trik - pa ipak više ne mogu da prođem ono njuškalo od medmona."
<BR>&nbsp;&nbsp;&nbsp;&nbsp;&nbsp;"Nekakva terapija..."
<BR>&nbsp;&nbsp;&nbsp;&nbsp;&nbsp;Zavrteo je glavom. "Znam šta će lekari i Ted reći. Previše sam dragocena relikvija da bi me izložili riziku. Tutnuće me u komore i ostaviti tamo dok ne dođemo na Zemlju."
<BR>&nbsp;&nbsp;&nbsp;&nbsp;&nbsp;"Slušaj. Prošlo je gotovo godinu dana od spuštanja na Ros. Uverena sam da će te pustiti da prođeš ostatak puta."
<BR>&nbsp;&nbsp;&nbsp;&nbsp;&nbsp;"Hm. I da rizikuju da umrem zbog neodgovarajućeg postupka? Malo verovatno."
<BR>&nbsp;&nbsp;&nbsp;&nbsp;&nbsp;"Ti si nam dragocen, nemoj to da smetneš s uma. Zar Liten 789-6 nije dokazao Volmslijev zakon?"
<BR>&nbsp;&nbsp;&nbsp;&nbsp;&nbsp;"Prvo pravilo upravljanja glasi: 'Zaštiti svoju guzicu. To će ti doneti čast pre nego sve drugo.' Ted ne želi da me dovuče na Zemlju kao lešinu."
<BR>&nbsp;&nbsp;&nbsp;&nbsp;&nbsp;"Ni ti to ne želiš. Ne možeš ništa da uradiš osim da uzmeš sreću koja ti se pruža. Slušaj, znaš i sam da u komorama i nije tako loše. I ja ću poći tamo na četiri meseca, narednog petka."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Pa... jedno podešavanje. Ja... trebalo bi da nas troje porazgovanamo o tome, čini mi se..." Zastala je, a onda produžila živahnije: "Nemaš izbora."
<BR>&nbsp;&nbsp;&nbsp;&nbsp;&nbsp;"Umeo sam ranije da se prošvercujem pored lekara."
<BR>&nbsp;&nbsp;&nbsp;&nbsp;&nbsp;Shvatila je na šta je mislio. "Ah... oh..."
<BR>&nbsp;&nbsp;&nbsp;&nbsp;&nbsp;"Tačno." Široko se osmehnuo. "Ti si me izvukla, omogućila si mi samousluživanje, sećaš li se, pre više godina. Učini to još jednom, molim te."
<BR>&nbsp;&nbsp;&nbsp;&nbsp;&nbsp;"Ja... Znaš da brinem za tebe, još, iako sada... više nismo... zajedno... ali..."
<BR>&nbsp;&nbsp;&nbsp;&nbsp;&nbsp;"Molim te."
<BR>&nbsp;&nbsp;&nbsp;&nbsp;&nbsp;"Zar ti je doista toliko stalo da se spustiš na površinu?"
<BR>&nbsp;&nbsp;&nbsp;&nbsp;&nbsp;"Da. Da, jeste." Naglo je ustao iz viseće stolice i trgnuo se od iznenadnog bola. Nije još prihvatio sve navike starijih osoba, percepcija neuravnoteženih sila dejstvovala je kroz krhke krte ose, u gležnjevima, kolenima, ramenima, kičmi. Karlota ga osmotri i uzdahnu.
<BR>&nbsp;&nbsp;&nbsp;&nbsp;&nbsp;"Sistemi nadziranja su sada bolji", reče ona. "Programi i baze podataka aktiviraju odluku koja se algoritmuje prilično visoko u piramidi svesti. Morala bih da..."
<BR>&nbsp;&nbsp;&nbsp;&nbsp;&nbsp;Nestrpljivo je iščekivao njene sledeće reči. Ugrizla se za usnu. "Slušaj, nisam rekla da će to upaliti. Mogu da priđem blizu, ali..."
<BR>&nbsp;&nbsp;&nbsp;&nbsp;&nbsp;"Cenim to, ljubavi. Ali blizu ima značaja samo u slučaju potkovice i ručne granate. Ja moram da im se izvučem zasigurno. Pronađi nešto čemu ne mogu da uđu u trag."
<BR>&nbsp;&nbsp;&nbsp;&nbsp;&nbsp;Uzdahnula je. "Kakve ti stvari tražiš od mene. Isuse, nisam znala da si u tako lošem stanju. Mislila sam, naravno, da ti ponešto fali, ali pravi rak. Gospode, pa to bi trebalo da se podvrgne fiksiranju."
<BR>&nbsp;&nbsp;&nbsp;&nbsp;&nbsp;Treptao je umorno. "Što je telo starije, to je njegovo imunološko reagovanje manjkavije. Pretpostavljam da je to tajna svih bolesti starenja. Neodgovarajuće reagovanje. Najlakši način ubijanja živih stvari sastoji se u njihovom uslovljavanju, tako da same sebi nanose najveću štetu. Treba dodati još samo pravi spoljašnji nadražaj..." Glas mu se izgubio. Karlota je ćutke ustala i zagrlila ga.
<BR>&nbsp;&nbsp;&nbsp;&nbsp;&nbsp;"Znaš, jednom si rekao da je inteligencija sposobnost učenja na greškama drugih ljudi." Karlota ga je posmatrala ozbiljnim očima. "Ti to, dođavola, izvesno nisi. Zbog čega to sam ne primetiš, a?"
<BR>&nbsp;&nbsp;&nbsp;&nbsp;&nbsp;Prkosno se osmehnuo. "Plaćam svoju ulaznicu. Želim da vidim kraj filma."
</TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
