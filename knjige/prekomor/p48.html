<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1.
<P>&nbsp;&nbsp;&nbsp;&nbsp;&nbsp;Najdžel je polako koračao kroz stenovit hodnik. Više su mu odgovarali ovi odeljci u brodu, s nižom gravitacijom, gde je saplitanje moglo za posledicu da ima tek neznatno gubljenje ravnoteže, za razliku od prolamajućeg kostolomnog pada na nekom drugom mestu. Članovi posade lako su se mimoilazili s njim, budući da se kretao oprezno. Sada je prepoznavao tek pokojeg čoveka. Najveći deo puta od Izisa naovamo proveo je radeći u samoći i lica koja više nije viđao smesta su mu prizivala u svest imena i asocijacije. Ali jedno mu je privuklo pažnju i on uspori pružajući...
<BR>&nbsp;&nbsp;&nbsp;&nbsp;&nbsp;"Najdžele", reče mu taj muškarac. "Nisam želeo da ovaj susret ispadne ovako slučajan. Potrebno mi je još nekoliko nedelja da, da se priviknem..."
<BR>&nbsp;&nbsp;&nbsp;&nbsp;&nbsp;A onda kao da ga je grom ošinuo. Sličnosti su bile prevelike, pa ipak...
<BR>&nbsp;&nbsp;&nbsp;&nbsp;&nbsp;"Karlota!"
<BR>&nbsp;&nbsp;&nbsp;&nbsp;&nbsp;"Da budem iskren, hteo sam da ostavim pismo za tebe i Niku, ali u poslednjem trenutku nekako nisam bio u stanju da to sročim i..."
<BR>&nbsp;&nbsp;&nbsp;&nbsp;&nbsp;"Ti si, ti si..." Karlota je i dalje imala onu žilavu građu, ali nekadašnji omekšavajući pregibi behu zamenjeni snopovima mišića. Lice je došlo nekako deblje, ali ispod svih tih promena neprekidno je video istu koštanu strukturu. Mišići su još proizvodili onaj isti blago prezriv osmejak, glavu je zabacivala unazad dok je govorila.
<BR>&nbsp;&nbsp;&nbsp;&nbsp;&nbsp;"Pođimo odavde. Mogu da vidim da si ti... Pa, neophodno je da razgovaramo." Glas joj je bio dublja verzija starog kalifornijskog naglaska.
<BR>&nbsp;&nbsp;&nbsp;&nbsp;&nbsp;Sledio ju je, zbunjen i pometen. Seli su na jednu brajdu koja je gledala na kacu sa gurkom, opervaženu žućkastom bojom. Karlota je govorila jednostavno, polako, podrobno obrazlažući svoj postupak. Nije uspevao da sledi dobar deo onoga što je pokušavala da mu kaže. Kada je počela da govori o Niki, stvari su mu postale jasnije.
<BR>&nbsp;&nbsp;&nbsp;&nbsp;&nbsp;"Postoji jedna stvar između muškarca i žene", reče Karlota, "koja možda nije dublja, ali je izvesno drugačija u poređenju sa odnosom između dve žene, bez obzira na to koliko se čovek trudi da to učini..." Zastala je. "Ne dopire ti do svesti, je li tako?"
<BR>&nbsp;&nbsp;&nbsp;&nbsp;&nbsp;"Ja... Čini mi se da pokušavaš da mi kažeš na posredan način da si ovo uradila zbog Nike? Da si sada moj rival?"
<BR>&nbsp;&nbsp;&nbsp;&nbsp;&nbsp;"Rđav izbor reči. Ali ako baš hoćeš tako, onda, da. Uvek sam to i bio."
<BR>&nbsp;&nbsp;&nbsp;&nbsp;&nbsp;"Ali ti i ja, spavali smo zajedno..."
<BR>&nbsp;&nbsp;&nbsp;&nbsp;&nbsp;"Baš kao i Nika i ja."
<BR>&nbsp;&nbsp;&nbsp;&nbsp;&nbsp;"Smatrala si... hoću da kažem, pouzdano znam, da je biIo dobro."
<BR>&nbsp;&nbsp;&nbsp;&nbsp;&nbsp;"Da. Ali..."
<BR>&nbsp;&nbsp;&nbsp;&nbsp;&nbsp;"Nemam ništa protiv toga. Slušaj, Ted Lendon je godinama spavao s nekim momkom iz bioinženjerije, a to nikada nije podrilo njegov položaj. Niko više ne daje ni pet para na to."
<BR>&nbsp;&nbsp;&nbsp;&nbsp;&nbsp;"Kažeš da je to u redu, ali ono što sam ja upravo uradio..."
<BR>&nbsp;&nbsp;&nbsp;&nbsp;&nbsp;"To je druga stvar."
<BR>&nbsp;&nbsp;&nbsp;&nbsp;&nbsp;"Znao sam da nećeš..."
<BR>&nbsp;&nbsp;&nbsp;&nbsp;&nbsp;"Kako možeš od mene da očekuješ da..."
<BR>&nbsp;&nbsp;&nbsp;&nbsp;&nbsp;"Sačekaj. Samo malo, Najdžele. Slušaj, kakvog smisla ima u tome da budeš žena na ovako dugim ekspedicijama? Rađanje i podizanje dece zahteva previše vremena, a brodska populacija ionako ne sme da se uvećava preko..."
<BR>&nbsp;&nbsp;&nbsp;&nbsp;&nbsp;"Teorijski razlozi."
<BR>&nbsp;&nbsp;&nbsp;&nbsp;&nbsp;"U redu. Hoću da budem odgovoran za odnos. Ne samo kao pomagač i potpora. I želim da to probam. Da vidim kako izgleda biti muškarac..."
<BR>&nbsp;&nbsp;&nbsp;&nbsp;&nbsp;"Hmmm.",
<BR>&nbsp;&nbsp;&nbsp;&nbsp;&nbsp;"To tvoje prokleto 'hmmm'! Sediš u pozadini, procenjuješ - veoma muški, Najdžele. Pa dobro, i ja želim tako da se postavim." Ispustila je neki zvuk između mrmljanja i gunđanja.
<BR>&nbsp;&nbsp;&nbsp;&nbsp;&nbsp;Najdžel se blago osmehnu. "Karlota, ima još nešto da..."
<BR>&nbsp;&nbsp;&nbsp;&nbsp;&nbsp;"Karlos." Nešto je u tonu te reči nagnalo Najdžela da se nakostreši. "Ako nameravaš da se isprečiš između mene i Nike, ja..."
<BR>&nbsp;&nbsp;&nbsp;&nbsp;&nbsp;"Nisam li i pre bio između vas?"
<BR>&nbsp;&nbsp;&nbsp;&nbsp;&nbsp;"Ne na ovaj način, ne..."
<BR>&nbsp;&nbsp;&nbsp;&nbsp;&nbsp;"Ne kao 'rival' kako si ti to šarmantno krstio?"
<BR>&nbsp;&nbsp;&nbsp;&nbsp;&nbsp;"Izvrćeš ono što kažem."
<BR>&nbsp;&nbsp;&nbsp;&nbsp;&nbsp;"Ne onoliko koliko misliš, ne ono što stvarno misliš."
<BR>&nbsp;&nbsp;&nbsp;&nbsp;&nbsp;Najdžel reče hladnim glasom: "To ostaje..."
<BR>&nbsp;&nbsp;&nbsp;&nbsp;&nbsp;"Primećuješ li u kakav se sukob ovo izrodilo? Dva muškarca koja neće da popuste ni za milimetar."
<BR>&nbsp;&nbsp;&nbsp;&nbsp;&nbsp;"Zbog čega bih ja po..."
<BR>&nbsp;&nbsp;&nbsp;&nbsp;&nbsp;"I ne moraš. Ja ne menjam sve. I dalje ćemo imati labavi trougao. Moj odnos sa Nikom biće drugačiji ali nema nikakvog razloga..."
<BR>&nbsp;&nbsp;&nbsp;&nbsp;&nbsp;"Ne. To ne volim."
<BR>&nbsp;&nbsp;&nbsp;&nbsp;&nbsp;"Želim da se suočim sa svetom kao nova osoba. Da iskusim ovo teško, glomazno telo. Nemaš predstavu kako je to." Probe radi Karlos nabra svoje debele leđne mišiće.
<BR>&nbsp;&nbsp;&nbsp;&nbsp;&nbsp;I protiv volje, Najdžel upita: "Kako... je to različito?"
<BR>&nbsp;&nbsp;&nbsp;&nbsp;&nbsp;Karlos se prijateljski osmehnu. "Veoma."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Karlos je počeo da viđa Niku, ali nikad u Najdželovom društvu. Nika je nalazila da je Karlos privlačan i Najdžel nije mogao da pronađe razlog zbog koga bi joj zamerio što koristi prednosti koje su oduvek uzajamno usklađivali. Njihova veza, najposle, nikada nije bila potpuno obavezujuća. Ali ova teoretska perspektiva nije ni za dlaku uspevala da promeni njegovo duboko, tinjajuće osećanje srdžbe i, dakako, zavisti. Karlos je bio mlađi i živahniji; to je bio deo njegove privlačnosti. Lako je uskočio u ubrzane pripreme za istraživanje Rosovog sistema. Najdžel je provodio vreme radeći na analitičkoj mreži, no to je samo doprinelo da se još više povuče u sebe.
<BR>&nbsp;&nbsp;&nbsp;&nbsp;&nbsp;Razgovarao je sa Nikom o tome. Njoj su činjenice bile jasne i u svetlu medicinske hirurgije ni po čemu izuzetne. Sloboda pojedinca da promeni pol spadala je u osnovna prava kao i bilo koje drugo. Najdžel je mogao to teoretski da prihvati, ali bi se gotovo automatski kočio kada bi pomislio na Karlosov slučaj. Bilo je nečeg u čitavoj toj zavrzlami što je izazivalo škrgut zuba, nešto što je prevazilazilo obično rivalstvo, a ipak nije sa sigurnošću umeo da odredi o čemu je reč. Kada je govorio o tome grlo mu se stezalo, a glas sušio i postajao hrapav.
<BR>&nbsp;&nbsp;&nbsp;&nbsp;&nbsp;Situacija ga je zbunjivala, a posebno zbog toga što je izgledalo da niko, pa čak ni Nika, ne uzima neobičnu Karlosovu pojavu ozbiljnije od prolazne, ne naročito zanimljive teme za ogovaranje. To se vrtelo u razgovorima njihovih prijatelja nedelju ili dve, da bi zatim iščezlo u opštoj halabuci oko Rosa 128.
</TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
