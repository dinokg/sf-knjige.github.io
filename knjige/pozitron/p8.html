<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Endrua je jako tištalo što će proces njegovog oslobođenja i dalje uznemiravati Gospodina. Gospodin je sada bio veoma osetljiv - tu nije bilo rasprave, niti izbegavanja stvarnosti - i sve što bi mu moglo oduzeti ono malo preostale energije, sve što bi moglo da ga uznemiri, uzruja ili bilo kako mu naudi, moglo bi smesta i da mu ugrozi život.
<BR>&nbsp;&nbsp;&nbsp;&nbsp;&nbsp;Pa ipak, Endru je smatrao da po svaku cenu treba nastaviti ovaj pravni postupak, pošto je već pokrenut. Odustati u ovom trenutku značilo bi izdati njegovo postojanje. Značilo bi odbaciti nezavisnu i samosvojnu osobu, za koju je osećao da se u njegovom pozitronskom mozgu godinama bori za opstanak.
<BR>&nbsp;&nbsp;&nbsp;&nbsp;&nbsp;U prvo vreme su ga zahtevi te osobe zbunjivali, pa čak i plašili. Činilo mu se pogrešnim što uopšte postoji, kao da je to neka ugrađena mana. Ali vremenom je prihvatio njeno postojanje kao stvarnost. Ta osoba je sada zahtevala slobodu - stanje u kome neće biti rob, stanje u kome neće biti stvar - i to mora i da dobije.
<BR>&nbsp;&nbsp;&nbsp;&nbsp;&nbsp;Znao je za opasnosti. Sud će možda podeliti njegovo uverenje da nikakva cena za slobodu ne može biti previsoka - ali možda će odlučiti i da ne postoji suma, ma koliko visoka bila, kojom robot može da otkupi svoju slobodu.
<BR>&nbsp;&nbsp;&nbsp;&nbsp;&nbsp;Endru je bio spreman da rizikuje. Ali drugi rizik, onaj po Gospodinovo zdravlje, duboko ga je uznemiravao.
<BR>&nbsp;&nbsp;&nbsp;&nbsp;&nbsp;"Plašim se za Gospodina", rekao je Maloj Gospođici. "Publicitet, sukobi, galama... "
<BR>&nbsp;&nbsp;&nbsp;&nbsp;&nbsp;"Ne brini, Endru. On će biti zaštićen od toga, obećavam. Advokati Džona Fajngolda će se postarati za to. Sve je ovo samo formalno pitanje. Moj otac neće morati lično da se angažuje."
<BR>&nbsp;&nbsp;&nbsp;&nbsp;&nbsp;"A ako ga pozovu na sud?" upitao je Endru.
<BR>&nbsp;&nbsp;&nbsp;&nbsp;&nbsp;"Neće ga zvati."
<BR>&nbsp;&nbsp;&nbsp;&nbsp;&nbsp;"A ako ga ipak pozovu?" Endru je bio uporan. "Na kraju krajeva, on je moj vlasnik. A još je i bivši član zakonodavnog tela. Šta ako mu upute poziv? Moraće da ode. Pitaće ga zašto smatra da treba da steknem slobodu. A on zapravo ne veruje u to - pristao je na sve samo vas radi, Mala Gospođice, u to nimalo ne sumnjam - a moraće da ode na sud, tako bolestan i star, i svedoči u korist nečega u šta duboko sumnja. To bi ga ubilo, Mala Gospođice."
<BR>&nbsp;&nbsp;&nbsp;&nbsp;&nbsp;"Neće ga pozvati na sud."
<BR>&nbsp;&nbsp;&nbsp;&nbsp;&nbsp;"Kako me možete uveriti u to? Ja nemam prava da mu dozvolim da naudi sebi. Nemam sposobnosti za to... mislim da bi trebalo da povučem molbu."
<BR>&nbsp;&nbsp;&nbsp;&nbsp;&nbsp;"Ne možeš", rekla je Mala Gospođica.
<BR>&nbsp;&nbsp;&nbsp;&nbsp;&nbsp;"Ali ako će moj izlazak pred sud biti direktan uzrok smrti vašega oca..."
<BR>&nbsp;&nbsp;&nbsp;&nbsp;&nbsp;"Preteruješ, Endru. I tumačiš Prvi zakon onako kako ga niko ne tumači. Moj otac nije optuženi, nije tužitelj, nije čak ni svedok. Zar ne veruješ da Džon Fejngold ume da zaštiti nekoga ko je, kao moj otac, poznat i važan u ovoj oblasti, od neprijatnosti poziva pred sud? Za to će se postarati najvažniji ljudi ovog regiona, ako bude bilo potrebno. Ali neće biti potrebno."
<BR>&nbsp;&nbsp;&nbsp;&nbsp;&nbsp;"Voleo bih da sam siguran u to koliko i vi."
<BR>&nbsp;&nbsp;&nbsp;&nbsp;&nbsp;"I ja bih to volela. Veruj mi, Endru. Podsećam te da mi je on otac. Volim ga više od svega... pa, veoma ga volim. Ne bih ni pomislila da guram s tobom ovaj slučaj da smatram da će mu to ičim nauditi. Moraš mi to verovati, Endru."
<BR>&nbsp;&nbsp;&nbsp;&nbsp;&nbsp;I na kraju joj je poverovao. I dalje se osećao nelagodno pri pomisli da Gospodina upliću u sve to, ali Mala Gospođica ga je uverila da pristane da ide dalje.
<BR>&nbsp;&nbsp;&nbsp;&nbsp;&nbsp;U kuću je došao predstavnik Fajngoldove firme sa papirima koje je trebalo potpisati, i Endru ih je potpisao - ponosno, s uživanjem, odlučnim potpisom Endru Martin, čvrstim rukopisom kojim je potpisivao čekove otkako je pre mnogo godina osnovano njegovo preduzeće.
<BR>&nbsp;&nbsp;&nbsp;&nbsp;&nbsp;Zahtev je predat regionalnom sudu. Prolazili su meseci, i nije se dešavalo ništa naročito. Povremeno bi stigao neki jeziv dokument, pažljivo upakovan u tradicionalnu krutu kovertu, i Endru bi ga brzo pročitao, potpisao i vratio, a onda bi opet nastupili meseci čekanja.
<BR>&nbsp;&nbsp;&nbsp;&nbsp;&nbsp;Gospodin je sad već bio veoma bolešljiv. Endru bi ponekad uhvatio sebe kako misli da bi bilo najbolje kad bi Gospodin mirno umro pre nego što stvar stigne pred sud, pa bi ga to poštedelo svih emocionalnih potresa.
<BR>&nbsp;&nbsp;&nbsp;&nbsp;&nbsp;Pomisao ga je užasnula. Endru ju je brzo istisnuo iz uma.
<BR>&nbsp;&nbsp;&nbsp;&nbsp;&nbsp;"Stigli smo na red", konačno mu je rekla Mala Gospođica. "Sad nećemo dugo čekati."
<BR>&nbsp;&nbsp;&nbsp;&nbsp;&nbsp;I, baš kao što je Gospodin predskazao, sve se strašno iskomplikovalo.
<BR>&nbsp;&nbsp;&nbsp;&nbsp;&nbsp;Mala Gospođica ga je uveravala da će se sve svesti na to da se on pojavi pred sudijom, ponovi podneseni zahtev da postane slobodan robot, a zatim sedne i sačeka da sudija malo razmisli, prouči zakone i donese presudu. Kalifornijski ogranak regionalnog suda bio je veoma dalekovid u tumačenjima pravnih pitanja i moglo se sa velikom verovatnoćom reći, tvrdila je Mala Gospođica, da će sudija, posle nekog vremena, presuditi u Endruovu korist i doneti neku vrstu uverenja koje će mu dati željenu slobodu.
<BR>&nbsp;&nbsp;&nbsp;&nbsp;&nbsp;Prvi znak da će stvari biti komplikovanije nastupio je kad je kancelarija Fajngold i Fajngold dobila obaveštenje od regionalnog suda - tačnije, od sudije Harolda Kramera koji je predsedavao Četvrtim okrugom - da su u slučaju Martin protiv Martina podneseni i protivpredlozi.
<BR>&nbsp;&nbsp;&nbsp;&nbsp;&nbsp;"Protivpredlozi?" upitala je Mala Gospođica. "A šta to znači?"
<BR>&nbsp;&nbsp;&nbsp;&nbsp;&nbsp;"Znači da se u slučaj uključila i suprotna strana", objasnio je Stenli Fajngold. Stenli je sada bio šef firme - stari Džon se već napola povukao u penziju - i lično je vodio Endruov slučaj. Veoma je ličio na svog oca, od zaobljenog stomačića do prijateljskog osmeha, i mogao je proći kao Džonov mlađi brat. Jedino nije nosio kontaktna sočiva sa zelenim ivicama.
<BR>&nbsp;&nbsp;&nbsp;&nbsp;&nbsp;"Koja to strana?" pitala je Mala Gospođica.
<BR>&nbsp;&nbsp;&nbsp;&nbsp;&nbsp;Stenli je duboko uzdahnuo. "Kao prvo, regionalna Federacija rada. Boje se da će, ako roboti dobiju slobodu, biti smanjen broj radnih mesta za ljude."
<BR>&nbsp;&nbsp;&nbsp;&nbsp;&nbsp;"To je davno prošlo vreme. Svet nema dovoljno ljudi da obavljaju sve potrebne poslove, i svi to znaju."
<BR>&nbsp;&nbsp;&nbsp;&nbsp;&nbsp;"Svejedno, sindikalisti uvek skaču da brane svaku promenu koji bi mogla da znači proširenje prava robota. Ako roboti postanu slobodne jedinke, možda će zatražiti pravo na izbor poslova, članstvo u sindikatu i sve to."
<BR>&nbsp;&nbsp;&nbsp;&nbsp;&nbsp;"Glupost."
<BR>&nbsp;&nbsp;&nbsp;&nbsp;&nbsp;"Da, znam, gđo Černi. Ali oni su ipak podneli protivpredlog. I nisu ni jedini."
<BR>&nbsp;&nbsp;&nbsp;&nbsp;&nbsp;"Ko još?" upitala je Mala Gospođica zlokobnim glasom.
<BR>&nbsp;&nbsp;&nbsp;&nbsp;&nbsp;"Korporacija 'Roboti i mehanički ljudi Sjedinjenih Država'", odgovorio je Fajngold.
<BR>&nbsp;&nbsp;&nbsp;&nbsp;&nbsp;"Oni?"
<BR>&nbsp;&nbsp;&nbsp;&nbsp;&nbsp;"Zašto se čudite? Oni su jedini proizvođači robota na svetu, gđo Černi. Roboti su im glavni proizvod. Njihov proizvod, da naglasim malo jače - a proizvodi su neživi predmeti. Korporacija se uznemirila pri pomisli da bi iko mogao smatrati robote za nešto više od toga. Verovatno se boje da će, ako Endruova molba bude povoljno rešena, potom uslediti nova prava za robote - građanska prava, ljudska prava. I zato, naravno, žele da se bore protiv toga. Kao što proizvođač ašova i sekira smatra svoje proizvode za obične nežive alate, a ne za osobe, gđo Černi, pa bi se verovatno pobunio protiv propisa koji kaže da njegovi ašovi i sekire imaju građanska prava, jer to bi značilo da će ašovi i sekire pokušati da utiču na način na koji ih proizvode, skladište i prodaju."
<BR>&nbsp;&nbsp;&nbsp;&nbsp;&nbsp;"Besmislica. Potpuna besmislica!" povikala je Mala Gospođica, a gnev u njenom glasu strašno je podsećao na Gospodinov.
<BR>&nbsp;&nbsp;&nbsp;&nbsp;&nbsp;"Slažem se", diplomatski je rekao Stenli Fajngold. "Ali protivpredlozi su predati. A ima i drugih. Suočeni smo sa prigovorima od strane..."
<BR>&nbsp;&nbsp;&nbsp;&nbsp;&nbsp;"Nije važno", rekla je Mala Gospođica. "Neću ni da čujem ostatak spiska. Vi idite tamo i pobijte svaki glupi argument koji iznesu ti reakcionari."
<BR>&nbsp;&nbsp;&nbsp;&nbsp;&nbsp;"Znate da ću učiniti sve što mogu, gđo Černi", odgovorio je Fajngold.
<BR>&nbsp;&nbsp;&nbsp;&nbsp;&nbsp;Ali u njegovom glasu nije bilo mnogo samouverenosti.
<BR>&nbsp;&nbsp;&nbsp;&nbsp;&nbsp;Naredna komplikacija nastupila je nedelju dana pred suđenje. Mala Gospođica je telefonirala Fajngoldu. "Stenli, upravo smo dobili obaveštenje da televizijske ekipe dolaze u ponedeljak u kuću mog oca, kako bi postavile kamere za zasedanje suda."
<BR>&nbsp;&nbsp;&nbsp;&nbsp;&nbsp;"Naravno, gđo Černi. To je uobičajeni postupak."
<BR>&nbsp;&nbsp;&nbsp;&nbsp;&nbsp;"Zar će se zasedanje održati u kući mog oca?"
<BR>&nbsp;&nbsp;&nbsp;&nbsp;&nbsp;"Endruova izjava će biti uzeta tamo, da."
<BR>&nbsp;&nbsp;&nbsp;&nbsp;&nbsp;"A ostatak suđenja?"
<BR>&nbsp;&nbsp;&nbsp;&nbsp;&nbsp;"To zapravo nije suđenje, gđo Černi."
<BR>&nbsp;&nbsp;&nbsp;&nbsp;&nbsp;"Dobro, onda ostatak postupka. Gde će se to odigrati? U sudnici sudije Kramera?"
<BR>&nbsp;&nbsp;&nbsp;&nbsp;&nbsp;"Uobičajena procedura", rekao je Fajngold, "jeste da sve zainteresovane strane učestvuju elektronski. Sudija će sve to primati u svojim odajama."
<BR>&nbsp;&nbsp;&nbsp;&nbsp;&nbsp;"Znači, više niko ne odlazi lično u sud?"
<BR>&nbsp;&nbsp;&nbsp;&nbsp;&nbsp;"Retko, gđo Černi. Veoma retko."
<BR>&nbsp;&nbsp;&nbsp;&nbsp;&nbsp;"Ali to se ipak dešava?"
<BR>&nbsp;&nbsp;&nbsp;&nbsp;&nbsp;"Kao što rekoh, veoma retko. Svet je sada toliko decentralizovan, ljudi su se toliko međusobno udaljili da je mnogo lakše obaviti ovakve stvari elektronskim putem."
<BR>&nbsp;&nbsp;&nbsp;&nbsp;&nbsp;"Hoću da se ovo uradi u sudnici."
<BR>&nbsp;&nbsp;&nbsp;&nbsp;&nbsp;Fajngold ju je zbunjeno pogledao. "Postoji li neki naročiti razlog...?"
<BR>&nbsp;&nbsp;&nbsp;&nbsp;&nbsp;"Da. Hoću da sudija pogleda Endrua oči u oči, da čuje njegov pravi glas, da iz prve ruke stekne mišljenje o njegovom karakteru. Neću da o Endruu misli kao o nekoj bezličnoj mašini čiji glas i sliku dobija preko telefonskih linija. Osim toga, neću da izlažem oca stresu koji može da izazove gomila tehničara što će mu upasti u kuću i ispuniti je žicama i kablovima za potrebe prenosa, kakav god da je."
<BR>&nbsp;&nbsp;&nbsp;&nbsp;&nbsp;Fajngold je klimnuo glavom. Izgledao je uznemireno. "Da bih dobio saslušanje u zgradi suda ovako kratko vreme pre termina, gđo Černi, moraću da podnesem poseban zahtev..."
<BR>&nbsp;&nbsp;&nbsp;&nbsp;&nbsp;"Podnesite ga."
<BR>&nbsp;&nbsp;&nbsp;&nbsp;&nbsp;"Ostale stranke će se svakako buniti zbog dodatnih troškova i neprijatnosti povezanih s tim."
<BR>&nbsp;&nbsp;&nbsp;&nbsp;&nbsp;"Neka slobodno ostanu kod kuće. Ne bih volela da im priredim nikakve neprijatnosti, ni za šta na svetu. Ali Endru i ja nameravamo da budemo u toj sudnici."
<BR>&nbsp;&nbsp;&nbsp;&nbsp;&nbsp;"Endru i vi, gđo Černi?"
<BR>&nbsp;&nbsp;&nbsp;&nbsp;&nbsp;"Zar ste mislili da ću ostati kod kuće?"
<BR>&nbsp;&nbsp;&nbsp;&nbsp;&nbsp;I tako je odgovarajući zahtev predat, i ostale stranke su gunđale ali nisu mogle da iznesu nikakav stvarni prigovor - jer svako je imao pravo da provede dan na sudu, pošto elektronsko svedočenje nije bilo obavezno - i zakazanog datuma Endru i Mala Gospođica su se konačno pojavili u odajama sudije Kramera u Četvrtom okrugu regionalnog suda, radi dugo očekivanog saslušanja povodom molbe koja je, iz čisto tehničkih razloga, bila zavedena u delovodnik kao Martin protiv Martina.
<BR>&nbsp;&nbsp;&nbsp;&nbsp;&nbsp;Pratio ih je Stenli Fajngold. Sudnica, smeštena u oronuloj staroj zgradi koja je možda poticala i iz dvadesetog veka, bila je neobično mala i obična, skromna sobica s običnim pisaćim stolom u uglu, za sudiju, nekoliko neudobnih stolica za one koji žele da se pojave lično, i konzolom sa mnogim elektronskim spravama.
<BR>&nbsp;&nbsp;&nbsp;&nbsp;&nbsp;Jedina ljudska bića u sudnici bili su sam sudija Kramer - neočekivano mladolik, tamnokos, brzog i blistavog pogleda - i advokat po imenu Džems van Buren, koji je predstavljao sve protivničke strane ujedinjene u jednu. Protivničke strane nisu bile prisutne. One će se pojaviti na ekranima. Nisu mogli ničim da pobiju zahtev koji je Fajngold podneo, ali nisu nimalo želeli da preduzimaju putovanje na suđenje. Niko nikad nije putovao na suđenje. Zato su odustali od prava da budu fizički prisutni i zadovoljili se elektronskim prisustvom.
<BR>&nbsp;&nbsp;&nbsp;&nbsp;&nbsp;Prvo su izneti svi protivpredlozi. Nisu sadržavali ništa neobično.
<BR>&nbsp;&nbsp;&nbsp;&nbsp;&nbsp;Predstavnik regionalne federacije rada nije mnogo naglašavao mogućnost da ljudi i roboti budu konkurenti za posao ukoliko Endru stekne slobodu. Radije je u izlaganju upotrebio širi, otmeniji pristup:
<BR>&nbsp;&nbsp;&nbsp;&nbsp;&nbsp;"Tokom čitave istorije, još od prvog majmunolikog čoveka koji je lomio oblutke da bi dobio sečiva i čekiće što su predstavljali prva oruđa, znali smo da predstavljamo vrstu čija je sudbina da kontroliše okolinu, i tu kontrolu pojačava mehaničkim sredstvima. Ali postepeno, kako su složenost i sposobnosti naših oruđa rasle, predali smo dobar deo svoje nezavisnosti - i postali smo zavisni o sopstvenim oruđima, na neki način, i to tako da smo izgubili moć da se snalazimo bez njih. A sada, konačno, izumeli smo oruđe toliko sposobno, tako prilagođeno mnogim funkcijama da izgleda kao da ima skoro ljudsku inteligenciju. Govorim o robotima, naravno. Svakako da se divimo genijalnosti naših robotičara, kao i fantastičnoj sposobnosti njihovih proizvoda. Ali danas smo se našli pred novom i zastrašujućom mogućnošću - da smo stvorili sopstvene naslednike, da smo stvorili mašinu koja ne zna da je mašina i koja zahteva da bude priznata za samostalnu jedinku sa svim pravima i privilegijama ljudskog bića - i koja, zbog svojih ugrađenih mehaničkih sposobnosti, zbog fizičke izdržljivosti i snage, zbog vešto projektovanog pozitronskog mozga, zbog telesne skoro besmrtnosti, može zaista, pošto dobije te prava i privilegije, zaista da se smatra za našeg gospodara. Kakva ironija! Sačiniti oruđe koje je tako dobro da preuzme komandu nad svojim tvorcem! Biti podređen sopstvenoj mašineriji - postati zastareo zbog nje, biti sveden na običan otpadak evolucije..."
<BR>&nbsp;&nbsp;&nbsp;&nbsp;&nbsp;I tako dalje i tako dalje, jedna zvučna fraza za drugom.
<BR>&nbsp;&nbsp;&nbsp;&nbsp;&nbsp;"Opet Frankenštajnov kompleks", gadljivo je šapnula Mala Gospođica. "Paranoja Golema. Ponovo se izvlači na svetlo dana ista gomila glupih, antinaučnih, antimašinskih, antiprogresivnih užasa."
<BR>&nbsp;&nbsp;&nbsp;&nbsp;&nbsp;Pa ipak, čak i ona je morala da prizna da su ove izjave na mestu. Endru je, dok je sedeo, gledao ekran i slušao advokata Federacije rada kako izliva bujicu strahova, počeo da se pita zašto iko misli da roboti žele da podrede ljudska bića, ili da ih svedu na nekakve otpatke...
<BR>&nbsp;&nbsp;&nbsp;&nbsp;&nbsp;Roboti postoje da bi služili. To im je svrha. To im je zadovoljstvo, moglo bi se reći. Ali čak i Endru se upitao da li bi, pošto roboti postaju sve sličniji ljudskim bićima, na kraju postalo tako teško razlikovati ih da bi ljudi, pošto nemaju ugrađeno savršenstvo kao roboti, zaista počeli da sebe smatraju drugorazrednim stvorenjima.
<BR>&nbsp;&nbsp;&nbsp;&nbsp;&nbsp;Tirada predstavnika Federacije rada konačno se završila. Ekran je potamneo i objavljena je kratka pauza. Potom je došao red na zastupnika korporacije 'Roboti i mehanički ljudi Sjedinjenih Država'.
<BR>&nbsp;&nbsp;&nbsp;&nbsp;&nbsp;Njeno ime je bilo Etel Adams. Imala je strogo lice oštrih crta, bila je sredovečna, i - verovatno nimalo slučajno - veoma je ličila na slavnog robopsihologa Suzan Kalvin, veliku i veoma poštovanu ličnost iz prethodnog stoleća.
<BR>&nbsp;&nbsp;&nbsp;&nbsp;&nbsp;Nije se upustila u plamenu retoriku kao prethodni govornik. Samo je jednostavno izjavila da bi ispunjenje Endruovog zahteva veoma otežalo mogućnosti korporacije da projektuje i konstruiše robote, koji su njihov glavni proizvod - jer bi se pokazalo da kompanija ne proizvodi mašine nego slobodne jedinke, što bi bilo podložno raznoraznim novim i neverovatnim ograničenjima, što bi im ugrozilo poslovanje, a time bi se, rečju, čitav naučni napredak doveo u nepotrebnu opasnost.
<BR>&nbsp;&nbsp;&nbsp;&nbsp;&nbsp;To je, naravno, bilo u potpunoj suprotnosti sa stavom prethodnog govornika. On je napredak tehnologije predstavio kao nešto užasavajuće; ona je upozoravala da bi upravo taj napredak bio ugrožen. Ali ta suprotnost se i mogla očekivati, rekao je Fajngold Maloj Gospođici i Endruu. U današnjoj bici oružje su osećanja a ne ozbiljne zamisli i ideje.
<BR>&nbsp;&nbsp;&nbsp;&nbsp;&nbsp;Bio je još jedan govornik: Van Buren, advokat koji je došao lično, kao zajednički zastupnik svih onih koji su se protivili Endruovom zahtevu. On je bio visok i markantan, sa klasičnim licem senatora: gusta i uredna seda kosa, skupo odelo, veličanstveno uspravno držanje. A ono što je imao da kaže bilo je izuzetno jednostavno, a nije imalo nikakvog dodira s osećanjima:
<BR>&nbsp;&nbsp;&nbsp;&nbsp;&nbsp;"Časni sude, ovde se sve svodi na jedno pitanje, toliko osnovno - toliko prosto, čak - da nisam ni sasvim siguran zašto smo se okupili. Podnosilac zahteva, robot NDR-113, zahteva od svog vlasnika, časnog Džeralda Martina, da mu izjavi 'slobodu'. Da bude slobodan robot, da, prvi u svojoj vrsti. Ali pitam ja vas, časni sude: kakvog značaja to može da ima. Robot je samo mašina. Može li automobil da bude 'slobodan'? Može li elektronski ekran da bude 'slobodan'? Ta pitanja ne zaslužuju odgovor jer nemaju nikakvog sadržaja. Ljudska bića mogu da budu slobodna, to da. To znamo šta znači. Ona imaju, kao što je jedan od naših velikih predaka napisao, neotuđivo pravo na život, slobodu i sreću. Da li robot ima život? Ne onako kako ga mi razumemo. On ima sličnosti sa životom, da - ali to važi i za sliku u holokocki. Niko neće ni pomisliti da likovima iz holokocki treba dati 'slobodu'. A kad je o slobodi kao takvoj reč - može li robot da je ima! Ne, ne onako kako je mi razumemo: roboti su veoma daleko od slobode jer njihovi su mozgovi tako konstruisani da moraju da se povinuju naređenjima ljudi. A što se tiče sreće - šta o tome može da zna jedan robot! Sreća je isključivo ljudski pojam i cilj. Sloboda je isključivo ljudsko stanje. Robot - običan mehanički predmet izrađen od metala i plastike, od samog početka predviđen da bude samo sredstvo koje će služiti potrebama ljudi - po definiciji nije predmet na koji se može primeniti shvatanje 'slobode'. Samo je ljudsko biće sposobno da bude slobodno."
<BR>&nbsp;&nbsp;&nbsp;&nbsp;&nbsp;Bio je to dobar govor, jasan, direktan i sjajno izgovoren. Van Buren je očito bio svestan koliko su mu argumenti dobri, pa ih je ponovio još nekoliko puta u različitim oblicima, govoreći polako i veoma precizno, ritmički spuštajući dlan na sto pred sobom kako bi naglasio pojedine reči.
<BR>&nbsp;&nbsp;&nbsp;&nbsp;&nbsp;Kada je završio, sudija je objavio novu pauzu.
<BR>&nbsp;&nbsp;&nbsp;&nbsp;&nbsp;Mala Gospođica se obratila Stenliju Fajngoldu. "Vi ste sledeći, je li tako?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Hoću da ja govorim prva. U Endruovo ime."
<BR>&nbsp;&nbsp;&nbsp;&nbsp;&nbsp;Fajngold je pocrveneo. "Ali, gđo Černi..."
<BR>&nbsp;&nbsp;&nbsp;&nbsp;&nbsp;"Znam da ste pripremili sjajan govor. Ni ne pokušavam da kažem da niste. Ali sudija se danas dovoljno naslušao govorništva. Hoću da ustanem i dam vrlo jednostavnu izjavu, i hoću to da uradim pre nego što iko drugi bude počeo svoj govor. Čak i vi, Stenli."
<BR>&nbsp;&nbsp;&nbsp;&nbsp;&nbsp;Fajngold je očito bio nezadovoljan. Ali znao je ko mu je mušterija. Endru je možda zaista plaćao račune, ali Mala Gospođica je upravljala celom predstavom.
<BR>&nbsp;&nbsp;&nbsp;&nbsp;&nbsp;Podneo je potreban zahtev.
<BR>&nbsp;&nbsp;&nbsp;&nbsp;&nbsp;Sudija Kramer se namrštio, pa slegnuo ramenima, pa klimnuo glavom.
<BR>&nbsp;&nbsp;&nbsp;&nbsp;&nbsp;"Vrlo dobro", rekao je. "Amanda Laura Martin Černi može da priđe stolu."
<BR>&nbsp;&nbsp;&nbsp;&nbsp;&nbsp;Endru, koji je ćutke sedeo kraj Fajngolda, za trenutak se upitao ko bi to mogao biti. Ali onda je ugledao, vitku i skladnu, Malu Gospođicu kako ustaje i odlučno kreće ka drugom kraju sobe, i bilo mu je jasno.
<BR>&nbsp;&nbsp;&nbsp;&nbsp;&nbsp;Endru je osetio kako mu vodovima kolaju iznenadna vrela strujanja uzbuđenja dok je gledao Malu Gospođicu kako odvažno stoji pred sudijom. Kako je neustrašivo izgledala! Kako je bila... lepa!
<BR>&nbsp;&nbsp;&nbsp;&nbsp;&nbsp;"Hvala, časni sude", rekla je. "Ja nisam advokat i zapravo ne znam kako da na pravi, pravni način uobličim reči, ali nadam se da ćete me saslušati i da vam neće smetati ako ne budem koristila prigodne latinske fraze."
<BR>&nbsp;&nbsp;&nbsp;&nbsp;&nbsp;"To neće biti problem, gđo Černi."
<BR>&nbsp;&nbsp;&nbsp;&nbsp;&nbsp;Mala Gospođica se blago osmehnula. "Veoma sam vam zahvalna, časni sude. Okupili smo se ovde danas zato što je NDR-113, kako su ga bezlično nazivali predstavnici druge strane, zatražio da bude proglašen za slobodnog robota. Priznajem da mi zvuči veoma neobično kad čujem da se o mom dragom prijatelju Endruu govori kao o NDR-113, iako sam svesna, manje-više, da je to bio njegov serijski broj kada su nam ga doneli iz fabrike, pre mnogo godina. Ja sam tada imala šest ili sedam godina, jer to je, znate, bilo prilično davno. Bilo mi je neobično da ga zovem NDR-113, pa sam mu dala ime Endru. A pošto je svih narednih godina bio u našoj porodici, i samo u našoj porodici, postao je Endru Martin. Uz vašu dozvolu, gospodine sudijo, volela bih da dalje o njemu govorim kao o Endruu."
<BR>&nbsp;&nbsp;&nbsp;&nbsp;&nbsp;Sudija je gotovo ravnodušno klimnuo glavom. To i nije bilo pravo pitanje: molba je i bila potpisana imenom Endru Martin.
<BR>&nbsp;&nbsp;&nbsp;&nbsp;&nbsp;Mala Gospođica je nastavila. "Govorim o njemu kao o prijatelju. On je upravo to. Ali on je i štošta drugo. On je naš porodični sluga. On je robot. Bilo bi glupo poricati da to jeste. I - uprkos govorima koje smo danas čuli - mislim da treba da naglasim da on od ovog suda traži samo da bude slobodan robot. Ne traži, kao što su oni protumačili, da bude proglašen za slobodnog čoveka. On ovde i danas ne traži pravo da glasa, da se ženi, da mu se Tri zakona uklone iz mozga, niti išta slično tome. Ljudi su ljudi, a roboti su roboti, i Endru odlično zna kojoj strani pripada."
<BR>&nbsp;&nbsp;&nbsp;&nbsp;&nbsp;Zastala je i pogledala Džemsa van Burena, kao da očekuje da ovaj klimne glavom. Ali Van Buren joj je odgovorio jedino hladnim, oštrim profesionalnim pogledom.
<BR>&nbsp;&nbsp;&nbsp;&nbsp;&nbsp;Mala Gospođica je nastavila. "Eto tako. Znači, u pitanju je Endruova sloboda i ništa drugo.
<BR>&nbsp;&nbsp;&nbsp;&nbsp;&nbsp;Gospodin Van Buren je tvrdio da je sloboda besmislen pojam kada se primeni na robote. Na žalost, gospodine sudijo, ja se ne slažem. Uopšte se ne slažem.
<BR>&nbsp;&nbsp;&nbsp;&nbsp;&nbsp;Pokušajmo da razumemo šta sloboda znači Endruu, ako je to uopšte moguće. Na neki način, on već jeste slobodan. Mislim da je prošlo već više od dvadeset godina otkako je neko iz porodice Martin izdao Endruu naređenje da uradi nešto što nismo smatrali da bi ionako uradio. To je, delom, posledica obične učtivosti: mi Endrua cenimo, poštujemo ga, i bilo bi pošteno reći i da ga na neki način volimo. Bilo bi neljubazno dopustiti da on pomisli kako smatramo da mu treba izdavati naređenja kad živi s nama toliko dugo da sasvim dobro zna šta treba učiniti, i da to i čini bez ikakvih naređenja.
<BR>&nbsp;&nbsp;&nbsp;&nbsp;&nbsp;Ali mogli bismo, ako poželimo, da mu izdamo bilo kakvo naređenje, u bilo kom trenutku, i to najgrublje moguće, jer on je mašina koja nam pripada. To piše u papirima koje smo dobili uz njega, onog davnog dana kada nam ga je moj otac prvi put predstavio: on je naš robot, i zbog Drugog od čuvena Tri zakona, obavezan je da nas posluša kad god mu izdamo neko naređenje. On nije sposoban da odbije poslušnost ljudskom biću, kao što je nema nijedna druga mašina. I da znate, sudijo, da nas veoma uznemirava pomisao da imamo toliku moć nad našim voljenim Endruom.
<BR>&nbsp;&nbsp;&nbsp;&nbsp;&nbsp;Ali zašto bi trebalo da se nađemo u situaciji da budemo tako grubi? Otkuda nam pravo da se zapovednički ponašamo prema njemu? Endru nam je služio decenijama, verno, ne žaleći se, s puno ljubavi. Na bezbroj načina je učinio život naše porodice srećnijim. A potpuno nezavisno od te odane i neosporne službe, on je - potpuno samostalno - usavršio umetnost obrade drveta, usavršio do tog stepena da je, tokom godina, proizveo fantastičan niz toliko lepih predmeta da se oni mogu nazvati jedino umetničkim delima, i koje podjednako traže i sakupljači i muzeji. Imajući sve to na umu, kako možemo da nastavimo da ispoljavamo moć nad njim? Kakvog prava imamo da se postavljamo kao gospodari tako izuzetne osobe?"
<BR>&nbsp;&nbsp;&nbsp;&nbsp;&nbsp;"Osobe, gđo Černi?" prekinuo ju je sudija Kramer.
<BR>&nbsp;&nbsp;&nbsp;&nbsp;&nbsp;Maloj Gospođici kao da je za trenutak bilo neprijatno. "Kao što rekoh na početku, gospodine sudijo, ni ne pokušavam da tvrdim kako je Endru išta više od robota. Svakako da sam svesna te činjenice. Ali poznajem ga toliko dugo, i toliko prisno, da je on za mene osoba. Dozvolite da ispravim to što sam maločas rekla. Kakvog prava imamo da se postavljamo kao gospodari tako izuzetnog robota?"
<BR>&nbsp;&nbsp;&nbsp;&nbsp;&nbsp;Sudija se namrštio. "Znači, cilj ove molbe - jesam li u pravu, gđo Černi? - jeste da se Tri zakona uklone iz Endruovog mozga kako on više ne bi bio podložan kontroli od strane ljudi?"
<BR>&nbsp;&nbsp;&nbsp;&nbsp;&nbsp;"Ni slučajno", odgovorila je Mala Gospođica, gotovo šokirana. Pitanje ju je zateklo potpuno nespremnu. "Čak nisam sigurna ni da tako nešto može da se izvede. I pogledajte - pogledajte: čak i Endru odmahuje glavom. Eto. To nije moguće. A to nam nije bilo ni na kraj pameti dok smo pripremali molbu."
<BR>&nbsp;&nbsp;&nbsp;&nbsp;&nbsp;"A šta vam je bilo u pameti, ako smem da pitam?" rekao je sudija.
<BR>&nbsp;&nbsp;&nbsp;&nbsp;&nbsp;"Samo ovo: da Endru dobije pravno valjan dokument koji potvrđuje da je on slobodan robot, koji poseduje samog sebe. Da, ako odluči da dalje služi Martinove, to učini svojom voljom a ne zbog uslova iz ugovora s njegovim proizvođačima. To je zapravo samo pitanje jezika. Neće se promeniti ništa u vezi sa Tri zakona - čak i kad bi moglo da se menja. Mi samo pokušavamo da ukinemo stanje nevoljne potčinjenosti pod kojim sada držimo Endrua. A da će on nastaviti da nam služi kao i do sada - u to sam sasvim sigurna. Ali učiniće to samo zato što on tako želi - a verujem da želi - a ne zato što to zahtevamo od njega. Razumete li, gospodine sudijo, šta će mu to značiti? On će imati sve, a nas to neće koštati ništa. A sve zajedno nema ni najmanje veze sa svim onim ogromnim i tragičnim problemima i pričama kako će roboti nadrasti čovečanstvo, o čemu je predstavnik Federacije rada tako dramatično govorio."
<BR>&nbsp;&nbsp;&nbsp;&nbsp;&nbsp;Za trenutak je izgledalo da sudija savladava osmeh. "Mislim da vas razumem, gđo Černi. Sviđa mi se toplina i osećajnost s kojima ste govorili u ime svog robota. Svesni ste, zar ne, da u zakonima i pozitivnim propisima ovog, i ma kog drugog regiona, nema ni pomena o tome da robot može da bude slobodan u smislu koji vi koristite? Jednostavno, nema ni pomena o tome."
<BR>&nbsp;&nbsp;&nbsp;&nbsp;&nbsp;"Da", rekla je Mala Gospođica. "Gospodin Fajngold mi je to već objasnio. Ali svaki novi propis mora odnekud da počne, čini mi se."
<BR>&nbsp;&nbsp;&nbsp;&nbsp;&nbsp;"Tako je. I ja bih mogao da donesem presudu koja će biti preteča novog zakona. Naravno, presuda se može osporiti pred višim sudom, ali ovlašćen sam da se složim s molbom onako kako je sada izneta, i stoga da proglasim vašeg robota 'slobodnim' u smislu da je porodica Martin odustala od prava da mu izdaje naređenja. Šta god to značilo njemu ili vama, to može da se uradi. Ali prvo moram da razrešim pitanje koje je postavio gospodin Van Buren: prećutnu pretpostavku koja postoji u našem društvu da samo ljudsko biće može da uživa u slobodi, i to bukvalno, po samoj definiciji pojma. Sudije koje donose odluke protivno takvoj vrsti osnovnih pretpostavki - donoseći presude koje zvuče veoma dobro ali su u osnovi besmislene - obično ispadnu budale. Ja svakako ne želim da ovo suđenje pretvorim u smejuriju. Upravo zato moram da razjasnim još neke pojedinosti ovog slučaja."
<BR>&nbsp;&nbsp;&nbsp;&nbsp;&nbsp;"Ako želite da me pitate nešto, časni sude..." rekla je Mala Gospođica.
<BR>&nbsp;&nbsp;&nbsp;&nbsp;&nbsp;"Ne vas, nego Endrua. Neka robot pristupi."
<BR>&nbsp;&nbsp;&nbsp;&nbsp;&nbsp;Mala Gospođica je glasno dahnula. Pogledala je Stenlija Fajngolda i videla da se ovaj uspravio u stolici, očito iznenađen, po prvi put otkako mu je rekla da želi da se pre njega obrati sudu.
<BR>&nbsp;&nbsp;&nbsp;&nbsp;&nbsp;Što se tiče Endrua, on je već ustao i krenuo u prednji kraj odaje, držeći se veoma dostojanstveno i otmeno. Bio je potpuno smiren - ne samo spolja, jer ionako ničim nije mogao da ispolji osećanja, nego i iznutra.
<BR>&nbsp;&nbsp;&nbsp;&nbsp;&nbsp;Sudija Kramer je počeo: "Zapisnika radi: ti si robot NDR-113 ali više voliš da te zovu Endru, je li tako?"
<BR>&nbsp;&nbsp;&nbsp;&nbsp;&nbsp;"Da, časni sude."
<BR>&nbsp;&nbsp;&nbsp;&nbsp;&nbsp;U to doba su Endruovi modulatori glasa već bili poboljšani, pa mu je glas zvučao sasvim ljudski. Mala Gospođica se na to sasvim navikla, ali sudija je bio zbunjen, kao da je pre očekivao nekakav grub, metalni zvuk. Zato je nastupio trenutak pauze.
<BR>&nbsp;&nbsp;&nbsp;&nbsp;&nbsp;Potom je sudija nastavio, zainteresovano se zagledavši u Endrua. "Reci mi nešto, Endru, ako hoćeš. Zašto želiš da budeš slobodan? Zbog čega ti je to važno?"
<BR>&nbsp;&nbsp;&nbsp;&nbsp;&nbsp;"Želite li vi da budete rob, gospodine sudijo?" upitao ga je Endru.
<BR>&nbsp;&nbsp;&nbsp;&nbsp;&nbsp;"Ti sebe tako vidiš? Kao roba?"
<BR>&nbsp;&nbsp;&nbsp;&nbsp;&nbsp;"Mala Gospođica - gđa Černi - za moje stanje koristi izraz 'nevoljna potčinjenost'. To je potpuno tačno. Moram da se pokoravam. Moram. Nemam izbora. To nije ništa drugo do ropstvo, gospodine sudijo."
<BR>&nbsp;&nbsp;&nbsp;&nbsp;&nbsp;"Čak i kad bih te ovog časa proglasio slobodnim, Endru, Tri zakona bi i dalje važila."
<BR>&nbsp;&nbsp;&nbsp;&nbsp;&nbsp;"To dobro znam. Ali tada više ne bih bio podređen Gospodinu i Maloj Gospođici - g. Martinu i gđi Černi. Mogao bih, u svakom trenutku, da napustim domaćinstvo u kome sam mnogo godina živeo, i da se nastanim gde god odaberem. Oni bi se odrekli prava sa mi narede da se vratim u službu. Tako bih prestao da budem rob."
<BR>&nbsp;&nbsp;&nbsp;&nbsp;&nbsp;"Da li to želiš, Endru? Da ostaviš kuću Martinovih i odeš negde drugde?"
<BR>&nbsp;&nbsp;&nbsp;&nbsp;&nbsp;"Ni najmanje. Samo želim pravo da o tome odlučujem, ukoliko bih osetio potrebu."
<BR>&nbsp;&nbsp;&nbsp;&nbsp;&nbsp;Sudija je pažljivo osmotrio Endrua. "Nekoliko puta si izjavio da sebe smatraš robom, robom ovih ljudi koji te očito veoma vole i čiju službu, kako si rekao, ne nameravaš da napustiš. Ali ti nisi rob. Rob je onaj kome je sloboda oduzeta. Ti nikad nisi ni bio slobodan, pa ne možeš slobodu ni da izgubiš: stvoren si s isključivom svrhom da služiš. Ti si robot, mehanički dodatak ljudskom životu. Ti si savršeno dobar robot - genije od robota, kako čujem - sposoban za umetničko stvaranje kakvo malo koji, ili nijedan drugi robot nije u stanju da pruži. Pošto ne želiš da napustiš Martinove, a ni oni izgleda ne žele da odeš, a među njima živiš kao cenjeni član porodice, ovo mi sve zajedno izgleda kao bura u čaši vode, Endru. Šta bi više mogao da postigneš da si slobodan?"
<BR>&nbsp;&nbsp;&nbsp;&nbsp;&nbsp;"Možda ništa više od ovoga, gospodine sudijo. Ali činio bih to s većom radošću. Danas je u ovoj sudnici rečeno da samo ljudsko biće može da bude slobodno. Ali ja mislim da je to pogrešno. Čini mi se da samo neko ko želi slobodu - ko zna za njeno postojanje, i želi je svom svojom voljom - ima pravo na slobodu. Ja sam takav. Nisam čovek, ni u kom smislu. Niti sam tvrdio da jesam. Ali ipak želim slobodu."
<BR>&nbsp;&nbsp;&nbsp;&nbsp;&nbsp;Endruov glas je zamro. Ostao je pred sudijinim stolom, potpuno nepokretan.
<BR>&nbsp;&nbsp;&nbsp;&nbsp;&nbsp;Sudija je sedeo skoro isto tako nepomično, zureći u njega. Kao da se zadubio u misli. Niko u odaji nije se micao.
<BR>&nbsp;&nbsp;&nbsp;&nbsp;&nbsp;Kao da je prošla čitava večnost pre nego što je sudija progovorio.
<BR>&nbsp;&nbsp;&nbsp;&nbsp;&nbsp;"Po mom mišljenju, srž svega što je ovde danas rečeno, jeste da nije pravedno uskratiti slobodu nijednom... predmetu... koji poseduje dovoljno razvijen um da shvati njeno značenje i poželi je. To je dobro formulisano, čini mi se. Čuo sam izjave svih zainteresovanih strana i doneo sam početne zaključke. Nameravam da presudim u korist molioca."
<BR>&nbsp;&nbsp;&nbsp;&nbsp;&nbsp;Njegova zvanična odluka, kada je ubrzo potom doneta i objavljena, izazvala je kratku ali burnu senzaciju u čitavom svetu. Neko vreme se ni o čemu drugom nije govorilo. Slobodan robot? Kako robot može da bude slobodan? Šta to znači? Ko je, uostalom, taj čudni robot koji izgleda toliko napredniji od svih ostalih iz svoje vrste?
<BR>&nbsp;&nbsp;&nbsp;&nbsp;&nbsp;Ali potom je huka oko Endrua Martina jenjala. Svako čudo za tri dana. Ništa se ozbiljno nije izmenilo, osim onoga što se tiče Endruovih odnosa s porodicom Martin.
<BR>&nbsp;&nbsp;&nbsp;&nbsp;&nbsp;Protivnici Endruove molbe žalili su se Svetskom sudu. Slučaj je došao na red. Članovi Suda pažljivo su saslušali prepis prvog saslušanja i nisu našli osnove za poništenje.
<BR>&nbsp;&nbsp;&nbsp;&nbsp;&nbsp;Tako je to bilo završeno, i Endruova želja se ispunila. Sada je bio slobodan. Bilo je divno misliti o tome. Pa ipak je osećao, na neki način, da nije sasvim postigao ono što je želeo da postigne kada se prvi put obratio Gospodinu sa željom da stekne slobodu.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
