<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Nije bilo lako zakazati sastanak, čak ni uz pomoć Polovog navodno moćnog imena.
<BR>&nbsp;&nbsp;&nbsp;&nbsp;&nbsp;Ali ponovljeni pritisak - zajedno sa vrlo delikatnim nagoveštajem da bi nekoliko minuta Endruovog razgovora sa Harlijem Smit-Robertsonom, ma koliko ovaj bio zauzet, moglo da poštedi 'Robote i mehaničke ljude Sjedinjenih Država' napora borbe s novim krugom agitacije za prava robota - konačno je utrlo put. Jednog blagog prolećnog dana Endru i Pol su se zajedno uputili na drugi kraj zemlje, ka ogromnom kompleksu zgrada u kojima se nalazila centrala ogromne robotske kompanije.
<BR>&nbsp;&nbsp;&nbsp;&nbsp;&nbsp;Harli Smit-Robertson, koji je bio potomak obeju porodica koje su osnovale 'Američke robote', pa je uzeo oba prezimena da bi to naglasio, delovao je veoma nesrećno kad se sreo s Endruom. Stizao je u godine za penziju, a ogroman deo vremena predsedničkog mandata u kompaniji proveo je u raspravama oko prava robota. Smit-Robertson je bio bisok i mršav čovek, gotovo nalik na kostur, s tankom sedom kosom prilepljenom na temenu. Nije nosio šminku. Tokom sastanka je povremeno odmeravao Endrua kratkim pogledima, ne prikrivajući neprijateljstvo.
<BR>&nbsp;&nbsp;&nbsp;&nbsp;&nbsp;"I kakve nove nevolje ste rešili da nam donesete, ako smem da pitam?" rekao je Smit-Robertson.
<BR>&nbsp;&nbsp;&nbsp;&nbsp;&nbsp;"Molim vas da shvatite, gospodine, da mi nikada nije bila namera da pravim nevolje ovoj kompaniji. Nikad."
<BR>&nbsp;&nbsp;&nbsp;&nbsp;&nbsp;"Ali pravili ste ih. Stalno."
<BR>&nbsp;&nbsp;&nbsp;&nbsp;&nbsp;"Samo sam pokušavao da dobijem ono što sam osećao da mi pripada."
<BR>&nbsp;&nbsp;&nbsp;&nbsp;&nbsp;Smit-Robertson se na reč pripada trgao kao da su ga ošamarili.
<BR>&nbsp;&nbsp;&nbsp;&nbsp;&nbsp;"Kako je neobično čuti robota da govori o osećanju pripadanja."
<BR>&nbsp;&nbsp;&nbsp;&nbsp;&nbsp;"Ovo je veoma neobičan robot, gospodine Smit-Robertson", rekao je Pol.
<BR>&nbsp;&nbsp;&nbsp;&nbsp;&nbsp;"Neobičan", gorko je rekao Smit-Robertson. "Da. Vrlo neobičan."
<BR>&nbsp;&nbsp;&nbsp;&nbsp;&nbsp;"Gospodine", počeo je Endru, "pre više od jednog veka rekao mi je gospodin Marvin Manski, koji je tada bio glavni robotičar ove kompanije, da je matematika koja upravlja planiranjem pozitronskih puteva suviše složena da bi dozvolila išta više od približnih rešenja, i da stoga granice mojih sposobnosti nisu potpuno predvidljive."
<BR>&nbsp;&nbsp;&nbsp;&nbsp;&nbsp;"Upravo tako, pre više od jednog veka", rekao je Smit-Robertson. Trenutak kasnije ledeno je dodao. "Gospodine. Danas je situacija sasvim drugačija. Naši roboti se proizvode veoma precizno i obučeni su isključivo za svoje zadatke. Eliminisali smo iz njihove prirode svaku mogućnost nepredvidljivosti."
<BR>&nbsp;&nbsp;&nbsp;&nbsp;&nbsp;"Da", rekao je Pol, "to sam primetio. Jedna od posledica je što mom recepcioneru trebaju precizna uputstva kad god se pojavi neko odstupanje od uobičajene rutine, ma koliko sitno bilo. Ne smatram da je to nekakav veliki napredak ka savršenstvu."
<BR>&nbsp;&nbsp;&nbsp;&nbsp;&nbsp;"Verovatno bi vam se mnogo manje sviđalo kad bi vaš recepcioner počeo da improvizuje."
<BR>&nbsp;&nbsp;&nbsp;&nbsp;&nbsp;"Da improvizuje? Neka misli, to je sve što želim. Neka razmišlja dovoljno da se snađe u jednostavnim situacijama sa kakvima se sreće jedan recepcioner. Roboti su konstruisani tako da budu inteligentni, zar ne? Meni se čini da ste se vratili unazad, do veoma ograničene definicije inteligencije."
<BR>&nbsp;&nbsp;&nbsp;&nbsp;&nbsp;Smit-Robertson se uzvrpoljio i počeo popreko da ga gleda, ali nije odgovorio.
<BR>&nbsp;&nbsp;&nbsp;&nbsp;&nbsp;"Znači li to, gospodine", rekao je Endru, "da više ne proizvodite robote koji su prilagodljivi i fleksibilni kao - da kažemo - ja?"
<BR>&nbsp;&nbsp;&nbsp;&nbsp;&nbsp;"Tako je. Odustali smo od uopštenih vodova toliko davno da vam ne mogu reći ni kada se to dogodilo. Verovatno u vreme doktora Manskog. A to je bilo dosta pre mog rođenja, a, kao što vidite, ja nisam više mlad."
<BR>&nbsp;&nbsp;&nbsp;&nbsp;&nbsp;"Nisam ni ja", rekao je Endru. "Istraživanje koje sam sproveo zbog svoje knjige - mislim da znate da sam napisao knjigu o robotima i robotici - ukazuje da sam najstariji postojeći robot koji još aktivno funkcioniše."
<BR>&nbsp;&nbsp;&nbsp;&nbsp;&nbsp;"Tačno", rekao je Smit-Robertson. "I najstariji uopšte. Najstariji koji će ikada postojati, zapravo. Nijedan robot nije više koristan posle dvadeset pet godina. Njihovi vlasnici imaju pravo da ih tada dovedu ovamo i zamene ih novim modelima. U slučaju iznajmljenih robota, mi ih automatski pozivamo i obezbeđujemo zamenu."
<BR>&nbsp;&nbsp;&nbsp;&nbsp;&nbsp;"Nijedan robot, ni u jednoj od serija kakve trenutno proizvodite, nije više koristan posle dvadeset pet godina", ljubazno je rekao Pol. "Ali Endru je robot sasvim druge vrste."
<BR>&nbsp;&nbsp;&nbsp;&nbsp;&nbsp;"Zaista jeste", odgovorio je Smit-Robertson. "Znam to veoma dobro."
<BR>&nbsp;&nbsp;&nbsp;&nbsp;&nbsp;Endru se čvrsto držao puta koji je sebi zacrtao. "Pošto sam ja najstariji robot na svetu, i najprilagodljiviji koji postoji, zar ne biste rekli da sam toliko neobičan da zaslužujem poseban tretman od strane kompanije?" upitao je.
<BR>&nbsp;&nbsp;&nbsp;&nbsp;&nbsp;"Uopšte ne", odgovorio je Smit-Robertson. "Biću sasvim otvoren - gospodine. Ta neobičnost je izvor stalnih neprilika za kompaniju. Izazvali ste nam najrazličitije teškoće, kao što sam već rekao, zbog aktivnosti koje ste preduzimali tokom godina. Mi ovde ne delimo ono osećanje o - ah - pripadanju prava. Da ste bili iznajmljeni kao većina naših robota, umesto što ste nekom omaškom naše davne uprave bili naručeni i isporučeni kao vlasništvo, odavno bismo vas opozvali i zamenili mnogo pitomijim modelom."
<BR>&nbsp;&nbsp;&nbsp;&nbsp;&nbsp;"Barem ste iskreni", ubacio je Pol.
<BR>&nbsp;&nbsp;&nbsp;&nbsp;&nbsp;"Mi ne krijemo osećanja u vezi s ovim. Bavimo se prodajom robota a ne beskonačnim političkim koškanjima. Robot koji veruje da je nešto više od korisnog mehaničkog aparata, predstavlja otvorenu pretnju dobrostanju naše kompanije."
<BR>&nbsp;&nbsp;&nbsp;&nbsp;&nbsp;"I zato biste me uništili da ste mogli", rekao je Endru. "To mi je sasvim jasno. Ali ja sam slobodan robot, sam svoj vlasnik, i ne možete me opozvati, ni pokušati da me zamenite. A zakon me štiti od svake štete koju biste poželeli da mi nanesete. Zato sam i bio spreman da vam se prepuštam radi povremenih poboljšanja. Zato sam došao i danas, da zahtevam najveće poboljšanje koje ste ikada izvršili na jednom robotu. Ono što želim jeste da me potpuno zamenite, gospodine Smit-Robertson."
<BR>&nbsp;&nbsp;&nbsp;&nbsp;&nbsp;Smit-Robertson je bio zaprepašćen i zapanjen. Nemo je zurio u Endrua, u tišini koja se skoro beskonačno odužila.
<BR>&nbsp;&nbsp;&nbsp;&nbsp;&nbsp;Endru je čekao. Pogledao je pored Smit-Robertsona ka zidu, odakle mu je pogled uzvratio holografski portret. Prikazivao je strogo, bledo žensko lice: lice Suzan Kalvin, sveca-zaštitnika robotičara. Umrla je pre vše od dva stoleća, ali pošto je proučavao njene beleške dok je pisao knjigu, Endru je osećao da je tako dobro poznaje da bi lako mogao ubediti sebe kako ju je poznavao za života.
<BR>&nbsp;&nbsp;&nbsp;&nbsp;&nbsp;"Potpuna zamena, kažete?" konačno je rekao Smit-Robertson. "Ali šta vam to znači?"
<BR>&nbsp;&nbsp;&nbsp;&nbsp;&nbsp;"Upravo ono što sam rekao. Kada opozovete zastarelog robota, obezbeđujete njegovom vlasniku zamenu. Pa, hoću da mi obezbedite zamenu za mene."
<BR>&nbsp;&nbsp;&nbsp;&nbsp;&nbsp;Smit-Robertson je još bio zbunjen. "Ali kako to da uradimo? Ako vas zamenimo, kako možemo vratiti novog robota vama kao vlasniku kad ćete samim činom zamene prestati da postojite?" Mračno se nasmešio.
<BR>&nbsp;&nbsp;&nbsp;&nbsp;&nbsp;"Možda Endru nije bio dovoljno jasan", upao je Pol. "Mogu li ja da pokušam? Centar Endruove ličnosti je njegov pozitronski mozak, a to je jedini deo koji se ne može zameniti a da se ne stvori novi robot. Stoga je pozitronski mozak zapravo Endru Martin, i on je vlasnik robota u kome se trenutno nalazi pozitronski mozak Endrua Martina. Svi ostali delovi tela robota mogu se zameniti a da se ne utiče na ličnost Endrua Martina - a većina tih delova, kao što znate, već je zamenjena, ponekad i više no jednom, tokom više od stotinu godina Endruovog postojanja. Ti sporedni delovi su vlasništvo mozga. Mozak je, po svom nahođenju, mogao da ih menja kad god poželi, ali postojanje mozga je bilo neprekidno. Ono što Endru zapravo želi, gospodine Smit-Robertson, jeste da prenesete njegov mozak u novo robotsko telo."
<BR>&nbsp;&nbsp;&nbsp;&nbsp;&nbsp;"Shvatam", rekao je Smit-Robertson. "Poptuno poboljšanje, drugim rečima." Ali na licu mu se i dalje videla zbunjenost. "A u kakvo to telo, ako smem da pitam? Već imate najsavršenije mehaničko telo koje proizvodimo."
<BR>&nbsp;&nbsp;&nbsp;&nbsp;&nbsp;"Ali proizvodite i androide, zar ne?" upitao je Endru. "Robote koji spolja liče na ljude, sve do strukture kože? To želim, gospodine Smit-Robertson. Androidsko telo."
<BR>&nbsp;&nbsp;&nbsp;&nbsp;&nbsp;Sada je na Pola bio red da se zapanji. "Blagi Bože!" jeknuo je. "Endru, nisam ni sanjao da to..." utišao je glas.
<BR>&nbsp;&nbsp;&nbsp;&nbsp;&nbsp;Smit-Robertson se ukočio. "To je potpuno nemoguć zahtev. Nemoguć."
<BR>&nbsp;&nbsp;&nbsp;&nbsp;&nbsp;"Zašto?" upitao je Endru. "Spreman sam da platim svaku razumnu cenu, kao što sam platio i za sva ostala poboljšanja koja ste mi dosad ugradili."
<BR>&nbsp;&nbsp;&nbsp;&nbsp;&nbsp;"Mi ne proizvodimo androide", rekao je Smit-Robertson ravnim glasom.
<BR>&nbsp;&nbsp;&nbsp;&nbsp;&nbsp;"Proizvodite. Znam to."
<BR>&nbsp;&nbsp;&nbsp;&nbsp;&nbsp;"Ranije jesmo. Ali proizvodnja je prekinuta."
<BR>&nbsp;&nbsp;&nbsp;&nbsp;&nbsp;"Zbog tehničkih problema?" upitao je Pol.
<BR>&nbsp;&nbsp;&nbsp;&nbsp;&nbsp;"Ni slučajno. Eksperimentalna proizvodnja androida bila je sasvim uspešna - u tehničkom smislu. Po izgledu su potpuno nalik na ljude, a ipak su svestrani i trajni kao roboti. Koristili smo sintetičku kožu od ugljeničnih vlakana i silikonske tetive. U njima nema nimalo metala - osim, naravno, u mozgu, koji je i dalje od platine i iridijuma - pa ipak su čvrsti koliko i metalni roboti. Zapravo su i čvršći, ako se porede po težini."
<BR>&nbsp;&nbsp;&nbsp;&nbsp;&nbsp;"A uprkos svemu tome niste ih nikada izneli na tržište?" upitao je Pol.
<BR>&nbsp;&nbsp;&nbsp;&nbsp;&nbsp;"Tačno. Razradili smo desetak probnih modela i sproveli istraživanje tržišta, a onda smo zaključili da ne treba da ih prodajemo."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zbog jedne jedine stvari", rekao je Smit-Robertson. "Proizvodnja androida bila bi delako skuplja od proizvodnje običnih metalnih robota - toliko skupa da bismo morali da ih prodajemo isključivo kao luksuzne predmete, a tržište bi bilo toliko ograničeno da bi nam bilo potrebno mnogo godina za amortizaciju troškova izgradnje fabrike. Ali to je bio samo manji deo teškoća. Stvarni problem je bila negativna reakcija potrošača. Androidi izgledaju suviše ljudski, znate. Mogu da ponovo probude drevna strahovanja kako će pravi ljudi zastareti, a to nam je pravilo mnogo problema pre dve stotine godina. Ne bi bilo smisla da ponovo budimo sve te psihoze samo da bismo prodavali nešto što bi ionako imalo slabu prođu."
<BR>&nbsp;&nbsp;&nbsp;&nbsp;&nbsp;"Ali korporacija i dalje može da proizvodi androide, zar ne?" upitao je Endru.
<BR>&nbsp;&nbsp;&nbsp;&nbsp;&nbsp;Smit-Robertson je slegnuo ramenima. "Pretpostavljam da bismo mogli da ih pravimo, kad bi to imalo ikakvog smisla."
<BR>&nbsp;&nbsp;&nbsp;&nbsp;&nbsp;"A rešili ste da ih ne pravite", rekao je Pol. "Imate tehnologiju ali odbijate da je koristite. To nije baš isto kao ono što ste nam maločas reklli: da bi bilo nemoguće proizvesti androidsko telo za Endrua."
<BR>&nbsp;&nbsp;&nbsp;&nbsp;&nbsp;"Bilo bi moguće, to da - tehnički. Ali bilo bi i protivno javnom mnjenju."
<BR>&nbsp;&nbsp;&nbsp;&nbsp;&nbsp;"Zašto? Ne znam za postojanje zakona protiv proizvodnje androida."
<BR>&nbsp;&nbsp;&nbsp;&nbsp;&nbsp;"Svejedno," rekao je Smit-Robertson. "Mi ih ne proizvodimo i ne nameravamo da ih proizvodimo. Zato ne možemo da obezbedimo androidsko telo kakvo je zatražio Endru Martin. Čini mi se da je ovaj razgovor zapao u ćorsokak. Zato, ako ćete me izviniti..." i već je napola ustao iz fotelje.
<BR>&nbsp;&nbsp;&nbsp;&nbsp;&nbsp;"Samo još malo, molim vas", rekao je Pol vedrim tonom, u kome je odmah ispod površine odjekivalo nešto snažno. Nakašljao se. Smit-Robertson je ponovo seo, na izgled još nezadovoljniji nego maločas. Pol je nastavio. "Gospodine Smit-Robertson, Endru je slobodan robot koji uživa zaštitu zakona o robotskim pravima. Toga ste, naravno, svesni."
<BR>&nbsp;&nbsp;&nbsp;&nbsp;&nbsp;"Isuviše."
<BR>&nbsp;&nbsp;&nbsp;&nbsp;&nbsp;"Ovaj robot, kao slobodan robot, slobodno je rešio da nosi odeću. To je za posledicu imalo da ga često ponižavaju bezobzirna ljudska bića, uprkos zakonu koji bi trebalo da štiti robote od takvih poniženja. Veoma je teško, složićete se sa mnom, progoniti nekoga zbog običnih prestupa koji ne nailaze na opštu osudu od strane onih koji treba da odlučuju o krivici i nevinosti."
<BR>&nbsp;&nbsp;&nbsp;&nbsp;&nbsp;"To me nimalo ne čudi", nemirno je rekao Smit-Robertson. "'Američki roboti' su to shvatali od samog početka. Za razliku od firme vašeg oca, na žalost."
<BR>&nbsp;&nbsp;&nbsp;&nbsp;&nbsp;"Moj otac je sada pokojni", rekao je Pol. "Ali, koliko vidim, ovde je reč o jasnom prekršaju prema očitoj žrtvi, i spremni smo da preduzmemo odgovarajuće korake."
<BR>&nbsp;&nbsp;&nbsp;&nbsp;&nbsp;"O čemu to govorite?"
<BR>&nbsp;&nbsp;&nbsp;&nbsp;&nbsp;"Moj klijent, Endru Martin - on je već mnogo godina naš klijent - jeste slobodan robot, po odluci Svetskog suda. To znači da je Endru sopstveni vlasnik, i stoga, naravno, poseduje ista prava kakva ima ljudski vlasnik nad robotima u svom vlasništvu. U ta prava spada i pravo na zamenu. Kao što ste vi sami ukazali u dosadašnjem razgovoru, vlasnik svakog robota ima pravo da od korporacije 'Roboti i mehanički ljudi Sjedinjenih Država' zatraži zamenu kada njegov robot postane zastareo. Zapravo, korporacija insistira na tim zamenama, i u slučaju iznajmljenih robota vrši ih potpuno automatski. Tačno sam izložio vašu politiku, je li tako?"
<BR>&nbsp;&nbsp;&nbsp;&nbsp;&nbsp;"Pa... da."
<BR>&nbsp;&nbsp;&nbsp;&nbsp;&nbsp;"Dobro." Pol se smešio, potpuno opušten. "E sad", nastavio je, "pozitronski mozak mog klijenta je vlasnik tela mog klijenta - a to telo je, očito, staro više od dvadeset pet godina. Po vašim sopstvenim rečima, to telo je zastarelo i moj klijent ima prava na zamenu."
<BR>&nbsp;&nbsp;&nbsp;&nbsp;&nbsp;"Pa..." Smit-Robertson je pocrveneo. Njegovo mršavo, skoro upalo lice izgledalo je kao maska.
<BR>&nbsp;&nbsp;&nbsp;&nbsp;&nbsp;"Pozitronski mozak, koji je zapravo moj klijent, zahteva zamenu robotskog tela u kome se nalazi, i spreman je da plati svaku razumnu cenu za tu zamenu."
<BR>&nbsp;&nbsp;&nbsp;&nbsp;&nbsp;"Pa onda neka se prijavi na uobičajen način i mi ćemo ga poboljšati!"
<BR>&nbsp;&nbsp;&nbsp;&nbsp;&nbsp;"On želi više od poboljšanja. Želi u zamenu najbolje telo koje ste u stanju da proizvedete, što znači androidsko telo."
<BR>&nbsp;&nbsp;&nbsp;&nbsp;&nbsp;"To ne može da dobije."
<BR>&nbsp;&nbsp;&nbsp;&nbsp;&nbsp;"Odbijanjem tog zahteva", mirno je nastavio Pol, "izlažete ga stalnom poniženju od strane onih koji se, prepoznajući ga kao robota, ponašaju prema njemu sa prezirom zato što je odlučio da nosi odeću i na druge načine se ponaša na uobičajeno 'ljudski' način."
<BR>&nbsp;&nbsp;&nbsp;&nbsp;&nbsp;"To nije naš problem", rekao je Smit-Robertson.
<BR>&nbsp;&nbsp;&nbsp;&nbsp;&nbsp;"Postaće vaš problem kad vas budemo tužili što odbijate da obezbedite mom klijentu telo koje bi mu omogućilo da izbegne najveći deo poniženja s kojima se sada susreće."
<BR>&nbsp;&nbsp;&nbsp;&nbsp;&nbsp;"E pa napred, tužite nas. Zar mislite da je ikoga briga za robota koji želi da izgleda kao čovek? Ljudi će pobesneti. Svi će videti kakav je on uobraženi skorojević."
<BR>&nbsp;&nbsp;&nbsp;&nbsp;&nbsp;"Nisam tako siguran", rekao je Pol. "Slažem se da javno mnjenje obično ne podržava takvu vrstu zahteva jednog robota. Ali dozvolite da vas podsetim, gospodine Smit-Robertson, kako ni 'Američki roboti' nisu naročito popularni u javnosti. U vas sumnjaju čak i oni koji se najviše koriste robotima i imaju koristi od njih. To je možda zaostatak iz vremena antirobotske paranoje: pretpostavljam da je dobrim delom posledica toga. Ili je možda u pitanju zaziranje od ogromne moći i bogatstva vaše kompanije, koja tako uspešno zadržava svetski monopol za proizvodnju robota, uz pomoć niza mudrih poteza sa patentnim pravima. Šta god da je razlog, bojazan od vas postoji. Ako postoji nešto što bi u ovakvoj parnici bilo manje popularno od robota koji želi da izgleda kao čovek, onda je to korporacija koja je zapravo ispunila svet tim istim robotima."
<BR>&nbsp;&nbsp;&nbsp;&nbsp;&nbsp;Smit-Robertson ga je prostrelio pogledom. Na licu su mu se jasno videli zgrčeni mišići. Nije ništa rekao.
<BR>&nbsp;&nbsp;&nbsp;&nbsp;&nbsp;Pol je nastavio. "Osim toga, pomislite šta će ljudi reći kada ustanove da ste u stanju da proizvodite robote koji izgledaju kao ljudi. Parnica će u svakom slučaju baciti mnogo svetlosti na to pitanje. S druge strane, ako biste mirno i tiho obezbedili mom klijentu ono što traži..."
<BR>&nbsp;&nbsp;&nbsp;&nbsp;&nbsp;Smit-Robertson je izgledao kao da će eksplodirati. "To je ucena, gospodine Černi."
<BR>&nbsp;&nbsp;&nbsp;&nbsp;&nbsp;"Naprotiv. Samo pokušavamo da vam pokažemo gde leže vaši sopstveni interesi. Mi jedino želimo brzo i mirno rešenje. Naravno, ako odlučite da tražite zadovoljenje pred sudom, to je nešto drugo. A tada biste se, mislim, našli u veoma neprijatnoj situaciji, pogotovo što je moj klijent veoma imućan i živeće još mnogo stoleća, pa nema razloga da okleva pred upuštanjem u veoma dugotrajnu bitku."
<BR>&nbsp;&nbsp;&nbsp;&nbsp;&nbsp;"Nismo ni mi siromašni, gospodine Černi."
<BR>&nbsp;&nbsp;&nbsp;&nbsp;&nbsp;"Toga sam svestan. Ali možete li da podnesete beskrajnu pravnu opsadu koja će izneti na svetlo dana najveće tajne vaše kompanije?... Poslednji put vas pitam, gospodine Smit-Robertson. Ako rešite da odbijete sasvim razložni zahtev mog klijenta, slobodno učinite tako i mi ćemo bez reči otići odavde. Ali tužićemo vas, na šta svakako imamo pravo, i tužićemo vas vrlo revnosno i vrlo javno, što će 'Američkim robotima' doneti ogromne probleme, a na kraju ćete svakako izgubiti. Jeste li spremni da prihvatite taj rizik?"
<BR>&nbsp;&nbsp;&nbsp;&nbsp;&nbsp;"Pa..." Smit-Robertson je počeo, pa zaćutao.
<BR>&nbsp;&nbsp;&nbsp;&nbsp;&nbsp;"Dobro. Vidim da ćete pristati", rekao je Pol. "Možda sada još uvek oklevate, ali na kraju ćete pristati. Veoma mudra odluka, ako smem da kažem. Ali to nas vodi do još jednog detalja."
<BR>&nbsp;&nbsp;&nbsp;&nbsp;&nbsp;Smit-Robertsonov gnev kao da je prepuštao mesto mračnom durenju. Nije ni pokušao da progovori.
<BR>&nbsp;&nbsp;&nbsp;&nbsp;&nbsp;Pol je nastavio. "Dozvolite da vas upozorim: ukoliko, tokom postupka prenošenja mozga mog klijenta iz postojećeg tela u organsko koje ćete na kraju pristati da mu stvorite, nastupi bilo kakvo oštećenje, ma koliko malo, neću se smiriti dok ne uništim vašu korporaciju."
<BR>&nbsp;&nbsp;&nbsp;&nbsp;&nbsp;"Ne možete očekivati da garantujemo..."
<BR>&nbsp;&nbsp;&nbsp;&nbsp;&nbsp;"Mogu i hoću. Imate preko stotinu godina iskustva sa prenošenjem pozitronskih mozgova iz jednog robotskog tela u drugo. Svakako možete da upotrebite isti postupak kako biste preneli takav mozak i u androidsko telo. A upozoravam vas i na ovo: ako jedan jedini moždani put u platinsko-iridijumskoj srži mog klijenta bude oštećen tokom rada, možete biti sigurni da ću preduzeti sve moguće korake da usmerim javno mnjenje protiv vaše korporacije - i da ću je pred svetom optužiti za kriminalno delo iz osvetoljubivosti, što će se svakako pokazati tačnim."
<BR>&nbsp;&nbsp;&nbsp;&nbsp;&nbsp;Smit-Robertson se s nelagodnošću meškoljio u fotelji. "Nikako vam ne možemo garantovati apsolutni uspeh. U svakoj vrsti prenosa postoji rizik."
<BR>&nbsp;&nbsp;&nbsp;&nbsp;&nbsp;"Vrlo nizak rizik. Ne gubite mnogo pozitronskih mozgova dok ih premeštate iz jednog tela u drugo. Spremni smo da prihvatimo tu vrstu rizika. Upozoravam vas za slučaj namernog i zlonamernog delovanja protiv mog klijenta."
<BR>&nbsp;&nbsp;&nbsp;&nbsp;&nbsp;"Ne bismo bili toliko ludi", rekao je Smit-Robertson. "Ukoliko pristanemo na sve ovo, a još nisam rekao da pristajemo, upotrebili bismo sve svoje sposobnosti. Tako smo oduvek radili i tako nameravamo i ubuduće. Saterali ste me u ćorsokak, Černi, ali i dalje morate da shvatite da ne možemo da vam garantujemo stopostotni uspeh. Devedeset devet postotni, to da. Ali ne sto posto."
<BR>&nbsp;&nbsp;&nbsp;&nbsp;&nbsp;"Dovoljno je. Zapamtite: bacićemo se na vas iz sve snage ako budemo imali razloga da posumnjamo da ste namerno naudili našem klijentu." Pol se obratio Endruu. "Šta ti kažeš, Endru? Je li ovo prihvatljivo?"
<BR>&nbsp;&nbsp;&nbsp;&nbsp;&nbsp;Endru je oklevao gotovo pun minut, uhvaćen u zamku potencijala Prvog zakona. Ono što je Pol želeo od njega svodilo se na odobravanje laži, ucene, kinjenja i ponižavanja jednog ljudskog bića.
<BR>&nbsp;&nbsp;&nbsp;&nbsp;&nbsp;Ali barem nije naneta nikakva fizička povreda, pomislio je. Nikakva fizička povreda.
<BR>&nbsp;&nbsp;&nbsp;&nbsp;&nbsp;I konačno je uspeo da jedva čujno izgovori: "Da."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
