<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Po smrti Male Gospođice, Endru je iskusio osećanje nelagodnosti koje ga nedeljama nije napuštalo. Bilo bi preterano nazvati to bolom, jer podozrevao je da u njegovim pozitronskim vodovima nema mesta za osećanje koje bi odgovaralo onome što ljudi nazivaju bolom.
<BR>&nbsp;&nbsp;&nbsp;&nbsp;&nbsp;Pa ipak, bilo je jasno da je uznemiren na način koji se mogao povezati samo s nestankom Male Gospođice. Nije mogao to da izmeri. Izvesna težina u mislima, izvesna neobična usporenost pokreta, postojanje opšte neravnoteže u ritmovima - sve to je osećao, ali podozrevao je da nikakvi instrumenti ne bi mogli da otkriju neku merljivu promenu u njegovim sposobnostima.
<BR>&nbsp;&nbsp;&nbsp;&nbsp;&nbsp;Da bi olakšao osećanje onoga što nije smeo da nazove bolom, zadubio se u istraživanje istorije robota, i rukopis je počeo da raste iz dana u dan.
<BR>&nbsp;&nbsp;&nbsp;&nbsp;&nbsp;Kratak uvod bio je dovoljan da obradi shvatanje robota u istoriji i književnosti - metalni ljudi iz drevnih grčkih mitova, automati koje su izmislili vešti pripovedači kao E. T. A. Hofman, Karel Čapek i slične fantaste. Brzo je obradio drevne priče i tako završio s njima. Endrua je najviše zanimao pozitronski robot - pravi robot, izvorni objekat.
<BR>&nbsp;&nbsp;&nbsp;&nbsp;&nbsp;I tako je Endru brzo stigao do 1982. godine, kada je Lorens Robertson vizionarski osnovao korporaciju 'Roboti i mehanički ljudi Sjedinjenih Država'. Osećao se gotovo kao da sam preživljava događaje dok je pričao o ranim godinama truda u promajnim odajama prepravljenog skladišta i prvim dramatičnim probojima u stvaranju platinijumsko-iridijumskog pozitronskog mozga, posle beskonačnog niza pokušaja i pogrešaka. Početak i razvoj neizbežna Tri zakona, potom; rani uspesi rukovodioca istraživanja, Alfreda Leninga, u projektovanju pokretnih robotskih jedinica, trapavih, glomaznih i nesposobnih za govor, ali dovoljno prilagodljivih da razumeju ljudska naređenja i izaberu najbolju od niza predviđenih mogućih reakcija; za njima su sledile prve pokretne jedinice sa sposobnošću govora, na početku dvadeset prvog stoleća.
<BR>&nbsp;&nbsp;&nbsp;&nbsp;&nbsp;Potom se Endru posvetio nečem što mu je bilo mnogo teže da opiše: razdoblju negativne reakcije ljudi, koje je usledilo, histeriji i užasu koje su probudili novi roboti, sveopštem donošenju zakona o zabrani rada robota na Zemlji. Pošto je minijaturizacija pozitronskog mozga bila još u fazi razvoja, pa je bilo potrebno ugrađivati velike sisteme za hlađenje, rane pokretne jedinice sa sposobnošću govora bile su ogromne - skoro četiri metra visoka, zastrašujuća i glomazna čudovišta koja su probudila sve strahove čovečanstva od veštačkih bića: od Frankenštajnovog čudovišta do Golema i svih ostalih najgorih košmara.
<BR>&nbsp;&nbsp;&nbsp;&nbsp;&nbsp;Endruova knjiga je puna tri poglavlja posvetila tom razdoblju velikog straha od robota. Ta poglavlja je bilo veoma teško napisati, jer je u njima bilo reči isključivo o iracionalnosti ljudi, koju je Endruu bilo gotovo nemoguće da razume.
<BR>&nbsp;&nbsp;&nbsp;&nbsp;&nbsp;Izborio se s tim što je najbolje umeo, trudeći se da se stavi na mesto ljudskih bića koja su, iako su znala da Tri zakona pružaju potpunu zaštitu od mogućnosti da roboti naude ljudima, uporno gledala robote s užasom i gnušanjem. Posle nekog vremena Endru je zaista uspeo da razume, onoliko koliko je mogao, kako je moguće da se ljudi osećaju nesigurnim uprkos tako moćnoj garanciji bezbednosti.
<BR>&nbsp;&nbsp;&nbsp;&nbsp;&nbsp;Jer otkrio je, prekopavajući arhive robotike, da Tri zakona nisu onako potpuna zaštita kako izgledaju. Bili su, zapravo, puni dvosmislenosti i skrivenih protivrečnosti. Moglo se desiti da se robot iznenada suoči - jer to su bila kruto nastrojena bića koja su uglavnom sve bukvalno shvatala - s potrebom da donese odluku koja, sa ljudske tačke gledišta, možda nije bila idealna.
<BR>&nbsp;&nbsp;&nbsp;&nbsp;&nbsp;Robot poslat na opasan put na neku drugu planetu, na primer, sa zadatkom da nađe i donese neku materiju neophodnu za bezbednost i blagostanje ljudi istraživača, mogao bi da oseti sukob između Drugog zakona o poslušnosti i Trećeg zakona o samoočuvanju, pa bi zapao u beznadnu ravnotežu, nesposoban ni da ode ni da se vrati. A takvim ponašanjem bi robot - jer se uzdržava od delanja - mogao ozbiljno da ugrozi čoveka koji ga je poslao na zadatak, uprkos Prvom zakonu koji bi trebalo da ima prevagu nad ostala dva. Jer kako robot može znati da sukob između Drugog i Trećeg zakona dovodi čoveka u opasnost? Ako mu važnost zadatka nije detaljno unapred objašnjena, ne bi bio svestan posledica oklevanja i ne bi ni znao da se time našao na ivici narušavanja Prvog zakona.
<BR>&nbsp;&nbsp;&nbsp;&nbsp;&nbsp;Ili robot koji bi, zbog greške u projektovanju ili lošeg programiranja, zaključio da neko ljudsko biće uopšte nije ljudsko biće, pa mu stoga ne pripada zaštita u smislu Prvog i Drugog zakona...
<BR>&nbsp;&nbsp;&nbsp;&nbsp;&nbsp;Ili robot koji je primio loše formulisano naređenje, pa ga je tako bukvalno shvatio da je time neizbežno izazvao opasnost po okolna ljudska bića...
<BR>&nbsp;&nbsp;&nbsp;&nbsp;&nbsp;U arhivama su bile desetine sličnih slučajeva. Rani robotičari - a najviše izuzetni robopsiholog Suzan Kalvin, ta strašna i stroga žena - dugo i naporno su radili da se izbore s teškoćama koje su neprestano iskrsavale.
<BR>&nbsp;&nbsp;&nbsp;&nbsp;&nbsp;Problemi su postali posebno osetljivi kada su iz radionica 'Američkih robota' počeli da se pojavljuju poboljšani modeli pozitronskih mozgova, sredinom dvadeset prvog stoleća: roboti sa većom sposobnošću razmišljanja, roboti sposobni da razmotre situaciju i shvate njenu složenost sa skoro ljudskim darom poimanja. Roboti kao što je - mada je izbegavao da to otvoreno napiše - kao što je sam Endru Martin. Novi roboti s uopštenim vodovima, opremljeni sposobnošću da tumače podatke mnogo subjektivnije od ranih modela, često su reagovali onako kako ljudi ne bi očekivali. Uvek u okviru Tri zakona, naravno. Ali ponekad na način koji se ne bi dopao onima koji su osmislili ta Tri zakona.
<BR>&nbsp;&nbsp;&nbsp;&nbsp;&nbsp;Dok je proučavao letopise o razvoju robota, Endru je konačno razumeo zašto se toliko ljudi plaši robota. Tri zakona nisu loše sročeni; naprotiv. Oni predstavljaju, zapravo, primer vrhunske logike. Problem je što sami ljudi nisu uvek logični - ponekad su, u stvari, potpuno nelogični - a roboti nisu uvek u stanju da se snađu s usponima, skretanjima i dodacima ljudskog načina razmišljanja.
<BR>&nbsp;&nbsp;&nbsp;&nbsp;&nbsp;Tako su ponekad i sami ljudi navodili robote na narušavanje nekog od Tri zakona, a onda bi, istom nelogičnošću, okrivili robote što su uradili nešto nepoželjno, mada su im to, zapravo, naredili ljudski gospodari.
<BR>&nbsp;&nbsp;&nbsp;&nbsp;&nbsp;Endru je ta poglavlja pisao s ogromnom pažnjom i preciznošću, pregledajući ih i prerađujući kako bi izbegao svaku mogućnost dvosmislenosti. Nije nameravao da napiše pamflet o manama čovečanstva. Glavni cilj, kao i uvek, bio mu je da služi potrebama toga čovečanstva.
<BR>&nbsp;&nbsp;&nbsp;&nbsp;&nbsp;Prevashodni cilj pisanja za njega je bio da postigne dublje razumevanje sopstvenog odnosa prema ljudskim bićima koja su ga stvorila, ali kako je napredovao, uviđao je da, ukoliko bi je zaista pažljivo i temeljno pripremio, knjiga može da predstavlja neprocenjivi most između ljudi i robota, izvor prosvetljenja ne samo za robote, nego i za vrstu od krvi i mesa koja ih je stvorila. Sve što bi omogućilo ljudima i robotima da se bolje razumeju, omogućilo bi robotima da bolje služe čovečanstvu; a to je, naravno, bio razlog njihovog postojanja.
<BR>&nbsp;&nbsp;&nbsp;&nbsp;&nbsp;Kada je završio polovinu knjige, Endru je zamolio Džordža Černija da pročita napisano i predloži mu poboljšanja. Prošlo je nekoliko godina od smrti Male Gospođice, i sada je i sam Džordž loše izgledao. Nekada krupan, sada je smršao, i izgubio je gotovo svu kosu. Pogledao je Endruov debeli rukopis s izrazom jedva prikrivene nelagodnosti. "Ja ti nisam neki pisac, Endru", rekao je.
<BR>&nbsp;&nbsp;&nbsp;&nbsp;&nbsp;"Ne tražim mišljenje o svom književnom stilu, Džordže. Želim da proceniš moje ideje. Moram da znam postoji li u ovom rukopisu nešto što bi za ljudska bića bilo uvredljivo."
<BR>&nbsp;&nbsp;&nbsp;&nbsp;&nbsp;"Siguran sam da ne postoji, Endru. Ti si uvek bio oličenje učtivosti."
<BR>&nbsp;&nbsp;&nbsp;&nbsp;&nbsp;"Nikad ne bih namerno nekog uvredio, to je tačno. Ali postoji mogućnost da sam nehotice..."
<BR>&nbsp;&nbsp;&nbsp;&nbsp;&nbsp;Džordž je uzdahnuo. "Da. Da, razumem. U redu, pročitaću tu tvoju knjigu, Endru. Ali da znaš da se u poslednje vreme veoma lako umaram. Trebaće mi dosta vremena da je celu iščitam."
<BR>&nbsp;&nbsp;&nbsp;&nbsp;&nbsp;"Nema potrebe da žuriš", rekao je Endru.
<BR>&nbsp;&nbsp;&nbsp;&nbsp;&nbsp;I Džordž se zaista nije žurio: trebalo mu je gotovo godinu dana. Kada je konačno vratio Endruu rukopis, uz njega je priložio samo pola stranice beležaka, uglavnom nevažnih ispravki.
<BR>&nbsp;&nbsp;&nbsp;&nbsp;&nbsp;"Nadao sam se mnogo opštijim kritikama, Džordže", blago je rekao Endru.
<BR>&nbsp;&nbsp;&nbsp;&nbsp;&nbsp;"Nemam nikakve opšte primedbe. Ovo je sjajno delo. Sjajno. Zaista detaljna sudija. Možeš da se ponosiš time."
<BR>&nbsp;&nbsp;&nbsp;&nbsp;&nbsp;"Ali tamo gde sam govorio kako ljudska iracionalnost često dovodi do problema sa Tri zakona..."
<BR>&nbsp;&nbsp;&nbsp;&nbsp;&nbsp;"To je vrlo dobro objašnjeno, Endru. Mi jesmo traljavi mislioci, zar ne? Ponekad smo fantastični i veoma kreativni, ali ipak ostajemo puni raznih sitnih nejasnoća i suprotnosti. Mora da ti izgledamo kao beznadežno brljiv svet, zar ne, Endru?"
<BR>&nbsp;&nbsp;&nbsp;&nbsp;&nbsp;"Ponekad mi se stvarno tako činilo, tačno. Ali nije mi bila namera da napišem knjigu koja kritikuje ljudska bića. Daleko od toga, Džordže. Želeo sam da pružim svetu nešto što će zbližiti ljude i robote. Ako si stekao utisak da se na bilo koji način podsmevam ljudskim umnim sposobnostima, to je upravo suprotno od onog što sam želeo da postignem. Zato sam se i nadao da ćeš moći da izdvojiš, čitajući rukopis, delove koji bi se mogli tako shvatiti, pa..."
<BR>&nbsp;&nbsp;&nbsp;&nbsp;&nbsp;"Možda je trebalo da zamoliš mog sina Pola da pročita rukopis, a ne mene", rekao je Džordž. "On je vrhunski stručnjak na svom polju, znaš. Sada je već mnogo upućeniji od mene u pitanja nijansi i finih preliva značenja."
<BR>&nbsp;&nbsp;&nbsp;&nbsp;&nbsp;Endru je tek tada shvatio da Džordž uopšte nije želeo da pročita njegov rukopis - da je Džordž postao star i umoran, da ulazi u poslednje godine svog života, da se točak naraštaja opet okrenuo i da je sada Pol glava porodice. Gospodin je otišao, za njim Mala Gospođica, a uskoro će doći red i na Džordža. Martinovi i Černijevi su dolazili i odlazili a Endru je ostajao, ne baš neizmenjen (jer i dalje je podvrgavao telo povremenim tehnološkim poboljšanjima, a činilo mu se i da njegovi mentalni procesi postaju sve dublji i bogatiji otkako je dozvolio sebi da potpuno prizna koliko izuzetne sposobnosti ima), ali svakako nepodložan uticaju godina koje protiču.
<BR>&nbsp;&nbsp;&nbsp;&nbsp;&nbsp;Odneo je gotovo završen rukopis Polu Černiju. Pol ga je odmah pročitao i nije ga samo hvalio nego je, kao što je Džordž nagovestio, imao i mnoge korisne predloge za prepravke. Bilo je mesta na kojima je Endru, ne mogući da shvati nagle, nelinearne, skokovite promene za kakve je sposoban ljudski um, zalazio u preterano pojednostavljenje i nesigurne zaključke. Pol je čak smatrao da je knjiga suviše prilagođena ljudskim gledištima. Uopšte ne bi smetalo malo više kritike iracionalnog ponašanja ljudi prema robotima, i prema nauci uopšte.
<BR>&nbsp;&nbsp;&nbsp;&nbsp;&nbsp;Endru to nije očekivao.
<BR>&nbsp;&nbsp;&nbsp;&nbsp;&nbsp;"Ali nisam želeo da bilo koga uvredim, Pole."
<BR>&nbsp;&nbsp;&nbsp;&nbsp;&nbsp;"Nikada nije napisana knjiga vredna čitanja a da se neko nije osetio uvređenim", odgovorio je Pol. "Napiši ono što veruješ da je istina, Endru. Bilo bi neverovatno da se čitav svet složi s tobom. Ali tvoja tačka gledišta je jedinstvena. Imaš nešto istinsko i vredno da pružiš svetu. U tom smislu ti ništa ne bi vredelo kad bi suzbio svoja osećanja i pisao samo ono što misliš da bi drugi želeli da čuju."
<BR>&nbsp;&nbsp;&nbsp;&nbsp;&nbsp;"Ali, Prvi zakon..."
<BR>&nbsp;&nbsp;&nbsp;&nbsp;&nbsp;"Do đavola s Prvim zakonom, Endru! Prvi zakon nije sve! Kako nekome možeš nauditi knjigom? Dobro, možeš ako ga njome lupiš po glavi, valjda. Ali ne drugačije. Ideje nikome ne mogu da naude - čak ni pogrešne ideje, čak ni glupe i zlobne ideje. Ličnosti nanose štetu. Drže se neke ideje, ponekad, i koriste je kao opravdanje što čine nezamislivo strašne stvari. Istorija čovečanstva puna je takvih primera. Ali same ideje su samo ideje. Njih ne treba gušiti. Treba ih iznositi, proučavati, proveravati, odbacivati ako se mora, i sve to otvoreno... U svakom slučaju, Prvi zakon ne kaže ništa o robotima koji pišu knjige. Štapovi i kamenje, Endru - oni mogu da naude. Ali reči..."
<BR>&nbsp;&nbsp;&nbsp;&nbsp;&nbsp;"Kao što si i sam upravo rekao, Pole, ljudska istorija je puna strašnih događaja koji su počeli od običnih reči. Da te reči nikad nisu izgovorene, strašni događaji se nikada ne bi ni desili."
<BR>&nbsp;&nbsp;&nbsp;&nbsp;&nbsp;"Ti uopšte ne razumeš o čemu govorim, zar ne? Ili možda razumeš? Mislim da razumeš. Znaš kakvu moć imaju ideje, a nemaš mnogo poverenja u ljudsku sposobnost da razlikuju dobre ideje od loših. Pa, ponekad ni ja nemam poverenja. Ali dugoročno gledano, loša ideja ne može da opstane. Tako je bilo tokom hiljada godina ljudske civilizacije. Dobro ipak pobeđuje, pre ili kasnije, bez obzira kakvi se sve užasi dogode usput. Slušaj, Endru: ti si verovatno nešto najpribližnije ljudskom biću što je ikada izašlo iz fabrika 'Robota i mehaničkih ljudi Sjedinjenih Država'. Imaš jedinstvenu sposobnost da kažeš svetu ono što treba da sazna o odnosu ljudi i robota, jer na neki način imaš osobine i jednih i drugih. I stoga možeš da pomogneš da se taj odnos zaceli, jer je i u naše vreme vrlo osetljiv. Napiši svoju knjigu. Napiši je iskreno."
<BR>&nbsp;&nbsp;&nbsp;&nbsp;&nbsp;"Dobro. Hoću, Pole."
<BR>&nbsp;&nbsp;&nbsp;&nbsp;&nbsp;"Imaš li na umu nekog izdavača, kad smo već kod toga?"
<BR>&nbsp;&nbsp;&nbsp;&nbsp;&nbsp;"Izdavača? Pa, ne. Nisam još razmišljao o tome."
<BR>&nbsp;&nbsp;&nbsp;&nbsp;&nbsp;"E, trebalo bi. Ili, prepusti to meni. Imam prijatelja u izdavaštvu, zapravo, klijenta. Bi li ti smetalo da popričam s njim?"
<BR>&nbsp;&nbsp;&nbsp;&nbsp;&nbsp;"To bi bilo vrlo ljubazno od tebe", rekao je Endru.
<BR>&nbsp;&nbsp;&nbsp;&nbsp;&nbsp;"Ma kakva ljubaznost! Hoću da ta knjiga izađe, pa da je čitav svet pročita, baš kao što i ti to želiš."
<BR>&nbsp;&nbsp;&nbsp;&nbsp;&nbsp;I zaista, za nekoliko nedelja Pol je obezbedio izdavački ugovor za Endruovu knjigu. Uverio je Endrua da su uslovi veoma povoljni, izuzetno pošteni. To je ovome bilo dovoljno. Potpisao je ugovor bez oklevanja.
<BR>&nbsp;&nbsp;&nbsp;&nbsp;&nbsp;Tokom naredne godine, dok je radio na poslednjim poglavljima rukopisa, Endru je često razmišljao o onome što mu je Pol tada rekao - kako je važno da iskreno iznese svoja uverenja, i kako će knjiga tada biti veoma vredna. A razmišljao je i o sopstvenoj jedinstvenosti. Nikako nije uspevao da se oslobodi Polovih reči o tome.
<BR>&nbsp;&nbsp;&nbsp;&nbsp;&nbsp;Slušaj, Endru: ti si verovatno nešto najpribližnije ljudskom biću što je ikada izašlo iz fabrika 'Robota i mehaničkih ljudi Sjedinjenih Država'. Imaš jedinstvenu sposobnost da kažeš svetu ono što treba da sazna o odnosu ljudi i robota, jer na neki način imaš osobine i jednih i drugih.
<BR>&nbsp;&nbsp;&nbsp;&nbsp;&nbsp;Je li zaista tako? Je li Pol to stvarno mislio, pitao se Endru, ili je to izgovorio samo ponesen trenutnim nadahnućem?
<BR>&nbsp;&nbsp;&nbsp;&nbsp;&nbsp;Endru je gotovo neprestano razmišljao o tome, i postepeno je počeo da shvata odgovor.
<BR>&nbsp;&nbsp;&nbsp;&nbsp;&nbsp;A onda je zaključio kako je došlo vreme za novu posetu firmi Fajngold i Černi, i za novi razgovor s Polom.
<BR>&nbsp;&nbsp;&nbsp;&nbsp;&nbsp;Stigao je bez najave. Recepcioner ga je zvanično pozdravio i Endru je počeo da strpljivo čeka kada je ovaj otišao u unutrašnje kancelarije da obavesti Pola o Endruovom dolasku. Svakako bi bilo mnogo brže da je upotrebio holografski interfon, ali mora da je pomislio kako bi bilo neuljudno (ili bi trebalo reći 'nerobotno') s obzirom da je stranka drugi robot, a ne ljudsko biće.
<BR>&nbsp;&nbsp;&nbsp;&nbsp;&nbsp;Recepcioner se ubrzo vratio. "Gospodin Černi će brzo biti slobodan", objavio je i udubio se u svoje poslove bez daljeg razgovora.
<BR>&nbsp;&nbsp;&nbsp;&nbsp;&nbsp;Endru je ubijao vreme mozgajući o reči koju je maločas upotrebio. Da li se 'nerobotno' može koristiti umesto 'neuljudno'? Ili je 'neuljudno' postalo obična metafora, dovoljno odvojena od nekadašnjeg bukvalnog značenja, da se može primeniti i na robote - ili na žene?
<BR>&nbsp;&nbsp;&nbsp;&nbsp;&nbsp;Susretao se s mnogim sličnim semantičkim problemima dok je radio na knjizi. Ljudski jezik, pošto su ga izmislili ljudi da bi ga koristili samo ljudi, bio je pun takvih varljivih složenica. Napor potreban za snalaženje u njima nesumnjivo je proširio Endruov operativni rečnik - a takođe, podozrevao je, i prilagodljivost njegovog pozitronskog mozga.
<BR>&nbsp;&nbsp;&nbsp;&nbsp;&nbsp;Dok je Endru sedeo u čekaonici, povremeno bi neko ušao samo da ga osmotri. On je, na kraju krajeva, bio slobodni robot - još uvek jedini na svetu. Robot u odeći. Anomalija; čudak. Ali Endru nije ni pokušavao da izbegava radoznale poglede. Svakog bi mirno pogledao u oči, a oni su po pravilu brzo sklanjali pogled.
<BR>&nbsp;&nbsp;&nbsp;&nbsp;&nbsp;Konačno je stigao Pol Černi. On i Endru nisu se videli još od zime, od sahrane Polovog oca Džordža, koji je mirno preminuo u porodičnoj kući i sada je počivao na padini iznad Pacifika. Pol kao da se iznenadio što vidi Endrua, ili se Endruu tako učinilo - još uvek nije imao puno poverenje u svoje sposobnosti pravilnog tumačenja ljudskih izraza lica.
<BR>&nbsp;&nbsp;&nbsp;&nbsp;&nbsp;"E, Endru. Drago mi je što te vidim. Izvini što si čekao, ali nešto sam prosto morao da završim."
<BR>&nbsp;&nbsp;&nbsp;&nbsp;&nbsp;"Sve je u redu. Ja nikad ne žurim, Pole."
<BR>&nbsp;&nbsp;&nbsp;&nbsp;&nbsp;Pol je u poslednje vreme počeo da nosi tešku šminku koju je moda nalagala za oba pola, i iako su otuda njegove neupadljive crte lica postale oštrije i čvršće, Endruu se to nije sviđalo. Smatrao je da Polovoj snažnoj, prodornoj ličnosti nisu potrebna takva kozmetička pomagala. Pol je sasvim mirno mogao da dozvoli sebi da izgleda neupadljivo; u njegovoj ličnosti nije bilo ničeg neupadljivog i zato mu nisu bili nužni sva ta farba i puderi.
<BR>&nbsp;&nbsp;&nbsp;&nbsp;&nbsp;Endru je svoje neslaganje zadržao za sebe, naravno. Ali činjenica da mu se nije sviđao Polov izgled bila je nešto novo. Takve misli su počele da mu se javljaju tek u poslednje vreme. Otkako je završio prvu verziju knjige, Endru je otkrio da mu neslaganje s postupcima ljudskih bića, dok god otvoreno ne izrazi svoje mišljenje, ne pričinjava onoliku nelagodnost kao što bi mogao da očekuje. Bez problema je razmišljao o takvim neslaganjima, i čak je mogao i da ih zapiše. Bio je siguran da nije oduvek bilo tako lako.
<BR>&nbsp;&nbsp;&nbsp;&nbsp;&nbsp;"Uđi, Endru", rekao je Pol. "Čuo sam da hoćeš da razgovaraš sa mnom, ali nisam očekivao da ćeš zbog toga doći čak ovamo."
<BR>&nbsp;&nbsp;&nbsp;&nbsp;&nbsp;"Ako si trenutno suviše zauzet, Pole, spreman sam da čekam i dalje."
<BR>&nbsp;&nbsp;&nbsp;&nbsp;&nbsp;Pol je bacio pogled na igru senki na zidnom ekranu koji je služio kao sat u čekaonici. "Mogu da odvojim malo vremena. Jesi li došao sam?"
<BR>&nbsp;&nbsp;&nbsp;&nbsp;&nbsp;"Iznajmio sam automobil."
<BR>&nbsp;&nbsp;&nbsp;&nbsp;&nbsp;"Jesi li imao problema pri tome?" upitao je Pol, a u glasu mu se osetila ozbiljna strepnja.
<BR>&nbsp;&nbsp;&nbsp;&nbsp;&nbsp;"Nisam ih ni očekivao. Moja prava su zaštićena."
<BR>&nbsp;&nbsp;&nbsp;&nbsp;&nbsp;Pol je pokazao još veću zabrinutost. "Endru, nekoliko puta sam ti objasnio da je taj zakon praktično neprimenljiv, barem u većini slučajeva. A ako budeš uporan u nošenju odeće, na kraju ćeš upasti u nevolju, da znaš. Baš kao prvi put, kad je moj otac morao da te spasava."
<BR>&nbsp;&nbsp;&nbsp;&nbsp;&nbsp;"To je bilo samo jednom, Pole. Ali žao mi je što sam prouzrokovao tvoje nezadovoljstvo."
<BR>&nbsp;&nbsp;&nbsp;&nbsp;&nbsp;"Pa, gledaj ovako: ti si bukvalno živa legenda, jesi li svestan toga? Ljudi ponekad požele da steknu naopaku slavu time što će uznemiravati slavne ličnosti, a ti si svakako slavna ličnost. Osim toga, kao što sam ti već rekao, ti si po mnogo čemu suviše važan da bi imao prava da toliko rizikuješ. Kad smo već kod toga, kako napreduje knjiga?"
<BR>&nbsp;&nbsp;&nbsp;&nbsp;&nbsp;"Prva verzija je gotova. Sada je dorađujem i sređujem. Nadam se da to neće dugo trajati. Izdavač je sasvim zadovoljan onim što je video."
<BR>&nbsp;&nbsp;&nbsp;&nbsp;&nbsp;"Fino!"
<BR>&nbsp;&nbsp;&nbsp;&nbsp;&nbsp;"Nisam siguran da li je zadovljan knjigom kao takvom. Čini mi se da mu neki delovi čak i smetaju. Ali izgleda mi da očekuje kako će prodati veliki tiraž samo zato što je to prva knjiga koju je napisao robot, i da mu upravo to najviše odgovara."
<BR>&nbsp;&nbsp;&nbsp;&nbsp;&nbsp;"Osobina ljudi je, na žalost, da ih interesuje zarađivanje novca, Endru."
<BR>&nbsp;&nbsp;&nbsp;&nbsp;&nbsp;"Ni meni to ne bi smetalo. Neka se knjiga prodaje, iz kakvih bilo razloga. Moći ću dobro da upotrebim novac koji mi donese."
<BR>&nbsp;&nbsp;&nbsp;&nbsp;&nbsp;"Ali ja sam mislio da si ti baš imućan, Endru! Oduvek si imao svoje prihode, a baka ti je zaveštala priličnu sumu."
<BR>&nbsp;&nbsp;&nbsp;&nbsp;&nbsp;"Mala Gospođica je bila veoma velikodušna. A siguran sam i da će mi porodica pomoći ukoliko budem imao troškove veće od prihoda. Čak i tada, najverovatnije ću uvek moći da zaradim dovoljno. Ne bih voleo da se koristim vašim novcem, osim ako nemam drugog izlaza."
<BR>&nbsp;&nbsp;&nbsp;&nbsp;&nbsp;"Troškovi? O kakvim to troškovima govoriš? Kupuješ jahtu? Putuješ na Mars?"
<BR>&nbsp;&nbsp;&nbsp;&nbsp;&nbsp;"Ništa slično", rekao je Endru. "Ali imam na umu nešto prilično skupo, Pole. Nadam se da će honorar od knjige biti dovoljan za ono što nameravam. Za moj sledeći korak, tako da kažem."
<BR>&nbsp;&nbsp;&nbsp;&nbsp;&nbsp;Polu kao da je bilo neprijatno. "A šta je to?"
<BR>&nbsp;&nbsp;&nbsp;&nbsp;&nbsp;"Novo poboljšanje."
<BR>&nbsp;&nbsp;&nbsp;&nbsp;&nbsp;"Sve do sada si mogao da platiš za sva potrebna poboljšanja."
<BR>&nbsp;&nbsp;&nbsp;&nbsp;&nbsp;"Ovo će verovatno biti skuplje od ostalih."
<BR>&nbsp;&nbsp;&nbsp;&nbsp;&nbsp;Pol je klimnuo glavom. "Znači da će ti honorar od knjige dobro doći. A ako ispadne mali, siguran sam da ćemo naći načina da ti nadoknadimo..."
<BR>&nbsp;&nbsp;&nbsp;&nbsp;&nbsp;"To nije samo pitanje novca", rekao je Endru. "Ima i drugih komplikacija... Pole, za ovo moram da idem kod samih glavešina. Moram da razgovaram sa predsednikom korporacije 'Roboti i mehanički ljudi Sjedinjenih Država' i da dobijem njegovo odobrenje. Pokušavao sam da zakažem sastanak, ali do sada nisam uspeo da doprem do njega. Korporacija nije naročito oduševljena što pišem knjigu, znaš - zapravo, uopšte nisu želeli da sarađuju sa mnom."
<BR>&nbsp;&nbsp;&nbsp;&nbsp;&nbsp;Pol se nasmešio. "Da sarađuju, Endru? Saradnja je poslednje što možeš dao očekuješ od njih. Oni te se strašno plaše. Nisu sarađivali s nama ni u jednoj fazi borbe za prava robota, zar ne? Zapravo, postupali su upravo suprotno. A svakako razumeš i zašto. Daj robotima suviše prava, pa niko neće hteti da ih kupuje, zar ne?"
<BR>&nbsp;&nbsp;&nbsp;&nbsp;&nbsp;"To je možda istina, a možda i nije. U svakom slučaju, želim da razgovaram sa predsednikom kompanije u vezi s jednim naročitim zahtevom. Ne mogu sam da doprem do njega, ali ako bi im se ti javio u moje ime..."
<BR>&nbsp;&nbsp;&nbsp;&nbsp;&nbsp;"Znaš da mene ne vole ništa više nego tebe, Endru."
<BR>&nbsp;&nbsp;&nbsp;&nbsp;&nbsp;"Svejedno, ti si šef veoma moćne i uticajne advokatske firme i član velike i ugledne porodice. Ne mogu da te ignorišu. A ako i pokušaju, možeš im nagovestiti da će, ako me prime, Fajngold i Martin obustaviti novu kampanju za proširenje prava robota."
<BR>&nbsp;&nbsp;&nbsp;&nbsp;&nbsp;"Zar to ne bi bila laž, Endru?"
<BR>&nbsp;&nbsp;&nbsp;&nbsp;&nbsp;"Da, Pole, a ja ne umem dobro da lažem. Uopšte ne umem da lažem, zapravo, osim pod prinudom nekog od Tri zakona. Zato te i molim da im se ti javiš."
<BR>&nbsp;&nbsp;&nbsp;&nbsp;&nbsp;Pol se nasmejao. "Ah, Endru, Endru! Ti ne možeš da lažeš, ali možeš da me nagovoriš da lažem umesto tebe, je li tako? Svakog trenutka postaješ sve ljudskiji!"
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
