<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Svečanost od pre samo nekoliko meseci sada se pretvorila u nejasno sećanje, jer kraj se približavao. Endruove misli postepeno su se rasplinjavale dok je ležao u svom krevetu, u velikoj kući nad Pacifikom.
<BR>&nbsp;&nbsp;&nbsp;&nbsp;&nbsp;Očajnički ih je lovio.
<BR>&nbsp;&nbsp;&nbsp;&nbsp;&nbsp;Čovek! Bio je čovek, konačno, ljudsko biće! Deceniju za decenijom mučno se udaljavao od svog robotskog porekla, isprva ne priznajući kuda teži, ali postepeno to shvativši; konačno je postigao cilj koji mu je postao tako očajnički važan. Postigao je nešto gotovo nezamislivo, nešto jedinstveno u istoriji ljudske rase.
<BR>&nbsp;&nbsp;&nbsp;&nbsp;&nbsp;Želeo je da mu to bude poslednja misao. Želeo je da nestane, da umre - s tim.
<BR>&nbsp;&nbsp;&nbsp;&nbsp;&nbsp;Endru je još jednom otvorio oči i poslednji put prepoznao Li-Hsing, skrušenu kraj njegovog kreveta. Bilo je tu i drugih, okupljenih da prisustvuju njegovim poslednjim trenucima - kao što je on, nekad davno, prisustvovao poslednjim trenucima Gospodina i Male Gospođice; ali oni su bili samo senke, nejasne senke. Počeo je da zaboravlja imena, lica, sve. Sve mu je izmicalo, sva nakupljena sećanja iz dve stotine godina života.
<BR>&nbsp;&nbsp;&nbsp;&nbsp;&nbsp;Ako, pomislio je. Ako sve to.
<BR>&nbsp;&nbsp;&nbsp;&nbsp;&nbsp;Samo je vitka prilika Li-Hsing jasno stajala pred sve dubljim sivilom. Poslednji prijatelj. Imao ih je tako mnogo, tokom dva stoleća, ali sada su svi iščezli, i ostala je jedino ona. Polako i nesigurno, Endru joj je pružio ruku i nejasno osetio kako ju je prihvatila. Rekla mu je nešto, ali nije uspeo da razabere reči.
<BR>&nbsp;&nbsp;&nbsp;&nbsp;&nbsp;Nestajala mu je pred očima dok se njegova poslednja misao stapala s tamom.
<BR>&nbsp;&nbsp;&nbsp;&nbsp;&nbsp;Bilo mu je hladno - strašno hladno - a Li-Hsing je nestajala, stapala se sa tamnom maglom koja je počela da se sklapa oko njega.
<BR>&nbsp;&nbsp;&nbsp;&nbsp;&nbsp;A onda mu je sinula još jedna kratkotrajna misao i za trenutak mu se zanjihala u umu, pre nego što se sve zaustavilo. Za trenutak je ugledao nejasnu sliku prve osobe koja ga je priznala za ono što stvarno jeste, pre skoro dve stotine godina. Uokviravao ju je plašt svetla i topline. Njena blistava zlatna kosa izgledala je kao predivno svitanje. Smešila mu se, pozivala ga je:
<BR>&nbsp;&nbsp;&nbsp;&nbsp;&nbsp;"Endru", tiho je rekla. "Hodi, Endru. Sada. Hodi. Znaš ko sam ja."
<BR>&nbsp;&nbsp;&nbsp;&nbsp;&nbsp;"Mala Gospođica", šapnuo je, pretiho da bi ga iko čuo.
<BR>&nbsp;&nbsp;&nbsp;&nbsp;&nbsp;A potom je sklopio oči i tama ga je progutala, a on joj se - konačno potpuno čovek - prepustio bez žaljenja.
</P></TD></TR></TABLE>
</CENTER>
</BODY>
</HTML>
