<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Kad bi samo mogao...
<BR>&nbsp;&nbsp;&nbsp;&nbsp;&nbsp;I sada može, najzad.
<BR>&nbsp;&nbsp;&nbsp;&nbsp;&nbsp;Endru je zamolio Či Li-Hsing da što duže odlaže podnošenje izmenjenog predloga na glasanje u Svetskom zakonodavnom telu, pošto namerava da u vrlo bliskoj budućnosti izvede projekat koji bi mogao da značajno utiče na čitav problem. Odbio je da joj otkrije detalje. Sve je bilo strogo tehnička stvar; ona ionako ne bi razumela, rekao je, a on nije bio voljan da troši vreme na objašnjavanje. Ali time će postati ljudskiji, tvrdio je. To je bilo najbitnije, jedino što joj je bilo zaista potrebno da zna. Time će postati ljudskiji.
<BR>&nbsp;&nbsp;&nbsp;&nbsp;&nbsp;Rekla je da će učiniti sve što može kako bi mu obezbedila dovoljno vremena za taj tajanstveni projekat, iako je zvučala zbunjeno i zabrinuto.
<BR>&nbsp;&nbsp;&nbsp;&nbsp;&nbsp;Endru joj se zahvalio i smesta pošao na razgovor s veoma cenjenim robotom hirurgom kojeg je odabrao za taj posao. Razgovor je bio težak. Endru je uhvatio sebe kako dugo odlaže trenutak odluke dugim ispitivanjem zbrke u sebi, a za to vreme hirurg se sve više i više zbunjivao zbog neobičnosti i verovatno nemogućnosti onoga što je Endru izgleda želeo od njega.
<BR>&nbsp;&nbsp;&nbsp;&nbsp;&nbsp;Prepreku je predstavljao Prvi zakon robotike: neizmenjivi zakon koji sprečava robota da ičim naudi ljudskom biću. I tako Endru na kraju više nije mogao da oteže, nego je naterao sebe da prizna činjenicu neophodnu da bi robot hirurg izveo operaciju, jedinu činjenicu na koju hirurg nije ni pomislio: da on, Endru, nije pravo ljudsko biće.
<BR>&nbsp;&nbsp;&nbsp;&nbsp;&nbsp;"Mislim da vas nisam dobro razumeo, gospodine", rekao je hirurg. "Tvrdite li vi to da ste i sami robot?"
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;Hirurgov izraz lica, smiren i neosetljiv kao i uvek, nije mogao da se menja, i nije se promenio. No, pogled njegovih svetlucavih fotoelektričnih očiju nekako je odavao veliku unutrašnju uznemirenost, i Endru je znao da je hirurgov pozitronski mozak zapljusnut snažnim potencijalima uznemirenosti.
<BR>&nbsp;&nbsp;&nbsp;&nbsp;&nbsp;Posle nekog vremena je progovorio. "Ne bih ni pokušao da vam protivrečim, gospodine. Ali moram vam reći da ne vidim ničega robotskog u vašem spoljašnjem izgledu."
<BR>&nbsp;&nbsp;&nbsp;&nbsp;&nbsp;"U pravu ste. Moj spoljašnji izgled je opsežno menjan kako bih delovao što ljudskije. Ali to ne znači da jesam čovek. Zapravo, proteklih godina sam utrošio mnogo vremena i sredstava kako bih razjasnio svoj pravni položaj, i posle svega je ispalo da sam ipak, uprkos svemu, samo robot."
<BR>&nbsp;&nbsp;&nbsp;&nbsp;&nbsp;"Nikad ne bih to ni pomislio, gospodine."
<BR>&nbsp;&nbsp;&nbsp;&nbsp;&nbsp;"Znam da ne biste."
<BR>&nbsp;&nbsp;&nbsp;&nbsp;&nbsp;Endru nije odabrao ovog hirurga zbog njegove blistave ličnosti, niti zbog dosetljivosti, ni zbog sposobnosti da se snalazi u složenim društvenim situacijama. Ništa od toga nije bilo važno. Bitna je bila samo njegova hirurška veština, a toga je svakako imao mnogo. Osim toga, bio je robot. Robot hirurg je bio jedini mogući izbor za ono što je Endru imao na umu, jer čoveku hirurgu ne bi mogao da veruje u ovom slučaju, kako s obzirom na sposobnosti, tako i s obzirom na namere. Samo je robot mogao da obavi potreban posao.
<BR>&nbsp;&nbsp;&nbsp;&nbsp;&nbsp;A ovaj robot će obaviti posao. Endru je nameravao da se postara za to.
<BR>&nbsp;&nbsp;&nbsp;&nbsp;&nbsp;"Kao što sam vam rekao, gospodine..."
<BR>&nbsp;&nbsp;&nbsp;&nbsp;&nbsp;"Prestani da me zoveš gospodinom!"
<BR>&nbsp;&nbsp;&nbsp;&nbsp;&nbsp;Robot je zaćutao, očito zbunjen. Onda je ponovo počeo. "Kao što sam vam rekao, gospodine Martin, izvođenje operacije kakvu vi zahtevate nad ljudskim bićem bilo bi jasno kršenje Prvog zakona i nikako ne bih mogao da je izvedem. Ali čak i ako ste vi, kao što tvrdite, robot, i dalje ostaje problem. Izvođenje takve operacije prouzrokovalo bi značajno oštećenje imovine, znate, i ne bih mogao da je izvedem osim na osnovu izričitog naloga vašeg vlasnika."
<BR>&nbsp;&nbsp;&nbsp;&nbsp;&nbsp;"Ja sam svoj vlasnik", rekao je Endru. "Ja sam slobodan robot i imam sva potrebna dokumenta da to i dokažem."
<BR>&nbsp;&nbsp;&nbsp;&nbsp;&nbsp;"Vi ste... slobodan... robot?"
<BR>&nbsp;&nbsp;&nbsp;&nbsp;&nbsp;"Slušajte me", rekao je Endru. Sav je ključao od unutrašnje patnje, i sada je i njegov pozitronski mozak bio zapljusnut nezgodnim potencijalima. "Bilo je dosta ovog ćaskanja. Neću se pretvarati da sam čovek, a vi biste ionako već na početku operacije to otkrili, pa možemo potpuno izostaviti sve razgovore o Prvom zakonu. No, Drugi zakon će nam trebati. Ja sam slobodan robot i vi ćete uraditi ono što vam kažem. Nećete se protiviti mojim željama. Je li to jasno?" A onda je objavio, sa svom odlučnošću koju je proteklih decenija naučio da koristi čak i prema ljudskim bićima. "Naređujem vam da na meni izvršite tu operaciju."
<BR>&nbsp;&nbsp;&nbsp;&nbsp;&nbsp;Robotove crvene oči postale su još sjajnije od unutrašnje zbunjenosti i sukoba, i neko vreme nije uspevao da odgovori.
<BR>&nbsp;&nbsp;&nbsp;&nbsp;&nbsp;Endru je znao kroza šta sve prolazi hirurg. Pred njim se nalazio čovek koji je tvrdio da nije čovek, ili robot koji tvrdi da nad njim ima vlasti koliko i neko ljudsko biće, i u oba slučaja hirurgovi vodovi mora da bruje od nerazumevanja.
<BR>&nbsp;&nbsp;&nbsp;&nbsp;&nbsp;Da je pred njim zaista čovek, Prvi zakon bi nadvladao Drugi i hirurg ne bi prihvatio naređenje. Ali ako je pred njim robot, da li Drugi zakon važi ili ne? Postoji li u Drugom zakonu nešto što daje robotu pravo da naređuje drugom robotu - čak i ako je to slobodan robot? Ovaj robot pred njim tvrdi da nije čovek, ali izgleda kao da jeste. To je bila gotovo nerazumljiva situacija. Hirurgovi pozitronski vodovi su sigurno bili obuzeti dvosmislenošću čitave situacije. Svi vizuelni utisci potvrđivali su da je posetilac čovek; za to vreme pokušavao je da u mozgu obradi podatak da posetilac nije čovek. Vizuelni dokazi su podsticali Prvi i Drugi zakon, a ostali su ga suzbijali.
<BR>&nbsp;&nbsp;&nbsp;&nbsp;&nbsp;Suočenon s neverovatnom suprotnošću, bilo je sasvim verovatno da će um robota hirurga sasvim otkazati. Ili će možda, ponadao se Endru, naći najjednostavniji izlaz iz krize - u pokoravanju Drugom zakonu: zaključiće da je posetilac, iako po sopstvenom priznanju nije dovoljno čovek da bi izazvao važenje Prvog zakona, ipak dovoljno čovek da zahteva od hirurga poslušnost.
<BR>&nbsp;&nbsp;&nbsp;&nbsp;&nbsp;I to rešenje je hirurg na kraju i prihvatio, mada posle vrlo dugog oklevanja.
<BR>&nbsp;&nbsp;&nbsp;&nbsp;&nbsp;"Vrlo dobro", rekao je, i u glasu mu se jasno osetilo olakšanje. "Uradiću ono što želite."
<BR>&nbsp;&nbsp;&nbsp;&nbsp;&nbsp;"Odlično."
<BR>&nbsp;&nbsp;&nbsp;&nbsp;&nbsp;"Cena neće biti mala."
<BR>&nbsp;&nbsp;&nbsp;&nbsp;&nbsp;"Brinulo bi me kad bi bila", rekao je Endru.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
