<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Gospođica je počela da prelazi prag koji razdvaja devojke od žena. Uključila se u društveni život i odlazila je sa novim društvom - a to nisu bile samo devojke - na izlete u planine, u pustinje na jugu, u divljine na severu. Njeno prisustvo u kući Martinovih postajalo je sve ređi događaj.
<BR>&nbsp;&nbsp;&nbsp;&nbsp;&nbsp;Tako je sada Mala Gospođica - mada ne tako mala kao ranije - ispunjavala Endruov svet. Pretvorila se u vižljastu, neumornu devojčicu koja je volela da daleko trči plažom, dok je Endru bez napora trčao kraj nje. Odlazila je da lunja po šumovitim područjima blizu kuće, oslanjajući se na Endrua da joj pomogne da siđe kad bi se uzverala suviše visoko na drvo da zaviri u neko gnezdo, ili kad bi se našla zarobljena na stenovitom ispustu kuda se popela da bolje vidi more.
<BR>&nbsp;&nbsp;&nbsp;&nbsp;&nbsp;Kao i uvek, Endru je bio pažljiv i veoma zaštitnički dok je Mala Gospođica jurcala okolo. Puštao ju je da se upušta u dečačke avanture, da, jer izgledalo je da je to čini srećnom, ali tek pošto bi proračunao pravu opasnost da joj se desi nešto ozbiljno, i uvek je bio spreman i pripravan da brzo reaguje ako ustreba.
<BR>&nbsp;&nbsp;&nbsp;&nbsp;&nbsp;Prvi zakon je, naravno, obavezivao Endrua da neprekidno pazi kako se Maloj Gospođici ne bi desilo neko zlo. No, ponekad je govorio sebi da bi je rado i spremno branio od svih vrsta opasnosti čak i da nema Prvog zakona.
<BR>&nbsp;&nbsp;&nbsp;&nbsp;&nbsp;Bila je to čudna pomisao: da Prvi zakon ne postoji. Endru je to jedva mogao da zamisli. Prvi zakon (kao i Drugi i Treći) bio je tako duboko ugrađen u njegove nervne puteve da mu se vrtelo u glavi i od samog pokušaja da zamisli život bez njih. A ipak je uspeo da zamisli. To ga je zbunilo: kako je čudno imati sposobnost da zamisliš nezamislivo! Osećao se skoro kao čovek dok su mu kroz um prolazile tako paradoksalne misli.
<BR>&nbsp;&nbsp;&nbsp;&nbsp;&nbsp;Ali, šta znači skoro ljudski? To je bio novi paradoks, i još vrtoglaviji. Ili si čovek ili nisi. Kako možeš da budeš nešto u sredini?
<BR>&nbsp;&nbsp;&nbsp;&nbsp;&nbsp;Ti si robot, podsetio bi strogo samog sebe.
<BR>&nbsp;&nbsp;&nbsp;&nbsp;&nbsp;Ti si proizvod Korporacije 'Roboti i mehanički ljudi Sjedinjenih Država'.
<BR>&nbsp;&nbsp;&nbsp;&nbsp;&nbsp;Potom bi Endru pogledao Malu Gospođicu i kroz pozitronski mozak bi mu se raširilo osećanje velike radosti i topline - osećanje koje je počeo da naziva 'ljubav' - i morao bi da podseti samog sebe, svaki put, da je on ipak samo vešto konstruisana struktura od metala i plastike, sa veštačkim mozgom od platine i iridijuma unutar lobanje od hroma i čelika, i da nema prava na osećanja, ni na paradoksalne misli, ni na sve ostale složene i tajanstvene ljudske stvari. Čak i umetnost drvodeljstva - dozvoljavao je sebi da je smatra za umetnost - bila je samo funkcija veština koje su mu ugradili projektanti.
<BR>&nbsp;&nbsp;&nbsp;&nbsp;&nbsp;Mala Gospođica nikad nije zaboravljala da je Endruovo prvo delo bilo stvoreno radi nje. Retko je skidala privezak koji joj je napravio od komada naplavljenog drveta. Nosila ga je oko vrata na srebrnom lančiću i često ga je s ljubavlju dodirivala.
<BR>&nbsp;&nbsp;&nbsp;&nbsp;&nbsp;Ona se prva pobunila zbog Gospodinove navike da poklanja Endruova dela svakom posetiocu. Obično bi ponosno pokazivao gostu Endruovo najnovije delo, a potom, dok su bili izgovarani očekivani izrazi divljenja pa čak i zavisti, veličanstveno bi uzviknuo: "Zaista vam se toliko dopada? Pa uzmite ga onda! Svakako ga uzmite! Biće mi zadovoljstvo! Imaću ja još mnogo toga!"
<BR>&nbsp;&nbsp;&nbsp;&nbsp;&nbsp;Jednog dana Gospodin je poklonio naročito fino apstraktno delo - svetlucavi oval načinjen od tankih spojenih letvica sekvoje s inkrustracijama od jovovine i tise - predsedavajućem svog zakonodavnog tela. Predsedavajući je bio glasan, crven u licu i uvek je izgledao kao da se dosađuje, a prema Maloj Gospođici je bio prost, i ona je duboko sumnjala da je on uopšte u stanju da vidi lepotu Endruovih radova. Nesumnjivo je samo iz čiste učtivosti hvalio onaj oval, i bez razmišljanja će ga baciti u neki ormar čim stigne kući.
<BR>&nbsp;&nbsp;&nbsp;&nbsp;&nbsp;Kad je otišao, Mala Gospođica se obratila ocu. "Tata, nije trebalo da mu to pokloniš, i ti to sigurno znaš!"
<BR>&nbsp;&nbsp;&nbsp;&nbsp;&nbsp;"Ali dopalo mu se, Mandi. Rekao je da je izuzetno lepo."
<BR>&nbsp;&nbsp;&nbsp;&nbsp;&nbsp;"I jeste izuzetno lepo. Lepa i je plaža pred kućom. Da je rekao kako je plaža izuzetno lepa, da li bi je prepisao na njega?"
<BR>&nbsp;&nbsp;&nbsp;&nbsp;&nbsp;"Mandi, Mandi..."
<BR>&nbsp;&nbsp;&nbsp;&nbsp;&nbsp;"Pa? Prepisao bi je?"
<BR>&nbsp;&nbsp;&nbsp;&nbsp;&nbsp;"To je loše poređenje", rekao je Gospodin. "Niko ne poklanja drugima tek tako delove svog imanja. Ali mali poklon u znak poštovanja prema dugogodišnjem prijatelju koji je takođe i veoma uticajan političar..."
<BR>&nbsp;&nbsp;&nbsp;&nbsp;&nbsp;"Znači, to je bilo mito?"
<BR>&nbsp;&nbsp;&nbsp;&nbsp;&nbsp;U Gospodinovim očima je za trenutak blesnuo pravi bes, ali smesta je i utrnuo i pretvorio se u uobičajenu iskru dok je posmatrao svoju mlađu kćer.
<BR>&nbsp;&nbsp;&nbsp;&nbsp;&nbsp;"Nisi to ozbiljno mislila, Mandi, zar ne? Shvataš da je moj poklon predsedavajućem samo znak gostoprimstva, je li?"
<BR>&nbsp;&nbsp;&nbsp;&nbsp;&nbsp;"Pa... da. Da. Izvini, tata. To što sam rekla bilo je naglo i bezobrazno."
<BR>&nbsp;&nbsp;&nbsp;&nbsp;&nbsp;Gospodin se nasmešio. "I bilo je. Jesi li ti želela da zadržiš oval? Soba ti je već puna Endruovih dela. I čitava kuća. Ne možemo da ih razdajemo dovoljno brzo, on jednako pravi nove i nove."
<BR>&nbsp;&nbsp;&nbsp;&nbsp;&nbsp;"To sam baš pokušavala da ti kažem. Ti ih razdaješ unaokolo."
<BR>&nbsp;&nbsp;&nbsp;&nbsp;&nbsp;Gospodin se još šire nasmešio. "Pa, šta bi ti više volela? Da ih prodajem?"
<BR>&nbsp;&nbsp;&nbsp;&nbsp;&nbsp;"Zapravo, da. Upravo to bih volela."
<BR>&nbsp;&nbsp;&nbsp;&nbsp;&nbsp;Gospodin se zbunio. "Ne liči na tebe da budeš pohlepna, Mandi."
<BR>&nbsp;&nbsp;&nbsp;&nbsp;&nbsp;"Kakve veze ovo ima s pohlepom?"
<BR>&nbsp;&nbsp;&nbsp;&nbsp;&nbsp;"Svakako ti je jasno da imamo više nego dovoljno novaca. Osim što bi bilo potpuno neprikladno da stavljam cedulje sa cenama na stvari koje se dopadaju našim gostima, bilo bi besmisleno da počnem da zarađujem na tako nečem."
<BR>&nbsp;&nbsp;&nbsp;&nbsp;&nbsp;"Ne kažem da mi treba da zarađujemo na onom što Endru pravi. Ali šta je s Endruom?"
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"On to radi. Trebalo bi da dobija novac."
<BR>&nbsp;&nbsp;&nbsp;&nbsp;&nbsp;Gospodin je zažmirkao. "On je robot, Mandi."
<BR>&nbsp;&nbsp;&nbsp;&nbsp;&nbsp;"Da, tata, znam."
<BR>&nbsp;&nbsp;&nbsp;&nbsp;&nbsp;"Roboti nisu ljudi, mila. Oni su mašine, sećaš se? Kao telefoni i kompjuteri. Kako bi mašina mogla da iskoristi novac? Roboti ne idu u kupovinu. Roboti ne putuju na letovanje na Havaje. Roboti ne..."
<BR>&nbsp;&nbsp;&nbsp;&nbsp;&nbsp;"Ozbiljno govorim, tata. Ovo je važna stvar. Endru je satima pravio tu kuglu."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Bio robot ili ne, on ima prava da iskoristi rezultate svog rada. Kad ti tako hladno poklanjaš njegova dela svojim prijateljima ili političkim saradnicima, ti ga iskorištavaš. Jesi li ikad pomislio na to, tata? On je možda mašina, ali nije rob. A takođe je i umetnik. Trebalo bi da je nagrađen za svoj rad. Možda ne kad pravi stvari za nas, ali kada ih daješ drugim ljudima..." Mala Gospođica je zastala. "Sećaš li se Francuske revolucije, tata?... Ne, ne mislim da li je se bukvalno sećaš. Ali ovo je isto to: aristokratija eksploatiše radničku klasu. Roboti su naša radnička klasa, a mi se ponašamo prema njima baš kao što su se onda vojvode i vojvotkinje ponašali prema svojim seljacima..."
<BR>&nbsp;&nbsp;&nbsp;&nbsp;&nbsp;Gospodin je odmahnuo glavom. "Mandi, uopšte ne treba da brineš zbog nekakvog robotskog ustanka. Tri zakona..."
<BR>&nbsp;&nbsp;&nbsp;&nbsp;&nbsp;"Tri zakona, Tri zakona, Tri zakona! Mrzim ta tri zakona! Ne možeš lišiti Endrua nagrade za posao koji obavlja. Ne možeš! Nije pravedno, tata!"
<BR>&nbsp;&nbsp;&nbsp;&nbsp;&nbsp;Bes Male Gospođice prekinuo je ostatak razmatranja Tri zakona pre nego što je i izgovoren.
<BR>&nbsp;&nbsp;&nbsp;&nbsp;&nbsp;Gospodin se malo zamislio. "Ti to zaista ozbiljno misliš, Mandi?"
<BR>&nbsp;&nbsp;&nbsp;&nbsp;&nbsp;"Da, da, ozbiljno."
<BR>&nbsp;&nbsp;&nbsp;&nbsp;&nbsp;"Pa dobro, pusti me da razmislim. Možda bismo mogli da učinimo nešto za Endrua u tom smislu."
<BR>&nbsp;&nbsp;&nbsp;&nbsp;&nbsp;"Časna reč?"
<BR>&nbsp;&nbsp;&nbsp;&nbsp;&nbsp;"Časna reč", rekao je Gospodin, i Mala Gospođica je znala da će sve biti u redu, jer reč njenog oca imala je snagu potpisanog ugovora. Tako je oduvek bilo i uvek će i biti.
<BR>&nbsp;&nbsp;&nbsp;&nbsp;&nbsp;Prošlo je vreme. U kuću su dolazili posetioci, i svako ko bi video Endruova dela, hvalio ih je. Ali Mala Gospođica, koja je pažljivo posmatrala, sa zadovoljstvom je primetila da njen otac više nikome ne poklanja Endruova dela, ma koliko pohvale bile iskrene.
<BR>&nbsp;&nbsp;&nbsp;&nbsp;&nbsp;S druge strane, nekoliko puta se desilo da su gosti pitali: "Mislite li da biste pristali da to prodate?" A Gospodin bi, pomalo zbunjeno, slegnuo ramenima i odgovorio da nije sasvim siguran želi li da se upušta u poslove oko prodaje stvari.
<BR>&nbsp;&nbsp;&nbsp;&nbsp;&nbsp;Mala Gospođica se pitala zašto njen otac izbegava to pitanje. Izbegavanje nije bilo uobičajeni deo njegove prirode. Teško da bi ga iko optužio kako namerava da zarađuje novac prodajući Endruova dela svojim gostima. Jasno je da Džerald Martin ne mora da namiče novac, ali ako je ponuda iskrena, zašto je ne bi prihvatio?
<BR>&nbsp;&nbsp;&nbsp;&nbsp;&nbsp;Ipak, nije pokretala pitanje. Dovoljno je poznavala oca da razume da još razmišlja, i da će se vremenom odlučiti.
<BR>&nbsp;&nbsp;&nbsp;&nbsp;&nbsp;Potom je stigao još jedan gost: Džon Fajngold, Gospodinov advokat. Njegova kancelarila bila je u San Francisku, gde je i dalje, uprkos decentralizaciji gradskog života koja je trajala čitavog tog stoleća, živeo priličan broj ljudi. Od San Franciska do Martinovih se stizalo brzo, ali poseta Džona Fajngolda bila je redak događaj. Obično je Gospodin odlazio u San Francisko kad god bi imao da o nečemu razgovara s Fajngoldom. Tako je Mala Gospođica zaključila da se nešto sprema.
<BR>&nbsp;&nbsp;&nbsp;&nbsp;&nbsp;Fajngold je bio opušten i riđokos, ružičaste kože, s upadljivim stomačićem i toplim, prijateljskim osmehom. Oblačio se starinski, a ivice njegovih kontaktnih sočiva bile su obojene zeleno, što je u to vreme već bilo toliko retko da se Mala Gospođica jedva uzdržavala da se zakikoće kad god bi ga pogledala. Gospodin je morao strogo da je pogleda kad bi otkrio da će je spopasti napad smeha u Fajngoldovom prisustvu.
<BR>&nbsp;&nbsp;&nbsp;&nbsp;&nbsp;Fajngold i Gospodin su seli pred kamin u velikoj središnjoj sobi, i Gospodin mu je pokazao malu inkrustriranu ploču koju je Endru izradio pre nekoliko dana.
<BR>&nbsp;&nbsp;&nbsp;&nbsp;&nbsp;Advokat je klimnuo glavom. Okretao ju je u rukama, trljao uglačanu površinu i sa divljenjem je podizao tako da je osvetli pod raznim uglovima.
<BR>&nbsp;&nbsp;&nbsp;&nbsp;&nbsp;"Divno", rekao je. "Veoma precizan rad. Je li to načinio tvoj robot?"
<BR>&nbsp;&nbsp;&nbsp;&nbsp;&nbsp;"Da. Otkuda znaš?"
<BR>&nbsp;&nbsp;&nbsp;&nbsp;&nbsp;"Čuo sam govorkanja. Nije nikakva tajna, Džeralde, da ovde imaš robota koji je pravi majstor u drvodeljstvu."
<BR>&nbsp;&nbsp;&nbsp;&nbsp;&nbsp;Gospodin je pogledao Endrua, koji je tiho stajao u senci. "Čuješ li, Endru? Poznat si širom Kalifornije... Ali u nečemu grešiš, Džone. Endru nije samo majstor. On je pravi pravcati umetnik."
<BR>&nbsp;&nbsp;&nbsp;&nbsp;&nbsp;"Zaista jeste", složio se Fajngold. "To je jedina prava reč. Ovo je divan rad."
<BR>&nbsp;&nbsp;&nbsp;&nbsp;&nbsp;"Da li bi voleo da ga imaš?" upitao je Gospodin.
<BR>&nbsp;&nbsp;&nbsp;&nbsp;&nbsp;Fajngold je iznenađeno raširio oči. "Da li mi to nudiš, Džeralde?"
<BR>&nbsp;&nbsp;&nbsp;&nbsp;&nbsp;"Možda. Zavisi koliko bi bio spreman da platiš."
<BR>&nbsp;&nbsp;&nbsp;&nbsp;&nbsp;Fajngold je zagunđao kao da ga je Gospodin ubo prstom među rebra. Naglo se zavalio u stolici, trebalo mu je vremena da se pribere, i neko vreme nije odgovarao.
<BR>&nbsp;&nbsp;&nbsp;&nbsp;&nbsp;Potom je progovorio sasvim drugačijim glasom. "Nisam znao da imaš finansijskih problema, Džeralde."
<BR>&nbsp;&nbsp;&nbsp;&nbsp;&nbsp;"I nemam ih."
<BR>&nbsp;&nbsp;&nbsp;&nbsp;&nbsp;"Pa onda - izvini ako zvučim malo zbunjeno - zašto bi, pobogu, želeo da..."
<BR>&nbsp;&nbsp;&nbsp;&nbsp;&nbsp;Glas mu je utihnuo.
<BR>&nbsp;&nbsp;&nbsp;&nbsp;&nbsp;"Da ti prodam tu malu rezbariju?" završio je Gospodin umesto njega.
<BR>&nbsp;&nbsp;&nbsp;&nbsp;&nbsp;"Da. Da je prodaš. Znam da si poklonio mnogo stvari koje je Endru napravio. Ljudi su mi pričali da je praktično nemoguće otići od tebe bez nečega. Video sam ponešto od tih poklona. Nikad se nije ni pominjao novac, zar ne? A sada - bez obzira što nisam nikakav sakupljač drvenih predmeta, ma koliko lepi bili - iz čista mira me pitaš hoću li da kupim jedan! Zašto? Duboko sumnjam da imaš razloga da baš od mene naplatiš ono što svi ostali dobijaju besplatno, a kažeš da nisi u stisci s parama. U svakom slučaju, koliko bi mogao da dobiješ za ovakav predmet? Pet stotina dolara? Hiljadu? Ako si bogat koliko ja mislim da jesi, Džeralde, kakvog značaja ima da li bih ti ponudio pet stotina ili hiljadu dolara?"
<BR>&nbsp;&nbsp;&nbsp;&nbsp;&nbsp;"Nema značaja za mene, nego za Endrua."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Tvoja procena je sasvim tačna, Džone. Mislim da bih za ovo mogao da dobijem hiljadu dolara. Nudili su mi i mnogo više za stolice i stočiće koje Endru pravi. I to ne jednokratne kupovine, nego čitave ugovore za distribuciju i proizvodnju na veliko. Da sam prihvatio neku od njih, sad bih imao poveliki račun u banci, i sve na osnovu Endruove veštine sa drvetom - radilo bi se o stotinama hiljada, do sada."
<BR>&nbsp;&nbsp;&nbsp;&nbsp;&nbsp;Fajngold se poigravao epoletama i dugmadima na kragni. "Pobogu, Džeralde, ništa ne razumem. Bogat čovek se još bogati zapošljavajući svog robota u nekoj vrsti priručne proizvodnje nameštaja?"
<BR>&nbsp;&nbsp;&nbsp;&nbsp;&nbsp;"Već sam ti rekao, Džone, da novac ne bi bio za mene. To je za Endrua. Hoću da počnem da prodajem njegove proizvode, i hoću da se novac polaže u banku na ime Endru Martin."
<BR>&nbsp;&nbsp;&nbsp;&nbsp;&nbsp;"Bankovni račun na ime jednog robota?"
<BR>&nbsp;&nbsp;&nbsp;&nbsp;&nbsp;"Tako je. Zato sam te i zamolio da dođeš. Hoću da znam da li je pravno moguće otvoriti račun na Endruovo ime - račun koji će kontrolisati Endru, razumeš, s njegovim novcem, koji će moći da koristi kako god poželi."
<BR>&nbsp;&nbsp;&nbsp;&nbsp;&nbsp;Fajngold je delovao zbunjeno. "Pravno? Robot da zarađuje i štedi novac? Ne znam. Nema ranijih primera, koliko sam ja čuo. Sumnjam da postoji zakon protiv toga, ali ipak... roboti nisu ljudi. Kako mogu da imaju račun u banci?"
<BR>&nbsp;&nbsp;&nbsp;&nbsp;&nbsp;"Ni preduzeća nisu ljudi, osim u veoma apstraktnom smislu: pravna fikcija, verovatno ćeš reći. Pa ipak, preduzeća imaju račun u banci."
<BR>&nbsp;&nbsp;&nbsp;&nbsp;&nbsp;"Pa, to priznajem. Ali preduzeća pred zakonom već vekovima predstavljaju celinu sposobnu da poseduje sve vrste imovine. Dok roboti, Džeralde, nemaju nikakva zakonska prava, toga si sigurno svestan. Strogo pravno gledano, podsetiću te da i preduzeća imaju službenike koji potpisuju sve što treba za njihov račun. Ko će otvoriti Endruov račun? Ti? I hoće li to biti Endruov račun ako ga ti otvoriš?"
<BR>&nbsp;&nbsp;&nbsp;&nbsp;&nbsp;"Otvarao sam račune na ime svoje dece", odgovorio je Gospodin. "A ipak su to njihovi računi. Osim toga, Endru ume da se potpiše isto kao i ti i ja."
<BR>&nbsp;&nbsp;&nbsp;&nbsp;&nbsp;"Da, da, valjda ume." Fajngold se toliko zavalio da je stolica zaškripala. "Daj da malo razmislim, Džeralde. Ovo je baš neobično. Postoji li neki stvarni propis koji zabranjuje robotima da poseduju nešto, ili se samo pretpostavlja da ne mogu jer je to toliko neuobičajeno da niko nije ni pomislio na tako šta? Moram da proverim štošta pre nego što ti dam savet. Sasvim je moguće da nema takvih zakona, upravo zato što je i sama pomisao da robot ima imovinu toliko neobična da niko nije ni razmišljao o tome. Niko nije donosio zakone koji zabranjuju drveću ili kosačicama za travu da imaju račun u banci..."
<BR>&nbsp;&nbsp;&nbsp;&nbsp;&nbsp;"Psi i mačke mogu da imaju račun. Vlasnici im testamentom ostave fond za izdržavanje", rekao je Gospodin. "Sudovi se tome ne protive."
<BR>&nbsp;&nbsp;&nbsp;&nbsp;&nbsp;"I to je dobar argument, da. Iako su mačke i psi barem živa bića. Roboti su neživi."
<BR>&nbsp;&nbsp;&nbsp;&nbsp;&nbsp;"Ne vidim kakve veze to ima."
<BR>&nbsp;&nbsp;&nbsp;&nbsp;&nbsp;"Moraš imati na umu, Džeralde, da u našem društvu postoje izvesne predrasude protiv robota, izvestan strah, moglo bi se reći, koji se ne odnosi na pse i mačke. Možda je ipak donet i neki zakon koji uskraćuje robotima pravo na posedovanje. Ali to je lako proveriti... Hajde da pretpostavimo da nema pravnih prepreka. Kako bi to uradio? Odveo bi Endrua u banku da razgovara s upravnikom?"
<BR>&nbsp;&nbsp;&nbsp;&nbsp;&nbsp;"Uredio bih da ovamo pošalju dokumenta koja će Endru potpisati. Nema potrebe da lično ide u banku. Ali ono što hoću da čujem od tebe, Džone, jeste šta mogu učiniti da zaštitim Endrua - i sebe, naravno - od negativne reakcije javnosti. Čak i ako je sasvim u redu da on ima račun u banci, verovatno će biti ljudi kojima se to ne bi dopalo."
<BR>&nbsp;&nbsp;&nbsp;&nbsp;&nbsp;"Kako će saznati?" upitao je Fajngold.
<BR>&nbsp;&nbsp;&nbsp;&nbsp;&nbsp;"Kako ćemo ih sprečiti da saznaju?" odgovorio je Gospodin. "Ako neko kupi nešto od njega i popuni ček na ime Endrua Martina, recimo..."
<BR>&nbsp;&nbsp;&nbsp;&nbsp;&nbsp;"Hm. Da." Fajngold se za trenutak zagledao u prazno, a onda je nastavio. "Pa, mogli bismo da osnujemo preduzeće koje bi se bavilo finansijama u njegovo ime - preduzeće sa lepim, bezličnim imenom, recimo 'Drvodeljska industrija Zapadne obale, d.d.'. Endru može da bude predsednik i jedini vlasnik akcija, a nas dvojica bismo bili članovi upravnog odbora. Tako bismo napravili pravnu izolaciju između njega i neprijateljski raspoloženog sveta. To bi trebalo da bude dovoljno, Džeralde. Kad Endru poželi da nešto kupi, može da isplati sebi platu iz blagajne preduzeća. Ili da sebi pripiše dividendu. Činjenica da je robot neće biti primećena u javnosti. Procedura za osnivanje preduzeća zahteva prilaganje imena vlasnika, a ne i njihove krštenice. Naravno, moraće da popunjava poreske prijave, ali nijedan poreski službenik neće se pitati je li poreski obveznik po imenu Martin ljudsko biće ili nije. Biće im važno jedino da poreski obveznik po imenu Martin uredno plaća porez."
<BR>&nbsp;&nbsp;&nbsp;&nbsp;&nbsp;"Fino. fino. Ima li još nešto?"
<BR>&nbsp;&nbsp;&nbsp;&nbsp;&nbsp;"Sad ne mogu da se setim ničeg više. Ako išta nađem dok budem proveravao propise, javiću ti. Ali mislim da će ovako valjati. Niko te neće zaustaviti dokle god budeš bio tih i pokoravao se svim zakonima o preduzećima. A ako neko sazna šta se dešava i ne svidi mu se, pa, oni će morati da se potrude da te zaustave - pod uslovom da imaju pravnog osnova za to."
<BR>&nbsp;&nbsp;&nbsp;&nbsp;&nbsp;"A ako se to desi? Hoćeš li nas ti braniti ukoliko nas tuže sudu?"
<BR>&nbsp;&nbsp;&nbsp;&nbsp;&nbsp;"Svakako. Za odgovarajući honorar."
<BR>&nbsp;&nbsp;&nbsp;&nbsp;&nbsp;"Šta bi bilo odgovarajuće, po tvom mišljenju?"
<BR>&nbsp;&nbsp;&nbsp;&nbsp;&nbsp;Fajngold se nasmešio. "Nešto u ovom stilu", rekao je i pokazao drvenu pločicu.
<BR>&nbsp;&nbsp;&nbsp;&nbsp;&nbsp;"Pošteno", složio se Gospodin.
<BR>&nbsp;&nbsp;&nbsp;&nbsp;&nbsp;"Nisam ja nikakav sakupljač, znaš. Ali zaista je privlačno, kao umetnički rad."
<BR>&nbsp;&nbsp;&nbsp;&nbsp;&nbsp;"I jeste", rekao je Gospodin.
<BR>&nbsp;&nbsp;&nbsp;&nbsp;&nbsp;Fajngold se nasmejao i obratio se robotu. "Endru, postaćeš - pa, ne bogat čovek, nego bogat robot. Da li ti to prija?"
<BR>&nbsp;&nbsp;&nbsp;&nbsp;&nbsp;"Da, Gospodine."
<BR>&nbsp;&nbsp;&nbsp;&nbsp;&nbsp;"I šta nameravaš s novcem koji zaradiš?"
<BR>&nbsp;&nbsp;&nbsp;&nbsp;&nbsp;"Plaćaću stvari, gospodine, stvari koje bi inače morao da plati Gospodin. Tako ću mu smanjiti troškove, gospodine."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
