<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;On je bio ratnik i mistik, surovi ubica i svetac, lisac i nevino jagnje, viteški galantan i nemilosrdan, stvorenje manje od boga, a više od čoveka. Pobude Muad'Diba ne treba procenjivati običnim merilima. U trenutku trijumfa video je kako mu se smrt priprema, ali je ipak prihvatio izdaju. Možete li reći da je to učinio iz osećanja pravičnosti? Ali čije pravičnosti? Imajte na umu da sada govorimo o Muad'Dibu koji je nehajnim odmahom ruke potro sve konvencije svoje vojvodske prošlosti, rekavši samo: 'Ja sam Kvizac Haderah. To je dovoljan razlog.'
<BR>
<BR>&nbsp;&nbsp;&nbsp;&nbsp;&nbsp;Iz 'Arakiskog buđenja' princeze Irulan
<BR>
<BR>&nbsp;&nbsp;&nbsp;&nbsp;&nbsp;Uveče posle pobede Muad'Dib bio je dopraćen do arakenske guvernerske palate, stare rezidencije, gde su se Atreidi prvi put uselili po dolasku na Dinu. Zdanje je imalo onaj izgled koji mu je Raban podario restauracijom; posledice okršaja doslovce se nisu primećivale na njemu, iako je gradski živalj ovde pravio pohare. Jedino je nešto nameštaja u glavnoj dvorani bilo ispreturano ili razbijeno.
<BR>&nbsp;&nbsp;&nbsp;&nbsp;&nbsp;Pol je ušao na glavni ulaz sa Gurnijem Halekom i Stilgarom, koji su išli na korak iza njega. Pratnja se već razmilela Velikom Dvoranom, oslobađajući prostor za nastupanje Muad'Diba. Specijalan odred bio je upućen da proveri da li je možda postavljena neka stupica.
<BR>&nbsp;&nbsp;&nbsp;&nbsp;&nbsp;"Sećam se dana kada smo prvi put došli ovde sa tvojim ocem", reče Gurni, podigavši pogled prema visokim prorezima-prozorima, odakle su dopirali tanki snopovi svetlosti. "Ni tada mi se nije dopalo ovo mesto, a sada mi se još manje sviđa. Jedna od naših pećina bila bi bezbednija."
<BR>&nbsp;&nbsp;&nbsp;&nbsp;&nbsp;"Kazao si to kao pravi Slobodnjak", reče Stilgar, primetivši kako su njegove reči izmamile hladan smešak na Muad'Dibovim usnama. "Razmotri još jednom odluku da dođemo ovamo, Muad'Dibe."
<BR>&nbsp;&nbsp;&nbsp;&nbsp;&nbsp;"Ovo mesto predstavlja simbol", reče Pol. "Raban je živeo ovde. Zauzevši ovu palatu, udaram konačni pečat na moju pobedu, tako da to svima postane jasno. Pošalji ljude kroz celo zdanje. Ništa ne dirajte; jedino se uverite da nema zaostalih Harkonenovih ljudi ili nezgodnih stvarčica."
<BR>&nbsp;&nbsp;&nbsp;&nbsp;&nbsp;"Na tvoju zapovest", reče Stilgar, ali je nevoljnost njegovog glasa ostala u vazduhu kada je pošao da izvrši naređenje.
<BR>&nbsp;&nbsp;&nbsp;&nbsp;&nbsp;Ljudi iz odeljenja za vezu pohitaše u prostoriju i smestiše se pored masivnog kamina. Slobodnjačka straža i preživeli Fedajkini zauzeše položaje oko sale. Razilazeći se, nešto su mrmljali i podozrivo zagledali oko sebe. Ovo mesto predugo je pripadalo neprijatelju da bi se oni sada lagodno mogli osećati u njemu.
<BR>&nbsp;&nbsp;&nbsp;&nbsp;&nbsp;"Gurni, pošalji pratnju po moju majku i Čani", reče Pol. "Da li je Čani saznala za našeg sina?"
<BR>&nbsp;&nbsp;&nbsp;&nbsp;&nbsp;"Poruka je poslata, gospodaru."
<BR>&nbsp;&nbsp;&nbsp;&nbsp;&nbsp;"Jesu li tvorci odstranjeni iz bazena?"
<BR>&nbsp;&nbsp;&nbsp;&nbsp;&nbsp;"Jesu, gospodaru. Oluja je gotovo prošla."
<BR>&nbsp;&nbsp;&nbsp;&nbsp;&nbsp;"Kakvu je štetu nanela?" upita Pol.
<BR>&nbsp;&nbsp;&nbsp;&nbsp;&nbsp;"Tamo gde je prohujala u punom zamahu - na kosmodromu, preko začinskih skladišta i u neposrednoj okolini - šteta je prilično velika", uzvrati Gurni. "Ali ne samo od oluje, nego i od bitke."
<BR>&nbsp;&nbsp;&nbsp;&nbsp;&nbsp;"Nadam se da će sve moći da nadoknadi novčana pomoć", reče Pol.
<BR>&nbsp;&nbsp;&nbsp;&nbsp;&nbsp;"Sve - izuzev ljudskih života, gospodaru", uzvrati Gurni. U glasu mu se osetio prizvuk prekora, kao da je hteo da kaže: Od kada to jedan Atreid na prvo mesto stavlja stvari kada je toliko ljudi u pitanju?
<BR>&nbsp;&nbsp;&nbsp;&nbsp;&nbsp;Ali Pol je jedino mogao da usredsredi pažnju na unutrašnje oko i rupe koje je video u vremenskom zidu, što mu je još preprečivao put. Kroz svaku rupu džihad je mahnitao niz hodnike budućnosti.
<BR>&nbsp;&nbsp;&nbsp;&nbsp;&nbsp;On uzdahnu, a zatim pređe preko dvorane, videvši jednu stolicu koja je stajala uza zid. Ta stolica se svojevremeno nalazila u trpezariji i možda je baš na njoj sedeo njegov otac. U ovom trenutku, međutim, ona je predstavljala samo objekat gde je on mogao malo da predahne i tako prikrije iznurenost od pogleda ljudi oko sebe. Spusti se na nju, obavi odoru oko nogu i olabavi pustinjsko odelo oko vrata.
<BR>&nbsp;&nbsp;&nbsp;&nbsp;&nbsp;"Car je još zapretan u ostacima svog broda", reče Gurni.
<BR>&nbsp;&nbsp;&nbsp;&nbsp;&nbsp;"Neka za sada ostane tamo", reče Pol. "Jesu li pronađeni Harkoneni?"
<BR>&nbsp;&nbsp;&nbsp;&nbsp;&nbsp;"Još se ispituju mrtvi."
<BR>&nbsp;&nbsp;&nbsp;&nbsp;&nbsp;"Kakav je odgovor od brodova gore?" On pokaza glavom prema plafonu.
<BR>&nbsp;&nbsp;&nbsp;&nbsp;&nbsp;"Nema još nikakvog odgovora, gospodaru."
<BR>&nbsp;&nbsp;&nbsp;&nbsp;&nbsp;Pol uzdahnu, oslonivši se o naslon stolice. A onda reče: "Dovedi mi nekog zarobljenika Sardaukara. Moramo poslati poruku Caru. Vreme je da se povedu razgovori o uslovima."
<BR>&nbsp;&nbsp;&nbsp;&nbsp;&nbsp;"Razumem, gospodaru."
<BR>&nbsp;&nbsp;&nbsp;&nbsp;&nbsp;Gurni se okrenu i dade rukom znak jednom od Fedajkina, koji zauze stražarski položaj pokraj Pola.
<BR>&nbsp;&nbsp;&nbsp;&nbsp;&nbsp;"Gurni", prošapta Pol. "Od kada smo se ponovo sreli, još nisam čuo od tebe neki prikladan navod vezan za događaje." On se okrenu i primeti kako je Gurni progutao pljuvačku i kako mu se usne začas iskriviše u grimasu osmeha.
<BR>&nbsp;&nbsp;&nbsp;&nbsp;&nbsp;"Po vašoj želji, gospodaru", reče Gurni. On pročisti grlo i poče: "'I pobeda se ovog dana pretvori u jadikovku za sav narod: jer narod saznade ovog dana da kralj oplakuje svog sina.'"
<BR>&nbsp;&nbsp;&nbsp;&nbsp;&nbsp;Pol zaklopi oči, potiskujući tugu iz uma, odagnavajući je za neko drugo vreme, kao što je svojevremeno odložio žaljenje za ocem. Umesto toga, dopusti da mu um preplave misli vezane za otkrića koja su se nagomilala u ovom danu - izmešane budućnosti i skrivenu prisutnost Alije u njegovoj svesnosti.
<BR>&nbsp;&nbsp;&nbsp;&nbsp;&nbsp;Od svih upotreba vizije vremena ova je bila najčudnija. "Preobratila sam budućnost da bih u nju smestila reči koje samo ti možeš čuti", kazala je Alija. "To čak ni ti nisi u stanju, brate. Za mene je to zanimljiva igra. I... oh, da - ubila sam našeg dedu, ćaknutog starog Barona. Gotovo ga uopšte nije bolelo."
<BR>&nbsp;&nbsp;&nbsp;&nbsp;&nbsp;Tišina. Njegovo vremensko čulo videlo je kako se ona povlači.
<BR>&nbsp;&nbsp;&nbsp;&nbsp;&nbsp;"Muad'Dibe."
<BR>&nbsp;&nbsp;&nbsp;&nbsp;&nbsp;Pol otvori oči i ugleda Stilgarovo zabrađeno lice iznad sebe, tamne oči koje su ga posmatrale borbenim sjajem.
<BR>&nbsp;&nbsp;&nbsp;&nbsp;&nbsp;"Pronašli ste Baronov leš", reče Pol.
<BR>&nbsp;&nbsp;&nbsp;&nbsp;&nbsp;Stilgar se trže. "Otkud znaš?" prošaputa on. "Upravo smo pronašli telo u onoj velikoj metalnoj konstrukciji koju je Car podigao."
<BR>&nbsp;&nbsp;&nbsp;&nbsp;&nbsp;Pol ne odgovori ništa, primetivši kako se Gurni vraća u pratnji dva Slobodnjaka, koji su vodili jednog zarobljenog Sardaukara.
<BR>&nbsp;&nbsp;&nbsp;&nbsp;&nbsp;"Evo jednoga, gospodaru", reče Gurni, a zatim dade znak stražarima da zadrže zarobljenika na pet koraka od Pola.
<BR>&nbsp;&nbsp;&nbsp;&nbsp;&nbsp;Pol opazi u Sardaukarovim očima izraz zapanjenosti i šoka. Jedna modrica pružala mu se od pregiba nosa do ugla ustiju. Bio je plav i imao je oštre crte lica, što je kod Sardaukara predstavljalo sinonim za čin, premda na pohabanoj uniformi nije imao nikakvih oznaka izuzev zlatnih dugmeta sa carskom krestom i pokidanog širita na pantalonama.
<BR>&nbsp;&nbsp;&nbsp;&nbsp;&nbsp;"Mislim da je ovaj oficir, gospodaru", reče Gurni.
<BR>&nbsp;&nbsp;&nbsp;&nbsp;&nbsp;Pol klimnu glavom i reče: "Ja sam Vojvoda Pol Atreid. Je li ti to jasno, čoveče?"
<BR>&nbsp;&nbsp;&nbsp;&nbsp;&nbsp;Sardaukar je nepomično piljio u njega.
<BR>&nbsp;&nbsp;&nbsp;&nbsp;&nbsp;"Odgovaraj", reče mu Pol, "ili će ti Car umreti."
<BR>&nbsp;&nbsp;&nbsp;&nbsp;&nbsp;Čovek zatrepta i proguta pljuvačku.
<BR>&nbsp;&nbsp;&nbsp;&nbsp;&nbsp;"Ko sam ja?" upita Pol.
<BR>&nbsp;&nbsp;&nbsp;&nbsp;&nbsp;"Vi ste Vojvoda Pol Atreid", izusti čovek.
<BR>&nbsp;&nbsp;&nbsp;&nbsp;&nbsp;Najednom je postao neobično pokoran, ali Sardaukari uopšte nisu bili obučeni za zbivanja koja su ih snašla ovoga dana. Nisu znali ni za šta drugo sem za pobede, a to je, Polu je bilo jasno, moglo da samo po sebi predstavlja slabost. On odloži tu misao za kasnije razmatranje i usklađenje sa svojim vlastitim programom obuke.
<BR>&nbsp;&nbsp;&nbsp;&nbsp;&nbsp;"Daću ti poruku koju ćeš odneti svom Caru", reče Pol, a zatim sroči poruku na starinski način: "Ja, Vojvoda Velike Kuće, Carev rođak, dajem reč pod zakletvom Velikog Dogovora. Ako Car i njegovi ljudi polože oružje i dođu ovamo, bdiću nad njihovim životima kao i nad svojim." Pol podiže levu ruku sa vojvodskim prstenom i pokaza ga Sardaukaru. "Kunem se ovim."
<BR>&nbsp;&nbsp;&nbsp;&nbsp;&nbsp;Čovek ovlaži jezikom usne i pogleda Gurnija.
<BR>&nbsp;&nbsp;&nbsp;&nbsp;&nbsp;"Da", reče Pol. "Ko bi drugi do jednog Atreida mogao da jamči vernost Gurnija Haleka."
<BR>&nbsp;&nbsp;&nbsp;&nbsp;&nbsp;"Odneću poruku", reče Sardaukar.
<BR>&nbsp;&nbsp;&nbsp;&nbsp;&nbsp;"Odvedi ga do našeg isturenog komandnog položaja i uputi ga Caru", reče Pol.
<BR>&nbsp;&nbsp;&nbsp;&nbsp;&nbsp;"Razumem, gospodaru", uzvrati Gurni, a zatim dade znak stražarima da izvrše naređenje.
<BR>&nbsp;&nbsp;&nbsp;&nbsp;&nbsp;Pol se okrenu prema Stilgaru.
<BR>&nbsp;&nbsp;&nbsp;&nbsp;&nbsp;"Čani i majka su ti stigle", reče Stilgar. "Čani je zatražila da neko vreme bude sama sa svojim bolom. Časna Majka je nakratko otišla u čudnu sobu; ne znam zašto."
<BR>&nbsp;&nbsp;&nbsp;&nbsp;&nbsp;"Majka mi je bolesna od žudnje za jednom planetom koju možda više nikada neće videti", reče Pol. "Tamo voda pada s neba, a biljke tako gusto rastu da se kroz njih ne može hodati."
<BR>&nbsp;&nbsp;&nbsp;&nbsp;&nbsp;"Voda sa neba", prošaputa Stilgar.
<BR>&nbsp;&nbsp;&nbsp;&nbsp;&nbsp;Tog trenutka Pol shvati da se Stilgar preobratio iz slobodnjačkog naiba u stvorenje Lisana al-Gaiba, u oličenje strahopoštovanja i poslušnosti. Bio je to fanatizam u zametku - fanatizam u kome je Pol jasno mogao da razluči avetinjski vetar džihada.
<BR>&nbsp;&nbsp;&nbsp;&nbsp;&nbsp;Video sam kako mi prijatelj postaje poklonik, pomisli on.
<BR>&nbsp;&nbsp;&nbsp;&nbsp;&nbsp;Obuzet iznenadnom plimom samotnosti, Pol se osvrnu po prostoriji, primetivši besprekorno držanje straže u njegovom prisustvu. Osećao je tanano, ponosito nadmetanje među njima: svako se nadao da će ga Muad'Dib zapaziti.
<BR>&nbsp;&nbsp;&nbsp;&nbsp;&nbsp;Muad'Dib od koga potiču svi blagoslovi, pomisli on. Bila je to najgorčija pomisao u njegovom životu. Osećaju da moram da preuzmem presto, pomisli on. Ali ne mogu da znaju da to činim da bih sprečio džihad.
<BR>&nbsp;&nbsp;&nbsp;&nbsp;&nbsp;Stilgar pročisti grlo i reče: "I Raban je mrtav."
<BR>&nbsp;&nbsp;&nbsp;&nbsp;&nbsp;Pol klimnu glavom.
<BR>&nbsp;&nbsp;&nbsp;&nbsp;&nbsp;Stražari sa desne strane iznenada se povukoše u stranu i zauzeše stav mirno, napravivši špalir Džesiki. Bila je odevena u crnu abu, a u hodu joj je postojao nagoveštaj nepravilnog koračanja po pesku, ali Pol ipak primeti kako joj je ova kuća povratila nešto od onoga što je nekada ovde bila - naložnica vladajućeg Vojvode. U držanju joj je opet postojalo ono staro samopouzdanje.
<BR>&nbsp;&nbsp;&nbsp;&nbsp;&nbsp;Džesika se zaustavi pred Polom i spusti pogled na njega. Primetila je da je iznuren i da to krije, ali nije osetila sažaljenje prema njemu. Učinilo joj se da više nije kadra da bilo šta oseti prema sinu.
<BR>&nbsp;&nbsp;&nbsp;&nbsp;&nbsp;Kada je ušla u Veliku Dvoranu, Džesika se najpre zapitala zašto joj se ovo mesto ne uklapa glatko u sećanja. Izgledalo joj je da je posredi neka strana prostorija, kao da u nju nikada ranije nije kročila, nikada pre nije prošla njome sa svojim voljenim Letoom, nikada u njoj nije srela pijanog Dankana Ajdaha - nikada, nikada, nikada, nikada...
<BR>&nbsp;&nbsp;&nbsp;&nbsp;&nbsp;Trebalo bi da postoji reč koja bi označavala napetost suprotnu adabu, opsesivnom sećanju, pomisli ona. Trebalo bi da postoji reč za sećanje koje poriče samo sebe.
<BR>&nbsp;&nbsp;&nbsp;&nbsp;&nbsp;"Gde je Alija?" upita ona.
<BR>&nbsp;&nbsp;&nbsp;&nbsp;&nbsp;"Radi ono što bi svako valjano slobodnjačko čeljade trebalo da radi u ovakvim vremenima", uzvrati Pol. "Ubija ranjene neprijatelje i obeležava im tela za ekipu koja uzima telesnu vodu."
<BR>&nbsp;&nbsp;&nbsp;&nbsp;&nbsp;"Pole!"
<BR>&nbsp;&nbsp;&nbsp;&nbsp;&nbsp;"Moraš da shvatiš da to čini iz dobrote", reče on. "Nije li čudno kako ne uspevamo da prozremo skriveno jedinstvo dobrote i okrutnosti?"
<BR>&nbsp;&nbsp;&nbsp;&nbsp;&nbsp;Džesika pogleda sina, zapanjena dubokom promenom u njemu. Šta je to uradila od njega smrt deteta? upita se ona, a onda reče: "Ljudi pričaju čudne stvari o tebi, Pole. Kažu da poseduješ sve moći legende - ništa se ne može sakriti od tebe, budući da imaš uvid tamo gde drugi ne vide."
<BR>&nbsp;&nbsp;&nbsp;&nbsp;&nbsp;"Zar se jedna Bene Geserit čudi zbog legendi?" uzvrati on pitanjem.
<BR>&nbsp;&nbsp;&nbsp;&nbsp;&nbsp;"Ja imam udela u tome što si ti sada", priznade ona, "ali ne smeš da očekuješ da ću..."
<BR>&nbsp;&nbsp;&nbsp;&nbsp;&nbsp;"Kako bi ti se dopalo da živiš milijardu milijardi života?" upita je Pol. "Postoji čitava pređa legendi za tebe! Pomisli samo na sva ona iskustva, svu mudrost koje će one doneti. Ali mudrost kali ljubav, zar ne? Ona daje i novi oblik mržnji. Kako možeš odrediti šta je nemilosrdno ako nisi prodrla do dna i okrutnosti i dobrote? Trebalo bi da me se bojiš, majko. Ja sam Kvizac Haderah."
<BR>&nbsp;&nbsp;&nbsp;&nbsp;&nbsp;Džesika pokuša da proguta pljuvačku kroz suvo grlo, a onda reče: "Svojevremeno si mi poricao da si Kvizac Haderah."
<BR>&nbsp;&nbsp;&nbsp;&nbsp;&nbsp;Pol zatrese glavom. "Ništa više ne mogu da poreknem." On je pogleda pravo u oči. "Car i njegovi ljudi upravo dolaze. Biće najavljeni svakog trenutka. Ostani pokraj mene. Želim da ih jasno vidim. Moja buduća nevesta nalaziće se među njima."
<BR>&nbsp;&nbsp;&nbsp;&nbsp;&nbsp;"Pole!" uzviknu Džesika. "Ne čini istu grešku koju ti je otac učinio!"
<BR>&nbsp;&nbsp;&nbsp;&nbsp;&nbsp;"Ona je princeza", reče Pol. "Preko nje ću se domoći prestola i to će biti naša jedina veza za sva vremena. Greška? Misliš li da zbog onoga što si napravila od mene ne mogu da osećam potrebu za osvetom?"
<BR>&nbsp;&nbsp;&nbsp;&nbsp;&nbsp;"Zar da se svetiš na nedužnima?" upita ona, pomislivši pri tom: Ne sme da počini grešku koju sam ja počinila.
<BR>&nbsp;&nbsp;&nbsp;&nbsp;&nbsp;"Nema više nedužnih", uzvrati Pol.
<BR>&nbsp;&nbsp;&nbsp;&nbsp;&nbsp;"Reci to Čani", reče Džesika, pokazavši prema prolazu iz stražnjeg dela rezidencije.
<BR>&nbsp;&nbsp;&nbsp;&nbsp;&nbsp;Čani je upravou ulazila u Veliku Dvoranu, koračajući između slobodnjačkih stražara kao da ih uopšte nije svesna. Kapuljača i kapa pustinjskog odela bile su joj zabačene, a maska za lice pomerena u stranu. Hodala je krhko i nesigurno dok je prelazila preko prostorije u susret Polu. Zaustavila se pored Džesike.
<BR>&nbsp;&nbsp;&nbsp;&nbsp;&nbsp;Pol odmah primeti tragove suza na njenim obrazima - Daje vodu mrtvima. Plima bola razleže se kroz njega, ali istovremeno mu bi jasno da je kadar da iskusi to osećanje jedino kroz Čanino prisustvo.
<BR>&nbsp;&nbsp;&nbsp;&nbsp;&nbsp;"Mrtav je, voljeni", reče Čani. "Naš sin je mrtav."
<BR>&nbsp;&nbsp;&nbsp;&nbsp;&nbsp;Uspevši da se zadrži pod krutom kontrolom, Pol ustade sa stolice, ispruži ruke i dodirnu Čanine obraze, osećajući pod dlanovima vlažnost prolivenih suza. "Ništa ga ne može zameniti", reče Pol, "ali biće drugih sinova. Usul ti to obećava." On je lagano i blago pomeri u stranu, uputivši znak Stilgaru.
<BR>&nbsp;&nbsp;&nbsp;&nbsp;&nbsp;"Muad'Dibe", reče Stilgar.
<BR>&nbsp;&nbsp;&nbsp;&nbsp;&nbsp;"Car i njegovi ljudi stigli su iz broda", reče Pol. "Ja ću ostati ovde. Sakupi zarobljenike na sredini prostorije gde nema nikakvog nameštaja. Neka ostanu na udaljenosti od deset metara od mene sve dok ne naredim drugačije."
<BR>&nbsp;&nbsp;&nbsp;&nbsp;&nbsp;"Na tvoju zapovest, Muad'Dibe."
<BR>&nbsp;&nbsp;&nbsp;&nbsp;&nbsp;Kada se Stilgar uputio da izvrši naređenje, Pol začu mrmljanje slobodnjačkih stražara ispunjeno prizvukom strahopoštovanja: "Jesi li video? Zna! Niko mu nije rekao, a ipak zna!"
<BR>&nbsp;&nbsp;&nbsp;&nbsp;&nbsp;Carevo približavanje moglo se već čuti; Saradaukari su pevali jednu od svojih koračnica da bi se osokolili. A onda se kraj ulaza oglasi neko mrmljanje i Gurni Halek prođe kroz stražu; nešto se kratko dogovorio sa Stilgarom, a zatim priđe Polu. Na licu mu je stajao neobičan pogled.
<BR>&nbsp;&nbsp;&nbsp;&nbsp;&nbsp;Da li ću izgubiti i Gurnija? upita se Pol. Kao što sam već izgubio Stilgara - izgubio sam prijatelja, a stekao stvorenje?
<BR>&nbsp;&nbsp;&nbsp;&nbsp;&nbsp;"Nemaju projektilno oružje", reče Gurni. "Lično sam se uverio u to." On se osvrnu po prostoriji, opazivši pripreme koje je preduzeo Pol. "Fejd-Rauta Harkonen je sa njima. Da ga smaknem?"
<BR>&nbsp;&nbsp;&nbsp;&nbsp;&nbsp;"Ostavi ga."
<BR>&nbsp;&nbsp;&nbsp;&nbsp;&nbsp;"Tu su i neki Esnafljani; traže posebne povlastice, preteći embargom protiv Arakisa. Kazao sam im da ću ti preneti njihovu poruku."
<BR>&nbsp;&nbsp;&nbsp;&nbsp;&nbsp;"Neka samo prete."
<BR>&nbsp;&nbsp;&nbsp;&nbsp;&nbsp;"Pole", procedi Džesika kroz zube iza njega. "Reč je o Esnafu."
<BR>&nbsp;&nbsp;&nbsp;&nbsp;&nbsp;"Uskoro će postati manji od makovog zrna", reče Pol. On tada pomisli na Esnaf - silu koja je već toliko dugo bila specijalizovana da je postala parazit, nesposobna da postoji nezavisno od života preko koga se hrani. Nikada se nisu usudili da se maše mača... a to se ni sada nije dogodilo. Mogli su da ovladaju Arakisom kada su shvatili da su pogrešili što su se specijalizovali u korišćenju narkotika melanža za stvaranje spektra svesnosti kod navigatora svemirskih brodova. Mogli su to da učine, da prožive sjajne dane i dostojanstveno umru. Umesto toga, životarili su od trenutka do trenutka, nadajući se da će more u kome su plivali stvoriti za njih novog domaćina kada stari bude umro.
<BR>&nbsp;&nbsp;&nbsp;&nbsp;&nbsp;Navigatori Esnafa, obdareni ograničenom sposobnošću predviđanja, doneli su fatalnu odluku: uvek su birali jasan i bezbedan put, koji je, međutim, neprekidno i neumitno vodio ka stagnaciji.
<BR>&nbsp;&nbsp;&nbsp;&nbsp;&nbsp;Neka dobro osmotre svog novog domaćina, pomisli Pol.
<BR>&nbsp;&nbsp;&nbsp;&nbsp;&nbsp;"Tu je i jedna benegeseritska Časna Majka koja tvrdi da je prijateljica tvoje majke", reče Gurni.
<BR>&nbsp;&nbsp;&nbsp;&nbsp;&nbsp;"Moja majka nema prijateljice među Bene Geseritima."
<BR>&nbsp;&nbsp;&nbsp;&nbsp;&nbsp;Gurni se ponovo osvrnu po Velikoj Dvorani, a zatim se naže do Polovog uha. "Tufir Havat je sa njima, gospodaru. Nisam imao priliku da ga vidim nasamo, ali mi je starim sistemom ručnih signala kazao da je radio za Harkonene, misleći da si ti mrtav. Dodao je da ga treba ostaviti među njima."
<BR>&nbsp;&nbsp;&nbsp;&nbsp;&nbsp;"Ostavio si Tufira Havata među tim..."
<BR>&nbsp;&nbsp;&nbsp;&nbsp;&nbsp;"On je to želeo... i ja mislim da je tako najbolje. Ukoliko... nešto ne bude u redu, tamo je gde možemo da ga kontrolišemo. U suprotnom, imaćemo uho u suprotnom taboru."
<BR>&nbsp;&nbsp;&nbsp;&nbsp;&nbsp;Pol pomisli tog trenutka na proročke uvide u mogućnosti ovog časa: jedna vremenska linija prikazivala je Tufira Havata koji je nosio otrovnu iglu, koju mu je Car naredio da upotrebi protiv 'tog skorojevićkog Vojvode'.
<BR>&nbsp;&nbsp;&nbsp;&nbsp;&nbsp;Stražari na ulazu povukoše se u stranu, obrazujući uzan špalir od kopalja. Zatim je usledio zvuk šuškanja odora i škripe obuće po pesku unetom u rezidenciju.
<BR>&nbsp;&nbsp;&nbsp;&nbsp;&nbsp;Padišah, Car Šadam IV, uvede svoje ljude u dvoranu. Izgubio je svoj burseški šlem, tako da mu je riđa kosa stajala razbarušena. Levi rukav uniforme bio mu je rasparan duž šava. Nije imao opasač ni oružje, ali njegova prisutnost išla je sa njim poput opne zaštitnog polja, stvarajući mu slobodan prostor u neposrednoj okolini.
<BR>&nbsp;&nbsp;&nbsp;&nbsp;&nbsp;Jedno slobodnjačko koplje prepreči mu put i zaustavi ga tamo gde je to Pol naredio. Ostali se sabiše iza njega: šarolikost boja, šuškanje nogu i radoznali pogledi.
<BR>&nbsp;&nbsp;&nbsp;&nbsp;&nbsp;Pol pređe pogledom preko grupe i ugleda žene koje su prikrivale tragove plakanja, ugleda lakeje koji su došli da iz lože uživaju u pobedi Sardaukara, a sada su samo nemo zurili preda se, ošamućeni porazom. Pol ugleda ptičjesvetle oči Časne Majke Gaius Helen Mohijam, koje su se sjajile ispod crne kapuljače; pored nje je stajao Fejd-Rauta Harkonen, držeći se nekako tajanstveno i uzdržano.
<BR>&nbsp;&nbsp;&nbsp;&nbsp;&nbsp;Tu je i lice koje mi je vreme otkrilo, pomisli Pol.
<BR>&nbsp;&nbsp;&nbsp;&nbsp;&nbsp;On baci pogled pokraj Fejd-Raute i, privučen iznenadnom kretnjom, ugleda jedno lice, usko i ljigavo, koje nije video nikada ranije - kako u vremenu, tako i izvan njega. Bilo je to lice za koje je osetio da ga treba upoznati, a taj osećaj bio je propraćen primesom straha.
<BR>&nbsp;&nbsp;&nbsp;&nbsp;&nbsp;Zašto bih se bojao tog čoveka? upita se on.
<BR>&nbsp;&nbsp;&nbsp;&nbsp;&nbsp;On se naže napred prema majci i prošaputa: "Onaj čovek levo od Časne Majke... čovek opakog pogleda... ko je to?"
<BR>&nbsp;&nbsp;&nbsp;&nbsp;&nbsp;Džesika baci pogled u naznačenom pravcu i prepoznade lice iz dosijea svog Vojvode. "Grof Fenring", reče ona. "Onaj koji je bio ovde neposredno pre nas. Genetski evnuh. .. i ubica."
<BR>&nbsp;&nbsp;&nbsp;&nbsp;&nbsp;Carev potrčko, pomisli Pol, a ta pomisao odjeknu kao bomba kroz njegovu svest zato što je video Cara u nebrojenim vezama u mogućim budućnostima - ali grof Fenring se još nijednom nije pojavio u njegovim proročkim vizijama.
<BR>&nbsp;&nbsp;&nbsp;&nbsp;&nbsp;Polu tog časa sinu da je video sopstveni leš na kraju mnogih niti vremenske pređe, ali nigde i nikada vlastiti trenutak umiranja.
<BR>&nbsp;&nbsp;&nbsp;&nbsp;&nbsp;Da li mi je uskraćeno viđenje ovog čoveka zato što je on onaj koji će me ubiti? upita se Pol.
<BR>&nbsp;&nbsp;&nbsp;&nbsp;&nbsp;Ta pomisao ga ispuni zlim slutnjama. On s naporom odvoji pažnju od Fenringa i poče da razgleda ostatke vojnika i oficira Sardaukara; na licima su im stajali ogorčenost i očaj. Tu i tamo među njima pojedina lica začas bi privukla Polovu pažnju: sardaukarski oficiri koji su osmatrali pripreme izvršene u dvorani, kujući planove kako da eventualno poraz pretvore u pobedu.
<BR>&nbsp;&nbsp;&nbsp;&nbsp;&nbsp;Polov pogled konačno se zadrža na jednoj visokoj plavuši zelenih očiju i lica patricijske lepote, klasičnoj po svojoj oholosti, neokaljanoj suzama, potpuno neraspoloženoj. Iako mu to niko nije rekao, Pol ju je prepoznao - princeza i Bene Geserit; vremenske vizije pokazale su mu njeno lice u mnogo vidova: bila je to Irulan.
<BR>&nbsp;&nbsp;&nbsp;&nbsp;&nbsp;Evo mog puta do prestola, pomisli on.
<BR>&nbsp;&nbsp;&nbsp;&nbsp;&nbsp;A onda Pol ugleda blago komešanje među zbijenim ljudima i iz mase se izdvoji jedno lice i prilika - Tufir Havat, te šavaste, stare crte sa tamno obojenim usnama, povijena ramena, izgled krhkog doba.
<BR>&nbsp;&nbsp;&nbsp;&nbsp;&nbsp;"Eno Tufira Havata", reče Pol. "Izdvoj ga od ostalih, Gurni."
<BR>&nbsp;&nbsp;&nbsp;&nbsp;&nbsp;"Gospodaru", reče Gurni.
<BR>&nbsp;&nbsp;&nbsp;&nbsp;&nbsp;"Izdvoj ga od ostalih", ponovi Pol.
<BR>&nbsp;&nbsp;&nbsp;&nbsp;&nbsp;Gurni klimnu glavom.
<BR>&nbsp;&nbsp;&nbsp;&nbsp;&nbsp;Havat krenu napred kad se slobodnjačko koplje podiglo; čim ga je prošao, ono se spusti natrag. Reumatične oči zagledaše se u Pola, odmeravajući, istražujući.
<BR>&nbsp;&nbsp;&nbsp;&nbsp;&nbsp;Pol istupi korak napred, osetivši napeto, nestrpljivo komešanje Cara i njegovih ljudi.
<BR>&nbsp;&nbsp;&nbsp;&nbsp;&nbsp;Havatov pogled skliznu pokraj Pola i starac reče: "Gospo Džesika, saznao sam ovoga dana koliko sam se ogrešio prema vama u mojim mislima. Ne treba to da mi oprostite."
<BR>&nbsp;&nbsp;&nbsp;&nbsp;&nbsp;Pol sačeka, ali majka mu ostade nema.
<BR>&nbsp;&nbsp;&nbsp;&nbsp;&nbsp;"Tufire, stari prijatelju", reče Pol, "kao što vidiš, leđa mi nisu okrenuta prema vratima."
<BR>&nbsp;&nbsp;&nbsp;&nbsp;&nbsp;"Vaseljena je puna vrata", uzvrati Havat.
<BR>&nbsp;&nbsp;&nbsp;&nbsp;&nbsp;"Jesam li ja sin moga oca?" upita Pol.
<BR>&nbsp;&nbsp;&nbsp;&nbsp;&nbsp;"Pre svega dede", reče Havat. "Imaš njegovo držanje i njegov pogled u očima."
<BR>&nbsp;&nbsp;&nbsp;&nbsp;&nbsp;"Ja sam ipak sin mog oca", reče Pol. "I kao takav ti kažem, Tufire, da kao nagradu za sve one godine koje si proveo verno služeći mojoj porodici smeš ovog časa da zatražiš sve od mene. Bilo šta. Da li ti je potreban moj život sada, Tufire? Tvoj je." Pol istupi još jedan korak, držeći ruke uz bokove i primetivši kako u Havatovim očima stoji pogled svesnosti.
<BR>&nbsp;&nbsp;&nbsp;&nbsp;&nbsp;Shvata da znam za izdaju, pomisli Pol.
<BR>&nbsp;&nbsp;&nbsp;&nbsp;&nbsp;Prigušivši glas do polušapata da bi ga čule samo Havatove uši, Pol reče: "Ozbiljno sam to mislio, Tufire. Ako želiš da me smakneš, učini to odmah."
<BR>&nbsp;&nbsp;&nbsp;&nbsp;&nbsp;"Ja sam samo želeo da još jednom stanem pred tebe, moj Vojvodo", reče Havat. I Pol tog trenutka prvi put postade svestan starčevog napora da ostane na nogama i ne padne. Hitro je ispružio ruku i uhvatio Havata za ramena, osetivši kako mu mišići drhte pod rukama.
<BR>&nbsp;&nbsp;&nbsp;&nbsp;&nbsp;"Boli li te, stari prijatelju?" upita Pol.
<BR>&nbsp;&nbsp;&nbsp;&nbsp;&nbsp;"Boli me, moj Vojvodo", reče Havat, "ali radost je jača." On napravi poluokret u Polovom naručju, ispruživši levu šaku sa dlanom okrenutim nagore prema Caru; među prstima mu blesnu tanka igla. "Vidite li, Veličanstvo?" upita on. "Vidite li iglu vašeg izdajnika? Zar ste stvarno pomislili da ću ja, koji sam ceo život posvetio služenju Atreida, postupiti sada drugačije?"
<BR>&nbsp;&nbsp;&nbsp;&nbsp;&nbsp;Pol se zatetura kada mu se starac skljoka u naručje, osetivši istovremeno prisustvo smrti, potpunu omlitavelost. Lagano, Pol položi Havata na pod, uspravi se i dade znak stražarima da odnesu leš.
<BR>&nbsp;&nbsp;&nbsp;&nbsp;&nbsp;Dvoranom je vladala mukla tišina dok mu je naređenje izvršavano.
<BR>&nbsp;&nbsp;&nbsp;&nbsp;&nbsp;Na Carevom licu pojavi se izraz samrtnog čekanja. Oči koje nikada nisu upoznale strah konačno se ispuniše njime.
<BR>&nbsp;&nbsp;&nbsp;&nbsp;&nbsp;"Veličanstvo", reče Pol, primetivši da se visoka princeza iznenađeno trgla. Reč je bila izgovorena benegeseritski kontrolisanim atonalom, odišući krajnjim prezrenjem koje je Polu bilo dostupno.
<BR>&nbsp;&nbsp;&nbsp;&nbsp;&nbsp;Prava je Bene Geserit, pomisli Pol.
<BR>&nbsp;&nbsp;&nbsp;&nbsp;&nbsp;Car pročisti grlo i reče: "Možda moj poštovani rođak smatra da sada u potpunosti vlada situacijom i drži sve konce u rukama. Ali, teško da je nešto dalje od istine nego ta zabluda. Vi ste prekršili Dogovor, upotrebili ste atomsko oružje protiv..."
<BR>&nbsp;&nbsp;&nbsp;&nbsp;&nbsp;"Upotrebio sam atomsko oružje protiv prirodne formacije pustinje", reče Pol. "Nalazila mi se na putu, a odveć mi se žurilo da stignem do vas, Veličanstvo, i zatražim objašnjenje za neke vaše neobične aktivnosti."
<BR>&nbsp;&nbsp;&nbsp;&nbsp;&nbsp;"U svemiru oko Arakisa trenutno se nalazi masivna armada Velikih Kuća", reče Car. "Dovoljna je jedna moja reč i oni će..."
<BR>&nbsp;&nbsp;&nbsp;&nbsp;&nbsp;"Oh, da", prekide ga Pol. "Gotovo sam ih smetnuo s uma." On potraži pogledom među Carevom svitom i ugleda lica dvojice Esnafljana, a onda se postrance obrati Gurniju: "Jesu li ono agenti Esnafa, Gurni, ona dvojica debelih u sivom?"
<BR>&nbsp;&nbsp;&nbsp;&nbsp;&nbsp;"Jesu, gospodaru."
<BR>&nbsp;&nbsp;&nbsp;&nbsp;&nbsp;"Vas dvojica", reče Pol, pokazavši prema Esnafljanima. "Istupite odmah odatle i uputite poruke koje će onu flotu gore smesta poslati tamo odakle je i došla. Posle toga zatražićete moje dopuštenje pre no što..."
<BR>&nbsp;&nbsp;&nbsp;&nbsp;&nbsp;"Esnaf ne prima od vas naređenja!" reče oštro viši od dvojice. On i njegov sudrug probiše se kroz prepreku od kopalja, koja se podigla na Polov znak. Dvojica istupiše napred, a onda viši diže ruku prema Polu i reče: "Lako se možete naći pred embargom zbog..."
<BR>&nbsp;&nbsp;&nbsp;&nbsp;&nbsp;"Ako zucnete samo još jednu besmislicu", prekide ga Pol, "istog časa ću dati naređenje da se uništi sva proizvodnja začina na Arakisu... zauvek."
<BR>&nbsp;&nbsp;&nbsp;&nbsp;&nbsp;"Jeste li vi ludi?" upita ga viši Esnafljanin, ustuknuvši pola koraka.
<BR>&nbsp;&nbsp;&nbsp;&nbsp;&nbsp;"Priznajete, dakle, da posedujem moć da to uradim?" upita Pol.
<BR>&nbsp;&nbsp;&nbsp;&nbsp;&nbsp;Esnafljanin kao da se za trenutak zagledao u svemir, a onda reče: "Da, mogli biste to učiniti, ali ne smete."
<BR>&nbsp;&nbsp;&nbsp;&nbsp;&nbsp;"Ah-h-h", reče Pol, klimnuvši sebi glavom. "Obojica ste, znači, navigatori Esnafa, a?"
<BR>&nbsp;&nbsp;&nbsp;&nbsp;&nbsp;"Jesmo!"
<BR>&nbsp;&nbsp;&nbsp;&nbsp;&nbsp;Niži od dvojice reče: "Oslepećete i sami sebe, a sve nas osuditi na sporu smrt. Imate li uopšte predstavu šta to znači biti lišen začinskog napitka kada se jednom naviknete na njega?"
<BR>&nbsp;&nbsp;&nbsp;&nbsp;&nbsp;"Oko koje gleda napred u potrazi za bezbednim kursom zatvoreno je zauvek", reče Pol. "Esnaf je osakaćen. Ljudi postaju male, izolovane skupine na svojim izolovanim planetama. Znate, mogao bih to da učinim iz čistog inata... iz dosade."
<BR>&nbsp;&nbsp;&nbsp;&nbsp;&nbsp;"Porazgovarajmo o tome privatno", reče viši Esnafljanin. "Siguran sam da ćemo doći do nekog kompromisa koji..."
<BR>&nbsp;&nbsp;&nbsp;&nbsp;&nbsp;"Pošaljite poruku vašima gore, iznad Arakisa", reče Pol. "Umorio sam se od ovog nagvaždanja. Ako flota ne odleti uskoro, neće biti nikakve potrebe da razgovaramo." On klimnu glavom prema vezistima kod kamina. "Možete da se poslužite našom opremom."
<BR>&nbsp;&nbsp;&nbsp;&nbsp;&nbsp;"Najpre moramo da se sporazumemo oko ovoga", reče visoki Esnafljanin. "Ne možemo tek tako..."
<BR>&nbsp;&nbsp;&nbsp;&nbsp;&nbsp;"Učinite što sam vam rekao!" uzviknu Pol. "Moć da se uništi neka stvar daje apsolutnu kontrolu nad njom. Vi ste se pobrinuli da steknem tu moć. Nismo ovde da bismo se raspravljali ili da bismo pregovarali oko kompromisa. Izvršićete moju zapovest ili ćete odmah iskusiti posledice!"
<BR>&nbsp;&nbsp;&nbsp;&nbsp;&nbsp;"Ozbiljno misli", reče niži Esnafljanin. Pol primeti kako ga obuzima strah.
<BR>&nbsp;&nbsp;&nbsp;&nbsp;&nbsp;Navigatori polako krenuše prema slobodnjačkim uređajima za vezu.
<BR>&nbsp;&nbsp;&nbsp;&nbsp;&nbsp;"Da li će uraditi što si im kazao?" upita Gurni.
<BR>&nbsp;&nbsp;&nbsp;&nbsp;&nbsp;"Poseduju usku viziju vremena", uzvrati Pol. "Ona im omogućuje da vide pred sobom goli zid koji označava posledice neposlušnosti. Svaki esnafski navigator na svakom brodu gore kadar je da vidi taj isti zid. Poslušaće."
<BR>&nbsp;&nbsp;&nbsp;&nbsp;&nbsp;Pol se okrene, uputi pogled prema Caru i reče: "Kada su vam dopustili da se popnete na očev presto, bilo je to jedino zbog jemstva da ćete obezbeđivati stalni priliv začina. Sada ste ih izneverili, Veličanstvo. Znate li kakve su posledice?"
<BR>&nbsp;&nbsp;&nbsp;&nbsp;&nbsp;"Niko mi nije dopustio da..."
<BR>&nbsp;&nbsp;&nbsp;&nbsp;&nbsp;"Prekinite da se pravite ludi", odbrusi Pol. "Esnaf je kao selo pokraj reke. Potrebna im je voda, ali mogu da zahvate samo onoliko koliko im je neophodno. Nisu u stanju da podignu branu i uspostave kontrolu nad rekom zato što to usredotočuje pažnju na ono što oni uzimaju, zato što može da dovede do uništenja. Tok začina - to je njihova reka, a ja sam podigao branu. Ali, moja brana je takva da je ne možete uništiti, a da pri tom ne uništite i samu reku."
<BR>&nbsp;&nbsp;&nbsp;&nbsp;&nbsp;Car provuče prste kroz riđu kosu i baci pogled prema dvojici Esnafljana, koji su bili okrenuti leđima.
<BR>&nbsp;&nbsp;&nbsp;&nbsp;&nbsp;"Čak i vaša benegeseritska Istinozborka drhti", reče Pol. "Postoje i drugi otrovi koje Časne Majke mogu da koriste za svoje trikove, ali kada jednom kušaju začinski napitak, ostali više ne deluju."
<BR>&nbsp;&nbsp;&nbsp;&nbsp;&nbsp;Starica obavi bezobličnu crnu odoru oko mršavog tela, izdvoji se iz gomile i dođe do barijere kopalja.
<BR>&nbsp;&nbsp;&nbsp;&nbsp;&nbsp;"Časna Majka Gaius Helen Mohijam", reče Pol. "Proteklo je mnogo vremena od Kaladana, zar ne?"
<BR>&nbsp;&nbsp;&nbsp;&nbsp;&nbsp;Ona pogleda pored Pola, prema njegovoj majci, a onda reče: "Pa, Džesika, vidim da ti je sin stvarno onaj pravi. Zbog toga ti može biti oproštena čak i izrodnost kćeri."
<BR>&nbsp;&nbsp;&nbsp;&nbsp;&nbsp;Pol obuzda hladan, prodoran bes koji ga obuze i reče: "Nikada nisi imala prava ili razloga da bilo šta opraštaš mojoj majci!"
<BR>&nbsp;&nbsp;&nbsp;&nbsp;&nbsp;Starica ga pogleda pravo u oči.
<BR>&nbsp;&nbsp;&nbsp;&nbsp;&nbsp;"Pokušaj sa mnom tvoje trikove, matora veštice", reče Pol. "Gde ti je gom džabar? Odvaži se da pogledaš tamo gde ne smeš! Ugledaćeš me kako te gledam odande!"
<BR>&nbsp;&nbsp;&nbsp;&nbsp;&nbsp;Starica obori pogled.
<BR>&nbsp;&nbsp;&nbsp;&nbsp;&nbsp;"Zar ništa nemaš da kažeš?" upita Pol.
<BR>&nbsp;&nbsp;&nbsp;&nbsp;&nbsp;"Ja sam ti poželela dobrodošlicu u ljudske redove", promrmlja ona. "Nemoj to da ukaljaš."
<BR>&nbsp;&nbsp;&nbsp;&nbsp;&nbsp;Pol podiže glas: "Dobro je pogledajte, drugovi! To je Časna Majka Bene Geserita, strpljiva u strpljivoj stvari. Mogla je da čeka sa svojim sestrama - devedeset pokolenja do odgovarajuće kombinacije gena i sredine koja je iznedrila ličnost neophodnu njihovim planovima. Dobro je pogledajte! Sada zna da je devedeset pokolenja stvorilo tu ličnost. Evo me ovde... ali... nikada... neću... potpasti... pod... njenu... vlast!"
<BR>&nbsp;&nbsp;&nbsp;&nbsp;&nbsp;"Džesika!" kriknu starica. "Ućutkaj ga!"
<BR>&nbsp;&nbsp;&nbsp;&nbsp;&nbsp;"Ućutkaj ga sama!" uzvrati Džesika.
<BR>&nbsp;&nbsp;&nbsp;&nbsp;&nbsp;Pol se zagleda u staricu. "Mirne duše bih te mogao poslati na stratište zbog uloge koju si u svemu ovom imala", reče on. "Ne bi to mogla da sprečiš!" odbrusi on kada se ona besno ukrutila. "Ali mislim da će bolja kazna za tebe biti ako te ostavim živu sa punom svešću da me doveka nećeš moći dodirnuti niti privoleti da se na bilo koji način uklopim u vaše vražje planove."
<BR>&nbsp;&nbsp;&nbsp;&nbsp;&nbsp;"Džesika, šta si to učinila?" upita starica.
<BR>&nbsp;&nbsp;&nbsp;&nbsp;&nbsp;"Daću ti samo jednu stvar", reče joj Pol. "Ti uviđaš deo potreba rase, ali i to vrlo jadno. Uvrtele ste sebi u glavu da kontrolišete uzgajanje ljudi da biste dobile nekoliko izabranih za vaš glavni plan! Ali, kako slabo shvatate šta..."
<BR>&nbsp;&nbsp;&nbsp;&nbsp;&nbsp;"Ne smeš govoriti o tim stvarima", propišta starica.
<BR>&nbsp;&nbsp;&nbsp;&nbsp;&nbsp;"Tišina!" odsečno reče Pol. Ta reč kao da je stekla suštastvo dok je kolala vazduhom među njima pod Polovom kontrolom.
<BR>&nbsp;&nbsp;&nbsp;&nbsp;&nbsp;Starica se zanese u ruke onih koji su stojali iza nje, pobledelog lica zbog šoka pred silinom kojom je on ovladao njenom psihom. "Džesika", prošaputa ona. "Džesika."
<BR>&nbsp;&nbsp;&nbsp;&nbsp;&nbsp;"Sećam se tvog gom džabara", reče Pol. "A sad ti upamti moje oružje. Ne zaboravi nikad da te mogu ubiti jednom jedinom rečju!"
<BR>&nbsp;&nbsp;&nbsp;&nbsp;&nbsp;Slobodnjaci po Velikoj Dvorani izmenjaše poglede. Zar u legendi nije stajalo: I reč će njegova doneti večnu smrt onima koji se dignu protiv pravičnosti.
<BR>&nbsp;&nbsp;&nbsp;&nbsp;&nbsp;Pol upravi pažnju na visoku princezu, koja je stajala pokraj svog oca. Ne skidajući pogled sa nje, on reče: "Veličanstvo, obojica znamo šta je rešenje ove poteškoće."
<BR>&nbsp;&nbsp;&nbsp;&nbsp;&nbsp;Car osmotri svoju kćer, a zatim uputi pogled prema Polu. "Usuđujete se? Vi? Pustolov bez porodice, nikogović..."
<BR>&nbsp;&nbsp;&nbsp;&nbsp;&nbsp;"Već ste priznali ko sam", reče Pol. "Obratili ste mi se sa 'carski rođače'. Zato prekinite te budalaštine."
<BR>&nbsp;&nbsp;&nbsp;&nbsp;&nbsp;"Ja sam vaš vladar", reče Car.
<BR>&nbsp;&nbsp;&nbsp;&nbsp;&nbsp;Pol baci pogled prema Esnafljanima koji su stajali kraj opreme za vezu i posmatrali ih. Jedan od njih klimnu glavom.
<BR>&nbsp;&nbsp;&nbsp;&nbsp;&nbsp;"Mogu na to da vas prisilim", reče Pol.
<BR>&nbsp;&nbsp;&nbsp;&nbsp;&nbsp;"Nećete se usuditi", zabrunda Car.
<BR>&nbsp;&nbsp;&nbsp;&nbsp;&nbsp;Pol ga samo pogleda.
<BR>&nbsp;&nbsp;&nbsp;&nbsp;&nbsp;Princeza položi ruku na Carevu mišicu. "Oče", reče ona umilnim, mekim glasom.
<BR>&nbsp;&nbsp;&nbsp;&nbsp;&nbsp;"Ne pokušavaj trikove sa mnom", reče Car, pogledavši je. "Nema potrebe za tim, kćeri. Imamo mi druge izvore koji..."
<BR>&nbsp;&nbsp;&nbsp;&nbsp;&nbsp;"Ali, pred tobom je čovek koji ti sasvim pristaje kao sin", reče ona.
<BR>&nbsp;&nbsp;&nbsp;&nbsp;&nbsp;Stara Časna Majka, koja se u međuvremenu malo pribrala, prokrči sebi put do Cara, naže mu se do uha i poče nešto da šapuće.
<BR>&nbsp;&nbsp;&nbsp;&nbsp;&nbsp;"Zalaže se za tebe", reče Džesika.
<BR>&nbsp;&nbsp;&nbsp;&nbsp;&nbsp;Pol je i dalje posmatrao zlatokosu princezu, a onda reče majci prigušenim glasom: "To je Irulan, najstarija, zar ne?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;Čani priđe Polu sa druge strane i reče: "Želiš li da odem, Muad'Dibe?"
<BR>&nbsp;&nbsp;&nbsp;&nbsp;&nbsp;On je pogleda. "Da odeš? Nikada se više nećeš odvojiti od mene."
<BR>&nbsp;&nbsp;&nbsp;&nbsp;&nbsp;"Ne postoji ništa što nas vezuje", reče Čani.
<BR>&nbsp;&nbsp;&nbsp;&nbsp;&nbsp;Pol je u tišini posmatrao jedan trenutak, a onda reče: "Govori samo istinu sa mnom, Sihaja." Ona zausti da nešto odgovori, ali Pol prinese prst usnama. "Ono što nas vezuje ne može se raščiniti", reče on. "A sada dobro prati zbivanja, jer kasnije želim da sagledam ovu sobu kroz tvoju mudrost."
<BR>&nbsp;&nbsp;&nbsp;&nbsp;&nbsp;Car i njegova Istinozborka vodili su prigušen, užurban razgovor.
<BR>&nbsp;&nbsp;&nbsp;&nbsp;&nbsp;Pol se obrati majci: "Podseća ga da je njihovim dogovorom predviđeno da na presto dođe jedna Bene Geserit, a Irulan je upravo ta na koju su računali."
<BR>&nbsp;&nbsp;&nbsp;&nbsp;&nbsp;"To im je, znači, bio plan?" reče Džesika.
<BR>&nbsp;&nbsp;&nbsp;&nbsp;&nbsp;"Nije li očigledno?" upita Pol.
<BR>&nbsp;&nbsp;&nbsp;&nbsp;&nbsp;"Vidim znake", reče Džesika nešto povišenijim glasom. "Postavila sam ti pitanje da bih te podsetila da ne treba da me učiš o onim stvarima koje si saznao od mene."
<BR>&nbsp;&nbsp;&nbsp;&nbsp;&nbsp;Pol joj uputi pogled i primeti hladan smešak na majčinim usnama.
<BR>&nbsp;&nbsp;&nbsp;&nbsp;&nbsp;Gurni Halek se naže među njih i reče: "Podsećam te, gospodaru, da se među onima tamo nalazi i jedan Harkonen." On pokaza glavom prema tamnokosom Fejdu-Rauti, koji je bio potisnut uz barijeru od kopalja sa leve strane. "Onaj, što čkilji, tamo levo. Najopakije lice koje sam ikada video. Obećao si mi jednom da ćeš..."
<BR>&nbsp;&nbsp;&nbsp;&nbsp;&nbsp;"Hvala, Gurni", reče Pol.
<BR>&nbsp;&nbsp;&nbsp;&nbsp;&nbsp;"To je na-Baron... u stvari, sada Baron, pošto je matori mrtav", reče Gurni. "Voleo bih da ga malo..."
<BR>&nbsp;&nbsp;&nbsp;&nbsp;&nbsp;"Možeš li da iziđeš sa njim na kraj, Gurni?"
<BR>&nbsp;&nbsp;&nbsp;&nbsp;&nbsp;"Gospodar mi se podsmeva!"
<BR>&nbsp;&nbsp;&nbsp;&nbsp;&nbsp;"Ne misliš li, majko, da su Car i njegova veštica dovoljno dugo razgovarali?"
<BR>&nbsp;&nbsp;&nbsp;&nbsp;&nbsp;Ona klimnu glavom. "Svakako."
<BR>&nbsp;&nbsp;&nbsp;&nbsp;&nbsp;Pol povisi glas i obrati se Caru: "Veličanstvo, da li je među vama jedan Harkonen?"
<BR>&nbsp;&nbsp;&nbsp;&nbsp;&nbsp;U Carevoj kretnji, kada se okrenuo da pogleda Pola, ispoljila se sva sila kraljevskog prezira. "Zar se moja svita ne nalazi pod zaštitom vaše vojvodske reči?" upita on.
<BR>&nbsp;&nbsp;&nbsp;&nbsp;&nbsp;"Pitao sam to samo obaveštenja radi", reče Pol. "Želim samo da znam da li je jedan Harkonen zvanično član vaše pratnje ili se tu samo krije iz kukavičluka."
<BR>&nbsp;&nbsp;&nbsp;&nbsp;&nbsp;Car se sračunato osmehnu. "Svako ko je prihvaćen u carsku pratnju član je moje svite."
<BR>&nbsp;&nbsp;&nbsp;&nbsp;&nbsp;"Imate reč Vojvode", reče Pol, "ali sa Muad'Dibom stoji drugačije. On se ne mora složiti sa vašom definicijom pratnje i svite. Moj prijatelj Gurni Halek ima žarku želju da ubije jednog Harkonena. Ako on..."
<BR>&nbsp;&nbsp;&nbsp;&nbsp;&nbsp;"Kanli", uzviknu Fejd-Rauta, uprevši se o barijeru kopalja. "Tvoj otac je to nazvao osvetom, Atreide. Mene si nazvao kukavicom, a sam se kriješ među ženama i šalješ jednog lakeja protiv mene!"
<BR>&nbsp;&nbsp;&nbsp;&nbsp;&nbsp;Stara Istinozborka prošaputa nešto na Carevo uho, ali on je odgurnu od sebe i reče: "Kanli, dakle? Kanli podleže strogim pravilima."
<BR>&nbsp;&nbsp;&nbsp;&nbsp;&nbsp;"Pole, prekini sve to", reče Džesika.
<BR>&nbsp;&nbsp;&nbsp;&nbsp;&nbsp;"Gospodaru", reče Gurni, "obećao si mi da ću dočekati svoj dan protiv Harkonena."
<BR>&nbsp;&nbsp;&nbsp;&nbsp;&nbsp;"Dočekao si svoj dan protiv njih", reče Pol, osetivši kako mu osećanja preplavljuje harlekinska razdraganost.On skide odoru i kapuljaču i pruži ih majci zajedno sa pojasom i kris-nožem, a zatim poče da otkopčava pustinjsko odelo. Postajao je svestan dok je to činio da se svekolika vaseljena usredotočuje na ovaj trenutak.
<BR>&nbsp;&nbsp;&nbsp;&nbsp;&nbsp;"Nema potrebe za to", reče Džesika. "Postoje lakši načini, Pole."
<BR>&nbsp;&nbsp;&nbsp;&nbsp;&nbsp;Pol svuče pustinjsko odelo, a onda izvuče kris-nož iz korica u majčinim rukama. "Znam", uzvrati on. "Otrov, ubica, sve stari, dobro poznati metodi."
<BR>&nbsp;&nbsp;&nbsp;&nbsp;&nbsp;"Obećao si mi jednog Harkonena", reče Gurni kroz zube; Pol opazi bes na njegovom licu: ožiljak od inkvajna postao je mrk i krut. "Duguješ mi to, gospodaru!"
<BR>&nbsp;&nbsp;&nbsp;&nbsp;&nbsp;"Jesi li više propatio od njih nego ja?" upita ga Pol oštrim glasom.
<BR>&nbsp;&nbsp;&nbsp;&nbsp;&nbsp;"Moja sestra", procedi Gurni. "Moje godine u robovskim rupama..."
<BR>&nbsp;&nbsp;&nbsp;&nbsp;&nbsp;"Moj otac", uzvrati Pol. "Moji dobri prijatelji i drugovi: Tufir Havat i Dankan Ajdaho, moje godine koje sam proveo kao begunac bez čina i pomoći... i još nešto: ovo je sada kanli, a ti podjednako dobro znaš kao i ja pravila koja se moraju poštovati."
<BR>&nbsp;&nbsp;&nbsp;&nbsp;&nbsp;Halekova ramena se opustiše. "Gospodaru, ako ta svinja... on je samo obična zver koju treba da prezrivo šutneš nogom, a zatim da baciš cipelu koju si nosio, zato što je okužena. Proglasi me za dželata, ako moraš, ili me pusti da to učinim, ali se ne izlaži sam toj..."
<BR>&nbsp;&nbsp;&nbsp;&nbsp;&nbsp;"Muad'Dib ne mora da to učini", reče Čani.
<BR>&nbsp;&nbsp;&nbsp;&nbsp;&nbsp;On je pogleda, primetivši joj u očima strah za njega. "Ali Vojvoda Pol mora", reče on.
<BR>&nbsp;&nbsp;&nbsp;&nbsp;&nbsp;"To je harkonenska životinja", uzviknu Gurni.
<BR>&nbsp;&nbsp;&nbsp;&nbsp;&nbsp;Pol zastade za trenutak u nedoumici da li da otkrije vlastito harkonensko poreklo, ali ga u tome spreči oštar majčin pogled i on samo reče: "Ali, taj stvor je u ljudskom obliku, Gurni, i zaslužuje ljudsku sumnju."
<BR>&nbsp;&nbsp;&nbsp;&nbsp;&nbsp;Gurni reče: "Ako već on..."
<BR>&nbsp;&nbsp;&nbsp;&nbsp;&nbsp;"Molim te, ostani po strani", reče Pol. On podiže kris nož i blago odgurnu Gurnija.
<BR>&nbsp;&nbsp;&nbsp;&nbsp;&nbsp;"Gurni!" reče Džesika, uhvativši ga za mišicu. "U ovom pogledu isti je kao i njegov deda. Ne odvraćaj ga više. To je sve što sada možeš da učiniš za njega." Istovremeno, kroz glavu joj prođe: Velika Majko! Kakve li ironije!
<BR>&nbsp;&nbsp;&nbsp;&nbsp;&nbsp;Car je pogledom proučavao Fejd-Rautu, uočivši teška ramena i čvrste mišice. Zatim se okrenu prema Polu: vretenasti švigar biča mladosti, ne tako upreden kao domorodac Arakena, ali sa rebrima koja su se mogla izbrojati i upalih bokova, tako da se mreškanje i zatezanje mišića moglo pratiti pod kožom.
<BR>&nbsp;&nbsp;&nbsp;&nbsp;&nbsp;Džesika se naže prema Polu i priguši glas tako da ju je samo on mogao čuti "Jedna stvar, sine. Ponekad Bene Geserit priprema opasne osobe - neka reč veoma duboko usađena putem starih metoda pritiska-bola. Reč-zvuk koja se najčešće koristi jeste Uronšor. Ako je ovaj pripremljen, što mi se čini prilično izvesnim, onda bi ta reč prošaputana na njegovo uvo dovela do opuštanja svih mišića i..."
<BR>&nbsp;&nbsp;&nbsp;&nbsp;&nbsp;"Ne želim nikakvu posebnu prednost sa njim", reče Pol. "Ukloni mi se s puta."
<BR>&nbsp;&nbsp;&nbsp;&nbsp;&nbsp;"Zašto to čini?" upita Gurni Džesiku. "Zar hoće da bude ubijen i postane mučenik? Da li mu to ona slobodnjačka religija brbljanja zamračuje um?"
<BR>&nbsp;&nbsp;&nbsp;&nbsp;&nbsp;Džesika sakri lice u šake, shvativši da ni sama ne zna zašto je Pol krenuo tim putem. Osećala je prisustvo smrti u prostoriji i postala je svesna da je promenjeni Pol kadar da učini to što je Gurni nagovestio. Sve moći u njoj usredsrediše se na potrebu da zaštiti sina, ali ništa nije mogla da preduzme.
<BR>&nbsp;&nbsp;&nbsp;&nbsp;&nbsp;"Je li posredi religijsko brbljanje?" upita glasno Gurni.
<BR>&nbsp;&nbsp;&nbsp;&nbsp;&nbsp;"Ćuti", prošaputa Džesika. "I moli se."
<BR>&nbsp;&nbsp;&nbsp;&nbsp;&nbsp;Na Carevom licu iznenada se pojavi osmeh. "Ako Fejd-Rauta Harkonen... iz moje pratnje... tako želi", reče on, "oslobađam ga svih stega i dajem mu slobodu da sam odluči šta da uradi." Car mahnu rukom prema Polovim Fedajkinima-stražarima. "Među vama, ološe, nalazi se moj pojas i kratko sečivo. Ako Fejd-Rauta hoće, može da se ogleda sa vama sa mojim nožem u ruci."
<BR>&nbsp;&nbsp;&nbsp;&nbsp;&nbsp;"Hoću", reče Fejd-Rauta, a Pol ugleda izraz ushićenosti na njegovom licu.
<BR>&nbsp;&nbsp;&nbsp;&nbsp;&nbsp;Odveć je samouveren, pomisli Pol. To je prirodna prednost koju mogu da prihvatim.
<BR>&nbsp;&nbsp;&nbsp;&nbsp;&nbsp;"Dajte Carev nož", reče Pol i stade da posmatra kako mu se naređenje izvršava. "Stavite ga na pod tamo." On pokaza mesto nogom. "Potisnite tu carsku rulju uza zid, tako da niko ne ostane oko Harkonena."
<BR>&nbsp;&nbsp;&nbsp;&nbsp;&nbsp;Izvršenje Polove zapovesti propratilo je šuškanje odora, škripa nogu o pod posut peskom, naredbe izrečene prigušenim glasovima i kratki protesti. Esnafljani su ostali pored uređaja za vezu. Namrgođeno su posmatrali Pola, očigledno neodlučni kakav stav da zauzmu.
<BR>&nbsp;&nbsp;&nbsp;&nbsp;&nbsp;Navikli su da gledaju budućnost, pomisli Pol. Na ovom mestu i u ovom vremenu su slepi... baš kao i ja. I on okuša vremenske vetrove, osetivši vrtložje, žarište oluje koja se upravo usredsređuje na ovaj trenutak-mesto. Čak su i majušni procepi sada bili zatvoreni. Znao je da se ovde nalazi još nerođeni džihad. Bila je tu svest rase koju je svojevremeno dokučio kao vlastitu vrašku svrhovitost. Ovde se nalazi dovoljan razlog za Kvizac Haderaha, Lisana al-Gaiba, pa čak i za osujećene planove Bene Geserita. Ljudska rasa je osetila vlastitu usnulost, iskusila da postaje bajata i sada je jedino bila svesna neophodnosti komešanja u kome bi došlo do nove preraspodele gena, iz čega bi samo najsnažniji opstali. Svi ljudi bili su živi kao nesvestan, jedinstven organizam u ovom trenutku, osećajući svojevrsnu seksualnu vrelinu, koja je bila kadra da premosti svaku prepreku.
<BR>&nbsp;&nbsp;&nbsp;&nbsp;&nbsp;I Pol shvati tog trena koliko su bili uzaludni svi njegovi napori da promeni makar i delić tog ustrojstva. Mislio je da se suprotstavi džihadu u sebi, ali džihada će biti. Njegove legije mahnito će pokuljati sa Arakisa čak i bez njega. Bila im je dovoljna samo leganda, koja je on već postao. On im je pokazao put, dao im upravu čak i nad Esnafom, kome je životno bio neophodan začin.
<BR>&nbsp;&nbsp;&nbsp;&nbsp;&nbsp;Osećanje pogreške buknu u njemu i on primeti da je Fejd-Rauta Harkonen svukao poderanu uniformu i skinuo borilački steznik sa pancirnim omotačem.
<BR>&nbsp;&nbsp;&nbsp;&nbsp;&nbsp;Ovo je vrhunac, pomisli Pol. Odavde će se otvoriti budućnost, oblaci će krenuti ka slavi. A ako umrem na ovom mestu, reći će da sam se žrtvovao kako bi moj duh mogao da vodi. Ukoliko, pak, budem ostao živ, kazaće da ništa ne može da se suprotstavi Muad'Dibu.
<BR>&nbsp;&nbsp;&nbsp;&nbsp;&nbsp;"Je li Atreid spreman?" upita Fejd-Rauta, upotrebivši drevne reči kanli obreda.
<BR>&nbsp;&nbsp;&nbsp;&nbsp;&nbsp;Pol odluči da mu odgovori na slobodnjački način: "Neka ti se nož slomi i skrha!" On pokaza na Carev bodež na podu, stavivši do znanja Fejd-Rauti da priđe i da ga uzme.
<BR>&nbsp;&nbsp;&nbsp;&nbsp;&nbsp;Ne skidajući pogled sa Pola, Fejd-Rauta podiže nož i za trenutak mu odmeri težinu u ruci da bi se saživeo sa njim. Uzbuđenje se rasplamsa u njemu. Ovo je bila borba o kojoj je sanjao - čovek na čoveka, veština protiv veštine, bez ikakvog uplitanja štitnika. Video je kako se pred njim otvara put moći, zato što će Car jamačno nagraditi svakog ko ubije ovog nezgodnog Vojvodu. Nagrada čak može biti ova ohola kćer i deoba trona. A ovaj seljački Vojvoda, ovaj preživeli pustolov ne može ni u kom slučaju da se meri sa jednim Harkonenom upućenim u sva moguća lukavstva i trikove koje je stekao u hiljadu okršaja po arenama. Seljačina, osim toga, ni ne sluti da on ima i drugih oružja pored noža.
<BR>&nbsp;&nbsp;&nbsp;&nbsp;&nbsp;Da vidimo da li si imun na otrov! pomisli Fejd-Rauta. On pozdravi Pola carskom oštricom i reče: "Evo ti smrti, budalo!"
<BR>&nbsp;&nbsp;&nbsp;&nbsp;&nbsp;"Da započnemo boj, rođače?" upita ga Pol i istupi napred mačjim korakom, ne skidajući pogled sa oštrice koja ga je čekala; bio je u pognutom stavu, ispruživši kris-nož, kao da je nekakav produžetak njegove ruke.
<BR>&nbsp;&nbsp;&nbsp;&nbsp;&nbsp;Stadoše da kruže jedan oko drugoga, dok su im bosa stopala škripala po podu. Dva para očiju pomno su posmatrala i najmanje otvaranje protivnika.
<BR>&nbsp;&nbsp;&nbsp;&nbsp;&nbsp;"Baš lepo igraš", reče Fejd-Rauta.
<BR>&nbsp;&nbsp;&nbsp;&nbsp;&nbsp;Brbljivac, pomisli Pol. To mu je druga slabost. Nelagodno se oseća kad vlada tišina.
<BR>&nbsp;&nbsp;&nbsp;&nbsp;&nbsp;"Jesi li se ispovedio?" upita ponovo Fejd-Rauta.
<BR>&nbsp;&nbsp;&nbsp;&nbsp;&nbsp;Pol nastavi da kruži u tišini.
<BR>&nbsp;&nbsp;&nbsp;&nbsp;&nbsp;Posmatrajući borbu u stisci carske svite, stara Časna Majka najednom poče da drhti. Mladi Atreid nazvao je Harkonena rođakom. To je jedino moglo da znači da mu je poznato njihovo zajedničko stablo, što se lako dalo razumeti, budući da je on bio Kvizac Haderah. Ali, te reči je nagnaše da se usredsredi na jedinu stvar koja je njoj ovde bila važna.
<BR>&nbsp;&nbsp;&nbsp;&nbsp;&nbsp;Ovo je mogla da bude najveća katastrofa za planove uzgajanja Bene Geserita.
<BR>&nbsp;&nbsp;&nbsp;&nbsp;&nbsp;Ona je videla nešto od onoga što je Pol video ovde: Fejd-Rauta može da ubije, ali ne i da odnese pobedu. A onda joj sinu jedna druga misao. Dva krajnja proizvoda ovog dugog i skupog programa suočila su se u borbi na život i smrt, u kojoj lako obojica mogu nastradati. Ako obojica poginu ovde, onda će ostati samo Fejd-Rautina vanbračna kćer, još beba, još nepoznat i neprocenjen činilac - i Alija, izrod.
<BR>&nbsp;&nbsp;&nbsp;&nbsp;&nbsp;"Možda ovde imate samo paganske obrede", reče Fejd-Rauta. "Da li bi hteo da ti Careva Istinozborka pripremi duh za putovanje?"
<BR>&nbsp;&nbsp;&nbsp;&nbsp;&nbsp;Pol se osmehnu, krenuvši na desnu stranu, pun opreza; crne misli bile su potisnute u njegovoj svesti zbog prečih zahteva trenutka.
<BR>&nbsp;&nbsp;&nbsp;&nbsp;&nbsp;Fejd-Rauta skoči, napravi fintu desnom rukom, ali munjevito zapara vazduh nožem u levoj.
<BR>&nbsp;&nbsp;&nbsp;&nbsp;&nbsp;Pol lako odskoči, primetivši da je napad Fejd-Raute bio spor zbog uslovljenosti štitnikom. Pa ipak, ova sporost nije bila izrazita, što je Polu stavilo do znanja da se Fejd-Rauta već borio protiv nezaštićenih protivnika.
<BR>&nbsp;&nbsp;&nbsp;&nbsp;&nbsp;"Da li Atreidi samo uzmiču ili prihvataju borbu?" upita Fejd-Rauta.
<BR>&nbsp;&nbsp;&nbsp;&nbsp;&nbsp;Pol nastavi da kruži u tišini, a onda mu u misli dođoše reči Dankana Ajdaha, iskazane davno na poprištu vežbaonice dalekog Kaladana: Prve trenutke iskoristi da proučiš situaciju. Možda ćeš na ovaj način propustiti mnogo prilika za brzu pobedu, ali trenuci proučavanja predstavljaju jemstvo uspeha. Nastupi polako i sigurno.
<BR>&nbsp;&nbsp;&nbsp;&nbsp;&nbsp;"Misliš da će ti ova igra produžiti život za nekoliko trenutaka", reče Fejd-Rauta. "Pa dobro." On prestade da kruži i uspravi se.
<BR>&nbsp;&nbsp;&nbsp;&nbsp;&nbsp;Pol je dovoljno video za prvu procenu protivnika. Fejd-Rauta je vukao nalevo, izlažući desni bok, kao da mu je pancirni steznik mogao zaštititi celu stranu. Bio je to nastup čoveka obučenog za borbu štitnikom i sa noževima u obe ruke.
<BR>&nbsp;&nbsp;&nbsp;&nbsp;&nbsp;Ili... I Pol zastade... možda je steznik bio i nešto više, a ne samo to.
<BR>&nbsp;&nbsp;&nbsp;&nbsp;&nbsp;Harkonen je izgledao odveć samouveren protiv čoveka koji je toga dana predvodio svoje ljude u pobedničkom pohodu na legije Sardaukara.
<BR>&nbsp;&nbsp;&nbsp;&nbsp;&nbsp;Fejd-Rauta opazi ovo kratkotrajno oklevanje i reče: "Zašto odlagati neumitno? Samo me zadržavaš od zaposedanja mojih prava nad ovom kuglom prljavštine."
<BR>&nbsp;&nbsp;&nbsp;&nbsp;&nbsp;Ako je posredi basač strelica, pomisli Pol, onda je vrlo umešno zamišljen. Na stezniku se ne primećuju nikakvi tragovi preudešavanja.
<BR>&nbsp;&nbsp;&nbsp;&nbsp;&nbsp;"Zašto ništa ne kažeš?" upita Fejd-Rauta.
<BR>&nbsp;&nbsp;&nbsp;&nbsp;&nbsp;Pol nastavi da ispitivački kruži, osmehnuvši se ledeno na nelagodan ton Fejd-Rautinog glasa, što je pouzdano svedočilo da pritisak tišine raste.
<BR>&nbsp;&nbsp;&nbsp;&nbsp;&nbsp;"Osmehuješ se, a?" upita Fejd-Rauta, a onda munjevito suknu napred.
<BR>&nbsp;&nbsp;&nbsp;&nbsp;&nbsp;Očekujući malo zakašnjenje, Pol umalo nije uspeo da izbegne oštricu, koja mu zapara levu ruku. On priguši iznenadni bol, postavši svestan da je pređašnje oklevanje predstavljalo samo varku - sračunatu fintu. Protivnik mu je bio lukaviji nego što je očekivao. Morao je da računa na trikove u trikovima u trikovima.
<BR>&nbsp;&nbsp;&nbsp;&nbsp;&nbsp;"Tvoj dragi Tufir Havat naučio me je nekim lukavstvima", reče Fejd-Rauta. "Prvi mi je pustio krv. Šteta što matora budala nije preživela da vidi ovo."
<BR>&nbsp;&nbsp;&nbsp;&nbsp;&nbsp;Pol se seti tog časa Ajdahovih reči Očekuj samo ono što se događa u borbi. Tako nikada nećeš biti iznenađen.
<BR>&nbsp;&nbsp;&nbsp;&nbsp;&nbsp;Dva borca ponovo stadoše da se obilaze u pognutom, opreznom stavu.
<BR>&nbsp;&nbsp;&nbsp;&nbsp;&nbsp;Pol primeti kako mu protivnika ponovo obuzima ushićenje i začudi se zbog toga. Zar jedna ogrebotina može toliko da mu znači? Osim ako se na vrhu oštrice nije nalazio otrov! Ali, kako je to moguće? Pa njegovi su vlastiti ljudi imali oružje u rukama i temeljito ga ispitali pre no što su ga dali Fejd-Rauti. Bili su odveć temeljito obučeni da bi im promaklo nešto tako očigledno.
<BR>&nbsp;&nbsp;&nbsp;&nbsp;&nbsp;"Ona žena sa kojom si razgovarao", reče Fejd-Rauta. "Ona mala. Znači li ti ona nešto posebno? Možda ti je ljubimica? Da li zavređuje moju naročitu pažnju?"
<BR>&nbsp;&nbsp;&nbsp;&nbsp;&nbsp;Pol ne uzvrati ništa, opipavajući svojim unutrašnjim čulima, ispitujući krv iz rane. A onda oseti trag uspavljujućeg sredstva sa Carevog noža. Brzo je ustrojio vlastiti metabolizam da se suoči sa ovom opasnošću i izmeni molekule uspavljujućeg sredstva, ali mu je ipak ostalo zrnce sumnje. Imali su pripremljeno uspavljujuće sredstvo na oštrici. Uspavljujuće sredstvo. Ne otrov, koji bi lako bio otkriven, već jedno, inače bezopasno sredstvo, koje je, međutim, bilo dovoljno snažno da uspori mišiće do kojih je prodrlo. Neprijatelji su mu očigledno imali razrađene planove u planovima, pripremljena lukavstva i trikove.
<BR>&nbsp;&nbsp;&nbsp;&nbsp;&nbsp;Fejd-Rauta ponovo jurnu u napad.
<BR>&nbsp;&nbsp;&nbsp;&nbsp;&nbsp;Sa ukočenim osmehom na licu, Pol napravi fintu da je postao trom i spor od dejstva droge, a onda, u poslednjem trenutku, izvi se u stranu i dočeka napad oštrog oružja na vrh kris-noža.
<BR>&nbsp;&nbsp;&nbsp;&nbsp;&nbsp;Fejd-Rauta skliznu levo i izbeže protivnapad, ali ga odbijeno oružje malo zanese i on ipak nalete ivicom tela na Polovo sečivo; bol koji je osetio ispoljio mu se jedino po blagom bledilu vilice.
<BR>&nbsp;&nbsp;&nbsp;&nbsp;&nbsp;Neka se sada on malo nađe u čudu, pomisli Pol. Neka posumnja da je otrov u pitanju.
<BR>&nbsp;&nbsp;&nbsp;&nbsp;&nbsp;"Izdaja!" povika Fejd-Rauta. "Otrovao me je! Osećam otrov u ruci!"
<BR>&nbsp;&nbsp;&nbsp;&nbsp;&nbsp;Pol najzad odbaci plašt tišine i reče: "Samo malo kiseline kao odgovor na uspavljujuće sredstvo sa Careve oštrice."
<BR>&nbsp;&nbsp;&nbsp;&nbsp;&nbsp;Na licu Fejd-Raute takođe se pojavi hladan osmeh i on podiže nož u levoj ruci u znak pritvornog pozdrava. Iza noža oči mu besno zasijaše.
<BR>&nbsp;&nbsp;&nbsp;&nbsp;&nbsp;Pol postupi isto i prebaci kris-nož u levu ruku. A onda ponovo poče kruženje i vrebanje.
<BR>&nbsp;&nbsp;&nbsp;&nbsp;&nbsp;Fejd-Rauta stade da se polako približava, držeći visoko podignut nož; srdžba mu se jasno videla u žmirkanju i grčenju vilice. A onda munjevito krenu napred, ali ga Pol spremno dočeka i oni se nađoše priljubljeni jedan uz drugoga, držeći se za ruke u kojima su im se nalazili noževi.
<BR>&nbsp;&nbsp;&nbsp;&nbsp;&nbsp;Čuvajući se Fejd-Rautinog desnog bedra, gde je podozrevao da se nalazi skriven bacač otrovnih strelica, Pol se napreže i oni se okrenuše nadesno. Gotovo da mu je promakao vrh igle koji je izvirivao ispod pojasa. U poslednji čas ga je upozorio nagli trzaj i izvijanje Fejd-Raute. Iglica promaši za dlaku Pola.
<BR>&nbsp;&nbsp;&nbsp;&nbsp;&nbsp;Na levom bedru!
<BR>&nbsp;&nbsp;&nbsp;&nbsp;&nbsp;Varke u varkama u varkama, podseti se Pol. Iskoristivši benegeseritsku uvežbanost mišića, on se pognu da uhvati Fejd-Rautu povučenog inercijom, ali neophodnost izbegavanja iglice, koja je štrčala sa protivnikovog bedra, zanese Pola malo više nego što je računao i on promaši njegove noge, našavši se narednog trenutka na podu, dok je Fejd-Rauta ostao iznad njega.
<BR>&nbsp;&nbsp;&nbsp;&nbsp;&nbsp;"Vidiš li je ovde, na mom bedru?" prošaputa Fejd-Rauta. "To ti je kraj, budalo." I on poče da se izvija, sve više primičući otrovnu iglu. "Ovo će ti zaustaviti mišiće, a dokrajčiću te nožem. Neće biti ni traga o tome šta se zapravo desilo!"
<BR>&nbsp;&nbsp;&nbsp;&nbsp;&nbsp;Pol se nape slušajući bešumne krike u svom umu: preci koji su mu bili otisnuti u ćelijama zavapiše da upotrebi tajnu reč, što bi mu donelo spas.
<BR>&nbsp;&nbsp;&nbsp;&nbsp;&nbsp;"Neću to reći!" prodahta Pol.
<BR>&nbsp;&nbsp;&nbsp;&nbsp;&nbsp;Fejd-Rauta ga iznenađeno pogleda i za delić sekunde neodlučno zastade. To je bilo dovoljno Polu da iskoristi slabost ravnoteže u jednom protivnikovom nožnom mišiću - i narednog trena njihovi položaji se izmeniše. Fejd-Rauta se nađe dole, ležeći na levoj strani, nesposoban da se okrene zbog sićušnog vrha igle koji se zakačio za pod.
<BR>&nbsp;&nbsp;&nbsp;&nbsp;&nbsp;Pol uz cimaj oslobodi levu ruku, zahvaljujući kliskosti koju je stvorila krv i munjevito zadade udarac ispod Fejd-Rautine brade. Vrh noža probi se do mozga. Fejd-Rauta se trže, a onda klonu, još ležeći postrance zbog igle zabodene u pod.
<BR>&nbsp;&nbsp;&nbsp;&nbsp;&nbsp;Dišući duboko da bi se primirio, Pol se odgurnu i podiže na noge. Stao je nad leš protivnika, držeći nož u ruci; a onda sračunato polako podiže pogled i uputi ga prema Caru.
<BR>&nbsp;&nbsp;&nbsp;&nbsp;&nbsp;"Veličanstvo", reče Pol, "brojno stanje vam je smanjeno za jednog čoveka. Kako bi bilo da prestanemo sa lažima i pretvaranjem i da otvoreno porazgovaramo o tome što mora biti? Vaša kćer će se udati za mene i tako će Atreidima biti otvoren put do prestola."
<BR>&nbsp;&nbsp;&nbsp;&nbsp;&nbsp;Car se okrenu i uputi pogled grofu Fenringu. Grof mu uzvrati pogled - sive i zelene oči. Ista misao munjevito se rodi među njima: bio je to plod dugog druženja, koje im je omogućavalo da se sporazumeju samo jednim pogledom.
<BR>&nbsp;&nbsp;&nbsp;&nbsp;&nbsp;Ubij ovog skorojevića za mene, kazao je Car pogledom. Atreid je mlad i moćan, da - ali i umoran od dugotrajnih napora, tako da ti neće biti dorastao protivnik. Izazovi ga sada... znaš već kako se to radi. Ubij ga.
<BR>&nbsp;&nbsp;&nbsp;&nbsp;&nbsp;Fenring lagano poče da okreće glavu, sve dok se na kraju ne suoči sa Polom.
<BR>&nbsp;&nbsp;&nbsp;&nbsp;&nbsp;"Učini to!" prosikta Car.
<BR>&nbsp;&nbsp;&nbsp;&nbsp;&nbsp;Grof se usredsredi na Pola, posmatrajući ga očima koje je gospa Margot uputila u tajne Bene Geserita; odmah je shvatio tajanstvo i skrivenu veličinu u mladom Atreidu.
<BR>&nbsp;&nbsp;&nbsp;&nbsp;&nbsp;Mogao bih da ga ubijem, pomisli Fenring - pouzdano uveren u to.
<BR>&nbsp;&nbsp;&nbsp;&nbsp;&nbsp;Nešto u njegovim vlastitim tajnovitim dubinama zaustavi grofa tog časa i on za tren neprimetno osmotri prednost koju je imao nad Polom - način da se prikrije od mladića, tajanstvenost ličnosti i pobuda kroz koju nijedno oko nije moglo prodreti.
<BR>&nbsp;&nbsp;&nbsp;&nbsp;&nbsp;Svestan u izvesnoj meri ovoga na osnovu osobenog vrenja u vremenskom stecištu, Pol najednom postade svestan zašto nikada nije video grofa Fenringa duž niti proročanstva. Fenring je predstavljao potencijalnost, gotovo - Kvizaca Haderaha; omela ga je sićušna mana u genetskom ustrojstvu - bio je evnuh, a nadarenost mu se povukla u tajnovitost unutrašnje izdvojenosti. Duboko saučešće prema grofu obuze Pola - prvo iskustvo bratstva koje je ikada iskusio.
<BR>&nbsp;&nbsp;&nbsp;&nbsp;&nbsp;Dokučivši Polova osećanja, Fenring reče: "Veličanstvo, moram da odbijem."
<BR>&nbsp;&nbsp;&nbsp;&nbsp;&nbsp;Bes buknu u Šadamu IV. On načini dva kratka koraka kroz pratnju i snažno ošamari Fenringa.
<BR>&nbsp;&nbsp;&nbsp;&nbsp;&nbsp;Grofovo lice obli rumenilo. On pogleda Cara pravo u oči i progovori hotimice jednoličnim glasom: "Bili smo prijatelji, Veličanstvo. Ovo što sada činim - činim iz prijateljstva. Zaboraviću da ste me udarili."
<BR>&nbsp;&nbsp;&nbsp;&nbsp;&nbsp;Pol pročisti grlo i reče: "Bila je reč o prestolu, Veličanstvo."
<BR>&nbsp;&nbsp;&nbsp;&nbsp;&nbsp;Car se naglo okrenu i pogleda oštro Pola. "Ja sedim na prestolu!" zareža on.
<BR>&nbsp;&nbsp;&nbsp;&nbsp;&nbsp;"Imaćete presto na Salusi Sekundus", reče Pol.
<BR>&nbsp;&nbsp;&nbsp;&nbsp;&nbsp;"Položio sam oružje i došao ovamo zato što ste mi dali reč!" povika Car. "Usuđujete se da pretite..."
<BR>&nbsp;&nbsp;&nbsp;&nbsp;&nbsp;"Bezbedni ste u mom prisustvu", reče Pol. "To je obećao jedan Atreid. Muad'Dib vas, međutim, osuđuje na vašu zatvorsku planetu. Ali, ne bojte se, Veličanstvo. Ublažiću surovost tog sveta svim moćima koje mi stoje na raspolaganju. Postaće to pravi raj, pun vrtova i umilnih stvari."
<BR>&nbsp;&nbsp;&nbsp;&nbsp;&nbsp;Kada je skriveni smisao Polovih reči dopro do Careve svesti, ovaj baci pogled preko prostorije na Pola. "To su, dakle, prave pobude", procedi on.
<BR>&nbsp;&nbsp;&nbsp;&nbsp;&nbsp;"Tako je", složi se Pol.
<BR>&nbsp;&nbsp;&nbsp;&nbsp;&nbsp;"A šta će biti sa Arakisom?" upita Car. "Hoće li i on postati raj pun vrtova i umilnih stvari?"
<BR>&nbsp;&nbsp;&nbsp;&nbsp;&nbsp;"Slobodnjaci imaju reč Muad'Diba", reče Pol. "Ovde će biti otvorene vode koje će slobodno teći pod nebom i kroz zelene oaze pune raznih prijatnosti. Ali, moramo misliti i o začinu. Prema tome, uvek će postojati i pustinja na Arakisu... divlji vetrovi, iskušenja i muke da očvrsnu ljude. Među nama, Slobodnjacima, postoji izreka: 'Bog je stvorio Arakis da obučava vernike.' A protiv Božje reči se ne može."
<BR>&nbsp;&nbsp;&nbsp;&nbsp;&nbsp;Stara Istinozborka, Časna Majka Gaius Helen Mohijam, prva dokuči čudovišnost skrovitog značenja u Polovim rečima koje je upravo iskazao. Pred očima joj stade iznenadna vizija džihada i ona reče: "Ne možeš da pustiš te ljude na vaseljenu!"
<BR>&nbsp;&nbsp;&nbsp;&nbsp;&nbsp;"Razmisli malo o blagosti i dobroti Sardaukara!" odbrusi Pol.
<BR>&nbsp;&nbsp;&nbsp;&nbsp;&nbsp;"Ne možeš", prošaputa ona.
<BR>&nbsp;&nbsp;&nbsp;&nbsp;&nbsp;"Ti si Istinozborka", reče Pol. "Preispitaj svoje reči." On baci pogled najpre prema princezi, a zatim prema Caru. "Najbolje da stvar obavimo brzo, Veličanstvo."
<BR>&nbsp;&nbsp;&nbsp;&nbsp;&nbsp;Car uputi oštar pogled prema svojoj kćeri. Ona ga dodirnu po mišici i reče pomirljivim glasom: "Zato sam obučena, oče."
<BR>&nbsp;&nbsp;&nbsp;&nbsp;&nbsp;On duboko udahnu vazduh.
<BR>&nbsp;&nbsp;&nbsp;&nbsp;&nbsp;"Ne možeš to da kažeš", promrmlja stara Istinozborka.
<BR>&nbsp;&nbsp;&nbsp;&nbsp;&nbsp;Car se uspravi i zauze ukrućeno držanje sa prisenkom starog dostojanstva. "Ko će da pregovara za tebe, rođače?" upita on.
<BR>&nbsp;&nbsp;&nbsp;&nbsp;&nbsp;Pol se okrenu i ugleda majku, poluzatvorenih očiju, kako stoji sa Čani usred straže Fedajkina. On im priđe i pogleda Čani.
<BR>&nbsp;&nbsp;&nbsp;&nbsp;&nbsp;"Znam razlog", prošaputa Čani. "Ako mora da bude... Usule."
<BR>&nbsp;&nbsp;&nbsp;&nbsp;&nbsp;Razabravši skrivene suze u njenom glasu, Pol je pomilova po obrazu. "Moja Sihaja ne treba ničega da se boji - ni sada ni ubuduće", prošaputa on. Zatim spusti ruku i pogleda majku. "Ti ćeš pregovarati u moje ime, majko, a Čani će biti uz tebe. Ona je mudra i ima oštro oko. A ne kaže se bez razloga da se niko ne cenjka tako uspešno kao Slobodnjaci. Ona će sve gledati očima ljubavi prema meni i sa mišlju na svoje buduće sinove, odnosno na njihove potrebe. Poslušaj je."
<BR>&nbsp;&nbsp;&nbsp;&nbsp;&nbsp;Džesika oseti sračunatost u sinovljevim rečima i samo slegnu ramenima. "Kakva su ti uputstva?" upita ona.
<BR>&nbsp;&nbsp;&nbsp;&nbsp;&nbsp;"Careve celokupne akcije u CHOAM kompaniji", reče on.
<BR>&nbsp;&nbsp;&nbsp;&nbsp;&nbsp;"Celokupne?" Ona gotovo ostade bez reči od iznenađenja.
<BR>&nbsp;&nbsp;&nbsp;&nbsp;&nbsp;"Moram ga sputati. Želim grofovsku titulu i upravništvo nad CHOAM-om za Gurnija Haleka; takođe ću mu dati vlast nad Kaladanom. Svaki preživeli čovek Atreida dobiće neko zvanje i odgovarajuću moć - računajući tu i najobiočnijeg vojnika."
<BR>&nbsp;&nbsp;&nbsp;&nbsp;&nbsp;"Šta je sa Slobodnjacima?" upita Džesika.
<BR>&nbsp;&nbsp;&nbsp;&nbsp;&nbsp;"Slobodnjaci su moji", reče Pol. "Ono što će oni dobiti ide na račun Muad'Diba. Počeću sa Stilgarom kao guvernerom Arakisa, ali to može i da pričeka."
<BR>&nbsp;&nbsp;&nbsp;&nbsp;&nbsp;"A ja?" upita Džesika.
<BR>&nbsp;&nbsp;&nbsp;&nbsp;&nbsp;"Postoji li nešto što želiš?"
<BR>&nbsp;&nbsp;&nbsp;&nbsp;&nbsp;"Možda Kaladan", reče ona, pogledavši Gurnija. "Nisam sigurna. Odveć sam se srodila sa Slobodnjacima... i statusom Časne Majke. Potrebno mi je vreme mira i spokoja da o svemu razmislim."
<BR>&nbsp;&nbsp;&nbsp;&nbsp;&nbsp;"Dobićeš to", reče Pol, "kao i sve ostalo što ti Gurni i ja možemo dati."
<BR>&nbsp;&nbsp;&nbsp;&nbsp;&nbsp;Džesika klimnu glavom, osetivši se najednom starom i umornom. Zatim pogleda Čani. "A Careva naložnica?"
<BR>&nbsp;&nbsp;&nbsp;&nbsp;&nbsp;"Ja neću titulu", prošaputa Čani. "Ništa. Molim te."
<BR>&nbsp;&nbsp;&nbsp;&nbsp;&nbsp;Pol je pogleda u oči, prisetivši se iznenada jednog prizora sa njom kada je držala malog Letoa u naručju, njihovo dete koje je palo kao žrtva minulog nasilja. "Zaklinjem ti se sada", prošaputa on, "da ti neće biti potrebna nikakva titula. Ona žena tamo biće moja supruga, a ti samo naložnica, zato što tako nalaže politika, a mi moramo iskoristiti ovaj trenutak da uspostavimo mir i pridobijemo Velike Kuće i Landsrad. Moramo poštovati formu. Pa ipak, ta princeza će od mene dobiti jedino moje ime. Ni dete, ni dodir, ni blag pogled, niti trenutak želje."
<BR>&nbsp;&nbsp;&nbsp;&nbsp;&nbsp;"Tako kažeš sada", reče Čani. Ona baci pogled preko prostorije prema visokoj princezi.
<BR>&nbsp;&nbsp;&nbsp;&nbsp;&nbsp;"Zar tako malo poznaješ mog sina?" prošaputa Džesika. "Vidiš onu princezu tamo, tako oholog i samopouzdanog držanja. Kažu da ima ambicije spisateljske prirode. Nadajmo se da će naći utehu u tim stvarima, jer malo će joj šta drugo preostati." Džesika se za trenutak neobuzdano nasmeja. "Imaj to na umu Čan: princeza će imati ime, ali u stvarnosti biti manje od naložnice - nikada neće upoznati trenutak nežnosti od čoveka sa kojim je vezana. Dok nas, Čani, nas koje nosimo imena naložnica - istorija će nas zvati suprugama."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
