<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;U svim stvarima postoji ustrojstvo koje predstavlja deo naše vaseljene. Ono je simetrično, otmeno i ljupko - a ta svojstva uvek ćete naći u onome što pravi umetnik dočarava. Ono se može pronaći u prelazu godišnjih doba, u načinu na koji pesak vijuga grebenom, grananju kreozotskog grma ili rasporedu njegovog lišća. Mi pokušavamo da oponašamo ta ustrojstva u našim životima i u našem društvu, tragajući za ritmovima, igrama, oblicima koji oraspoložuju. Pa ipak, moguće je videti opasnost u iznalaženju krajnjeg savršenstva. Jasno je da krajnje ustrojstvo sadrži i krajnju statičnost. U jednom takvom savršenstvu stvari se kreću ka smrti.
<BR>
<BR>&nbsp;&nbsp;&nbsp;&nbsp;&nbsp;Iz 'Sabranih izreka Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;Pol Muad'Dib priseti se jela koje je obilovalo koncentratom začina. Čvrsto se uhvatio za ovo sećanje, zato što je ono predstavljalo oslonac iz čije je perspektive moguće reći kako je njegovo sadašnje iskustvo sigurno samo san.
<BR>&nbsp;&nbsp;&nbsp;&nbsp;&nbsp;Ja sam pozorište zbivanja, reče sam sebi. Ja sam plen za nedovršenu viziju, za svest rase i njenu vrašku svrhovitost.
<BR>&nbsp;&nbsp;&nbsp;&nbsp;&nbsp;Pa ipak, nije mogao da izbegne strah da je na neki način prevazišao sam sebe, izgubio svoje mesto u vremenu, tako da su se prošlost, budućnost i sadašnjost nerazlučivo izmešale. Bila je to neka vrsta vizuelnog umora koji je posledica, znao je to, stalne potrebe da se zadrži proročka budućnost kao svojevrsno sećanje koje je, sa svoje strane, bilo nerazmrsivo od prošlosti.
<BR>&nbsp;&nbsp;&nbsp;&nbsp;&nbsp;Čani mi je spremila jelo, reče u sebi.
<BR>&nbsp;&nbsp;&nbsp;&nbsp;&nbsp;Pa ipak, Čani se nalazila daleko na jugu - u hladnoj zemlji gde je sunce jarko grejalo - skrivena u jednom od siečkih utvrđenja, bezbedna sa njihovim sinom Letoom II.
<BR>&nbsp;&nbsp;&nbsp;&nbsp;&nbsp;Ili je to tek trebalo da se dogodi?
<BR>&nbsp;&nbsp;&nbsp;&nbsp;&nbsp;Ne, uspokojio se, jer je Čudnovata Alija, njegova sestra, otišla tamo sa majkom i Čani - na putovanje prema jugu dugo dvadeset udarača, u nosiljci Časne Majke pričvršćenoj na leđima jednog divljeg tvorca.
<BR>&nbsp;&nbsp;&nbsp;&nbsp;&nbsp;Odagnao je misao o jahanju džinovskih crva, upitavši se: Ili Alija tek treba da se rodi?
<BR>&nbsp;&nbsp;&nbsp;&nbsp;&nbsp;Bio sam u pljačkaškom pohodu, priseti se Pol. Krenuli smo u napad da bismo povratili vodu naših palih u Arakenu. Pronašao sam posmrtne ostatke mog oca na pogrebnoj lomači. Položio sam očevu lobanju u jednu slobodnjačku stenovitu humku nad prolazom Harg.
<BR>&nbsp;&nbsp;&nbsp;&nbsp;&nbsp;Ili to tek treba da se dogodi?
<BR>&nbsp;&nbsp;&nbsp;&nbsp;&nbsp;Rane su mi stvarne, reče Pol u sebi. Ožiljci su mi stvarni. Svetilište lobanje mog oca je stvarno.
<BR>&nbsp;&nbsp;&nbsp;&nbsp;&nbsp;Još u snolikom stanju, Pol se priseti da ga je jednom Hara, Jamisova žena, uznemirila kako bi mu saopštila da je došlo do borbe u siečkom prolazu. To je bio privremen sieč iz vremena pre nego što su žene i deca poslati daleko na jug. Hara je stajala na ulazu u unutrašnju odaju, dok su joj crne pletenice bile pričvršćene otpozadi vodnim prstenovima povezanim u lanac. Razmakla je draperije na vratima i saopštila mu da je Čani upravo nekog ubila.
<BR>&nbsp;&nbsp;&nbsp;&nbsp;&nbsp;To se dogodilo, reče Pol u sebi. To je bilo stvarno, a ne rođeno izvan svog vremena i podložno promeni.
<BR>&nbsp;&nbsp;&nbsp;&nbsp;&nbsp;Pol se priseti da je izjurio i pronašao Čani kako stoji ispod žutih kugli u hodniku, obučena u blistavu plavu odoru sa zabačenom kapuljačom; vragolaste crte lica bile su joj izobličene od naprezanja. Upravo je vraćala u korice kris-nož. Uskomešana grupa ljudi žurila je niz hodnik sa teretom.
<BR>&nbsp;&nbsp;&nbsp;&nbsp;&nbsp;A Pol se priseti kako je u sebi rekao: Uvek se vidi kada nose telo.
<BR>&nbsp;&nbsp;&nbsp;&nbsp;&nbsp;Čanini vodni prstenovi koje je javno nosila u sieču okačene na vrpci oko vrata zazvečaše kada se okrenula prema njemu.
<BR>&nbsp;&nbsp;&nbsp;&nbsp;&nbsp;"Čani, šta sve ovo znači?" zapita je on.
<BR>&nbsp;&nbsp;&nbsp;&nbsp;&nbsp;"Otpremila sam jednog koji je došao da te izazove na dvoboj, Usule."
<BR>&nbsp;&nbsp;&nbsp;&nbsp;&nbsp;"Ti si ga ubila?"
<BR>&nbsp;&nbsp;&nbsp;&nbsp;&nbsp;"Da. Možda je trebalo da ga ostavim Hari."
<BR>&nbsp;&nbsp;&nbsp;&nbsp;&nbsp;(Pol se priseti kako se na licima oko njih odražavalo poštovanje koje su izazvale ove reči. Čak se i Hara nasmejala.)
<BR>&nbsp;&nbsp;&nbsp;&nbsp;&nbsp;"Ali, on je došao mene da izazove!"
<BR>&nbsp;&nbsp;&nbsp;&nbsp;&nbsp;"Sam si me uputio u tajne čarobnjaštva, Usule."
<BR>&nbsp;&nbsp;&nbsp;&nbsp;&nbsp;"Naravno, ali nije trebalo..."
<BR>&nbsp;&nbsp;&nbsp;&nbsp;&nbsp;"Rođena sam u pustinji, Usule. Znam kako se koristi kris-nož."
<BR>&nbsp;&nbsp;&nbsp;&nbsp;&nbsp;Potisnuo je bes i pokušao da razumno govori. "To je sve istina, Čani, ali..."
<BR>&nbsp;&nbsp;&nbsp;&nbsp;&nbsp;"Nisam više dete koje lovi škorpije u sieču pri svetlosti ručne svetiljke, Usule. Ja se više ne igram."
<BR>&nbsp;&nbsp;&nbsp;&nbsp;&nbsp;Pol je zurio u nju, obuzet čudnim besom koji je izazivao njen neočekivan stav.
<BR>&nbsp;&nbsp;&nbsp;&nbsp;&nbsp;"Nije te bio dostojan, Usule", reče Čani. "Nikada te ne bih uznemirila dok meditiraš zbog nekog kao što je on." Približila mu se, posmatrajući ga i spustivši glas tako da ju je samo on mogao čuti. "A kada se pročuje, voljeni, da se jedan izazivač namerio na mene i sramno pao od ruke Muad'Dibove žene, smanjiće se njihov broj."
<BR>&nbsp;&nbsp;&nbsp;&nbsp;&nbsp;Da, reče Pol u sebi, to se sigurno dogodilo. To je bila prava prošlost. Uistinu, broj izazivača koji su želeli da iskušaju Muad'Dibovu oštricu dramatično je opao.
<BR>&nbsp;&nbsp;&nbsp;&nbsp;&nbsp;Negde, u svetu koji nije pripadao snu, došlo je do prisenka kretnje, začuo se huk noćne ptice.
<BR>&nbsp;&nbsp;&nbsp;&nbsp;&nbsp;Sanjam, umiri Pol samoga sebe. To je od začinskog jela.
<BR>&nbsp;&nbsp;&nbsp;&nbsp;&nbsp;Još ga je prožimalo osećanje napuštenosti. Pitao se da li je moguće da je njegov ruh-duh skliznuo na neki način u svet gde se, prema uverenju Slobodnjaka, nalazilo njegovo pravo prebivalište - u alam al-mital, svet sličnosti, metafizičko carstvo u kome ne postoje fizička ograničenja. I on oseti strah pri pomisli na jedno takvo mesto, jer uklanjanje svih ograničenja podrazumeva i nestanak svih referencijalnih tačaka. U predelu mita nije bio u stanju da se orijentiše i kaže: 'Ja sam ja jer sam ovde.'
<BR>&nbsp;&nbsp;&nbsp;&nbsp;&nbsp;Majka mu je jednom rekla: "Ljudi se dele, bar neki od njih, prema onome što misle o tebi."
<BR>&nbsp;&nbsp;&nbsp;&nbsp;&nbsp;Mora da se budim iz sna, reče Pol u sebi. Jer ovo se dogodilo - ove reči koje mi je izgovorila majka, gospa Džesika, koja je sada bila Časna Majka Slobodnjaka, te reči su prošle kroz stvarnost.
<BR>&nbsp;&nbsp;&nbsp;&nbsp;&nbsp;Pol je znao da se Džesika plašila religijskog odnosa između njega i Slobodnjaka. Nije joj se dopadalo da se ljudi sieča i grabena obraćaju Muad'Dibu kao Njemu. Započela je da se propituje među plemenima, rasposlala je svoje sajadina-uhode, prikupljala je njihove odgovore i razmišljala o njima.
<BR>&nbsp;&nbsp;&nbsp;&nbsp;&nbsp;Navela mu je jednu benegeseritsku poslovicu: "Kada religija i politika putuju istim kolima, jahači misle da im se ništa ne može isprečiti na putu. Njihovo kretanje prerasta u mahnito jurenje - sve brže, brže i brže. Odbacuju svaku pomisao na prepreke i zaboravljaju da čovek u slepom trku ne ugleda sunovrat dok ne postane kasno."
<BR>&nbsp;&nbsp;&nbsp;&nbsp;&nbsp;Pol se priseti da je sedeo tamo, u odajama svoje majke, u unutrašnjoj sobi čiji su zidovi bili zastrti tamnim draperijama izatkanim crtežima iz slobodnjačke mitologije. Sedeo je slušajući je, opažajući način na koji je uvek gledala - čak i kada su joj očni kapci bili spušteni. Na njenom ovalnom licu primećivale su se nove bore oko očiju, ali kosa joj je i dalje bila poput uglačane bronze. Njene krupne, zelene oči bile su, međutim, skrivene ispod plave skramice izazvane uzimanjem začina.
<BR>&nbsp;&nbsp;&nbsp;&nbsp;&nbsp;"Religija Slobodnjaka je jednostavna i praktična."
<BR>&nbsp;&nbsp;&nbsp;&nbsp;&nbsp;"Ništa u vezi sa religijom nije jednostavno", upozori ga ona.
<BR>&nbsp;&nbsp;&nbsp;&nbsp;&nbsp;Pomislivši na zamagljenu budućnost koja se još nadnosila nad njim, Pol oseti kako ga obuzima bes. Jedino je uspeo da kaže: "Religija objedinjuje naše snage. Ona je naše tajanstvo."
<BR>&nbsp;&nbsp;&nbsp;&nbsp;&nbsp;"Namerno si stvorio ovakvu atmosferu bravure", optuži ga ona. "Nikako ne prestaješ da indoktriniraš."
<BR>&nbsp;&nbsp;&nbsp;&nbsp;&nbsp;"Tome si me sama naučila", odvrati on.
<BR>&nbsp;&nbsp;&nbsp;&nbsp;&nbsp;Ali, tog dana samo je izazivala svađu i prepirku. Odigralo se to na dan kada je priređena ceremonija obrezivanja malog Letoa. Pol je razumeo neke od razloga njene uznemirenosti. Nikada nije odobrila njegovu vezu - 'brak mladosti' - sa Čani. Ali Čani je rodila atreidskog sina, a Džesika nije mogla da odbaci dete zajedno sa majkom.
<BR>&nbsp;&nbsp;&nbsp;&nbsp;&nbsp;Džesika se najzad promeškolji pod njegovim upornim pogledom, a zatim reče: "Smatraš me neprirodnom majkom."
<BR>&nbsp;&nbsp;&nbsp;&nbsp;&nbsp;"Uopšte ne."
<BR>&nbsp;&nbsp;&nbsp;&nbsp;&nbsp;"Vidim kako me posmatraš dok sam sa tvojom sestrom. Ti ne shvataš sve u vezi sa njom."
<BR>&nbsp;&nbsp;&nbsp;&nbsp;&nbsp;"Znam zašto je Alija drugačija", reče on. "Još nije bila rođena, predstavljala je deo tebe, kada si izmenila Vodu Života. Ona..."
<BR>&nbsp;&nbsp;&nbsp;&nbsp;&nbsp;"Ništa ti ne znaš o tome!"
<BR>&nbsp;&nbsp;&nbsp;&nbsp;&nbsp;Osetivši se najednom nesposoban da izrazi znanje koje je stekao van svog vremena, Pol samo reče: "Ne mislim da si neprirodna majka."
<BR>&nbsp;&nbsp;&nbsp;&nbsp;&nbsp;Ona primeti njegovo nespokojstvo, pa dodade: "Moram nešto da ti kažem, sine."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Volim tvoju Čani. Prihvatam je."
<BR>&nbsp;&nbsp;&nbsp;&nbsp;&nbsp;Ovo je bilo stvarno, reče Pol u sebi. Ovo nije bila nesavršena vizija koju će promeniti izvijanje izvan samog rođenja vremena.
<BR>&nbsp;&nbsp;&nbsp;&nbsp;&nbsp;Ova ospokojavajuća činjenica pružila mu je novi oslonac na njegovom svetu. Delići čvrste stvarnosti počeše da prodiru kroz stanje sna u njegovu svest. Odjednom shvati da se nalazi u hieregu, pustinjskom logoru. Čani je podigla pustinjski šator na brašnastom pesku zbog njegove mekoće. To je jedino moglo značiti da je Čani negde u blizini - Čani, njegova duša, Čani njegova Sihaja, slatka kao proleće u pustinji, Čani iz palminih zavetrina dalekog juga.
<BR>&nbsp;&nbsp;&nbsp;&nbsp;&nbsp;Onda se priseti kako mu je pevala pesmu peska pred spavanje.
<BR>
<BR>&nbsp;&nbsp;&nbsp;&nbsp;&nbsp;O moja dušo,
<BR>&nbsp;&nbsp;&nbsp;&nbsp;&nbsp;Ti ne želiš raj ove noći,
<BR>&nbsp;&nbsp;&nbsp;&nbsp;&nbsp;A ja se kunem Šai-huludom
<BR>&nbsp;&nbsp;&nbsp;&nbsp;&nbsp;Otići ćeš tamo.
<BR>&nbsp;&nbsp;&nbsp;&nbsp;&nbsp;Pokoran mojoj ljubavi.
<BR>
<BR>&nbsp;&nbsp;&nbsp;&nbsp;&nbsp;Pevala je i pesmu koju ljubavnici zajedno pevaju dok koračaju peskom - čiji je ritam nalikovao hodanju po dinama:
<BR>
<BR>&nbsp;&nbsp;&nbsp;&nbsp;&nbsp;Pričaj mi o tvojim očima
<BR>&nbsp;&nbsp;&nbsp;&nbsp;&nbsp;I reći ću ti kakvo je tvoje srce.
<BR>&nbsp;&nbsp;&nbsp;&nbsp;&nbsp;Pričaj mi o tvojim stopalama
<BR>&nbsp;&nbsp;&nbsp;&nbsp;&nbsp;I reći ću ti kakve imaš ruke.
<BR>&nbsp;&nbsp;&nbsp;&nbsp;&nbsp;Pričaj mi kako spavaš
<BR>&nbsp;&nbsp;&nbsp;&nbsp;&nbsp;I reći ću ti kako ćeš se probuditi
<BR>&nbsp;&nbsp;&nbsp;&nbsp;&nbsp;Pričaj mi o tvojim željama
<BR>&nbsp;&nbsp;&nbsp;&nbsp;&nbsp;I reći ću ti šta ti je potrebno.
<BR>
<BR>&nbsp;&nbsp;&nbsp;&nbsp;&nbsp;Začuo je kako neko prebira po balisetu u drugom šatoru, i to ga podseti na Gurni Haleka. Poznati instrument podstakao mu je pamćenje i on je pomislio na Gurnija, čije je lice video među krijumčarima, premda ovaj njega nije video, nije mogao da ga vidi ili da sazna za njega pošto je to moglo da navede Harkonene na trag sina Vojvode koga su ubili.
<BR>&nbsp;&nbsp;&nbsp;&nbsp;&nbsp;Ali stil noćnog svirača i njegovo karakteristično prebiranje prstima preko struna baliseta, vratiše stvarnost muzičara u Polovo sećanje. Bio je to Šat Skakač, kapetan Fedajkina, vođa komandosa smrti koji je čuvao Muad'Diba.
<BR>&nbsp;&nbsp;&nbsp;&nbsp;&nbsp;Mi smo u pustinji, priseti se Pol. Nalazimo se u središnjem ergu izvan domašaja harkonenskih patrola. Ovde sam došao da hodam po pesku, da namamim tvorca i uspnem se na njega zahvaljujući vlastitoj veštini koja mi omogućuje da u potpunosti budem Slobodnjak.
<BR>&nbsp;&nbsp;&nbsp;&nbsp;&nbsp;On napipa maula pištolj i kris-nož zadenute za opasač. Osećao je kako ga okružuje tišina.
<BR>&nbsp;&nbsp;&nbsp;&nbsp;&nbsp;Bila je to ona naročita tišina pre svitanja kada su noćne ptice već otišle, a dnevna stvorenja još nisu objavila svom neprijatelju suncu da su budna.
<BR>&nbsp;&nbsp;&nbsp;&nbsp;&nbsp;"Moraš jahati pesak po dnevnoj svetlosti tako da te vidi Šai-hulud i uveri se da se ne bojiš", rekao mu je Stilgar. "Obrnućemo zbog toga uobičajeni redosled i spavaćemo noćas."
<BR>&nbsp;&nbsp;&nbsp;&nbsp;&nbsp;Pol se tiho pridiže, osećajući da mu se razlabavilo pustinjsko odelo oko tela; svuda oko njega počivala je senka pustinjskog šatora. Pomerio se sasvim polako, ali ga je Čani ipak čula.
<BR>&nbsp;&nbsp;&nbsp;&nbsp;&nbsp;Obratila mu se iz polutame šatora poput još jedne senke. "Još se nije sasvim razdanilo, voljeni."
<BR>&nbsp;&nbsp;&nbsp;&nbsp;&nbsp;"Sihaja", reče on, izgovarajući to sa smeškom na usnama.
<BR>&nbsp;&nbsp;&nbsp;&nbsp;&nbsp;"Nazvao si me svojim pustinjskim prolećem", reče ona, "ali danas sam ja tvoj gonič. Ja sam sajadina koja nadgleda pravilno izvođenje rituala."
<BR>&nbsp;&nbsp;&nbsp;&nbsp;&nbsp;On poče da pričvršćuje pustinjsko odelo. "Jednom si mi kazala reči Kitab al-Ibara", reče on. "Rekla si mi: 'Žena je tvoje polje: pođi, dakle, na svoje polje i obrađuj ga.'"
<BR>&nbsp;&nbsp;&nbsp;&nbsp;&nbsp;"Ja sam majka tvog prvenca", složi se ona.
<BR>&nbsp;&nbsp;&nbsp;&nbsp;&nbsp;Video ju je u sivilu jutra kako ga oponaša u pokretima, pričvršćujući svoje pustinjsko odelo za otvorenu pustinju. "Trebalo bi da se odmoriš što je više moguće", reče ona.
<BR>&nbsp;&nbsp;&nbsp;&nbsp;&nbsp;Razabrao je u tim rečima svu ljubav koju je osećala prema njemu i blago je izgrdi: "Sajadina koja posmatra ne opominje niti upozorava kandidata."
<BR>&nbsp;&nbsp;&nbsp;&nbsp;&nbsp;Ona mu se lagano primače i položi mu dlan na obraz. "Danas sam i posmatrač i tvoja žena."
<BR>&nbsp;&nbsp;&nbsp;&nbsp;&nbsp;"Trebalo je da ovu dužnost prepustiš nekom drugom", reče on.
<BR>&nbsp;&nbsp;&nbsp;&nbsp;&nbsp;"Iščekivanje je najgore", reče ona. "Više volim da sam uz tebe."
<BR>&nbsp;&nbsp;&nbsp;&nbsp;&nbsp;On je poljubi u dlan pre nego što je pričvrstio masku pustinjskog odela, zatim se okrete i otvori šator. Vazduh koji je ušao unutra bio je prohladan i ne sasvim suv, što je značilo da je još sadržavao malo jutarnje rose. Sa njim je ušao i miris prezačinske mase koju su otkrili na severoistoku, što im je stavilo do znanja da se tvorac nalazi negde u blizini.
<BR>&nbsp;&nbsp;&nbsp;&nbsp;&nbsp;Pol ispuza kroz uzak otvor, uspravi se na pesku i protegnu još usnule mišiće. Slabi zelenobiserni sjaj obrubljivao je obzorje na istoku. Šatori njegove čete obrazovali su male lažne dine koje su ga okružavale. Primetio je kretanje na levoj strani - stražu - shvativši da su ga videli.
<BR>&nbsp;&nbsp;&nbsp;&nbsp;&nbsp;Oni su se već upoznali sa opasnošću sa kojom će se on danas suočiti. Svaki Slobodnjak se s njom suočio. Dopustili su mu ovih nekoliko poslednjih trenutaka osame da se valjano pripremi.
<BR>&nbsp;&nbsp;&nbsp;&nbsp;&nbsp;To se mora danas obaviti, reče u sebi.
<BR>&nbsp;&nbsp;&nbsp;&nbsp;&nbsp;Pomislio je na moć kojom je raspolagao pred pogromom - na starce koji su poslali k njemu sinove da ih nauči čarobnjačkoj borilačkoj veštini, na starce koji su ga sada slušali u veću i koji su sledili njegove planove, na ljude koji su se vratili da mu iskažu najveći slobodnjački kompliment: "Plan ti je uspeo, Muad'Dibe."
<BR>&nbsp;&nbsp;&nbsp;&nbsp;&nbsp;Pa ipak, najniži i najmanji slobodnjački ratnik u stanju je da učini ono što on još nikada nije naučio. A Pol je bio svestan da njegov status vođe trpi od ove sveobuhvatne upućenosti u tu razliku među njima.
<BR>&nbsp;&nbsp;&nbsp;&nbsp;&nbsp;On nije nikada jahao na tvorcu.
<BR>&nbsp;&nbsp;&nbsp;&nbsp;&nbsp;Oh, penjao se on na njega sa ostalim na putovanjima za vreme obuke i napada, ali nikada on nije uzjahao prvi. Dok to ne učini, stalno će biti u senci drugih. Nijedan pravi Slobodnjak ne može to da dopusti. Dok to ne bude učinio sam, čak i velika prostranstva na jugu - oblast udaljena dobrih dvadeset udarača od ovog erga - odbijala su da priznaju njegovu vlast osim ako ne naredi da mu se spremi nosiljka i preveze se u njoj kao Časna Majka ili neko ko je bolestan ili ranjen.
<BR>&nbsp;&nbsp;&nbsp;&nbsp;&nbsp;Vratilo mu se sećanje na noćašnje rvanje sa unutrašnjom svešću. Prikazala mu se čudna paralelnost koja je ovde postojala - ako ovlada crvom, vladavina će mu ojačati; ako ovlada unutrašnjim okom, uspostaviće komandu nad samim sobom. Ali s one strane obe ove stvari nalazila se zamagljena oblast, Veliki Nemir u kome kao da je proključala svekolika vaseljena.
<BR>&nbsp;&nbsp;&nbsp;&nbsp;&nbsp;Proganjale su ga razlike u načinu njegovog poimanja vaseljene - preciznost se sučeljavala sa nepreciznošću. Video je to in situ. Pa ipak, kada se to rodilo, kada je potpalo pod pritiske stvarnosti, sada je steklo vlastiti život i raslo je sa svojim tananim razlikama. Vraška svrhovitost je ostala. Svest rase je ostala. A sve je to natkriljavao džihad, krvav i divlji.
<BR>&nbsp;&nbsp;&nbsp;&nbsp;&nbsp;Prekrštenih ruku Čani mu se pridružila pred šatorom, gledajući ga uglovima očiju kako je to uvek radila kada je htela da sazna kakvo mu je raspoloženje.
<BR>&nbsp;&nbsp;&nbsp;&nbsp;&nbsp;"Pričaj mi ponovo o vodama tvog rodnog sveta, Usule", reče ona.
<BR>&nbsp;&nbsp;&nbsp;&nbsp;&nbsp;Shvatio je da ona pokušava da mu odvrati pažnju i rastereti um od napetosti pre pogubnog ogleda. Postojalo je sve svetlije i on primeti da neki od njegovih Fedajkina već pakuju šatore.
<BR>&nbsp;&nbsp;&nbsp;&nbsp;&nbsp;"Više bih voleo da ti meni pričaš o sieču i našem sinu", reče on. "Da li se Leto još penje na glavu mojoj majci?"
<BR>&nbsp;&nbsp;&nbsp;&nbsp;&nbsp;"Penje se on i Aliji", reče ona. "Veoma brzo raste. Biće to krupan čovek."
<BR>&nbsp;&nbsp;&nbsp;&nbsp;&nbsp;"Kako je na jugu?" zapita on.
<BR>&nbsp;&nbsp;&nbsp;&nbsp;&nbsp;"Sam ćeš to već videti", odgovori ona.
<BR>&nbsp;&nbsp;&nbsp;&nbsp;&nbsp;"Ali, želeo bih da to prvo vidim kroz tvoje oči."
<BR>&nbsp;&nbsp;&nbsp;&nbsp;&nbsp;"Tamo je veoma samotno", reče ona.
<BR>&nbsp;&nbsp;&nbsp;&nbsp;&nbsp;On dotače nezoni maramu na njenom čelu, tamo gde je provirivala ispod kape pustinjskog odela. "Zašto ne želiš da pričaš o sieču?"
<BR>&nbsp;&nbsp;&nbsp;&nbsp;&nbsp;"Pričala sam ti o tome. Sieč je usamljeno mesto kad u njemu nema naših muževa. Tamo se radi. Radimo u fabrikama i pravimo grnčariju. Treba proizvesti oružje, postaviti motke za predviđanje vremena, sakupiti začin za mito. Dine treba zasejati da bi se optočile rastinjem koje bi ih fiksiralo. Treba proizvesti tkanine i zastirke, napajati ćelije goriva. Decu treba podučavati tako da se nikada ne izgubi snaga plemena."
<BR>&nbsp;&nbsp;&nbsp;&nbsp;&nbsp;"Onda znači da nema ničeg prijatnog u sieču?" zapita on.
<BR>&nbsp;&nbsp;&nbsp;&nbsp;&nbsp;"Deca pričinjavaju zadovoljstvo. Izvodimo obrede. Imamo dovoljno hrane. Katkad poneka od nas dobije dozvolu da dođe na sever da bi spavala sa svojim mužem. Život mora teći dalje."
<BR>&nbsp;&nbsp;&nbsp;&nbsp;&nbsp;"Moja sestra Alija... da li su je ljudi već prihvatili?" zapita on.
<BR>&nbsp;&nbsp;&nbsp;&nbsp;&nbsp;Čani se okrenu prema njemu pri sve jačoj svetlosti svitanja. Oči joj se upiljiše u njega. "O tome ćemo razgovarati drugi put, voljeni."
<BR>&nbsp;&nbsp;&nbsp;&nbsp;&nbsp;"Hajde da porazgovaramo sada."
<BR>&nbsp;&nbsp;&nbsp;&nbsp;&nbsp;"Treba da sačuvaš snagu za ogled", reče ona.
<BR>&nbsp;&nbsp;&nbsp;&nbsp;&nbsp;Začuvši razdraženost u njenom glasu, on shvati da je dirnuo u osetljivu tačku. "Nepoznato donosi vlastite brige", reče on.
<BR>&nbsp;&nbsp;&nbsp;&nbsp;&nbsp;Ona klimnu glavom i reče: "Ipak dolazi do... nesporazuma koje izaziva Alijina čudnovatost. Žene se plaše, jer dete jedva veće od bebe govori o... stvarima koje bi jedino odrasli trebalo da znaju. One ne razumeju... promenu koja se dogodila u utrobi i učinila Aliju... drugačijom."
<BR>&nbsp;&nbsp;&nbsp;&nbsp;&nbsp;"Ima li neprilika?" zapita on, pomislivši pri tom: Imao sam vizije nevolja koje će se nadviti nad Alijom.
<BR>&nbsp;&nbsp;&nbsp;&nbsp;&nbsp;Čani pogleda prema sve svetlijem obzorju iza koga samo što se nije pomolilo sunce. "Neke od žena su se udružile i obratile Časnoj Majci. Zahtevale su od nje da istera demona iz svoje kćeri. Podsetile su je na pravilo: 'Nećemo trpeti da među nama živi veštica.'"
<BR>&nbsp;&nbsp;&nbsp;&nbsp;&nbsp;"I šta im je majka odgovorila?"
<BR>&nbsp;&nbsp;&nbsp;&nbsp;&nbsp;"Pozvala se na zakon i otpremila je žene posramljene. Rekla je: 'Ako Alija stvori nevolje, onda je to greška vlasti koja ih nije predvidela i sprečila.' Pokušala je da im objasni kakav je preobražaj Alija doživela dok je još bila u njenoj utrobi. Ali, žene su bile ljute zato što su bile zbunjene. Udaljile su se mrmljajući."
<BR>&nbsp;&nbsp;&nbsp;&nbsp;&nbsp;Biće još nevolja zbog Alije, pomisli on.
<BR>&nbsp;&nbsp;&nbsp;&nbsp;&nbsp;Kristalni naleti peska koje je nosio vetar dodirnuše mu izložene delove lica, donoseći sa sobom miris prezačinske mase. "El Sajal, kiša peska koju donosi jutro", reče on.
<BR>&nbsp;&nbsp;&nbsp;&nbsp;&nbsp;Zagledao se preko sivila pustinjskog predela, predela koji se nalazio s one strane sažaljenja - pesak koji je predstavljao oblik apsorbovan u samom sebi. Suva munja je zaparala tamni ugao na jugu, što je bio znak da je oluja tamo stvorila statički naboj. Grmljavina je još dugo posle toga odjekivala.
<BR>&nbsp;&nbsp;&nbsp;&nbsp;&nbsp;"To je glas koji prolepšava zemlju", reče Čani.
<BR>&nbsp;&nbsp;&nbsp;&nbsp;&nbsp;Sve više njegovih ljudi izlazilo je iz šatora. Straža se vraćala sa položaja. Sve oko njega glatko se odvijalo na davno utvrđen način tako da nisu bila potrebna nikakva naređenja.
<BR>&nbsp;&nbsp;&nbsp;&nbsp;&nbsp;"Izdaj što je moguće manje naređenja", rekao mu je otac... jednom... veoma davno. "Kada jednom izdaš neko naređenje, moraćeš ga uvek ponavljati."
<BR>&nbsp;&nbsp;&nbsp;&nbsp;&nbsp;Slobodnjaci su instinktivno osećali ovo pravilo.
<BR>&nbsp;&nbsp;&nbsp;&nbsp;&nbsp;Četni majstor vode započe jutarnju pesmu, dodajući joj sada poziv na obred kojim se započinjalo peščano jahanje.
<BR>&nbsp;&nbsp;&nbsp;&nbsp;&nbsp;"Svet je kostur", pevao je čovek, a njegov jecav glas se prenosio preko dina. "Ko može odagnati Anđela Smrti? Ono što je Šai-hulud dosudio mora se zbiti."
<BR>&nbsp;&nbsp;&nbsp;&nbsp;&nbsp;Pol je slušao, prepoznavši reči kojima je takođe počinjala pesma smrti njegovih Fedajkina, reči koje su izgovarali komandosi smrti kada su jurišali u borbu.
<BR>&nbsp;&nbsp;&nbsp;&nbsp;&nbsp;Da li će danas, ovde, nići kamena humka da obeleži odlazak još jedne duše? upita se Pol. Da li će se Slobodnjaci ovde zaustavljati u budućnosti da bi svako dodao još po jedan kamen i prisetio se Muad'Diba koji je umro na ovom mestu?
<BR>&nbsp;&nbsp;&nbsp;&nbsp;&nbsp;Znao je da je ovo jedna od alternativa koje se mogu danas dogoditi, jedna od činjenica duž linija budućnosti koje se zračno šire sa ovog mesta u prostor. Mučila ga je nepotpuna vizija. Što se više odupiraonastanku džihada, postojala je sve veća pometnja koja mu se utkivala u predviđanje. Cela njegova budućnost postajala je nalik na reku koja hrli prema bezdanu - divlje žarište izvan koga je sve bilo magla i oblaci.
<BR>&nbsp;&nbsp;&nbsp;&nbsp;&nbsp;"Približava se Stilgar", reče Čani. "Moram sada da se udaljim od tebe, voljeni. Moram da se ponašam kao Sajadina i da nadgledam obred kako bi on što verodostojnije bio opisan u Hronikama." Ona pogleda prema njemu i za trenutak nestade njene uzdržljivosti, ali već u sledećem trenu povrati kontrolu nad sobom. "Kada se sve ovo završi, sama ću ti pripremiti doručak", reče ona, a zatim se okrenu i udalji.
<BR>&nbsp;&nbsp;&nbsp;&nbsp;&nbsp;Stilgar se približi koračajući preko brašnjavog peska i podižući male oblake prašine. Tamna udubljenja njegovih očiju neumoljivo su posmatrala Pola svojim nepripitomljenim pogledom. Njegova crna brada iznad maske pustinjskog odela i istaknute jagodice obraza izgledali su u svojoj nepomičnosti kao vatrom isklesana obličja u živoj steni.
<BR>&nbsp;&nbsp;&nbsp;&nbsp;&nbsp;Nosio je Polovu zastavu pričvršćenu na jarbol - zeleno-crni steg sa vodnom cevi u jarbolu - koja je već postala legendarna. Poluponosito, Pol pomisli: Ni najjednostavniju stvar ne mogu da učinim, a da ona ne preraste u legendu. Zapisaće kako sam se oprostio od Čani, kako sam pozdravio Stilgara - svaki pokret koji ću danas učiniti. Živeo ili umro, to će preći u legendu. Ne smem umreti. Ako se to dogodi, ostaće samo legenda i ništa što bi moglo da spreči džihad.
<BR>&nbsp;&nbsp;&nbsp;&nbsp;&nbsp;Stilgar zari jarbol u pesak pokraj Pola i spusti ruke. Njegove potpuno plave oči netremice su posmatrale Pola, koji pomisli kako već i njegove oči poprimaju istu boju usled uzimanja začina.
<BR>&nbsp;&nbsp;&nbsp;&nbsp;&nbsp;"Uskratili su nam hadžiluk", reče Stilgra obredno svečanim glasom.
<BR>&nbsp;&nbsp;&nbsp;&nbsp;&nbsp;Pol odgovori onako kako ga je Čani naučila: "Ko može da uskrati pravo Slobodnjaku da korača ili jaše tamo gde on želi."
<BR>&nbsp;&nbsp;&nbsp;&nbsp;&nbsp;"Ja sam Naib", reče Stilgar, "onaj kojega nikad neće uhvatiti živog. Ja sam noga tronošca smrti koji će uništiti neprijatelje."
<BR>&nbsp;&nbsp;&nbsp;&nbsp;&nbsp;Tišina se nadvi nad njima.
<BR>&nbsp;&nbsp;&nbsp;&nbsp;&nbsp;Pol baci pogled na ostale Slobodnjake raštrkane po pesku iza Stilgara, koji su nepomično stajali zaneseni u molitvu. I on pomisli kako su oni narod čiji se život sastojao od ubijanja, ceo jedan narod koji sve svoje dane provede u besu i žalosti, nikada ni ne pomišljajući da postoje i druge stvari izvan sna Liet-Kinesa koji je on ulio u njih pre nego što je umro.
<BR>&nbsp;&nbsp;&nbsp;&nbsp;&nbsp;"Gde je Gospod koji nas je proveo kroz zemlju pustinja i jama?" zapita Stilgar.
<BR>&nbsp;&nbsp;&nbsp;&nbsp;&nbsp;"On je uvek sa nama", odvratiše Slobodnjaci.
<BR>&nbsp;&nbsp;&nbsp;&nbsp;&nbsp;Stilgar podiže ramena, priđe Polu i spusti glas. "Zapamti šta sam ti rekao. Izvrši to jednostavno i neposredno, bez ikakvog preterivanja. Mi Slobodnjaci počinjemo da jašemo tvorca već sa dvanaest godina. Ti si već prešao osamnaestu i nisi rođen da vodiš ovakav život. Nikoga ne moraš da oduševiš svojom hrabrošću. Mi znamo da si ti hrabar. Tvoje je jedino da pozoveš tvorca i da ga uzjašeš."
<BR>&nbsp;&nbsp;&nbsp;&nbsp;&nbsp;"Zapamtiću", reče Pol.
<BR>&nbsp;&nbsp;&nbsp;&nbsp;&nbsp;"Gledaj da tako uradiš. Ne želim da me osramotiš kao učitelja."
<BR>&nbsp;&nbsp;&nbsp;&nbsp;&nbsp;Stilgar izvuče ispod svoje odore plastični štap dugačak oko jedan metar. Na jednom kraju bio je zašiljen, a na drugom je imao prorez za čegrtaljku na opruzi. "Sam sam pripremio ovaj udarač. Dobar je. Uzmi ga."
<BR>&nbsp;&nbsp;&nbsp;&nbsp;&nbsp;Pol oseti toplu glatkoću plastike kada uze palicu u ruke.
<BR>&nbsp;&nbsp;&nbsp;&nbsp;&nbsp;"Kod Šišaklije su tvoje kuke", reče Stilgar. "Predaće ti ih kada stupiš na onu dinu." On pokaza na desnu stranu. "Pozovi velikog tvorca, Usule. Pokaži nam kako se to radi."
<BR>&nbsp;&nbsp;&nbsp;&nbsp;&nbsp;Pol primeti da je Stilgarov glas istovremeno bio i svečan i pun zabrinutosti za prijatelja.
<BR>&nbsp;&nbsp;&nbsp;&nbsp;&nbsp;U tom trenutku sunce kao da se otrglo od linije obzorja. Nebo se oblilo srebrnastoplavom bojom, što je upozoravalo da će ovo biti izrazito topao i suv dan čak i za Arakis.
<BR>&nbsp;&nbsp;&nbsp;&nbsp;&nbsp;"Počinje vreli dan", reče Stilgar. Glas mu je postao potpuno obredan. "Idi, Usule, pojaši tvorca i putuj preko peska kao vođa ljudi."
<BR>&nbsp;&nbsp;&nbsp;&nbsp;&nbsp;Pol pozdravi zastavu primetivši kako zeleno-crni steg sada mlitavo visi kada je zamro jutarnji vetar. Okrenu se prema dini na koju je Stilgar pokazao. Bio je to tamnožuti obronak sa krestom u obliku slova S. Veći deo čete već se uputio u suprotnom pravcu, penjući se na dinu nasuprot ovoj, koja im je zaklanjala kamp.
<BR>&nbsp;&nbsp;&nbsp;&nbsp;&nbsp;Samo jedna prilika u odori ostade na Polovom putu: Šišakli, komandir odeljenja Fedajkina kome su se videli samo ispupčeni kapci očiju između kape pustinjskog odela i maske.
<BR>&nbsp;&nbsp;&nbsp;&nbsp;&nbsp;Kada mu se Pol približio, Šišakli mu dade dva tanka pruta nalik na bič. Prutovi su bili oko metar i po dugački sa svetlucavim kukama od plastičnog čelika na jednom kraju, a na drugom kraju hrapavi da bi se mogli čvrsto uhvatiti.
<BR>&nbsp;&nbsp;&nbsp;&nbsp;&nbsp;Pol ih uze levom rukom kako je to zahtevao obred.
<BR>&nbsp;&nbsp;&nbsp;&nbsp;&nbsp;"To su moje kuke", reče Šišakli promuklo. "Još me nikada nisu izneverile."
<BR>&nbsp;&nbsp;&nbsp;&nbsp;&nbsp;Pol klimnu glavom, ne narušavajući potrebnu tišinu, prođe pored čoveka i uputi se ka vrhu zakošene dine. Kada se ispeo na krestu, on baci pogled unazad i ugleda četu raštrkanu poput roja insekata; odore su im se vijorile. Sada je stajao sam, na peščanom uzdignuću, a pred njim se pružalo samo obzorje, ravno i nepomično. Stilgar je izabrao dobru dinu, višu od ostalih, što je predstavljalo prednost pri osmatranju.
<BR>&nbsp;&nbsp;&nbsp;&nbsp;&nbsp;Pol se zaustavi i pobode udarač duboko u stranu dine okrenutu prema vetru gde je pesak bio zgusnut, što je omogućavalo najbolje odašiljanje bubnjanja. Sačekao je nekoliko trenutaka ponavljajući lekciju u sebi, preslišavajući se o neminovnostima života i smrti sa kojima se suočio.
<BR>&nbsp;&nbsp;&nbsp;&nbsp;&nbsp;Kada bude oslobodio rezu, palica će početi da šalje pozive. Daleko preko peska čuće ih džinovski crv - tvorac i krenuće prema mestu odakle dopire zvuk. Pol je znao da se pomoću kuka, čije su drške ličile na bičeve, može uspeti na tvorčeva visoka, zaobljena leđa. Sve dok kuka bude držala otvorenu prednju ivicu prstenastog segmenta crva, omogućujući tako da u osetljivu unutrašnjost prodire pesak, stvorenje neće zaroniti u nedra pustinje. Ono će se, štaviše, propinjati kako bi mu otvoreni segment stajao što više iznad površine pustinje.
<BR>&nbsp;&nbsp;&nbsp;&nbsp;&nbsp;Ja sam peščani jahač, reče Pol u sebi.
<BR>&nbsp;&nbsp;&nbsp;&nbsp;&nbsp;On baci pogled na kuke koje je držao u levoj ruci, pomislivši pri tom kako samo treba da ih zakači za oblinu tvorčevog ogromnog boka i tako natera stvorenje da se propinje i okreće i da ga nosi tamo gde on to želi. Video je kako se to radi. Pomogli su mu da se popne na crva i kraće vreme jaše tokom obuke. Uhvaćen crv može se jahati dok iscpljen ne posustane i ostane nepokretan na površini pustinje. Tada se mora dozvati novi tvorac.
<BR>&nbsp;&nbsp;&nbsp;&nbsp;&nbsp;Pol je znao da će, kada jednom prođe ovaj ogled, postati vičan da preduzme putovanje od dvadeset udarača ka jugu, da se tamo odmori i okrepi među novim palmarima i siečima gde su se sakrile žene i porodice od pogroma.
<BR>&nbsp;&nbsp;&nbsp;&nbsp;&nbsp;On rukom zakloni oči i pogleda prema jugu, prisetivši se da tvorac prizvan iz erga predstavlja nepoznanicu, baš kao što je i za onoga koji ga doziva ovaj ogled u podjednakoj meri nepoznat.
<BR>&nbsp;&nbsp;&nbsp;&nbsp;&nbsp;"Moraš pažljivo proceniti razdaljinu kada ti se tvorac bude približavao", objasnio mu je Stilgar. "Moraš stajati dovoljno blizu, ali ne suviše da te ne bi progutao."
<BR>&nbsp;&nbsp;&nbsp;&nbsp;&nbsp;Najednom se odlučivši, Pol oslobodi rezu udarača. Čegrtaljka poče da se obrće, a pozivi ravnomerno bubnjaju preko peska: "Lamp... lamp... lamp..."
<BR>&nbsp;&nbsp;&nbsp;&nbsp;&nbsp;On se uspravi osmotrivši obzorje i prisetivši se Stilgarovih reči: "Pažljivo proceni putanju kojom ti se približava. Ne zaboravi da se crv retko neprimećen približi udaraču. Isto tako načulji uši. Često ga pre možeš čuti nego videti."
<BR>&nbsp;&nbsp;&nbsp;&nbsp;&nbsp;Padoše mu na um i Čanina upozorenja koja mu je šaputala noću kada bi je nadvladao strah za njega i ispunio joj um: "Kada zauzmeš položaj pokraj tvorčeve putanje, moraš ostati potpuno miran. Moraš izgledati kao deo peska. Sakrij se ispod ogrtača i u svemu se trudi da nalikuješ maloj dini."
<BR>&nbsp;&nbsp;&nbsp;&nbsp;&nbsp;Polako je osmatrao obzorje, osluškivao i tragao za znacima na koje su mu skrenuli pažnju.
<BR>&nbsp;&nbsp;&nbsp;&nbsp;&nbsp;Pojavio se sa jugoistoka: udaljeno šištanje i šaputanje peska. Ubrzo ugleda udaljeni trag stvorenja naspram zarudele zore i shvati da nikada ranije nije video tako velikog tvorca, pa čak ni čuo da takvi postoje. Bio je duži od pola milje, a uzdignuti peščani talas koji je gurao glavom ličio je na planinu koja se približava.
<BR>&nbsp;&nbsp;&nbsp;&nbsp;&nbsp;Ništa slično nisam video ni u viziji ni u životu, pomisli Pol. On pohita preko putanje kojom je crv dolazio da bi zauzeo položaj pokraj nje, potpuno zahvaćen žurbom koju je iziskivao ovaj trenutak.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
