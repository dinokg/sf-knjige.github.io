<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Kada su zakon i dužnost jedno, kada ih objedinjuje religija, onda nikada ne možeš u punoj meri postati svestan sebe. Uvek si za nijansu manje od potpune ličnosti.
<BR>
<BR>&nbsp;&nbsp;&nbsp;&nbsp;&nbsp;Iz 'Muad'Dib: devedeset devet vaseljenskih čuda' princeze Irulan
<BR>
<BR>&nbsp;&nbsp;&nbsp;&nbsp;&nbsp;Krijumčarska fabrika začina, njen matični nosač i prsten ornitoptera, koji su zujali, pojaviše se iznad jedne uzvišice dina, poput roja insekata koji prate kraljicu. Pred rojem se pružao niski kameni greben, koji je štrčao iz pustinje, sličan maloj imitaciji Zaštitnog Zida. Neka skorašnja oluja pomela je suvo podnožje grebena.
<BR>&nbsp;&nbsp;&nbsp;&nbsp;&nbsp;U komandnoj kupoli fabrike Gurni Halek se naže napred, podesi uljana sočiva dogleda i stade da ispituje okolni predeo. Sa druge strane grebena ugledao je neku tamnu mrlju, koja je mogla da predstavlja začinsku eksploziju; on odmah dade signal jednom od ornitoptera koji su lebdeli iznad da se uputi u tom pravcu i ispita stvar.
<BR>&nbsp;&nbsp;&nbsp;&nbsp;&nbsp;Topter zaleprša krilima da bi stavio do znanja da je primio signal. Zatim se odvoji od jata, uputi naniže prema zatamnjenom pesku i napravi krug oko označenog područja, spustivši detektore nisko do površine.
<BR>&nbsp;&nbsp;&nbsp;&nbsp;&nbsp;Samo nekoliko trenutaka potom, letelica se obruši skupljenih krila, a zatim napravi krug nisko nad peskom, što je fabrici koja je čekala stavilo do znanja da je začin pronađen.
<BR>&nbsp;&nbsp;&nbsp;&nbsp;&nbsp;Gurni vrati dogled u futrolu, znajući da su i ostali videli signal. Dopadalo mu se ovo mesto. Obližnji greben nudio je izvrsnu zaštitu. Nalazili su se duboko u pustinji, tako da je malo bilo verovatno da ih tu čeka pripremljena zaseda... ali... Gurni dade znak posadi jednog toptera da nadleti greben, da ga dobro osmotri, a zatim uputi rezervne letelice da se rasporede oko nalazišta začina - premda ne odveć visoko, pošto bi tako mogli da ih sa velike udaljenosti registruju harkonenski detektori.
<BR>&nbsp;&nbsp;&nbsp;&nbsp;&nbsp;Sumnjao je, međutim, da će se harkonenske patrole otisnuti ovoliko daleko na jug. Ovo je još bila slobodnjačka teritorija.
<BR>&nbsp;&nbsp;&nbsp;&nbsp;&nbsp;Gurni proveri oružje, proklinjući sudbinu što su štitnici ovde bili neupotrebljivi. Sve što je moglo da primami crva moralo se izbeći po svaku cenu. On protrlja ožiljak od inkvajna na bradi, osmotri predeo pred sobom i zaključi da bi bilo najbezbednije povesti ljude preko grebena. Izviditi pešice stvar još je bilo najsigurnije. Opreza nikada nije bilo naodmet u situaciji kada se Slobodnjaci i Harkonenovi ljudi nemilice tamane.
<BR>&nbsp;&nbsp;&nbsp;&nbsp;&nbsp;Ali ovde su ga brinuli Slobodnjaci. Bili su potpuno ravnodušni prema začinu kojim su krijumčari trgovali, ali su postajali pravi vragovi na ratnoj stazi ukoliko biste zakoračili tamo gde su vam oni to zabranili. A u poslednje vreme postali su đavolski vešti i lukavi.
<BR>&nbsp;&nbsp;&nbsp;&nbsp;&nbsp;Ta veština i lukavost, kojima su domoroci počeli da se koriste u borbi, zabrinjavali su Gurnija. Ispoljavali su takvo umeće u ratovanju da on gotovo da nije sreo bolje, a obučavali su ga najbolji borci u vaseljeni, koji su se čeličili u okršajima koje bi tek poneko preživeo.
<BR>&nbsp;&nbsp;&nbsp;&nbsp;&nbsp;Gurni ponovo osmotri predeo pred sobom, pitajući se zbog čega se najednom oseća nelagodno. Možda je posredi bio crv koga su videli... ali, to je bilo sa druge strane grebena.
<BR>&nbsp;&nbsp;&nbsp;&nbsp;&nbsp;Jedna glava se pomoli u kupoli pokraj Gurnija - komandant fabrike, jednooki, stari gusar, guste brade, plavih očiju i mlečnih zuba od začinske ishrane.
<BR>&nbsp;&nbsp;&nbsp;&nbsp;&nbsp;"Izgleda bogato nalazište, ser", reče komandant fabrike. "Da krenemo?"
<BR>&nbsp;&nbsp;&nbsp;&nbsp;&nbsp;"Dođite do ivice grebena", naredi Gurni. "Tu ću se iskrcati sa mojim ljudima. Odatle ćete se moći spustiti do začina. Mi ćemo malo pogledati one stene."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"U slučaju neke neprilike", reče Gurni, "spasavajte fabriku. Mi ćemo uzleteti u topterima."
<BR>&nbsp;&nbsp;&nbsp;&nbsp;&nbsp;Komandant fabrike salutira. "Razumem, ser." Zatim se spusti dole kroz otvor u kupolu.
<BR>&nbsp;&nbsp;&nbsp;&nbsp;&nbsp;Gurni još jednom pređe pogledom preko obzorja. Morao je da uvaži mogućnost da se u blizini nalaze Slobodnjaci, a on je neovlašćeno stupio na njihovu teritoriju. Slobodnjaci su ga ozbiljno zabrinjavali, njihova snaga i nepredvidljivost. Mnoge mu stvari u svemu ovome nisu davale mira, ali je zato nagrada za trud bila velika. Takođe ga je onespokojavalo to što nije smeo da pošalje letelice dovoljno visoko. Nelagodnost mu je povećavala i neophodnost nekorišćenja radio-veze.
<BR>&nbsp;&nbsp;&nbsp;&nbsp;&nbsp;Fabrika-guseničar se okrenu i poče da se spušta. Lagano je skliznula do suvog obronka grebena. Gusenice dodirnuše pesak.
<BR>&nbsp;&nbsp;&nbsp;&nbsp;&nbsp;Gurni otvori kupolu i otkači sigurnosne kaiševe. U trenutku kada se fabrika zaustavila, on je već bio napolju; zatvorio je kupolu za sobom, spustio se preko štitnika gusenica i skliznuo na pesak pored bezbedonosne mreže. Petoro ljudi iz njegove lične garde stade da mu se pridružuje, izlazeći iz otvora na prednjem delu. Ostali su oslobađali nosač-krilo fabrike. On se odvoji, podiže uvis i poče da kruži u parkirnoj orbiti na maloj visini.
<BR>&nbsp;&nbsp;&nbsp;&nbsp;&nbsp;Istog trenutka, velika fabrika krenu napred, udaljujući se na svojim gusenicama od grebena, prema tamnom nalazištu začina na otvorenom pesku.
<BR>&nbsp;&nbsp;&nbsp;&nbsp;&nbsp;Jedan topter se spusti u blizini, a za njim sleteše još dva. Iz letelice iziđe Gurnijev lični vod, a onda one ponovo uzleteše u parkirnu orbitu.
<BR>&nbsp;&nbsp;&nbsp;&nbsp;&nbsp;Protegnuvši se, Gurni oproba mišiće u pustinjskom odelu. Uklonio je filtersku masku sa lica, hotimice dopuštajući da gubi vlagu zarad jedne preče potrebe - mogućnosti upotrebe glasa, ukoliko bude morao da uzvikuje komande. Počeo je da se penje uz greben, ispitujući teren - šljunak i zrnasti pesak škripali su mu pod nogama, a nozdrve mu je zapahnjivao miris začina.
<BR>&nbsp;&nbsp;&nbsp;&nbsp;&nbsp;Zgodno mesto za skrivenu bazu, pomisli on. Bilo bi mudro zakopati ovde nešto zaliha.
<BR>&nbsp;&nbsp;&nbsp;&nbsp;&nbsp;On baci pogled unazad, opazivši kako mu se ljudi frontalno razmiču, prateći ga. Bili su to dobri saradnici, čak i one novajlije koje nije imao vremena da isproba. Dobri ljudi. Nije im morao reći svaki put šta treba da urade. Ni oko jednoga se nije videlo svetlucanje uključenog štitnika. Među njima nije bilo kukavica koji bi nosili štitnike u pustinji, gde bi crvi odmah osetili polje i došli da im oduzmu začin koji su sakupili.
<BR>&nbsp;&nbsp;&nbsp;&nbsp;&nbsp;Sa male uzvišice do koje je stigao uspinjući se uz greben, Gurni je video nalazište začina na udaljenosti od oko pola kilometra i guseničar koji mu se upravo približio. Zatim baci pogled prema letelicama koje su ih pokrivale iz vazduha; bio je zadovoljan njihovim položajem, pošto se nisu popele odveć visoko. On kratko klimnu glavom, a zatim nastavi da se uspinje uz greben.
<BR>&nbsp;&nbsp;&nbsp;&nbsp;&nbsp;Istog trenutka, greben kao da suknu put neba.
<BR>&nbsp;&nbsp;&nbsp;&nbsp;&nbsp;Dvanaest tutnjećih plamenih putanja ustremi se prema topterima i nosaču-krila, koji su lebdeli na maloj visini. Metalna eksplozija se razleže sa fabrike-guseničara, a stene oko Gurnija najednom postaše načičkane borcima sa navučenim kapuljačama.
<BR>&nbsp;&nbsp;&nbsp;&nbsp;&nbsp;Gurni u trenutku pomisli: Tako mi rogova Velike Majke! Rakete! Usuđuju se da upotrebe rakete!
<BR>&nbsp;&nbsp;&nbsp;&nbsp;&nbsp;Narednog trena obreo se pred jednom prilikom sa navučenom kapuljačom koja je stajala u polučučećem stavu, držeći u ruci spreman kris-nož. Još dve prilike se pojaviše levo i desno od njega. Gurni je jedino mogao da vidi oči borca pred sobom u tankom prorezu između kapuljače i vela burnusa, boje peska, ali su ga položaj i pripravnost čoveka upozorili da se suočio sa uvežbanim borcem. Oči su bile potpuno plave, što je bilo jasno odličje Slobodnjaka iz duboke pustinje.
<BR>&nbsp;&nbsp;&nbsp;&nbsp;&nbsp;Gurni se maši rukom za nož, ne skidajući pogled sa protivnikovog oružja. Ako se usuđuju da upotrebe rakete, onda sigurno imaju i druge projektile. Ovaj trenutak nalagao je vrhunski oprez. I po samom zvuku je mogao da zaključi da je bar jedan deo njihove zaštite sa neba bio izbačen iz stroja. Do ušiju mu je takođe dopirao zvuk borbe koja se već zapodenula iza njegovih leđa.
<BR>&nbsp;&nbsp;&nbsp;&nbsp;&nbsp;Oči borca koji je stajao pred Gurnijem primetiše kretnju njegove ruke prema nožu, a onda se ponovo zagledaše u Gurnijeve oči.
<BR>&nbsp;&nbsp;&nbsp;&nbsp;&nbsp;"Ostavi nož u koricama, Gurni Haleče", reče čovek sa kapuljačom.
<BR>&nbsp;&nbsp;&nbsp;&nbsp;&nbsp;Gurni zastade. Glas je zazvučao neobično poznato, čak i kroz filter pustinjskog odela.
<BR>&nbsp;&nbsp;&nbsp;&nbsp;&nbsp;"Znaš mi ime?" reče on.
<BR>&nbsp;&nbsp;&nbsp;&nbsp;&nbsp;"Nije ti potreban nož sa mnom, Gurni", reče čovek. Zatim se uspravi, vrati kris-nož u korice, a ove u nabore odore. "Reci svojim ljudima da obustave beskoristan otpor."
<BR>&nbsp;&nbsp;&nbsp;&nbsp;&nbsp;Čovek zbaci kapuljaču i ukloni filter sa lica.
<BR>&nbsp;&nbsp;&nbsp;&nbsp;&nbsp;Gurnijevi mišići se ukočiše od onoga što je video. U prvi mah mu se učinilo da pred sobom ima duha pokojnog Vojvode Leta Atreida. A onda polako uvide istinu.
<BR>&nbsp;&nbsp;&nbsp;&nbsp;&nbsp;"Pol", prošaputa on. Zatim upita glasnije: "Je li to stvarno Pol?"
<BR>&nbsp;&nbsp;&nbsp;&nbsp;&nbsp;"Zar ne veruješ sopstvenim očima?" upita ga Pol.
<BR>&nbsp;&nbsp;&nbsp;&nbsp;&nbsp;"Kazali su da si mrtav", uzvrati Gurni nesigurnim glasom, istupivši pola koraka napred.
<BR>&nbsp;&nbsp;&nbsp;&nbsp;&nbsp;"Reci svojim ljudima da se pokore", naredi Pol, a onda mahnu rukom prema nižim obroncima grebena.
<BR>&nbsp;&nbsp;&nbsp;&nbsp;&nbsp;Gurni se okrenu, nerado skrenuvši pogled sa Pola. Primetio je odmah da se borba vodi još samo na nekoliko mesta. Izgledalo je da ceo predeo vrvi od pustinjskih ljudi u kapuljačama. Fabrika-guseničar bešumno je stajala na pesku, a na njenom gornjem delu nalazili su se Slobodnjaci. U vazduhu više nije bilo nijedne letelice.
<BR>&nbsp;&nbsp;&nbsp;&nbsp;&nbsp;"Prekinite borbu", naredi Gurni. Zatim duboko uzdahnu i skupi šake oko ustiju. "Govori Gurni Halek! Prekinite dalju borbu!"
<BR>&nbsp;&nbsp;&nbsp;&nbsp;&nbsp;Lagano i oprezno, figure koje su se uhvatile ukoštac razdvojiše se. Upitni pogledi upraviše se prema njemu.
<BR>&nbsp;&nbsp;&nbsp;&nbsp;&nbsp;"Ovo su nam prijatelji", uzviknu Gurni.
<BR>&nbsp;&nbsp;&nbsp;&nbsp;&nbsp;"Fini prijatelji!" uzvrati neko. "Polovinu ljudi su nam pobili."
<BR>&nbsp;&nbsp;&nbsp;&nbsp;&nbsp;"Posredi je bila greška", reče Gurni. "Nemojte pogoršavati situaciju."
<BR>&nbsp;&nbsp;&nbsp;&nbsp;&nbsp;On se okrenu prema Polu i pogleda u njegove potpuno plave, slobodnjačke oči.
<BR>&nbsp;&nbsp;&nbsp;&nbsp;&nbsp;Na Polovim usnama pojavi se osmeh, ali postojala je određena tvrdoća u izrazu lica kaja je Gurnija podsetila na Starog Vojvodu, Polovog dedu. A onda Gurni uoči svojevrsnu žilavost i otpornost u Polovom držanju - osobine koje ranije nikada nije video kod nekog Atreida, izvesnu smežuranost kože, čkiljenje očiju, odmeravajući pogled koji je obuhvatao ceo vidokrug.
<BR>&nbsp;&nbsp;&nbsp;&nbsp;&nbsp;"Kazali su da si mrtav", ponovi Gurni.
<BR>&nbsp;&nbsp;&nbsp;&nbsp;&nbsp;"Činilo mi se da će ponajbolje biti ako ih ostavim u tom ubeđenju", uzvrati Pol.
<BR>&nbsp;&nbsp;&nbsp;&nbsp;&nbsp;I Gurni tog časa shvati da je to najbolje moguće opravdanje koje je mogao dobiti zato što je bio prepušten samome sebi, ostavljen u uverenju da je njegov mladi Vojvoda... njegov prijatelj mrtav. Zapitao se tada da li uopšte još postoji onaj dečak koga je on poznavao i upućivao u tajne borilačkih veština.
<BR>&nbsp;&nbsp;&nbsp;&nbsp;&nbsp;Pol priđe korak Gurniju, osećajući kako ga oči peku. "Gurni..."
<BR>&nbsp;&nbsp;&nbsp;&nbsp;&nbsp;Sve se potom dogodilo samo od sebe: našli su se u zagrljaju, stali da se tapšu po ramenima, osećajući prijatnost zbog stvarnosti i konkretnosti svojih tela.
<BR>&nbsp;&nbsp;&nbsp;&nbsp;&nbsp;"Ti vražji momče! Ti vražji momče!" ponavljao je Gurni.
<BR>&nbsp;&nbsp;&nbsp;&nbsp;&nbsp;"Gurni, stari moj Gurni", uzvraćao je Pol.
<BR>&nbsp;&nbsp;&nbsp;&nbsp;&nbsp;A onda se razdvojiše i pogledaše jedan drugoga. Gurni duboko udahnu vazduh. "Ti si, dakle, razlog što su Slobodnjaci tako naprasno postali izuzetno vični borbenim taktikama. Trebalo je da pogodim. Izvodili su stvari koje ni ja ne bih bolje smislio. Da sam samo znao..." On odmahnu glavom. "Da si mi samo došapnuo da si živ, momče. Ništa me ne bi zaustavilo. Dojurio bih smesta ovamo i..."
<BR>&nbsp;&nbsp;&nbsp;&nbsp;&nbsp;Polov pogled ga zaustavi... čvrst, odmeravajući.
<BR>&nbsp;&nbsp;&nbsp;&nbsp;&nbsp;Gurni uzdahnu. "Naravno, odmah bi se našli oni koji bi se upitali zašto je Gurni Halek odjurio, a bilo bi i takvih koji bi otišli korak dalje od pitanja. Oni bi se odmah dali u traganje za odgovorom."
<BR>&nbsp;&nbsp;&nbsp;&nbsp;&nbsp;Pol klimnu glavom i pređe pogledom preko Slobodnjaka koji su čekali unaokolo: ljubopitljivo odmeravanje stajalo je na licima Fedajkina. On skrenu pogled sa komandosa smrti ponovo na Gurnija, primetivši da mu je pređašnji učitelj mačevanja pun ushićenja. Shvatio je to kao dobar predznak, znamenje da se nalazio na putu u onu budućnost gde je sve bilo u redu.
<BR>&nbsp;&nbsp;&nbsp;&nbsp;&nbsp;Sa Gurnijem uz mene...
<BR>&nbsp;&nbsp;&nbsp;&nbsp;&nbsp;Pol uputi pogled niz greben pokraj Fedajkina, osmotrivši krijumčare koji su došli sa Halekom.
<BR>&nbsp;&nbsp;&nbsp;&nbsp;&nbsp;"Na čijoj su strani tvoji ljudi, Gurni?" upita on.
<BR>&nbsp;&nbsp;&nbsp;&nbsp;&nbsp;"Sve su to krijumčari", uzvrati Gurni. "Sa onim su ko jamči dobru zaradu."
<BR>&nbsp;&nbsp;&nbsp;&nbsp;&nbsp;"Sa nama im nema dobre zarade", reče Pol, primetivši tanušan znak prstom koji mu je Gurni uputio desnom rukom - stara šifra kojom su se služili u prošlosti. Među krijumčarima postojali su ljudi kojih se valjalo bojati i čuvati.
<BR>&nbsp;&nbsp;&nbsp;&nbsp;&nbsp;Pol prevuče rukom preko usne, stavljajući tako Gurniju do znanja da ga je razumeo, a zatim podiže pogled prema ljudima koji su stajali načičkani na višim nivoima grebena. Među njima primeti Stilgara. Sećanje na nerešen problem sa njim učini da Polovo ushićenje prilično splasne.
<BR>&nbsp;&nbsp;&nbsp;&nbsp;&nbsp;"Stilgare", reče on, "ovo je Gurni Halek, o kome si me čuo često da pričam. Meštar oružja moga oca, učitelj mačevanja koji me je obučavao i stari prijatelj. Može mu se ukazati poverenje u svakom poduhvatu."
<BR>&nbsp;&nbsp;&nbsp;&nbsp;&nbsp;"Čujem", uzvrati Stilgar. "Ti si njegov Vojvoda."
<BR>&nbsp;&nbsp;&nbsp;&nbsp;&nbsp;Pol baci pogled prema tamnom licu iznad sebe, razmišljajući o razlozima koji su nagnali Stilgara da baš to kaže. Njegov Vojvoda. U Stilgarovom glasu pojavio se neobičan, tanušan prizvuk, kao da je hteo da kaže nešto drugo. A to nije nalikovalo Stilgaru, koji je bio vođa Slobodnjaka, čovek koji je uvek otvoreno iznosio ono što mu je na umu.
<BR>&nbsp;&nbsp;&nbsp;&nbsp;&nbsp;Moj Vojvoda! pomisli Gurni, ponovo pogledavši Pola. Da, sada kada je Leto mrtav, titula prelazi na Pola.
<BR>&nbsp;&nbsp;&nbsp;&nbsp;&nbsp;Slobodnjački rat na Arakisu počeo je da stiče novo obličje u Gurnijevom umu. Moj Vojvoda! Mesto koje je bilo umrlo u njemu poče da oživljava. Tek je delićem svesti registrovao Polovu naredbu da se krijumčari razoružaju dok ne budu ispitani.
<BR>&nbsp;&nbsp;&nbsp;&nbsp;&nbsp;Gurni se ponovo vrati u stvarnost tek kada je čuo neke svoje ljude kako protestuju. On zatrese glavom i okrenu se. "Jeste li vi, ljudi, gluvi?" prodra se on. "Ovo je zakoniti Vojvoda Arakisa. Učinite ono što vam naređuje!"
<BR>&nbsp;&nbsp;&nbsp;&nbsp;&nbsp;Gunđajući, krijumčari ga poslušaše.
<BR>&nbsp;&nbsp;&nbsp;&nbsp;&nbsp;Pol priđe Gurniju i reče mu prigušenim glasom: "Nikada ne bih pomislio da ćeš ti upasti u ovakvu zamku, Gurni."
<BR>&nbsp;&nbsp;&nbsp;&nbsp;&nbsp;"Dobio sam zasluženu kaznu", uzvrati Gurni. "Kladim se da vam onaj mamac sa začinom nije deblji od nekoliko zrnaca peska."
<BR>&nbsp;&nbsp;&nbsp;&nbsp;&nbsp;"Dobio bi tu opkladu", uzvrati Pol. Zatim baci pogled prema ljudima koji su upravo razoružavani. "Ima li još nekog od ljudi moga oca među tvojom posadom?"
<BR>&nbsp;&nbsp;&nbsp;&nbsp;&nbsp;"Nema. Prilično smo se proredili. Ima ih nešto među slobodnim trgovcima. Mnogi su utrošili svu zaradu da odu odavde."
<BR>&nbsp;&nbsp;&nbsp;&nbsp;&nbsp;"Ali, ti si ostao."
<BR>&nbsp;&nbsp;&nbsp;&nbsp;&nbsp;"Ostao sam."
<BR>&nbsp;&nbsp;&nbsp;&nbsp;&nbsp;"Zato što je Raban ovde", reče Pol.
<BR>&nbsp;&nbsp;&nbsp;&nbsp;&nbsp;"Zaključio sam da mi ništa drugo nije preostalo do osvete", reče Gurni.
<BR>&nbsp;&nbsp;&nbsp;&nbsp;&nbsp;Neobičan krik oglasi se sa vrha grebena. Gurni podiže pogled i spazi jednog Slobodnjaka kako maše maramom.
<BR>&nbsp;&nbsp;&nbsp;&nbsp;&nbsp;"Dolazi tvorac", reče Pol, a zatim krenu prema jednom isturenom delu stene; Gurni pođe za njim, a onda, kao i Pol, pogleda prema jugozapadu. Na srednjoj udaljenosti mogla se videti izrivena grbina crva, trag okrunjen prašinom koji je pravo vodio kroz dine prema grebenu.
<BR>&nbsp;&nbsp;&nbsp;&nbsp;&nbsp;"Prilično je veliki", reče Pol.
<BR>&nbsp;&nbsp;&nbsp;&nbsp;&nbsp;Klepetav zvuk oglasi se sa fabrike-guseničara pod njima. Ona se okrenu na gusenicama poput kakvog džinovskog insekta i nezgrapno krenu prema stenama.
<BR>&nbsp;&nbsp;&nbsp;&nbsp;&nbsp;"Šteta što nismo mogli da poštedimo letački transporter", reče Pol.
<BR>&nbsp;&nbsp;&nbsp;&nbsp;&nbsp;Gurni ga za trenutak osmotri, a zatim baci pogled prema olupinama koje su se dimile u pustinji - ostacima letačkog transportera i ornitoptera koje su oborile slobodnjačke rakete. Osetivši najednom grižu savesti zbog ljudi koje je tamo izgubio - svojih ljudi - on reče: "Otac bi ti pokazao više razumevanja za ljude koje nije mogao da poštedi."
<BR>&nbsp;&nbsp;&nbsp;&nbsp;&nbsp;Pol mu uputi oštar pogled, a zatim pognu glavu, pa reče: "Bili su ti prijatelji, Gurni. Razumem. Za nas su, međutim, oni predstavljali samo uljeze koji su mogli da vide stvari koje nisu smeli. To ti moraš da razumeš."
<BR>&nbsp;&nbsp;&nbsp;&nbsp;&nbsp;"Razumem ja to vrlo dobro", reče Gurni. "A sada bih rado video ono što ne bih smeo."
<BR>&nbsp;&nbsp;&nbsp;&nbsp;&nbsp;Pol podiže pogled i primeti stari i dobro upamćeni vučji osmeh na Halekovom licu, mreškanje ožiljaka od inkvajna na njegovoj vilici.
<BR>&nbsp;&nbsp;&nbsp;&nbsp;&nbsp;Gurni klimnu glavom prema pustinji pod njima. Slobodnjaci su se razmileli posvuda, idući za svojim poslovima. Odmah mu je palo u oči da nijedan od njih nije izgledao zabrinut zbog približavanja crva.
<BR>&nbsp;&nbsp;&nbsp;&nbsp;&nbsp;Najednom, oglasi se dobovanje sa otvorenih dina iza mesta gde je postavljen mamac sa začinom - gromko udaranje, koje kao da su čuli kroz stopala. Gurni primeti kako Slobodnjaci zauzimaju položaj na pesku duž pistinje kojom je dolazio crv.
<BR>&nbsp;&nbsp;&nbsp;&nbsp;&nbsp;Crv se približio poput neke velike peščane ribe, parajući površinu, dok su mu se prstenovi nabirali i opružali. Trenutak potom Gurni vide, sa mesta gde je stajao, čin uzjahivanja na crva - odvažan skok prvog kukara; zatim je usledilo okretanje ogromnog stvorenja, pri čemu se čitava grupa ljudi uspela na blistav i ljuspama optočen bok crva.
<BR>&nbsp;&nbsp;&nbsp;&nbsp;&nbsp;"Evo jedne stvari koju ne bi smeo da vidiš", reče Pol.
<BR>&nbsp;&nbsp;&nbsp;&nbsp;&nbsp;"Čuo sam priče i govorkanja", reče Gurni. "Ali, teško je u to poverovati sve dok se lično ne osvedočiš." On zatrese glavom. "Sa stvorenjem kojeg se svi na Arakisu boje vi postupate kao sa jahaćom životinjom."
<BR>&nbsp;&nbsp;&nbsp;&nbsp;&nbsp;"Čuo si kako mi je otac govorio o pustinjskoj sili", reče Pol. "Evo te sile. Površina ove planete je naša. Nikakva oluja, stvorenje ili neka druga prepreka ne mogu nas zaustaviti."
<BR>&nbsp;&nbsp;&nbsp;&nbsp;&nbsp;Nas, pomisli Gurni. Ima na umu Slobodnjake. Govori o sebi kao da je jedan od njih. Gurni ponovo osmotri začinsko plavetnilo Polovih očiju. I njegove vlastite oči su, znao je to, već stekle određenu nijansu, ali krijumčari su dobijali hranu sa drugih svetova, tako da su se kastinski izdvajali po nešto svetlijem plavetnilu. Među njima je postojao izraz 'premaz začinskom kičicom', u upotrebi za čoveka što se odveć srodio sa Arakisom. A prema takvima uvek je postojalo izvesno nepoverenje.
<BR>&nbsp;&nbsp;&nbsp;&nbsp;&nbsp;"Postojalo je vreme kada nismo jahali tvorce po danu u ovim područjima", reče Pol. "Ali Rabanu je preostalo premalo letelica da bi mogao da dopusti sebi luksuz da traga za retkim mrljama na pesku." On pogleda Gurnija. "Tvoj topter nas je ozbiljno iznenadio ovde."
<BR>&nbsp;&nbsp;&nbsp;&nbsp;&nbsp;Nas... nas...
<BR>&nbsp;&nbsp;&nbsp;&nbsp;&nbsp;Gurni zatrese glavom da bi odagnao takve misli. "Vi ste nas daleko više iznenadili nego mi vas", reče on.
<BR>&nbsp;&nbsp;&nbsp;&nbsp;&nbsp;"Šta se priča o Rabanu po sinkovima i selima?" upita Pol.
<BR>&nbsp;&nbsp;&nbsp;&nbsp;&nbsp;"Kažu da su se u toj meri utvrdili u grabenskim selima da im ništa ne možete. Sve što treba da urade to je da sede unutar svojih zidina dok se vi sasvim ne iznurite u beskrajnim napadima."
<BR>&nbsp;&nbsp;&nbsp;&nbsp;&nbsp;"Jednom reči", dodade Pol, "imobilizovani su."
<BR>&nbsp;&nbsp;&nbsp;&nbsp;&nbsp;"Dok vi možete da se krećete kud vam drago", reče Gurni.
<BR>&nbsp;&nbsp;&nbsp;&nbsp;&nbsp;"Tu taktiku sam naučio od tebe", reče Pol. "Izgubili su inicijativu, što znači da su izgubili rat."
<BR>&nbsp;&nbsp;&nbsp;&nbsp;&nbsp;Gurni se osmehnu u znak saglasnosti.
<BR>&nbsp;&nbsp;&nbsp;&nbsp;&nbsp;"Neprijatelj nam se nalazi upravo tamo gde ja to želim", reče Pol, a onda pogleda Gurnija. "Pa, Gurni, pristupaš li u moj tabor za kraj ove kampanje?"
<BR>&nbsp;&nbsp;&nbsp;&nbsp;&nbsp;"Da li pristupam?" Gurni se zagleda u njega. "Ali, gospodaru, ja nikada nisam ni izišao iz tvoje službe... mislio sam samo da si mrtav. Pošto sam ostao sam, snašao sam se što sam bolje umeo, čekajući da iskoristim trenutak i što skuplje prodam život: da ubijem Rabana."
<BR>&nbsp;&nbsp;&nbsp;&nbsp;&nbsp;Pol utonu u tišinu obuzet osećanjem nelagodnosti.
<BR>&nbsp;&nbsp;&nbsp;&nbsp;&nbsp;Jedna žena se uspe uz stenu do njih, dok su joj oči između kapuljače pustinjskog odela i maske za lice prelazile sa Pola na njegovog druga i natrag. Gurni odmah opazi posesivnost u njima, kao i u načinu na koji je ona stala pokraj Pola.
<BR>&nbsp;&nbsp;&nbsp;&nbsp;&nbsp;"Čani", reče Pol, "ovo je Gurni Halek. Pričao sam ti o njemu."
<BR>&nbsp;&nbsp;&nbsp;&nbsp;&nbsp;Ona pogleda Haleka, a zatim Pola. "Pričao si mi."
<BR>&nbsp;&nbsp;&nbsp;&nbsp;&nbsp;"Kuda su otišli oni ljudi na tvorcu?" upita Pol.
<BR>&nbsp;&nbsp;&nbsp;&nbsp;&nbsp;"Odvratili su ga odavde da bi nam pružili priliku da spasemo opremu."
<BR>&nbsp;&nbsp;&nbsp;&nbsp;&nbsp;"Pa onda...", zausti Pol, ali najednom zaćuta, omirisavši vazduh.
<BR>&nbsp;&nbsp;&nbsp;&nbsp;&nbsp;"Podiže se vetar", reče Čani.
<BR>&nbsp;&nbsp;&nbsp;&nbsp;&nbsp;Začu se jedan glas sa vrha grebena iznad njih: "Hej, vetar!"
<BR>&nbsp;&nbsp;&nbsp;&nbsp;&nbsp;Gurni primeti užurbane kretnje među Slobodnjacima - koji se odjedanput hitro razmileše na sve strane. Ono što čak ni crvu nije uspelo, učinio je strah od vetra. Fabrika-guseničar dopuzala je do podnožja grebena pod njima i odmah joj je bio otvoren prolaz među stenama... da bi se, čim je ušla unutra, smesta zatvorio - i to tako savršeno da se ni po čemu nije moglo zaključiti da tu nije samo kompaktna stena.
<BR>&nbsp;&nbsp;&nbsp;&nbsp;&nbsp;"Imate li mnogo ovakvih skrovišta?" upita Gurni.
<BR>&nbsp;&nbsp;&nbsp;&nbsp;&nbsp;"Veoma mnogo", reče Pol, a zatim pogleda Čani. "Pronađi Korbu. Reci mu da me je Gurni upozorio da među krijumčarima ima ljudi kojima ne treba verovati."
<BR>&nbsp;&nbsp;&nbsp;&nbsp;&nbsp;Ona pogleda najpre Gurnija, pa Pola, klimnu glavom i poče da se spušta niz stenu, skakućući gazelinom gipkošću.
<BR>&nbsp;&nbsp;&nbsp;&nbsp;&nbsp;"Ona ti je žena", reče Gurni.
<BR>&nbsp;&nbsp;&nbsp;&nbsp;&nbsp;"Majka mog prvenca", uzvrati Pol. "Atreidi su dobili još jednog Letoa."
<BR>&nbsp;&nbsp;&nbsp;&nbsp;&nbsp;Gurni prihvati ovu činjenicu, uz jedva primetno širenje očiju.
<BR>&nbsp;&nbsp;&nbsp;&nbsp;&nbsp;Pol je kritički osmatrao zbivanja oko sebe. Nebo na jugu se smračilo, a već su se osećali prvi naleti i udari vetra, koji su im kovitlali prašinu oko glava.
<BR>&nbsp;&nbsp;&nbsp;&nbsp;&nbsp;"Zatvori odelo", reče Pol, pričvrstivši masku i navukavši kapuljaču.
<BR>&nbsp;&nbsp;&nbsp;&nbsp;&nbsp;Gurni posluša, zahvalan zbog pomoći filtera.
<BR>&nbsp;&nbsp;&nbsp;&nbsp;&nbsp;"Kojim ljudima ne veruješ?" upita ga Pol glasom izmenjenim zbog filtera.
<BR>&nbsp;&nbsp;&nbsp;&nbsp;&nbsp;"Nekim novajlijama", uzvrati Gurni. "Strancima sa drugih planeta..." On zastade, začudivši se samom sebi. Strancima. Tako je lako izgovorio tu reč.
<BR>&nbsp;&nbsp;&nbsp;&nbsp;&nbsp;"Da?" reče Pol.
<BR>&nbsp;&nbsp;&nbsp;&nbsp;&nbsp;"Ne pripadaju uobičajenom soju pustolova koje obično dobijamo", reče Gurni. "Čvršći su i otporniji."
<BR>&nbsp;&nbsp;&nbsp;&nbsp;&nbsp;"Harkonenove uhode?" upita Pol.
<BR>&nbsp;&nbsp;&nbsp;&nbsp;&nbsp;"Čini mi se, gospodaru, da nemaju veze sa Harkonenima. Imam utisak da se nalaze u carskoj službi. Prosto zrače atmosferom Saluse Sekundus."
<BR>&nbsp;&nbsp;&nbsp;&nbsp;&nbsp;Pol ga oštro pogleda. "Saradaukari?"
<BR>&nbsp;&nbsp;&nbsp;&nbsp;&nbsp;Gurni slegnu ramenima. "Nije isključeno, premda su dobro maskirani."
<BR>&nbsp;&nbsp;&nbsp;&nbsp;&nbsp;Pol klimnu glavom, pomislivši kako se Gurni lako uklopio u staru službu... premda uz izvesnu uzdržanost... razliku. Arakis je izmenio i njega.
<BR>&nbsp;&nbsp;&nbsp;&nbsp;&nbsp;Dva Slobodnjaka sa spuštenim kapuljačama pojaviše se iz naprsline u steni pod njima i počeše da se uspinju. Jedan od njih nosio je neki veliki zavežljaj preko ramena.
<BR>&nbsp;&nbsp;&nbsp;&nbsp;&nbsp;"Gde su mi sada ljudi?" upita Gurni.
<BR>&nbsp;&nbsp;&nbsp;&nbsp;&nbsp;"Na sigurnom, u stenama pod nama", uzvrati Pol. "Ovde imamo pećinu - Pećina Ptica. Odlučićemo šta ćemo sa njima posle oluje."
<BR>&nbsp;&nbsp;&nbsp;&nbsp;&nbsp;Neko se oglasi iznad njih: "Muad'Dibe!"
<BR>&nbsp;&nbsp;&nbsp;&nbsp;&nbsp;Pol se okrenu i ugleda kako im jedan slobodnjački stražar pokazuje rukom dole prema pećini. Pol mu uputi signal da ga je čuo.
<BR>&nbsp;&nbsp;&nbsp;&nbsp;&nbsp;Gurni ga osmotri sa izrazom čuđenja na licu. "Ti si Muad'Dib?" upita on. "Ti si volja peska?"
<BR>&nbsp;&nbsp;&nbsp;&nbsp;&nbsp;"To mi je slobodnjačko ime", reče Pol.
<BR>&nbsp;&nbsp;&nbsp;&nbsp;&nbsp;Gurni se okrenu u stranu, ispunjen najednom zlom slutnjom. Pola ljudi ležalo mu je mrtvo na pesku, a ostali su bili zarobljeni. Nije mario za novajlije, one u koje je inače sumnjao, ali među ostalima je bilo dobrih ljudi, prijatelja, za koje se osećao odgovoran. Odlučićemo šta ćemo sa njima posle oluje. To je kazao Pol, kazao Muad'Dib. I Gurni se tog časa priseti priča koje je čuo o Muad'Dibu, Lisanu al-Gaibu - kako je odrao kožu sa jednog Harkonenovog oficira da bi napravio bubanj, kako se okružio komandosima smrti, Fedajkinima, koji su uletali u borbu sa pesmom smrti na usnama.
<BR>&nbsp;&nbsp;&nbsp;&nbsp;&nbsp;On.
<BR>&nbsp;&nbsp;&nbsp;&nbsp;&nbsp;Dvojica Slobodnjaka uspeše se uz stenu i stadoše na jedan ispust pred Polom. Jedan od njih, čije je lice bilo tamno, reče: "Sve je bezbedno, Muad'Dibe. Trebalo bi samo da se povučemo dole."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;Gurni zapazi ton čovekovog glasa - svojevrsna mešavina naredbe i zahteva. Bio je to Stilgar, još jedna figura iz novih slobodnjačkih legendi.
<BR>&nbsp;&nbsp;&nbsp;&nbsp;&nbsp;Pol pogleda zavežljaj koji je drugi čovek nosio i reče: "Korba, šta imaš u tome?"
<BR>&nbsp;&nbsp;&nbsp;&nbsp;&nbsp;Stilgar odgovori: "Našli smo to u guseničaru. Na tkanini smo videli inicijale tvog prijatelja, a unutra je bio baliset."
<BR>&nbsp;&nbsp;&nbsp;&nbsp;&nbsp;Gurni osmotri čoveka, primetivši rubove crne brade iznad maske pustinjskog odela, sokolji pogled i oštar nos.
<BR>&nbsp;&nbsp;&nbsp;&nbsp;&nbsp;"Imaš sudruga koji ume da misli, gospodaru", reče Gurni. "Hvala ti, Stilgare."
<BR>&nbsp;&nbsp;&nbsp;&nbsp;&nbsp;Stilgar dade rukom znak drugom čoveku da da zavežljaj Gurniju i reče: "Zahvali svom gospodaru Vojvodi. Njegovom dobrotom si dobio mesto među nama."
<BR>&nbsp;&nbsp;&nbsp;&nbsp;&nbsp;Gurni uze zavežljaj, začuđen grubim prizvukom u Stilgarovom glasu. Postojalo je nešto izazivačko u njemu i Gurni se upita nije li posredi ljubomora Slobodnjaka. Ovde se nalazio Gurni Halek, koji je poznavao Pola još iz vremena pre Arakisa, čovek koji je uživao Polovo prijateljstvo što ga Stilgar nikada neće moći da ugrozi.
<BR>&nbsp;&nbsp;&nbsp;&nbsp;&nbsp;"Voleo bih da vas dvojica budete prijatelji", reče Pol.
<BR>&nbsp;&nbsp;&nbsp;&nbsp;&nbsp;"Ime Stilgara Slobodnjaka uživa veliki ugled", reče Gurni. "Bio bih počastvovan da se svaki ubica Harkonena računa u moje prijatelje."
<BR>&nbsp;&nbsp;&nbsp;&nbsp;&nbsp;"Da li bi pružio ruku mom prijatelju Gurniju Haleku, Stilgare?" upita Pol.
<BR>&nbsp;&nbsp;&nbsp;&nbsp;&nbsp;Lagano, Stilgar pruži ruku i čvrsto stisnu Gurnijevu desnicu. "Malo je onih koji nisu čuli za Gurnija Haleka", reče on, povukavši ruku. Zatim se okrenu prema Polu. "Oluja se brzo približava."
<BR>&nbsp;&nbsp;&nbsp;&nbsp;&nbsp;"Idemo odmah", reče Pol.
<BR>&nbsp;&nbsp;&nbsp;&nbsp;&nbsp;Stilgar se okrenu i povede ih među stene naniže, vijugavom i neravnom putanjom u senoviti procep, na čijem se unutrašnjem kraju nalazio niski ulaz u pećinu. Ljudi pohitaše da zatvore hermetički poklopac za njima. Pri rasveti sjajnih kugli ukaza se široka prostorija sa kupolastom tavanicom i uzdignutom izbočinom na jednoj strani, odakle je vodio jedan prolaz.
<BR>&nbsp;&nbsp;&nbsp;&nbsp;&nbsp;Pol se pope na ispust, praćen Gurnijem, a onda krenu u prolaz. Ostali pođoše u jedan drugi prolaz naspram ulaza. Prošavši kroz predvorje, Pol uđe u jednu prostoriju sa tamnocrvenim zastorima na zidovima.
<BR>&nbsp;&nbsp;&nbsp;&nbsp;&nbsp;"Ovde ćemo moći da budemo nasamo neko vreme", reče Pol. "Ostali će poštovati moj..."
<BR>&nbsp;&nbsp;&nbsp;&nbsp;&nbsp;Alarmni cimbal iznenada se oglasi iz spoljne prostorije, a odmah se začuše i uzvici i zveket oružja. Pol se munjevito okrenu i potrča kroz predvorje u prolaz, pa na atrijumski ispust iznad spoljne prostorije. Gurni ga je sledio u stopu isukavši oružje.
<BR>&nbsp;&nbsp;&nbsp;&nbsp;&nbsp;Na podu pećine pod njima vrilo je kao u kotlu od prilika koje su se uhvatile ukoštac. Pol je zastao za trenutak da bi dobro osmotrio prizor i razlučio slobodnjačke odore i burkase od kostima protivnika. Čula koja mu je majka izoštrila za registrovanje najtananijih pokazatelja uočiše značajnu činjenicu: Slobodnjaci su se borili protiv ljudi u krijumčarskim odorama, ali su krijumčari obrazovali trojne formacije, izdvajali se u trojke kada bi bili potisnuti.
<BR>&nbsp;&nbsp;&nbsp;&nbsp;&nbsp;Ta osobina borbe izbliza predstavljala je zaštitni znak carskih Sardaukara.
<BR>&nbsp;&nbsp;&nbsp;&nbsp;&nbsp;Jedan Fedajkin u gomili primeti Pola i njegov bojni poklič zaori se prostorijom: "Muad'Dib! Muad'Dib! Muad'Dib!"
<BR>&nbsp;&nbsp;&nbsp;&nbsp;&nbsp;Jedan drugi par očiju takođe opazi Pola i crni nož polete ka njemu. Pol se izmače i začu reski udar noža o stenu iza sebe, a zatim se okrenu i primeti kako ga Gurni podiže.
<BR>&nbsp;&nbsp;&nbsp;&nbsp;&nbsp;Trougaona čvorišta bila su sve više potiskivana.
<BR>&nbsp;&nbsp;&nbsp;&nbsp;&nbsp;Gurni pokaza nož Polu, skrenuvši mu pažnju na žutu spiralu, tanku poput vlasi kose, na zlatnu carsku lavlju ćubu i višestranu jabučicu na vrhu drške.
<BR>&nbsp;&nbsp;&nbsp;&nbsp;&nbsp;Sasvim sigurno - Sardaukari.
<BR>&nbsp;&nbsp;&nbsp;&nbsp;&nbsp;Pol dođe do ruba ispusta. Preostala su još samo tri Sardaukara. Krvavi leševi Sardaukara i Slobodnjaka ležali su svuda po prostoriji.
<BR>&nbsp;&nbsp;&nbsp;&nbsp;&nbsp;"Stanite!" uzviknu Pol. "Vojvoda Pol Atreid vam naređuje da prekinete!"
<BR>&nbsp;&nbsp;&nbsp;&nbsp;&nbsp;Borba se uspori, zastade.
<BR>&nbsp;&nbsp;&nbsp;&nbsp;&nbsp;"Sardaukari!" uzviknu Pol preostaloj grupi. "Po čijem naređenju nasrćete na život Vojvode na vlasti?" Pošto njegovi ljudi počeše ponovo da kidišu na Saradaukare, on brzo dodade: "Prestanite, kad kažem!"
<BR>&nbsp;&nbsp;&nbsp;&nbsp;&nbsp;Jedan član trija priteranog u ugao se uspravi. "Ko kaže da smo mi Sardaukari?" upita on.
<BR>&nbsp;&nbsp;&nbsp;&nbsp;&nbsp;Pol uze nož od Gurnija i podiže ga. "Ovo kaže da ste Saradaukari."
<BR>&nbsp;&nbsp;&nbsp;&nbsp;&nbsp;"A ko onda kaže da si ti Vojvoda na vlasti?" upita čovek ponovo.
<BR>&nbsp;&nbsp;&nbsp;&nbsp;&nbsp;Pol pokaza prema Fedajkinima. "Ovi ljudi tvrde da sam ja Vojvoda na vlasti. Vaš Car je dodelio Arakis Kući Atreida. Ja sam Kuća Atreida."
<BR>&nbsp;&nbsp;&nbsp;&nbsp;&nbsp;Sardaukari se uzvrpoljiše, ne odgovorivši ništa.
<BR>&nbsp;&nbsp;&nbsp;&nbsp;&nbsp;Pol osmotri onoga koji mu se obratio: visok čovek, pljosnatog lica, sa bledim ožiljkom koji mu je stajao preko pola obraza. U držanju su mu se primećivali ljutnja i zbunjenost, ali i ponositost, bez koje su Saradaukari izgledali kao neodeveni - a sa kojom bi bili potpuno odeveni čak i sasvim nagi.
<BR>&nbsp;&nbsp;&nbsp;&nbsp;&nbsp;Pol baci pogled prema jednom od oficira svojih Fedajkina i reče: "Korba, kako to da imaju oružje?"
<BR>&nbsp;&nbsp;&nbsp;&nbsp;&nbsp;"Sakrili su noževe u tajnim džepovima pustinjskih odela", uzvrati oficir.
<BR>&nbsp;&nbsp;&nbsp;&nbsp;&nbsp;Pol pogleda mrtve i ranjene u prostoriji, a onda ponovo upravi pažnju na oficira. Nisu bile potrebne reči. Oficir obori pogled.
<BR>&nbsp;&nbsp;&nbsp;&nbsp;&nbsp;"Gde je Čani?" upita Pol i zadrža dah, čekajući na odgovor.
<BR>&nbsp;&nbsp;&nbsp;&nbsp;&nbsp;"Stilgar ju je odveo." On pokaza glavom prema drugom prolazu, a zatim sam pređe pogledom po mrtvima i ranjenima. "Smatram se odgovornim za ovu grešku, Muad'Dibe."
<BR>&nbsp;&nbsp;&nbsp;&nbsp;&nbsp;"Koliko je ukupno bilo Sardaukara, Gurni?" upita Pol.
<BR>&nbsp;&nbsp;&nbsp;&nbsp;&nbsp;"Deset."
<BR>&nbsp;&nbsp;&nbsp;&nbsp;&nbsp;Pol lako skoči na pod prostorije i priđe na korak Sardaukaru sa kojim je razgovarao.
<BR>&nbsp;&nbsp;&nbsp;&nbsp;&nbsp;Među Fedajkinima zavlada napetost. Nije im se dopadalo što se on tako izlaže opasnosti. Obavezali su se da tako nešto neće dopustiti zato što su Slobodnjaci po svaku cenu želeli da sačuvaju mudrost Muad'Diba.
<BR>&nbsp;&nbsp;&nbsp;&nbsp;&nbsp;Ne okrenuvši se, Pol se obrati oficiru: "Kakvi su naši gubici?"
<BR>&nbsp;&nbsp;&nbsp;&nbsp;&nbsp;"Četiri ranjena, dva mrtva, Muad'Dibe."
<BR>&nbsp;&nbsp;&nbsp;&nbsp;&nbsp;Pol primeti kretnju iza Sardaukara. Čani i Stilgar pojaviše se u drugom prolazu. On ponovo upravi pažnju na Sardaukare, zagledavši se u neuobičajene beonjače čoveka koji mu se obratio. "Kako se ti zoveš?" upita Pol.
<BR>&nbsp;&nbsp;&nbsp;&nbsp;&nbsp;Čovek se ukruti, baci pogled desno i levo.
<BR>&nbsp;&nbsp;&nbsp;&nbsp;&nbsp;"Ne pokušavaj to", reče Pol. "Jasno mi je da ti je naređeno da pronađeš i uništiš Muad'Diba. Siguran sam da ste vi bili ti koji su predložili da se krene u duboku pustinju u potragu za začinom."
<BR>&nbsp;&nbsp;&nbsp;&nbsp;&nbsp;Stojeći u blizini, Gurni uzdahnu, a na Polovim usnama za trenutak se pojavi smešak.
<BR>&nbsp;&nbsp;&nbsp;&nbsp;&nbsp;Krv navre u Sardaukarovo lice.
<BR>&nbsp;&nbsp;&nbsp;&nbsp;&nbsp;"Ovo što vidiš pred sobom više je od Muad'Diba", reče Pol. "Vaših je mrtvo sedam, a naših samo dvoje. Tri prema jedan. Nije loše, s obzirom na to da smo za protivnike imali prave Sardaukare, a?"
<BR>&nbsp;&nbsp;&nbsp;&nbsp;&nbsp;Čovek se prope na prste, ali se odmah spusti pošto se Fedajkini narogušiše.
<BR>&nbsp;&nbsp;&nbsp;&nbsp;&nbsp;"Pitao sam te kako se zoveš?" reče Pol, a onda upotrebi Glas: "Kako se zoveš?"
<BR>&nbsp;&nbsp;&nbsp;&nbsp;&nbsp;"Kapetan Aramšam, carski Sardaukar!" odmah uzvrati čovek. Donja vilica mu se opusti. On se zbunjeno zabulji u Pola. Najednom iščili ona oholost kojom je do maločas ovu pećinu držao za varvarski osinjak.
<BR>&nbsp;&nbsp;&nbsp;&nbsp;&nbsp;"Pa, kapetane Aramšane", reče Pol, "Harkoneni bi bogato platili da saznaju ono što ste videli ovde. A Car - šta bi on dao da sazna kako je jedan Atreid još živ uprkos njegovoj izdaji."
<BR>&nbsp;&nbsp;&nbsp;&nbsp;&nbsp;Kapetan se osvrnu levo i desno, prema dvojici preostalih vojnika. Pol je gotovo mogao da vidi misli koje su mu se rojile u glavi. Sardaukari se nikad ne predaju, ali Car je morao da sazna za ovu pretnju.
<BR>&nbsp;&nbsp;&nbsp;&nbsp;&nbsp;Ponovo upotrebivši Glas, Pol naredi: "Predajte se, kapetane!"
<BR>&nbsp;&nbsp;&nbsp;&nbsp;&nbsp;Čovek sa kapetanove leve strane bez upozorenja se baci prema Polu, ali nalete grudima na blistavi nož svog pretpostavljenog. Napadač se sruči na pod sa nožem zarivenim u telo.
<BR>&nbsp;&nbsp;&nbsp;&nbsp;&nbsp;Kapetan se okrenu prema jedinom preostalom potčinjenom. "Ja odlučujem o tome šta je od najveće kosristi za Njegovo Veličanstvo", reče on. "Jasno?"
<BR>&nbsp;&nbsp;&nbsp;&nbsp;&nbsp;Ramena drugog Sardaukara se opustiše.
<BR>&nbsp;&nbsp;&nbsp;&nbsp;&nbsp;"Baci oružje", reče mu kapetan.
<BR>&nbsp;&nbsp;&nbsp;&nbsp;&nbsp;Sardaukar posluša.
<BR>&nbsp;&nbsp;&nbsp;&nbsp;&nbsp;Kapetan ponovo upravi pažnju prema Polu. "Ubio sam prijatelja za tebe", reče on. "Imajmo to obojica uvek na umu."
<BR>&nbsp;&nbsp;&nbsp;&nbsp;&nbsp;"Ti si moj zarobljenik", reče mu Pol. "Predao si se meni. Da li ćeš ostati živ ili umreti - nije važno." On dade stražarima znak rukom da odvedu dva Sardaukara, a zatim mahnu oficiru koji je pretresao zarobljenike.
<BR>&nbsp;&nbsp;&nbsp;&nbsp;&nbsp;Stražari istupiše napred i povedoše Sardaukare.
<BR>&nbsp;&nbsp;&nbsp;&nbsp;&nbsp;Pol se naže prema oficiru.
<BR>&nbsp;&nbsp;&nbsp;&nbsp;&nbsp;"Muad'Dibe", reče čovek. "Izneverio sam te u..."
<BR>&nbsp;&nbsp;&nbsp;&nbsp;&nbsp;"Greška je bila moja, Korba", reče Pol. "Trebalo je da te upozorim na šta da obratiš pažnju. Kada ubuduće budeš pretresao Sardaukare, misli na to. Takođe upamti da svako od njih ima jedan ili dva lažna nokta na nožnim prstima koja, zajedno sa još nekim delovima koji im se skidaju sa tela, sačinjavaju veoma efikasan odašiljač. Isto tako imaju više lažnih zuba. U kosi drže vlasi šiga-žice - tako tanke da se gotovo ne može otkriti, ali i dovoljno jake da odseku čoveku glavu. Kada su Sardaukari u pitanju, moraju se otvoriti četvore oči: valja ih ispipati centimetar po centimetar, pretražiti svim vrstama zračenja, odrezati im svaku dlaku s tela. A i kada sve to obaviš, budi siguran da je još nešto ostalo neotkriveno."
<BR>&nbsp;&nbsp;&nbsp;&nbsp;&nbsp;On pogleda Gurnija koji im se približio i slušao razgovor.
<BR>&nbsp;&nbsp;&nbsp;&nbsp;&nbsp;"Onda će najbolje biti da ih ubijemo", reče oficir.
<BR>&nbsp;&nbsp;&nbsp;&nbsp;&nbsp;Pol odmahnu glavom i dalje gledajući Gurnija. "Ne. Želim da pobegnu."
<BR>&nbsp;&nbsp;&nbsp;&nbsp;&nbsp;Gurni ga podozrivo pogleda. "Ser...", zausti on.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Tvoj čovek je u pravu. Poubijaj odmah ove zarobljenike. Zatri im sve tragove. Osramotio si carske Sardaukare! Kada Car za to sazna, neće se smiriti dok ti ne dođe glave."
<BR>&nbsp;&nbsp;&nbsp;&nbsp;&nbsp;"Teško da će se na to odvažiti", reče Pol. Kazao je to polako i odlučnim glasom. Nešto se zbilo u njemu dok je stajao licem u lice sa Sardaukarima. Niz odluka sabralo mu se u svesti. "Gurni", reče on, "ima li mnogo Esnafljana oko Rabana?"
<BR>&nbsp;&nbsp;&nbsp;&nbsp;&nbsp;Gurni se uspravi, začkiljivši očima. "Kakvo ti je to sad pit..."
<BR>&nbsp;&nbsp;&nbsp;&nbsp;&nbsp;"Ima li ih?" odbrusi Pol.
<BR>&nbsp;&nbsp;&nbsp;&nbsp;&nbsp;"Arakis je prepun esnafskih agenata. Kupuju začin kao da je posredi najskupocenija stvar u Vaseljeni. Šta misliš, zašto smo se inače upustili u ovu..."
<BR>&nbsp;&nbsp;&nbsp;&nbsp;&nbsp;"Začin je odista najdragocenija stvar u Vaseljeni", reče Pol. "Za njih." On baci pogled prema Stilgaru i Čani koji su im upravo prilazili preko prostorije. "A mi ga kontrolišemo, Gurni."
<BR>&nbsp;&nbsp;&nbsp;&nbsp;&nbsp;"Harkoneni ga kontrolišu!" usprotivi se Gurni.
<BR>&nbsp;&nbsp;&nbsp;&nbsp;&nbsp;"Oni koji nešto mogu da unište, to i kontrolišu", uzvrati Pol. On dade Gurniju rukom znak da mu više ne protivureči, a onda klimnu Stilgaru, koji se zaustavio pokraj njega sa Čani.
<BR>&nbsp;&nbsp;&nbsp;&nbsp;&nbsp;Pol uze sardaukarski nož u levu ruku i pruži ga Stilgaru. "Ti živiš za dobro plemena", reče Pol. "Da li bi mogao da mi pustiš vodu života ovim nožem?"
<BR>&nbsp;&nbsp;&nbsp;&nbsp;&nbsp;"Za dobro plemena", zabrunda Stilgar.
<BR>&nbsp;&nbsp;&nbsp;&nbsp;&nbsp;"Onda upotrebi nož", reče Pol.
<BR>&nbsp;&nbsp;&nbsp;&nbsp;&nbsp;"Da li ti to mene izazivaš?" upita Stilgar.
<BR>&nbsp;&nbsp;&nbsp;&nbsp;&nbsp;"Da te izazivam", reče Pol, "zar bih stajao ovde bez oružja i dopustio ti da me ubiješ?"
<BR>&nbsp;&nbsp;&nbsp;&nbsp;&nbsp;Stilgar duboko udahnu vazduh.
<BR>&nbsp;&nbsp;&nbsp;&nbsp;&nbsp;Čani reče: "Usule!" a onda pogleda Gurnija, pa Pola.
<BR>&nbsp;&nbsp;&nbsp;&nbsp;&nbsp;Dok je Stilgar odmeravao Polove reči, ovaj reče: "Ti si Stilgar, borac. Kada su Sardaukari počeli da se bore ovde, tebe nije bilo na bojnom polju. Preče ti je bilo da zaštitiš Čani."
<BR>&nbsp;&nbsp;&nbsp;&nbsp;&nbsp;"Ona mi je nećaka", reče Stilgar. "Da sam i jednog trenutka posumnjao da Fedajkini neće brzo izići nakraj sa tim ološem..."
<BR>&nbsp;&nbsp;&nbsp;&nbsp;&nbsp;"Zašto ti je Čani bila preča?" upita Pol.
<BR>&nbsp;&nbsp;&nbsp;&nbsp;&nbsp;"Nije mi bila preča!"
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Ti si mi bio najpreči", reče Stilgar.
<BR>&nbsp;&nbsp;&nbsp;&nbsp;&nbsp;"Da li i dalje misliš da bi mogao da digneš ruku na mene?" upita Pol.
<BR>&nbsp;&nbsp;&nbsp;&nbsp;&nbsp;Stilgar poče da drhti. "Takav je običaj", promrmlja on.
<BR>&nbsp;&nbsp;&nbsp;&nbsp;&nbsp;"Običaj ti je naložio da ubiješ dva stranca koja si zatekao u pustinji i da uzmeš njihovu vodu kao dar Šai-huluda", reče Pol. "Pa ipak, ti to nisi učinio jedne noći - dopustio si da moja majka i ja ostanemo živi."
<BR>&nbsp;&nbsp;&nbsp;&nbsp;&nbsp;Stilgar ne odgovori ništa; drhteći, posmatrao je Pola, koji reče: "Običaji se menjaju, Stile. Ti ih sam menjaš."
<BR>&nbsp;&nbsp;&nbsp;&nbsp;&nbsp;Stilgar pogleda žuti amblem na nožu u svojoj ruci.
<BR>&nbsp;&nbsp;&nbsp;&nbsp;&nbsp;"Kada budem Vojvoda Arakena sa Čani uz sebe, misliš li da ću imati kada da vodim računa o svakoj pojedinosti upravljanja Sieč Tabrom?" upita Pol. "Da li ti vodiš računa o unutrašnjim problemima svake porodice?"
<BR>&nbsp;&nbsp;&nbsp;&nbsp;&nbsp;Stilgar nije skidao pogled s noža.
<BR>&nbsp;&nbsp;&nbsp;&nbsp;&nbsp;"Misliš li da ja želim da odsečem svoju desnicu?" upita Pol.
<BR>&nbsp;&nbsp;&nbsp;&nbsp;&nbsp;Lagano, Stilgar ga pogleda.
<BR>&nbsp;&nbsp;&nbsp;&nbsp;&nbsp;"Dakle?" reče Pol. "Misliš li da želim da lišim sebe i pleme tvoje mudrosti i snage?"
<BR>&nbsp;&nbsp;&nbsp;&nbsp;&nbsp;Prigušenim glasom Stilgar reče: "Ovog mladića iz mog plemena, čije mi je ime poznato, mogao bih da ubijem na megdanu, ako to želi Šai-hulud. Ali Lisana al-Gaiba - njemu ne mogu ništa. Znao si to kada si mi dao ovaj nož."
<BR>&nbsp;&nbsp;&nbsp;&nbsp;&nbsp;"Znao sam", složi se Pol.
<BR>&nbsp;&nbsp;&nbsp;&nbsp;&nbsp;Stilgar otvori šaku. Nož uz zveket pade na kameni pod. "Običaji se menjaju", reče on.
<BR>&nbsp;&nbsp;&nbsp;&nbsp;&nbsp;"Čani", reče Pol, "pođi do moje majke i pošalji je ovde da nas posavetuje oko..."
<BR>&nbsp;&nbsp;&nbsp;&nbsp;&nbsp;"Ali, kazao si da idemo na jug!" usprotivi se ona.
<BR>&nbsp;&nbsp;&nbsp;&nbsp;&nbsp;"Pogrešio sam", reče on. "Harkoneni nisu tamo. Rat nije tamo."
<BR>&nbsp;&nbsp;&nbsp;&nbsp;&nbsp;Ona duboko udahnu vazduh, prihvativši to kao što sve pustinjske žene prihvataju nužnosti jednog života koji se živi pod okriljem smrti.
<BR>&nbsp;&nbsp;&nbsp;&nbsp;&nbsp;"Prenećeš poruku mojoj majci - poruku koju smeju da čuju samo njene uši", reče Pol. "Kaži joj da me Stilgar priznaje za Vojvodu Arakisa, ali se mora pronaći način da mladići to prihvate bez borbe."
<BR>&nbsp;&nbsp;&nbsp;&nbsp;&nbsp;Čani pogleda Stilgara.
<BR>&nbsp;&nbsp;&nbsp;&nbsp;&nbsp;"Učini kako ti kaže", zabrunda Stilgar. "Obojica znamo da može da me nadvlada... a ja nisam u stanju da dignem ruku na njega... za dobro plemena."
<BR>&nbsp;&nbsp;&nbsp;&nbsp;&nbsp;"Vratiću se sa tvojom majkom", reče Čani.
<BR>&nbsp;&nbsp;&nbsp;&nbsp;&nbsp;"Pošalji je", reče Pol. "Stilgarov instinkt bio je ispravan. Jači sam kad si ti bezbedna. Ostaćeš stoga u sieču."
<BR>&nbsp;&nbsp;&nbsp;&nbsp;&nbsp;Ona zausti da se usprotivi, ali ne reče ništa.
<BR>&nbsp;&nbsp;&nbsp;&nbsp;&nbsp;"Sihaja", reče Pol, pozvavši je po imenu koje je samo on koristio. Zatim se okrenu nadesno i susrete Gurnijev pogled.
<BR>&nbsp;&nbsp;&nbsp;&nbsp;&nbsp;Razgovor između Pola i starijeg Slobodnjaka bio je potpuno nerazumljiv Gurniju, sve dok nije pomenuta gospa Džesika.
<BR>&nbsp;&nbsp;&nbsp;&nbsp;&nbsp;"Tvoja majka", reče Gurni.
<BR>&nbsp;&nbsp;&nbsp;&nbsp;&nbsp;"Ajdaho nas je spasao one noći", reče Pol odsutnim glasom, zanet opraštanjem sa Čani. "A sad moramo..."
<BR>&nbsp;&nbsp;&nbsp;&nbsp;&nbsp;"Šta je bilo sa Dankanom Ajdahom, gospodaru?" upita Gurni.
<BR>&nbsp;&nbsp;&nbsp;&nbsp;&nbsp;"Poginuo je kako bi malo zadržao Sardaukare i pružio nam priliku da pobegnemo."
<BR>&nbsp;&nbsp;&nbsp;&nbsp;&nbsp;Veštica je živa! pomisli Gurni. Ona za koju sam se zakleo da ću joj se osvetiti - živa je! A Vojvoda Pol očigledno ni ne sluti kakvo mu je čudovište podarilo život. Oličenje samog zla! Izdala mu je oca Harkonenima!
<BR>&nbsp;&nbsp;&nbsp;&nbsp;&nbsp;Pol prođe pokraj njega i skoči na ispust. Zatim se osvrnu unazad i primeti da su poginuli i ranjeni uklonjeni, a onda pomisli kako je upravo završeno još jedno poglavlje legende o Polu Muad'Dibu. Nisam čak ni izvukao nož, ali o ovom danu će se pričati da sam u njemu vlastitom rukom ubio dvadeset Sardaukara.
<BR>&nbsp;&nbsp;&nbsp;&nbsp;&nbsp;Gurni krenu za Stilgarom, koračajući tlom koje gotovo da nije osećao pod nogama. Bes je odagnao iz njegovog uma pećinu sa žutom rasvetom sjajnih kugli. Veštica je živa, dok oni koje je izdala trunu po samotnim grobovima. Moram tako izvesti stvar da Pol sazna istinu o njoj pre no što je ubijem.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
