<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;'Nadzirite kovanje novca i sudove - pustite svetinu da se odmori.' To vam savetuje Car Padišah. I on vam kaže: 'Ako želite zaradu, morate da vladate.' Ima istine u ovim rečima, ali ja se pitam: 'Ko je svetina, a ko su oni kojima se vlada?'
<BR>
<BR>&nbsp;&nbsp;&nbsp;&nbsp;&nbsp;Muad'Dibova tajna poruka Landsradu iz 'Arakiskog buđenja' princeze Irulan
<BR>
<BR>&nbsp;&nbsp;&nbsp;&nbsp;&nbsp;Nepozvana misao zaokupi Džesikin um: Pol će svakog trenutka započeti ogled za peščanog jahača. Pokušavaju da to sakriju od mene, ali suviše je očigledno.
<BR>&nbsp;&nbsp;&nbsp;&nbsp;&nbsp;I Čani je otišla nekim tajanstvenim poslom.
<BR>&nbsp;&nbsp;&nbsp;&nbsp;&nbsp;Džesika je sedela u svojoj odaji za odmor, koristeći trenutak mira između noćnih časova. Bila je to prijatna odaja, mada ne onoliko velika kao ona u kojoj se odmarala u Sieč Tabru pre njihovog bekstva ispred pogroma. Pa ipak, i ovde je pod bio zastrt debelim prostirkama - i ovde je imala mekane jastuke i nizak čajni sto nadohvat ruke, raznobojne tapiserije po zidovima i nežnožute sjajne kugle iznad glave. Sobu je prožimao upadljiv i opor miris slobodnjačkog sieča sa kojim se srodila i koji joj je pružao izvesno osećanje sigurnosti.
<BR>&nbsp;&nbsp;&nbsp;&nbsp;&nbsp;Znala je, međutim, da nikada neće prevazići osećanje da se nalazi u tuđini. Prostirke i zastori bili su tu samo da bi malo ublažili prisutnu surovost.
<BR>&nbsp;&nbsp;&nbsp;&nbsp;&nbsp;Slabašni zvuk zveckanja, dobovanja i pljeskanja dopre do odaje za odmor. Džesika je znala da je počela svetkovina rođenja. Verovatno je majka bila Subajia. Približio joj se čas porođaja. Džesika je takođe znala da će ugledati bebu, plavookog anđela koga će doneti Časnoj Majci da ga blagoslovi. Znala je i to da će proslavi prisustvovati njena kći Alija koja će je o svemu obavestiti.
<BR>&nbsp;&nbsp;&nbsp;&nbsp;&nbsp;Još nije bilo vreme noćne molitve za odlazak. Oni ne bi započeli proslavu rođenja u vreme ceremonije oplakivanja robova odvedenih sa Portirina, Bele Tegeuse, Rosaka i Harmontepa.
<BR>&nbsp;&nbsp;&nbsp;&nbsp;&nbsp;Džesika uzdahnu. Znala je da svesno izbegava da misli na sina i opasnosti sa kojima se suočio - rupe sa otrovnim bodljama, prepadi Harkonena (mada se njihov broj smanjio otkada su Slobodnjaci počeli da ubiraju svoj danak u letelicama i opremi pomoću novih oružja koja im je Pol dao) i prirodne opasnosti pustinje - tvorci, žeđ i bezdani prašine.
<BR>&nbsp;&nbsp;&nbsp;&nbsp;&nbsp;Pomisli da pozove da joj donesu kafu, a sa tom mišlju javi joj se i uvek prisutna svest o paradoksu slobodnjačkog načina života: živeli su veoma dobro u ovim siečkim pećinama u poređenju sa grabenskim pionima; s druge strane, kada su se nalazili u otvorenom hajru pustinje, bilo im je znatno gore nego robovima u Harkonenovim kazamatima.
<BR>&nbsp;&nbsp;&nbsp;&nbsp;&nbsp;Kroz zastor pored nje pojavi se tamna ruka i spusti šolju na sto, a zatim se povuče. Iz šolje se izvijao miris začinske kafe.
<BR>&nbsp;&nbsp;&nbsp;&nbsp;&nbsp;Ponuda sa proslave rođenja, pomisli Džesika.
<BR>&nbsp;&nbsp;&nbsp;&nbsp;&nbsp;Ona uze kafu i srknu je, osmehnuvši se u sebi. U kom drugom društvu naše vaseljene, upita se ona, bi jedna osoba moga položaja mogla da prihvati nepoznato piće i ispije ga bez straha? U stanju sam da preinačim svaki otrov pre nego mi pričini zlo, naravno, ali oni koji mi daju piće ne znaju za to.
<BR>&nbsp;&nbsp;&nbsp;&nbsp;&nbsp;Ona iskapi šolju, osećajući kako je njen sadržaj - topao i sladak, podstiče i uliva joj snagu.
<BR>&nbsp;&nbsp;&nbsp;&nbsp;&nbsp;Pitala se u kom bi drugom društvu imali toliko prirodnog obzira prema njenom privatnom životu i udobnosti koje bivaju narušene samo toliko da se preda dar? Dar su poslali poštovanje i ljubav - uz jedva naslućenu primesu straha.
<BR>&nbsp;&nbsp;&nbsp;&nbsp;&nbsp;Još jedan element ovog događaja dopre joj do svesti: samo što je pomislila na kafu, i ona se pojavila. Znala je da u tome nema ni traga telepatiji. Bio je to tau, jedinstvo siečke zajednice, naknada za tanani otrov začinske ishrane koja im je svima bila zajednička. Mnoštvo ljudi ne može se nadati da će postići prosvetljenje koje je njoj donelo začinsko zrno; oni nisu bili podučeni ni pripremljeni da ga dožive. Umovi su im odbacivali ono što nisu mogli da razumeju i dokuče. Pa ipak, ponekad osećaju i reaguju kao pojedinačni organizam.
<BR>&nbsp;&nbsp;&nbsp;&nbsp;&nbsp;Nikada ne razmišljaju o podudarnosti stvari.
<BR>&nbsp;&nbsp;&nbsp;&nbsp;&nbsp;Da li je Pol položio ogled na pesku? pitala se Džesika. On je sposoban, ali nesrećan slučaj može da obori čak i najsposobnije.
<BR>&nbsp;&nbsp;&nbsp;&nbsp;&nbsp;Čekanje.
<BR>&nbsp;&nbsp;&nbsp;&nbsp;&nbsp;To je turobnost, pomisli ona. Moguće je tako dugo čekati. Posle toga čoveka savlada turobnost čekanja.
<BR>&nbsp;&nbsp;&nbsp;&nbsp;&nbsp;U njihovim životima postojale su sve vrste čekanja.
<BR>&nbsp;&nbsp;&nbsp;&nbsp;&nbsp;Ovde smo duže od dve godine, pomisli ona, i najmanje će još dva puta toliko proteći pre nego što ćemo se usuditi da razmišljamo o pokušaju otimanja Arakisa iz ruku guvernera Harkonena, Mudir Nahija, Zveri Rabana.
<BR>&nbsp;&nbsp;&nbsp;&nbsp;&nbsp;"Časna majko?"
<BR>&nbsp;&nbsp;&nbsp;&nbsp;&nbsp;Glas koji se začuo s one strane zastora na njenim vratima pripadao je Hari, drugoj ženi iz Polovog domaćinstva.
<BR>&nbsp;&nbsp;&nbsp;&nbsp;&nbsp;"Da, Hara."
<BR>&nbsp;&nbsp;&nbsp;&nbsp;&nbsp;Zastori se razmakoše i Hara uđe kroz njih. Nosila je siečke sandale i crveno-žutu haljinu koja joj je otkrivala ruke gotovo do ramena. Crna kosa bila joj je podeljena po sredini i začešljana prema potiljku poput krila nekog insekta; bila je ravna i zalizana. Istaknute crte lica kao u grabljivice bile su zbog nečega namrgođene. Iza Hare ušla je Alija, devojčica od oko dve godine.
<BR>&nbsp;&nbsp;&nbsp;&nbsp;&nbsp;Ugledavši kćer, Džesika, kao i mnogo puta do tada, pomisli na Alijinu sličnost sa Polom kada je bio njenog uzrasta - isti svečani izraz širom otvorenih, upitnih očiju, tamna kosa i čvrstina usana. Ali, postojale su i tanane razlike i one su bile razlog uznemirenja kod većine odraslih. Dete - tek nešto veće od bebe - ponašalo se pribrano i staloženo što je daleko nadmašalo njene godine. Odrasli su bili zapanjeni kad bi videli kako se smeje prepredenoj igri reči između muškarca i žene. Ili bi uhvatili sebe kako osluškuju njen poluvrskav glas, još nejasan zbog neizgrađenog, mekog nepca i otkrivaju u njenim rečima lukave primedbe koje su mogle da budu samo posledica iskustva što ga jedno dvogodišnje dete nikada nije steklo.
<BR>&nbsp;&nbsp;&nbsp;&nbsp;&nbsp;Hara uroni u jastuk ogorčeno uzdahnuvši i namrgođeno pogleda dete.
<BR>&nbsp;&nbsp;&nbsp;&nbsp;&nbsp;"Alija", Džesika dade znak kćeri.
<BR>&nbsp;&nbsp;&nbsp;&nbsp;&nbsp;Dete priđe jastuku koji se nalazio pored majke, spusti se na njega i stegnu majčinu ruku. Dodir tela ponovo je uspostavio onu međusobnu svesnost koju su delile još pre nego što se Alija rodila. Nisu bile u pitanju iste misli - mada je dolazilo i do toga ako bi se dodirnule dok bi Džesika menjala začinski otrov za ceremoniju. Bilo je to nešto više, trenutna svesnost druge žive iskre, oštra i pronicljiva stvar, nervni simpatiko koji je od njih, kada su u pitanju osećanja, stvarao jedno biće.
<BR>&nbsp;&nbsp;&nbsp;&nbsp;&nbsp;Na uobičajen način, onako kako je priličilo članu domaćinstva njenog sina, Džesika reče: "Subak ul kuhar, Hara. Da li si dobro noćas?"
<BR>&nbsp;&nbsp;&nbsp;&nbsp;&nbsp;Istom tradicionalnom formalnošću ona odgovori: "Subak un nar. Dobro sam."
<BR>&nbsp;&nbsp;&nbsp;&nbsp;&nbsp;Reči su bile gotovo bez tona. Ona ponovo uzdahnu.
<BR>&nbsp;&nbsp;&nbsp;&nbsp;&nbsp;Džesika oseti da se Alija zabavlja.
<BR>&nbsp;&nbsp;&nbsp;&nbsp;&nbsp;"Ganima moga brata se ljuti na mene", reče Alija napola vrskajući.
<BR>&nbsp;&nbsp;&nbsp;&nbsp;&nbsp;Džesika zapazi izraz koji je Alija upotrebila za Haru - ganima. U istančanosti slobodnjačkog jezika ta reč je značila: nešto zadobijeno u bici, uz to da više nema prvobitnu namenu; ukras, glava koplja koja se koristi kao teg za zastor.
<BR>&nbsp;&nbsp;&nbsp;&nbsp;&nbsp;Hara mrko pogleda dete. "Ne pokušavaj da me uvrediš, dete. Znam gde mi je mesto."
<BR>&nbsp;&nbsp;&nbsp;&nbsp;&nbsp;"Šta si ovoga puta učinila, Alija?" upita Džesika.
<BR>&nbsp;&nbsp;&nbsp;&nbsp;&nbsp;"Ne samo da je danas odbila da se igra sa ostalom decom", odgovori Hara, "već se uvukla tamo..."
<BR>&nbsp;&nbsp;&nbsp;&nbsp;&nbsp;"Sakrila sam se iza zastora i posmatrala rađanje Sabijinog sina", reče Alija. "Dečak je. Plakao je i plakao. Kakva pluća! Kada se dovoljno isplakao..."
<BR>&nbsp;&nbsp;&nbsp;&nbsp;&nbsp;"Izišla si i dodirnula ga", reče Hara, "a on je prestao da plače. Svi znaju da se slobodnjačka beba mora isplakati pri samom rođenju ako je u sieču, jer nikada više neće moći da plače, sem ako nas ne izda na hajru."
<BR>&nbsp;&nbsp;&nbsp;&nbsp;&nbsp;"Dovoljno je plakao", reče Alija. "Samo sam želela da osetim njegovu iskru, njegov život. To je sve. Kada je osetio moj dodir, više nije želeo da plače."
<BR>&nbsp;&nbsp;&nbsp;&nbsp;&nbsp;"To će samo izazvati još više priča među ljudima", reče Hara.
<BR>&nbsp;&nbsp;&nbsp;&nbsp;&nbsp;"Sabijin dečak je zdrav?" zapita Džesika. Primetila je da Haru nešto veoma muči i pitala se šta je to.
<BR>&nbsp;&nbsp;&nbsp;&nbsp;&nbsp;"Zdrav je kako bi se samo moglo poželeti", odvrati Hara. "Oni znaju da ga Alija nije povredila. Ne zameraju joj toliko što ga je dodirnula. On se odmah smirio i bio je srećan. U pitanju je...", Hara slegnu ramenima.
<BR>&nbsp;&nbsp;&nbsp;&nbsp;&nbsp;"U pitanju je neobičnost moje kćeri, je li tako?" upita Džesika. "U pitanju je način na koji govori o stvarima koje premašuju njeno doba i o stvarima za koje ne može da zna nijedno dete njenih godina - o stvarima prošlosti."
<BR>&nbsp;&nbsp;&nbsp;&nbsp;&nbsp;"Kako je moguće da joj je poznat izgled deteta sa Bele Tegeuse?" zapita Hara.
<BR>&nbsp;&nbsp;&nbsp;&nbsp;&nbsp;"Ali, tako je!" reče Alija. "Sabijin sin je isti kao i Mitin sin rođen pre odlaska."
<BR>&nbsp;&nbsp;&nbsp;&nbsp;&nbsp;"Alija", reče Džesika. "Upozorila sam te."
<BR>&nbsp;&nbsp;&nbsp;&nbsp;&nbsp;"Ali, majko, videla sam i istina je i..."
<BR>&nbsp;&nbsp;&nbsp;&nbsp;&nbsp;Džesika zatrese glavom primećujući znake uznemirenosti na Harinom licu. Kćer koja je na rođenju znala sve što sam ja znala... i više: sve što su joj iz hodnika prošlosti otkrile Časne Majke u meni.
<BR>&nbsp;&nbsp;&nbsp;&nbsp;&nbsp;"Nisu u pitanju samo stvari koje govori", reče Hara. "Tu su i vežbe: način na koji sedi zagledana u stene, pomerajući samo jedan mišić pored nosa ili mišić na poleđini prsta, ili..."
<BR>&nbsp;&nbsp;&nbsp;&nbsp;&nbsp;"To su vežbe Bene Geserita", reče Džesika. "Poznato ti je to, Hara. Želiš li možda da porekneš nasleđe moje kćeri?"
<BR>&nbsp;&nbsp;&nbsp;&nbsp;&nbsp;"Časna Majko, vi znate da meni te stvari ne smetaju", reče Hara. "Reč je o ljudima i o njihovom mrmljanju. Osećam opasnost u tome. Govore da je vaša kćer demon, da druga deca neće da se igraju s njom, da je ona..."
<BR>&nbsp;&nbsp;&nbsp;&nbsp;&nbsp;"Ona ima tako malo sličnosti sa ostalom decom", reče Džesika. "Nije demon. U pitanju je samo..."
<BR>&nbsp;&nbsp;&nbsp;&nbsp;&nbsp;"Naravno da nije!"
<BR>&nbsp;&nbsp;&nbsp;&nbsp;&nbsp;Džesiku je začudila oštrina Harinog tona i ona spusti pogled na Aliju. Dete je izgledalo zadubljeno u misli, zračeći osećanjem... iščekivanja. Džesika ponovo obrati pažnju na Haru.
<BR>&nbsp;&nbsp;&nbsp;&nbsp;&nbsp;"Poštujem to što si član domaćinstva moga sina", reče Džesika. Alija se očeša o njenu ruku. "Možeš otvoreno sa mnom da razgovaraš o svemu što te muči."
<BR>&nbsp;&nbsp;&nbsp;&nbsp;&nbsp;"Neću još dugo biti član domaćinstva vašeg sina", reče Hara. "Čekala sam ovoliko zbog svojih sinova, zbog naročite obuke koju oni dobijaju kao Usulova deca. Malo šta mogu da im pružim, budući da je poznato da ne delim postelju sa vašim sinom."
<BR>&nbsp;&nbsp;&nbsp;&nbsp;&nbsp;Alija se ponovo očeša o nju, dremljiva, topla.
<BR>&nbsp;&nbsp;&nbsp;&nbsp;&nbsp;"Bila si dobra družbenica mog sina", reče Džesika. A zatim dodade u sebi, jer je takve misli nikada nisu napuštale: Družbenica... a ne supruga. A onda joj na površinu svesti dođoše govorkanja u sieču o tome da je prijateljstvo njenog sina sa Čani preraslo u nešto stalno, u brak.
<BR>&nbsp;&nbsp;&nbsp;&nbsp;&nbsp;Volim Čani, pomisli Džesika, ali se podseti da ljubav mora da odstupi u ime viših carskih potreba. Carski brakovi se ne sklapaju iz ljubavi.
<BR>&nbsp;&nbsp;&nbsp;&nbsp;&nbsp;"Mislite li da ne znam šta planirate za sina?" upita Hara.
<BR>&nbsp;&nbsp;&nbsp;&nbsp;&nbsp;"Kako to misliš?" uzvrati pitanjem Džesika.
<BR>&nbsp;&nbsp;&nbsp;&nbsp;&nbsp;"Planirate da ujedinite plemena pod Njegovom vlašću", reče Hara.
<BR>&nbsp;&nbsp;&nbsp;&nbsp;&nbsp;"Je li to loše?"
<BR>&nbsp;&nbsp;&nbsp;&nbsp;&nbsp;"Vidim u tome opasnost za njega... a Alija je deo te opasnosti."
<BR>&nbsp;&nbsp;&nbsp;&nbsp;&nbsp;Alija se priljubi još više uz majku; oči su joj sada bile otvorene i netremice je posmatrala Haru.
<BR>&nbsp;&nbsp;&nbsp;&nbsp;&nbsp;"Gledala sam vas dok ste zajedno", reče Hara, "način na koji se dodirujete. A Alija kao da je deo moga tela, jer je sestra onoga koji mi je kao brat. Pazila sam je i čuvala još od vremena kada je bila beba, od racije kada smo pobegli ovamo. Prozrela sam mnoge stvari u vezi s njom."
<BR>&nbsp;&nbsp;&nbsp;&nbsp;&nbsp;Džesika klimnu glavom, osećajući kako u Aliji koja je sedela pored nje počinje da raste nemir.
<BR>&nbsp;&nbsp;&nbsp;&nbsp;&nbsp;"Znate šta mislim", reče Hara. "Na način na koji je od početka znala šta govorimo. Kada je postojala neka druga beba koja je tako mala poznavala disciplinu vode? Kada su prve reči ma koje bebe upućene dadilji bile: 'Volim te Hara'?"
<BR>&nbsp;&nbsp;&nbsp;&nbsp;&nbsp;Hara se zagleda u Aliju. "Šta mislite zašto me ne vređaju njene uvrede? Znam da u njima nema zlobe."
<BR>&nbsp;&nbsp;&nbsp;&nbsp;&nbsp;Alija podiže pogled prema majci.
<BR>&nbsp;&nbsp;&nbsp;&nbsp;&nbsp;"Da, ja posedujem moć ubeđivanja, Časna Majko", reče Hara. "Mogla sam da budem sajadina. Videla sam ono što sam videla."
<BR>&nbsp;&nbsp;&nbsp;&nbsp;&nbsp;"Hara...", Džesika slegnu ramenima. "Ne znam šta da kažem." I ona se začudi sama sebi jer ovo je odista bilo tačno.
<BR>&nbsp;&nbsp;&nbsp;&nbsp;&nbsp;Alija se uspravi i podiže ramena. Džesika dokuči da se osećanje iščekivanja okončalo, osećanje koje se sastojalo od odluke i tuge.
<BR>&nbsp;&nbsp;&nbsp;&nbsp;&nbsp;"Pogrešili smo", reče Alija. "Sada nam je Hara potrebna."
<BR>&nbsp;&nbsp;&nbsp;&nbsp;&nbsp;"Bila je to ceremonija semena", reče Hara, "kada ste promenili Vodu Života, Časna Majko, i kada Alija još nije bila rođena."
<BR>&nbsp;&nbsp;&nbsp;&nbsp;&nbsp;Hara potrebna? upita se Džesika.
<BR>&nbsp;&nbsp;&nbsp;&nbsp;&nbsp;"Ko još može da razgovara sa ljudima i nagna ih da počnu da me razumeju?" upita Alija.
<BR>&nbsp;&nbsp;&nbsp;&nbsp;&nbsp;"Šta želiš da ona učini?" zapita Džesika.
<BR>&nbsp;&nbsp;&nbsp;&nbsp;&nbsp;"Ona već zna šta treba da radi", reče Alija.
<BR>&nbsp;&nbsp;&nbsp;&nbsp;&nbsp;"Reći ću im istinu", reče Hara. Lice joj odjednom postade staro i tužno sa maslinastom kožom naboranom od mrštenja: veštičje oštre crte lica. "Reći ću im da se Alija samo pretvara da je dete i da nikada nije bila dete."
<BR>&nbsp;&nbsp;&nbsp;&nbsp;&nbsp;Alija zatrese glavom. Suze su joj tekle niz obraze i Džesika oseti talas tuge koji je zračio iz njene kćeri kao da je to osećanje bilo njeno vlastito.
<BR>&nbsp;&nbsp;&nbsp;&nbsp;&nbsp;"Ja znam da sam nakaza", prošaputa Alija. Reč odraslih koja je potekla iz dečjih usta zvučala je kao gorka potvrda rečenog.
<BR>&nbsp;&nbsp;&nbsp;&nbsp;&nbsp;"Ti nisi nakaza", obrecnu se Hara. "Ko se usudio da kaže da si nakaza?"
<BR>&nbsp;&nbsp;&nbsp;&nbsp;&nbsp;Džesiku ponovo začudi silina Harinog zaštitničkog glasa. Ona tada uvide da je Alija ispravno procenila - Hara im je bila potrebna. - Pleme će razumeti Haru - njene reči i osećanja - jer bilo je očigledno da ona voli Aliju kao da je njeno rođeno dete.
<BR>&nbsp;&nbsp;&nbsp;&nbsp;&nbsp;"Ko je to rekao?" ponovi Hara.
<BR>&nbsp;&nbsp;&nbsp;&nbsp;&nbsp;"Niko."
<BR>&nbsp;&nbsp;&nbsp;&nbsp;&nbsp;Alija iskoristi ugao Džesikine aba odore da obriše suze sa lica. A zatim ispravi skut odore koji je navlažila i izgužvala.
<BR>&nbsp;&nbsp;&nbsp;&nbsp;&nbsp;"Onda ni ti nemoj da to govoriš", naredi Hara.
<BR>&nbsp;&nbsp;&nbsp;&nbsp;&nbsp;"Dobro, Hara."
<BR>&nbsp;&nbsp;&nbsp;&nbsp;&nbsp;"A sada", reče Hara, "reci mi kako se to zbilo da bih mogla da ispričam ostalima. Reci mi šta je to što ti se dogodilo."
<BR>&nbsp;&nbsp;&nbsp;&nbsp;&nbsp;Alija proguta knedlu i podiže pogled prema majci.
<BR>&nbsp;&nbsp;&nbsp;&nbsp;&nbsp;Džesika klimnu glavom.
<BR>&nbsp;&nbsp;&nbsp;&nbsp;&nbsp;"Jednog dana sam se probudila", reče Alija. "Bilo je to kao buđenje iz sna, sem što nisam mogla da se setim odlaska na spavanje. Nalazila sam se na toplom, tamnom mestu. I bila sam uplašena."
<BR>&nbsp;&nbsp;&nbsp;&nbsp;&nbsp;Slušajući poluvrskajući glas svoje kćeri, Džesika se priseti tog dana u velikoj pećini.
<BR>&nbsp;&nbsp;&nbsp;&nbsp;&nbsp;"Kako sam bila uplašena", reče Alija, "pokušala sam da pobegnem, ali nisam imala kuda. Tada sam ugledala iskru... ali to, u stvari, nije bilo viđenje. Iskra se jednostavno nalazila tamo zajedno sa mnom i ja sam dokučila kako me njena osećanja... umiruju, teše, govore mi na taj način da će sve biti u redu. Bila je to moja majka."
<BR>&nbsp;&nbsp;&nbsp;&nbsp;&nbsp;Hara protrlja oči i umirujuće se osmehnu Aliji, pa ipak u očima ove slobodnjačke žene bilo je nečeg divljeg kao da su i one pokušavale da čuju Alijine reči.
<BR>&nbsp;&nbsp;&nbsp;&nbsp;&nbsp;I Džesika pomisli: Šta mi uopšte znamo o tome kako ona misli... na osnovu svojih jedinstvenih iskustava, obuke i porekla?
<BR>&nbsp;&nbsp;&nbsp;&nbsp;&nbsp;"Upravo kad sam se osetila sigurnom i bezbednom", reče Alija, "pokraj nas se pojavila još jedna iskra... i sve se odjednom dogodilo. Ta druga iskra bila je stara Časna Majka. Razmenjivala je... život sa mojom majkom... sve... a ja sam bila tamo sa njima i videla sve... baš sve. A zatim se završilo i ja sam bila oni i svi ostali i ja sam sama... jedino mi je bilo potrebno dosta vremena da ponovo pronađem sebe. Bilo je tako mnogo drugih."
<BR>&nbsp;&nbsp;&nbsp;&nbsp;&nbsp;"Bilo je to okrutno", reče Džesika. "Nijedno biće ne bi smelo da postane svesno na ovaj način. Pravo je čudo da si uspela da prihvatiš sve što ti se dogodilo."
<BR>&nbsp;&nbsp;&nbsp;&nbsp;&nbsp;"Ništa drugo nisam mogla!" reče Alija. "Nisam znala kako da to odbijem, da sakrijem svoju svest... ili da je isključim... sve se jednostavno zbilo... sve..."
<BR>&nbsp;&nbsp;&nbsp;&nbsp;&nbsp;"Nismo znali", promrmlja Hara. "Kada smo tvojoj majci dali Vodu Života da je promeni, nismo znali za tvoje postojanje u njenoj utrobi."
<BR>&nbsp;&nbsp;&nbsp;&nbsp;&nbsp;"Ne budi tužna zbog toga, Hara", reče Alija. "Ne bi trebalo da žalim sebe. Uostalom, to je razlog i za veselje: ja sam Časna Majka. Pleme ima dve Čas..."
<BR>&nbsp;&nbsp;&nbsp;&nbsp;&nbsp;Ona zastade nagnuvši glavu kao da osluškuje.
<BR>&nbsp;&nbsp;&nbsp;&nbsp;&nbsp;Hara se osloni petama o jastuk za sedenje, zagleda se u Aliju, a zatim usredsredi pažnju na Džesikino lice.
<BR>&nbsp;&nbsp;&nbsp;&nbsp;&nbsp;"Nisi li posumnjala?" upita Džesika.
<BR>&nbsp;&nbsp;&nbsp;&nbsp;&nbsp;"Š-š-š-š", reče Alija.
<BR>&nbsp;&nbsp;&nbsp;&nbsp;&nbsp;Udaljeno ritmičko pojanje dopre do njih kroz zastore koji su ih delili od siečkih hodnika. Postalo je jače, donoseći sobom razgovetne zvuke: "Ja! Ja! Javm! Ja! Ja! Javm! Mu zein, Valah!"
<BR>&nbsp;&nbsp;&nbsp;&nbsp;&nbsp;Pevači prođoše kroz spoljašnji ulaz i njihovi se glasovi razlegoše kroz unutrašnje odaje. Zvuk polako poče da zamire.
<BR>&nbsp;&nbsp;&nbsp;&nbsp;&nbsp;Kada je postao nerazgovetan, Džesika započe obred sa tugom u glasu: "Bio je Ramadan i april na Beli Tegeusi."
<BR>&nbsp;&nbsp;&nbsp;&nbsp;&nbsp;"Moja porodica sedela je u dvorištu sa bazenom", reče Hara, "u vazduhu ispunjenom vlagom i kapljicama sa vodoskoka. Nadohvat ruke nalazilo se drvo portigala, okruglih i zrelih. Bila je tu i korpa sa miš-mišom, baklavom i krčagom libana - sve same poslastice. U našim vrtovima i porodicama vladao je mir... mir u celoj zemlji."
<BR>&nbsp;&nbsp;&nbsp;&nbsp;&nbsp;"Život je bio ispunjen srećom dok nisu stigli napadači", reče Alija.
<BR>&nbsp;&nbsp;&nbsp;&nbsp;&nbsp;"Krv se ledila od jauka prijatelja", reče Džesika, osetivši kako je preplavljuju sećanja na sve one prošlosti koje je nosila u sebi.
<BR>&nbsp;&nbsp;&nbsp;&nbsp;&nbsp;"La, la, la, plakale su žene", reče Hara.
<BR>&nbsp;&nbsp;&nbsp;&nbsp;&nbsp;"Napadači su došli kroz muštamal, nasrnuvši na nas noževima, crvenim od krvi naših ljudi", reče Džesika.
<BR>&nbsp;&nbsp;&nbsp;&nbsp;&nbsp;Oko njih tri zavlada tišina istovetna onoj iz ostalih odaja sieča, tišina u kojoj su se sećale i na taj način zadržavale svežinu boli.
<BR>&nbsp;&nbsp;&nbsp;&nbsp;&nbsp;Tada Hara izgovori završne reči obreda, sa žestinom koju Džesika nikada ranije nije čula da im se pridaje.
<BR>&nbsp;&nbsp;&nbsp;&nbsp;&nbsp;"Nikada nećemo oprostiti i nikada nećemo zaboraviti", reče Hara.
<BR>&nbsp;&nbsp;&nbsp;&nbsp;&nbsp;U tišini bremenitoj razmišljanjem, koja je usledila posle njenih reči, začuše mrmljanje ljudi, šuškanje mnogobrojnih odora. Džesika oseti da neko stoji ispred zastora u njenu odaju.
<BR>&nbsp;&nbsp;&nbsp;&nbsp;&nbsp;"Časna Majko?"
<BR>&nbsp;&nbsp;&nbsp;&nbsp;&nbsp;Džesika prepoznade ženski glas: Tartar, jedna od Stilgarovih žena.
<BR>&nbsp;&nbsp;&nbsp;&nbsp;&nbsp;"Nevolja, Časna Majko."
<BR>&nbsp;&nbsp;&nbsp;&nbsp;&nbsp;Džesika oseti kako joj se srce steže i kako je obuzima iznenadni strah za Pola. "Pol...", zausti ona.
<BR>&nbsp;&nbsp;&nbsp;&nbsp;&nbsp;Tartar raširi zastore i stupi u odaju. Džesika primeti gomilu ljudi u spoljnoj prostoriji pre nego što su zastori pali, a onda podiže pogled prema Tartari - niskoj, crnomanjastoj ženi u crnoj odori, sa potpuno plavim očima uperenim u Džesiku, sa tankim nozdrvama oko kojih su se primećivali ožiljci od utičnica.
<BR>&nbsp;&nbsp;&nbsp;&nbsp;&nbsp;"Šta je bilo?" zapita Džesika.
<BR>&nbsp;&nbsp;&nbsp;&nbsp;&nbsp;"Stigla je reč sa peska", reče Tartar. "Usul će na ogledu sresti tvorca... to je danas. Mladići kažu da će sigurno uspeti, do večeri će postati peščani jahač. Mladići se okupljaju za raciju. Pojuriće na sever i tamo se sresti sa Usulom. Kažu da će tada dići uzbunu. Kažu da će ga naterati da izazove Stilgara i preuzme komandu nad plemenima."
<BR>&nbsp;&nbsp;&nbsp;&nbsp;&nbsp;Sakupljanje vode, zasađivanje dina, sporo ali sigurno menjanje njihovog sveta - to više nije dovoljno, pomisli Džesika. Sitni napadi, sigurni napadi - ono čemu smo ih Pol i ja učili više nisu dovoljni. Oni osećaju svoju snagu. Oni žele da se bore.
<BR>&nbsp;&nbsp;&nbsp;&nbsp;&nbsp;Tartar se premestio s noge na nogu i pročistio grlo.
<BR>&nbsp;&nbsp;&nbsp;&nbsp;&nbsp;Poznata nam je potreba čekanja iz opreza, pomisli Džesika, ali u tome je i srž naše osujećenosti. Takođe nam je poznata šteta koju nam može doneti predugo čekanje. Izgubićemo osećaj cilja ako se čekanje produži.
<BR>&nbsp;&nbsp;&nbsp;&nbsp;&nbsp;"Mladići kažu da ako Usul ne izazove Stilgara, to će značiti da ga se boji", reče Tartar.
<BR>&nbsp;&nbsp;&nbsp;&nbsp;&nbsp;Ona obori pogled.
<BR>&nbsp;&nbsp;&nbsp;&nbsp;&nbsp;"Stvari, znači, tako stoje", promrmlja Džesika. A onda pomisli: Predvidela sam to. Kao i Stilgar.
<BR>&nbsp;&nbsp;&nbsp;&nbsp;&nbsp;Tartar ponovo pročisti grlo. "Čak i moj brat Šoab kaže to isto", reče ona. "Usulu neće ostaviti mogućnost da bira."
<BR>&nbsp;&nbsp;&nbsp;&nbsp;&nbsp;Znači, dogodilo se, pomisli Džesika. Pol će morati sam da iziđe na kraj s tim. Časna Majka ne sme da se meša u biranje novog vođe.
<BR>&nbsp;&nbsp;&nbsp;&nbsp;&nbsp;Alija oslobodi ruku iz majčine i reče: "Poći ću sa Tartar i slušaću šta govore mladići. Možda postoji način."
<BR>&nbsp;&nbsp;&nbsp;&nbsp;&nbsp;Džesika susrete Tartarin pogled, ali se obrati Aliji: "Pođi i podnesi mi izveštaj čim budeš mogla."
<BR>&nbsp;&nbsp;&nbsp;&nbsp;&nbsp;"Mi ne želimo da se to dogodi, Časna Majko", reče Tartar.
<BR>&nbsp;&nbsp;&nbsp;&nbsp;&nbsp;"Ne želimo", složi se Džesika. "Plemenu je potrebna sva njegova snaga." Ona pogleda Haru. "Hoćeš li poći sa njima?"
<BR>&nbsp;&nbsp;&nbsp;&nbsp;&nbsp;Hara odgovori na neizgovoreni deo pitanja: "Tartar neće dozvoliti da se bilo šta dogodi Aliji. Ona zna da ćemo uskoro obe biti žene istog muža, ona i ja, da ćemo deliti istog čoveka. Tartar i ja smo razgovarale." Hara podiže pogled prema Tartar, a zatim ga vrati na Džesiku. "Sporazumele smo se."
<BR>&nbsp;&nbsp;&nbsp;&nbsp;&nbsp;Tartar dade Aliji ruku i reče: "Moramo da požurimo. Mladići odlaze."
<BR>&nbsp;&nbsp;&nbsp;&nbsp;&nbsp;One pohitaše kroz zastore; detetova ruka se nalazila u maloj ruci žene, ali izgledalo je da je dete ono koje vodi.
<BR>&nbsp;&nbsp;&nbsp;&nbsp;&nbsp;"Ako Pol Muad'Dib pogubi Stilgara, to neće biti od koristi za pleme", reče Hara. "Ranije je do smene vlasti uvek dolazilo na takav način, ali vremena su se promenila."
<BR>&nbsp;&nbsp;&nbsp;&nbsp;&nbsp;"Vremena su se i za tebe promenila", reče Džesika.
<BR>&nbsp;&nbsp;&nbsp;&nbsp;&nbsp;"Ne mislite valjda da sumnjam u ishod bitke", reče Hara. "Usul može samo da pobedi."
<BR>&nbsp;&nbsp;&nbsp;&nbsp;&nbsp;"I vi smatrate da mi osećanja utiču na prosuđivanje", reče Hara. Ona zatrese glavom, zveckajući vodenim prstenovima koje je nosila oko vrata. "Koliko grešite. Možda takođe mislite da mi je žao što me Usul nije izabrao, da sam ljubomorna na Čani?"
<BR>&nbsp;&nbsp;&nbsp;&nbsp;&nbsp;"Čovek sam bira, onako kako može", reče Džesika.
<BR>&nbsp;&nbsp;&nbsp;&nbsp;&nbsp;"Ja žalim Čani", reče Hara.
<BR>&nbsp;&nbsp;&nbsp;&nbsp;&nbsp;Džesika se ukruti: "Šta time hoćeš da kažeš?
<BR>&nbsp;&nbsp;&nbsp;&nbsp;&nbsp;"Poznato mi je šta mislite o Čani", reče Hara. "Smatrate da ona nije prava žena za vašeg sina."
<BR>&nbsp;&nbsp;&nbsp;&nbsp;&nbsp;Džesika se zavali u jastuke i slegnu ramenima. "Možda."
<BR>&nbsp;&nbsp;&nbsp;&nbsp;&nbsp;"Nije isključeno da ste u pravu", reče Hara. "Ako jeste, možda ćete steći iznenadnog saveznika - samu Čani. Ona njemu želi sve najbolje."
<BR>&nbsp;&nbsp;&nbsp;&nbsp;&nbsp;Džesika proguta knedlu iako joj se grlo iznenada steglo. "Čani mi je veoma draga", reče ona. "Ona ne može da bude..."
<BR>&nbsp;&nbsp;&nbsp;&nbsp;&nbsp;"Ponjave su vam ovde veoma prljave", reče Hara, a onda se osvrnu oko sebe, izbegavajući Džesikin pogled. "Premnogo ljudi prolazi ovuda. Zaista bi trebalo češće da ih čistite."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
