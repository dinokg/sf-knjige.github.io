<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;"I tako, sad znaš", reče Slartibartfast, traljavo i bezuspešno se upinjući da pospremi bar nešto od užasnog nereda koji je vladao u njegovoj sobi. Podigao je parče hartije sa vrha gomile, ali potom nije umeo da smisli gde bi ga stavio, zato ga je vratio na vrh prvobitne gomile, a ova se ubrzo srušila. "Duboka Misao projektovala je Zemlju, mi smo je sagradili, a vi ste živeli na njoj."
<BR>&nbsp;&nbsp;&nbsp;&nbsp;&nbsp;"A Vogoni su došli i uništili je pet minuta pre nego što je program završen", dodade Artur, ne bez tuge.
<BR>&nbsp;&nbsp;&nbsp;&nbsp;&nbsp;"Da", reče starac i zastade da bi se bespomoćno ogledao po sobi. "Deset miliona godina planiranja i rada, tek tako, uništeno. Deset miliona godina, Zemljanine - možeš li sebi da predstaviš toliki vermenski raspon? Za toliko vreme galaktička civilizacija mogla bi pet puta izrasti iz najobičnije larve. Uništeno." Zastao je.
<BR>&nbsp;&nbsp;&nbsp;&nbsp;&nbsp;"Eto, to ti je birokratija", dodao je.
<BR>&nbsp;&nbsp;&nbsp;&nbsp;&nbsp;"Znaš", reče Artur zamišljeno, "sve to objašnjava mnoge stvari. Tokom čitavog života imao sam taj čudni, neobjašnjivi osećaj da se nešto dešava u svetu, nešto veliko, čak zlokobno, a da niko neće da mi kaže šta."
<BR>&nbsp;&nbsp;&nbsp;&nbsp;&nbsp;"A, ne", reče starac, "to je samo savršena normalna paranoja. To ima svako u Vaseljeni."
<BR>&nbsp;&nbsp;&nbsp;&nbsp;&nbsp;"Svako?" reče Artur. "Pa, ako to svako ima, to možda nešto i znači! Možda znamo da negde, s druge strane Vaseljene..."
<BR>&nbsp;&nbsp;&nbsp;&nbsp;&nbsp;"Možda. Koga je briga?" uzvrati Slartibartfast pre nego što je Artur pao u vatru. "Možda sam star i umoran", nastavio je, "ali uvek mislim da su nade da ćemo otkriti šta se zaista dešava toliko besmisleno daleke, da nam jedino preostaje da kažemo: 'Zaboravi na svaki smisao svega toga i drži se nečega što će te zaokupiti'. Uzmi, recimio, mene: bavim se projektovanjem obala. Dobio sam nagradu za Norvešku."
<BR>&nbsp;&nbsp;&nbsp;&nbsp;&nbsp;Kopao je neko vreme po hrpi otpadaka i izvukao odatle veliku ploču od pleksiglasa, u koju je bilo urezano njegovo ime i uliven model Norveške.
<BR>&nbsp;&nbsp;&nbsp;&nbsp;&nbsp;"I kakav je smisao svega toga?" rekao je. "To nikada nisam uspeo da utvrdim. Pravio sam fjordove čitavog života, ali oni su nakratko postali moderni i zbog toga sam dobio nagradu."
<BR>&nbsp;&nbsp;&nbsp;&nbsp;&nbsp;Okrenuo ju je u rukama i slegao ramenima, a potom ju je nehajno bacio u stranu, ali ne toliko nehajno da ne padne na nešto meko.
<BR>&nbsp;&nbsp;&nbsp;&nbsp;&nbsp;"Na ovoj zameni za Zemlju koju su nam naručili meni je zapalo da se pozabavim Afrikom i ja je, razume se, pravim svu u fjordovima, jer slučajno ih volim, a dovoljno sam staromodan da mislim da će oni dati dražesni barokni izgled kontinentu. A oni mi kažu da ne izgleda dovoljno polutarno!" Šuplje se nasmejao. "Kakve to ima veze? Nauka je, razume se, došla do zadivljujućih saznanja, ali meni je, u svakom trenutku, mnogo draže da budem zadovoljan nego da budem u pravu."
<BR>&nbsp;&nbsp;&nbsp;&nbsp;&nbsp;"A jesi li zadovoljan?"
<BR>&nbsp;&nbsp;&nbsp;&nbsp;&nbsp;"Ne. Tu, razume se, sve pada u vodu."
<BR>&nbsp;&nbsp;&nbsp;&nbsp;&nbsp;"Šteta", reče Artur saosećajno. "Inače je zvučalo kao sasvim dobra životna filozofija."
<BR>&nbsp;&nbsp;&nbsp;&nbsp;&nbsp;Negde na zidu zablista mala, bela svetiljka.
<BR>&nbsp;&nbsp;&nbsp;&nbsp;&nbsp;"Hodi", reče Slartibartfast, "treba da se sretneš s miševima. Tvoj dolazak na planetu izazvao je poprilično uzbuđenja. Već je opisan, koliko sam shvatio, kao treći najneverovatniji slučaj u istoriji Vaseljene."
<BR>&nbsp;&nbsp;&nbsp;&nbsp;&nbsp;"A kakva su bila prva dva?"
<BR>&nbsp;&nbsp;&nbsp;&nbsp;&nbsp;"Oh, verovatno najobičnije podudarnosti", reče Slartibartfast nemarno. Otvorio je vrata i sačekao da Artur pođe za njim.
<BR>&nbsp;&nbsp;&nbsp;&nbsp;&nbsp;Artur se još jednom osvrnuo, a potom je spustio pogled na sebe i svoju znojavu, neurednu odeću u kojoj je ležao u blatu u četvrtak izjutra.
<BR>&nbsp;&nbsp;&nbsp;&nbsp;&nbsp;"Izgleda da imam gadnih problema s načinom na koji živim", progunđao je sebi u bradu.
<BR>&nbsp;&nbsp;&nbsp;&nbsp;&nbsp;"Molim?" upitao je starac.
<BR>&nbsp;&nbsp;&nbsp;&nbsp;&nbsp;"Ah, ništa", reče Artur, "samo sam se šalio."
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
