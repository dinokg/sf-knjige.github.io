<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37. IN VINO VERITAS
<P>&nbsp;&nbsp;&nbsp;&nbsp;&nbsp;Pored Mirise Kumar je bio Lorenov najdraži - i najčešći gost. Uprkos njegovom nadimku, Lorenu je Kumar pre ličio na vernog psa - ili, pre, na ljupko štene - nego na lava. Na Tarni je bilo desetak prekomerno maženih pasa, a jednoga dana oni će možda postojati i na Seganu Dva, oživljujući svoje drevno prijateljstvo sa čovekom.
<BR>&nbsp;&nbsp;&nbsp;&nbsp;&nbsp;Loren je doznao kakvom se riziku mladić izložio u nemirnom moru. Obojica su imali sreće što se Kumar nikada nije otiskivao od obale bez ronilačkog noža koji mu je kaišem bio vezan za nogu; čak i tako, pod vodom je proveo više od tri minuta, sekući kablove u koje se Loren zapleo. Posada Kalipsa bila je sigurna da su se obojica udavila.
<BR>&nbsp;&nbsp;&nbsp;&nbsp;&nbsp;Uprkos ove veze koja ih je sada spajala, Loren je i dalje teško mogao da vodi razgovor sa Kumarom. Uostalom, postojao je sasvim ograničen broj načina na koji se moglo reći: "Hvala što si mi spasao život", a svetovi sa kojih su poticali bili su toliko različiti da su imali tek krajnje malo zajedničkih tema. Ako bi sa Kumarom razgovarao o Zemlji ili o brodu, sve je valjalo objašnjavati sa nesnosnim obiljem pojedinosti; posle izvesnog vremena Loren je shvatio da samo traći vreme. Za razliku od svoje sestre, Kumar je živeo u svetu neposrednih iskustava; njemu su bili važni jedino ovde i sada na Talasi. "Kako mu zavidim!" primetio je jednom Kaldor. "On je stvorenje današnjice - ne opterećuje ga prošlost, niti ga plaši budućnost!"
<BR>&nbsp;&nbsp;&nbsp;&nbsp;&nbsp;Loren se spremao da pođe na počinak, nadajući se da je to njegova poslednja noć na klinici, kada je došao Kumar, noseći jednu veoma veliku bocu, koju trijumfalno podiže uvis.
<BR>&nbsp;&nbsp;&nbsp;&nbsp;&nbsp;"Pogodi!"
<BR>&nbsp;&nbsp;&nbsp;&nbsp;&nbsp;"Nemam predstavu", uzvrati Loren potpuno neistinito.
<BR>&nbsp;&nbsp;&nbsp;&nbsp;&nbsp;"Prvo vino ove sezone, sa Krakana. Kažu da će biti veoma dobra godina."
<BR>&nbsp;&nbsp;&nbsp;&nbsp;&nbsp;"Kako to da se ti u to razumeš?"
<BR>&nbsp;&nbsp;&nbsp;&nbsp;&nbsp;"Naša porodica ima tamo vinograd već više od sto godina. Lavlje vinogorje najznamenitije je na svetu."
<BR>&nbsp;&nbsp;&nbsp;&nbsp;&nbsp;Kumar stade da pretura unaokolo sve dok ne pronađe dve čaše i do vrha napuni obe. Loren obazrivo srknu; bilo je slatkasto za njegov ukus, ali veoma, veoma pitko.
<BR>&nbsp;&nbsp;&nbsp;&nbsp;&nbsp;"Kako se zove?"
<BR>&nbsp;&nbsp;&nbsp;&nbsp;&nbsp;"Krakan specijal."
<BR>&nbsp;&nbsp;&nbsp;&nbsp;&nbsp;"Budući da mi Krakan jednom umalo nije došao glave, treba li da ponovo rizikujem?"
<BR>&nbsp;&nbsp;&nbsp;&nbsp;&nbsp;"Od ovoga nećeš biti nimalo mamuran."
<BR>&nbsp;&nbsp;&nbsp;&nbsp;&nbsp;Loren ispi još jedan, veći gutljaj i posle iznenađujuće kratkog razdoblja čaša mu je bila prazna. A još manje vremena je bilo potrebno da se ponovo napuni.
<BR>&nbsp;&nbsp;&nbsp;&nbsp;&nbsp;Ovo je izgledao izvrstan način da se provede poslednja noć u bolnici i Loren oseti kako se njegova normalna zahvalnost prema Kumaru proteže sada na ceo svet. Čak ni poseta gradonačelnice Voldron ne bi mu više bila neprijatna kao ranije.
<BR>&nbsp;&nbsp;&nbsp;&nbsp;&nbsp;"Uzgred budi rečeno, kako je Brant? Nisam ga video punu nedelju dana."
<BR>&nbsp;&nbsp;&nbsp;&nbsp;&nbsp;"Još je na Severnom Ostrvu. Nadzire opravku broda i vodi razgovore sa morskim biolozima. Svi su se silno uzbudili oko škorpova. Ali još niko ne zna šta da preduzmemo s njima u vezi. Ako uopšte nešto treba preduzeti."
<BR>&nbsp;&nbsp;&nbsp;&nbsp;&nbsp;"Znaš, i ja sam u istoj nedoumici kada je Brant u pitanju."
<BR>&nbsp;&nbsp;&nbsp;&nbsp;&nbsp;Kumar se nasmeja.
<BR>&nbsp;&nbsp;&nbsp;&nbsp;&nbsp;"Ništa ne brini. Našao je novu devojku na Severnom Ostrvu."
<BR>&nbsp;&nbsp;&nbsp;&nbsp;&nbsp;"Oh. Zna li Mirisa za to?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"I ne smeta joj?"
<BR>&nbsp;&nbsp;&nbsp;&nbsp;&nbsp;"Zašto bi joj smetalo? Brant je voli - i uvek se vraća."
<BR>&nbsp;&nbsp;&nbsp;&nbsp;&nbsp;Loren stade da obrađuje ovu informaciju, premda prilično sporo. Palo mu je na um da je u pitanju nova varijabla u jednoj već ionako složenoj jednačini. Ima li Mirisa i drugih ljubavnika? Želi li on to stvarno da dozna? Treba li da je pita?
<BR>&nbsp;&nbsp;&nbsp;&nbsp;&nbsp;"U svakom slučaju", nastavi Kumar, napunivši im ponovo čaše, "jedina stvarno važna okolnost jeste da su njihove genetske karte odobrene i biće registrovani za dobijanje sina. Kada se on rodi, stvari će se promeniti. Onda će pripadati samo jedno drugom. Nije li isto tako bilo i na Zemlji?"
<BR>&nbsp;&nbsp;&nbsp;&nbsp;&nbsp;"Ponekad", reče Loren. Kumar, dakle, ne zna; u tajnu su i dalje bili upućeni samo njih dvoje.
<BR>&nbsp;&nbsp;&nbsp;&nbsp;&nbsp;Bar ću videti svog sina, pomisli Loren, makar i samo na nekoliko meseci. A onda...
<BR>&nbsp;&nbsp;&nbsp;&nbsp;&nbsp;Na svoj užas, on oseti kako mu se suze slivaju niz obraze. Kada je poslednji put zaplakao? Pre dve stotine godina, dok je posmatrao usplamtelu Zemlju...
<BR>&nbsp;&nbsp;&nbsp;&nbsp;&nbsp;"Šta je bilo?" upita ga Kumar. "Razmišljaš li o svojoj ženi?" Zabrinutost mu je bila tako iskrena da Loren naprosto nije mogao da bude uvređen njegovim neuviđavnim pitanjem - odnosno potezanjem teme koja je, prećutnim pristankom, tek retko pominjana, zato što nije imala nikakve veze sa ovim ovde i sada. Pre dve stotine godina na Zemlji i kroz tri stotine godina na Seganu Dva - sve je to bilo predaleko da bi mu uzbudilo osećanja, naročito u sadašnjim, veselim trenucima.
<BR>&nbsp;&nbsp;&nbsp;&nbsp;&nbsp;"Ne, Kumare, nisam razmišljao o... mojoj ženi..."
<BR>&nbsp;&nbsp;&nbsp;&nbsp;&nbsp;"Da li ćeš joj... ikada... reći... za Mirisu?"
<BR>&nbsp;&nbsp;&nbsp;&nbsp;&nbsp;"Možda. Možda neću. Stvarno ne znam. Veoma sam pospan. Jesmo li ispili celu bocu? Kumare? Kumare!"
<BR>
<BR>&nbsp;&nbsp;&nbsp;&nbsp;&nbsp;Bolničarka je ušla tokom noći i, jedva se uzdržavajući da se ne zakikoće, ututkala ih u čaršave kako ne bi ispali iz postelje.
<BR>&nbsp;&nbsp;&nbsp;&nbsp;&nbsp;Loren se prvi probudio. Pošto ga minu prvi šok, kada je shvatio šta je posredi, on stade da se smeje.
<BR>&nbsp;&nbsp;&nbsp;&nbsp;&nbsp;"Šta je smešno?" upita Kumar, teturavo se pridižući iz postelje.
<BR>&nbsp;&nbsp;&nbsp;&nbsp;&nbsp;"Ako stvarno želiš da znaš - pitao sam se da li će Mirisa biti ljubomorna."
<BR>&nbsp;&nbsp;&nbsp;&nbsp;&nbsp;Kumar se kiselo osmehnu.
<BR>&nbsp;&nbsp;&nbsp;&nbsp;&nbsp;"Možda sam se stvarno malo napio", reče on, "ali sasvim sam siguran da se ništa nije dogodilo."
<BR>&nbsp;&nbsp;&nbsp;&nbsp;&nbsp;"Baš kao i ja."
<BR>&nbsp;&nbsp;&nbsp;&nbsp;&nbsp;Pa ipak, bilo mu je jasno da voli Kumara - ne zato što mu je spasao život ili što je bio Mirisin brat - već naprosto zato što je bio Kumar. Seks sa tim nije imao nikakve veze; sama pomisao na to nije ih ispunila nelagodnošću, već razdraganošću. Tako je i trebalo. Život na Tarni bio je već dovoljno zapetljan.
<BR>&nbsp;&nbsp;&nbsp;&nbsp;&nbsp;"Bio si u pravu", dodade Loren. "Krakan specijal stvarno ne izaziva mamurluk. U stvari, izvrsno se osećam. Možeš li da mi pošalješ nekoliko boca na brod? Još bolje - nekoliko stotina litara."
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
