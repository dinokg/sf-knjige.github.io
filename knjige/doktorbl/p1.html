<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;U rano jutro, blistavo i žuto od sunca, Stjuart Mak Konči čistio je metlom pločnik ispred prodavnice 'Moderna TV - prodaja i servis' i slušao kola na aveniji Šetak i sekretarice kako žurno odmiču na visokim potpeticama prema svojim kancelarijama; sva komešanja i fine mirise nove sedmice, novog vremena u kome dobar prodavac može postići neke stvari. Razmišljao je o vrućoj kifli i kafi, što bi mu došlo kao marenda, drugi doručak, ovoga jutra, oko deset. Razmišljao je o mušterijama sa kojima je već razgovarao; zamišljao kako će se oni vratiti da kupe, možda svi baš danas, da njegova evidencija prodaje bude puna i preliva se kao onaj vrč u Bibliji. Mašući metlom, pevuckao je jednu od pesama sa novog albuma Badija Greka, i još pomišljao kakvo bi to osećanje moglo biti kad si slavan, svetski slavan, veliki pevač, pa svako plaća ulaznice da te čuje na mestima kao što je Herahov noćni klub u Rinou ili oni kitnjasti, skupi klubovi u Las Vegasu, gde on nikada nije bio, ali je o njima slušao često i mnogo.
<BR>&nbsp;&nbsp;&nbsp;&nbsp;&nbsp;Dvadeset šest godina je imao, i ponekad se petkom vozio, kasno noću, iz Beklija, velikim desetotračnim auto-putem u Sakramento i preko Siera, u Rino, gde čovek može da se kocka i nađe devojke; radio je za Džima Fergesona, vlasnika radnje 'Moderna TV', koji mu je davao platu i postotak od prodaje, pa pošto je bio dobar prodavac, zarađivao je poprilično. U svakom slučaju, ovo je bila 1981. godina i biznis nije išao loše. Još jedna dobra godina, ekonomski 'bum' od početka, Amerika postaje veća i jača, a Amerikanci svi odnose kući veće zarade.
<BR>&nbsp;&nbsp;&nbsp;&nbsp;&nbsp;"Brojutro, Stjuarte." Klimnuvši glavom, sredovečni juvelir s druge strane avenije Šetak prođe pored njega. Gospodin Krodi, na putu ka svojoj radnjici.
<BR>&nbsp;&nbsp;&nbsp;&nbsp;&nbsp;Sve se radnje otvaraju, sada, i sve kancelarije; prošlo je devet sati, pa sad nastupa i doktor Stokstil, psihijatar i specijalista za psihosomatske poremećaje; pojavljuje se, sa ključem u ruci, da pokrene svoje visokoprihodno preduzeće u zastakljenoj kancelarijskoj zgradi koju je osiguravajuće društvo podiglo uz upotrebu jednog dela svog viška kapitala. Doktor Stokstil je maločas parkirao kola, uvozna, na parkingu zgrade; njemu nije teško da plati pet dolara za jedan dan korišćenja parkinga. Evo i visoke, dugonoge, zgodne sekretarice Stokstilove, koja je od doktora za glavu viša. I, naravno, dok je Stjuart sve to posmatrao, naslonjen na metlu, prvi današnji ludak kliznuo je kao krivac, krišom prolazeći, prema ordinaciji psihijatra.
<BR>&nbsp;&nbsp;&nbsp;&nbsp;&nbsp;Ovo je svet ćaknutih, razmišljao je Stjuart, posmatrajući. Psihijatri zarađuju carski. Ja bih, kad bih morao kod psihijatra, išao uvek na zadnja vrata. Niko da me vidi i podsmeva se. Pa, možda neki tako i ulaze, pomisli on; možda ovaj Stokstil ima 'mala vrata'. Za one bolesnije, ili, tačnije (ispravi on svoju misao) za one koji ne žele da prave predstavu od sebe; mislim na one koji jednostavno imaju problem - na primer, brinu se zbog 'policijske akcije na Kubi', i koji nisu luckasti nimalo, nego naprosto zainteresovani za izvesne društvene probleme.
<BR>&nbsp;&nbsp;&nbsp;&nbsp;&nbsp;A on je jedan od tih koji se brinu, jer postoji, još i sad, prilična verovatnoća da bude pozvan u kubanski rat, koji se opet zaglibio po planinčinama, uprkos novim, malim, protivpešadijskim bombama koje pronalaze one masne gadove bez obzira na to koliko su dobro ukopani. On lično smatra da Predsednik nije kriv - kako bi mogao biti Predsednik kriv što su Kinezi odlučili da poštuju njihov pakt. Ali, ali, malo ko se vrati iz ratovanja sa masnim gadovima nezaražen tim koštano-virusnim infekcijama. Borac, trideset godina star, vraća se i izgleda kao osušena mumija koja je bila ostavljena na vazduhu jedan vek... a Stjuartu Mak Končiju teško je da zamisli sebe da bi, kao takav ratni veteran, mogao nastaviti da prodaje stereo televizore, nastaviti karijeru prodavca u radnji.
<BR>&nbsp;&nbsp;&nbsp;&nbsp;&nbsp;"'Brojtro, Stju", dođe glas jedne devojke, trgnuvši ga iz razmišljanja. Ona mala, crnooka kelnerica iz Edijeve poslastičarnice. "Sanjarimo tako rano?" Osmehnula se, prolazeći pločnikom pored njega.
<BR>&nbsp;&nbsp;&nbsp;&nbsp;&nbsp;"Ma, ni slučajno", odvrati on, opet energično zamahujući metlom.
<BR>&nbsp;&nbsp;&nbsp;&nbsp;&nbsp;Na drugoj strani ulice, onaj pritajeni pacijent doktora Stokstila, čovek čija je boja bila crno, crne kose i očiju, ali svetle kože, čvrsto umotan u veliki kaput boje duboke noći, zastao je da pripali cigaretu i osmotri oko sebe. Stjuart vide čovekovo šuplje lice, zureće oči i usta, naročito usta. Zategnuta, a opet meso nekako visi sa njih, kao da su pritisak i napetost odavno samleli i odneli zube i donju vilicu; napetost je ostajala na tom nesrećnom licu, i Stjuart otkloni pogled od njega.
<BR>&nbsp;&nbsp;&nbsp;&nbsp;&nbsp;Je l' to tako izgleda? - pitao se. Biti lud? Rđom izjeden, rđom i... nije se mogao dosetiti čime još. Vremenom, ili vodom, možda; nečim što je sporo, ali se nikad ne zaustavlja. Viđao je takva pogoršana stanja i ranije, kod psihijatrovih pacijenata dok su dolazili ili odlazili, ali nikad u ovoj meri pogoršano, nikad ovako potpuno.
<BR>&nbsp;&nbsp;&nbsp;&nbsp;&nbsp;Telefon zazvoni u radnji 'Moderna TV' i Stjuart se okrete i pohita ka njemu. Kad je sledeći put pogledao napolje, na ulicu, čovek zamotan u crno nije više bio tu, i dan je opet počeo dobijati na sjaju, vraćati se obećanju i mirisu lepote. Stjuart zadrhta, podiže metlu.
<BR>&nbsp;&nbsp;&nbsp;&nbsp;&nbsp;Znam ja tog čoveka, reče sebi. Video sam ga na nekoj slici, ili je dolazio u radnju. On ili je kupac - stari kupac, možda prijatelj Fergesonov - ili je neko važno, slavno lice.
<BR>&nbsp;&nbsp;&nbsp;&nbsp;&nbsp;Utonuo u misli, nastavi mahati metlom.
<BR>
<BR>&nbsp;&nbsp;&nbsp;&nbsp;&nbsp;Svome novom pacijentu dr Stokstil reče: "Šolju kafe? Čaja, ili koka-kolu, možda?" Već je pročitao sitnu posetnicu koju mu je gospođica Persel stavila na sto. "Gospodin Tri", reče glasno. Tree; drvo. Gospodin Drvo. "Da niste u nekoj vezi sa onom slavnom engleskom porodicom književnika? Ajris Tri, Maks Birbom..."
<BR>&nbsp;&nbsp;&nbsp;&nbsp;&nbsp;Glasom sa jakim stranim naglaskom, gospodin 'Drvo' reče: "To mi nije pravo ime, znate." Zvučao je kao da je nervozan i nestrpljiv. "Palo mi je na pamet dok sam razgovarao sa vašom devojkom."
<BR>&nbsp;&nbsp;&nbsp;&nbsp;&nbsp;Doktor Stokstil upitno pogleda pacijenta.
<BR>&nbsp;&nbsp;&nbsp;&nbsp;&nbsp;"Slavan sam širom sveta", reče gospodin Tri. "Iznenađuje me da me niste prepoznali; mora biti da ste neki usamljenik, ili još gore od toga." Provuče drhtave prste kroz dugačku crnu kosu. "Postoje hiljade, čak milioni ljudi širom sveta koji me mrze i koji bi me rado uništili. Zato, naravno, moram preduzimati određene korake; vama, recimo, dati neko izmišljeno ime." On pročisti grlo i poče brzo vući dimove iz cigarete, koju je držao na evropski način, sa gorućim vrhom u šaci, tako da maltene dodiruje dlan.
<BR>&nbsp;&nbsp;&nbsp;&nbsp;&nbsp;Oh, Bože moj, pomisli doktor Stokstil. Znam ja ko je ovo. To je Bruno Blutgeld, fizičar. U pravu je, dabome; ima mnogo ljudi, i ovde i na Istoku, koji bi mnogo voleli da ga se dočepaju zbog onog njegovog pogrešnog proračuna godine 1972. Zbog onolikih užasnih radioaktivnih padavina posle eksplozije visoko u atmosferi, eksplozije za koju je Blutgeld, svojim brojkama, unapred dokazao da će biti sasvim bezazlena.
<BR>&nbsp;&nbsp;&nbsp;&nbsp;&nbsp;"Da li želite da ja znam ko ste?" upita dr Stokstil. "Ili ćemo vas prihvatiti naprosto kao 'gospodina Trija'? Na vama je da o tome odlučite, za mene su obe varijante prihvatljive."
<BR>&nbsp;&nbsp;&nbsp;&nbsp;&nbsp;"Da mi, naprosto, krenemo dalje", promuklo reče gospodin Tri.
<BR>&nbsp;&nbsp;&nbsp;&nbsp;&nbsp;"Važi." Doktor Stokstil se namesti udobnije i poče pisaljkom nešto grebucati po hartiji na svojoj beležnici, sa tvrdom pločom iza i širokom štipaljkom gore. "Izvolite."
<BR>&nbsp;&nbsp;&nbsp;&nbsp;&nbsp;"Da li nesposobnost da čovek uđe u jedan običan autobus - znate, sa možda desetak putnika koji su mu nepoznati - znači nešto?" Tri ga je pomno gledao.
<BR>&nbsp;&nbsp;&nbsp;&nbsp;&nbsp;"Moglo bi značiti", odvrati Stokstil.
<BR>&nbsp;&nbsp;&nbsp;&nbsp;&nbsp;"Ja imam osećaj da oni zure u mene."
<BR>&nbsp;&nbsp;&nbsp;&nbsp;&nbsp;"Iz nekog određenog razloga?"
<BR>&nbsp;&nbsp;&nbsp;&nbsp;&nbsp;"Iz razloga", reče gospodin Tri, "što mi je lice unakaženo."
<BR>&nbsp;&nbsp;&nbsp;&nbsp;&nbsp;Bez ijednog primetnijeg pokreta, doktor Stokstil postiže da digne pogled i dobro osmotri pacijenta. Vide jednog sredovečnog čoveka, zdepaste i teške građe, crne kose, sa tamnom strnjikom brade na koži izuzetno beloj. Vide podočnjake umora i napetosti, i izraz očajanja u tim očima. Koža ovoga fizičara nije u dobrom stanju, trebalo bi da se on i ošiša, lice mu je naruženo brigom, iznutra... ali nema nikakvog 'unakaženja'. Osim velike psihičke napetosti, koja se primećuje, to je jedno sasvim obično lice; u grupi ljudi, ne bi privuklo pažnju.
<BR>&nbsp;&nbsp;&nbsp;&nbsp;&nbsp;"Vidite li ove mrlje?" graknu gospodin 'Drvo'. Poče pokazivati prstom razna mesta na obrazima i donjoj vilici. "Ove ružne belege koji me izdvajaju od svih?"
<BR>&nbsp;&nbsp;&nbsp;&nbsp;&nbsp;"Ne vidim", reče Stokstil, idući na rizik, izjašnjavajući se kategorično.
<BR>&nbsp;&nbsp;&nbsp;&nbsp;&nbsp;"Tu su", reče Tri. "Sa unutrašnje strane kože, dabome. Ali ljudi ih ipak zapažaju, i blenu u mene. Ne mogu se voziti autobusom, ući u restoran ili pozorište; ni u Operu San Franciska ne mogu, ni na balet, koncert simfonijskog orkestra, čak ni u noćni klub da gledam nekog od onih pevača narodnjaka; ako se uspem uvući nekako, ipak moram praktično odmah i otići, zbog zurenja naroda u mene. I zbog onoga što govorkaju."
<BR>&nbsp;&nbsp;&nbsp;&nbsp;&nbsp;"Recite mi šta to govorkaju."
<BR>&nbsp;&nbsp;&nbsp;&nbsp;&nbsp;Gospodin Tri je ćutao.
<BR>&nbsp;&nbsp;&nbsp;&nbsp;&nbsp;"Kao što ste sami kazali", reče Stokstil, "imate svetsku slavu - pa, zar nije prirodno da ljudi mrmljaju kad uđe ličnost svetski slavna i sedne među njih? Zar to nije već godinama tako? Štaviše, vaš rad je kontroverzan, kao što sami rekoste... izaziva neprijateljske reakcije i, možda, negativne komentare, koje čujete. Ali ko god je postao javna ličnost..."
<BR>&nbsp;&nbsp;&nbsp;&nbsp;&nbsp;"Nije to", upade mu u reč Tri. "To očekujem; pišem članke, pojavljujem se na televiziji, zato očekujem to; znam to. Ovo je - u nekoj vezi sa mojim privatnim životom. Sa mojim unutrašnjim, najunutrašnjijim mislima." Zagleda se u dr Stokstila i reče: "Oni čitaju moje misli i onda mi govore o mom privatnom, ličnom životu, do najsitnijih pojedinosti. Imaju pristup u moj mozak."
<BR>&nbsp;&nbsp;&nbsp;&nbsp;&nbsp;Paranoia sensitiva, pomisli Stokstil. Mada će, naravno, morati biti testova... naročito po Roršahovom metodu. Možda je odmakli stupanj podmukle šizofrenije; ovo bi mogle biti završne etape jednog patološkog procesa koji je trajao celoga života. Ili...
<BR>&nbsp;&nbsp;&nbsp;&nbsp;&nbsp;"Neki ljudi vide ove žigove na mom licu i čitaju moje misli tačnije nego neki drugi", reče gospodin Tri. "Ja sam uočio široku lepezu njihovih različitih sposobnosti - neki su jedva svesni, neki kao da u trenu načine geštalt-procenu mojih različitosti, mojih belega. Evo, recimo, dok sam dolazio pešice u vašu ordinaciju, neki crnac je metlom čistio pločnik na drugoj strani ulice... prestao je sa radom i usredsredio pažnju na mene, mada je bio odveć daleko da mi se podsmeva, naravno. Ipak, video je. Što je tipično za ljude iz niže klase, primetio sam. Oni uočavaju više nego kulturni i obrazovani ljudi."
<BR>&nbsp;&nbsp;&nbsp;&nbsp;&nbsp;"Pitam se zbog čega je to", reče Stokton, praveći beleške.
<BR>&nbsp;&nbsp;&nbsp;&nbsp;&nbsp;"Očekivalo bi se da vi to znate, ako ste uopšte stručni za svoj posao. Žena koja vas je preporučila reče mi da ste izuzetno sposobni." Gospodin Tri ga je odmeravao pogledom kao da ne vidi na njemu, za sada, još nijedan znak sposobnosti.
<BR>&nbsp;&nbsp;&nbsp;&nbsp;&nbsp;"Mislim da bi trebalo da malo šire porazgovaram o prošlosti sa vama", reče Stokstil. "Vidim da me je preporučila Boni Keler. Kako je Boni? Nisam je video još od prošlog aprila, otprilike... Da li je njen muž napustio radno mesto u seoskoj srednjoj školi, kao što je govorio da će učiniti?"
<BR>&nbsp;&nbsp;&nbsp;&nbsp;&nbsp;"Nisam ovde da bih razgovarao o Džordžu ili Boni Keler", odvrati Tri. "Ja sam u očajnoj stisci, doktore. Oni bi mogli odlučiti u ma kom trenutku da dovrše uništavanje mene; proganjaju me već toliko dugo da..." Zastade. "Boni misli da sam bolestan, a ja nju veoma poštujem." Glas mu je postao pritihnut, gotovo nečujan. "Zato sam joj rekao da ću doći ovde, bar jednom."
<BR>&nbsp;&nbsp;&nbsp;&nbsp;&nbsp;"Kelerovi i sad stanuju u oblasti Zapadni Marin?"
<BR>&nbsp;&nbsp;&nbsp;&nbsp;&nbsp;Tri klimnu glavom.
<BR>&nbsp;&nbsp;&nbsp;&nbsp;&nbsp;"Imam ja tamo jedan plac za preko leta", reče Stokstil. "Mnogo volim jedrenje; isplovim u zaliv Tomales kad god uhvatim priliku. Jeste li ikad pokušali jedrenje?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Recite mi gde ste i kada rođeni."
<BR>&nbsp;&nbsp;&nbsp;&nbsp;&nbsp;Gospodin 'Drvo' reče: "U Budimpešti, 1934."
<BR>&nbsp;&nbsp;&nbsp;&nbsp;&nbsp;Svojim pitanjima dr Stokstil poče izvlačiti opširnu biografiju pacijenta; jednu po jednu činjenicu, spretno. Ovo je bio bitni deo njegove namere: prvo ustanoviti dijagnozu, a onda, ako je moguće, lečiti. Analiza, pa terapija. Čovek poznat širom sveta, a pati od opsene da neznanci zure u njega - kako u ovom slučaju razdvojiti šta je stvarno, a šta priviđanje? U kom će referentnom okviru ta razlika postati vidljiva?
<BR>&nbsp;&nbsp;&nbsp;&nbsp;&nbsp;Bilo bi tako lako, uvide Stokstil, naći patologiju ovde. Tako lako... iskušenje je veliko. Čovek toliko omražen... I ja mislim isto što i oni, reče on sebi; oni o kojima govori Blutgeld, ili, Tri. Pa, šta; i ja sam deo društva, koje je stradalo zbog grandioznih, ekstravagantnih i netačnih proračuna ovoga čoveka. Moglo se lako desiti - štaviše, jednog dana će se možda i desiti - da se meni rode unakažena deca, zdravlja uništenog, zbog toga što je ovaj čovek, u svojoj nadmenosti, čvrsto verovao da je nepogrešiv.
<BR>&nbsp;&nbsp;&nbsp;&nbsp;&nbsp;Ali ima tu još nečeg. Još ranije je Stokstil osetio nešto uvrnuto u ovom čoveku; gledao je Blutgelda dok su ga intervjuisali na TV, čitao je njegove fantastične antikomunističke govore - i došao do provizornog zaključka da Blutgeld iz dubine duše mrzi ljude, i da je tom mržnjom prožet toliko da upravo želi, na nekom podsvesnom nivou, da greši; da dovodi živote miliona ljudi u opasnost.
<BR>&nbsp;&nbsp;&nbsp;&nbsp;&nbsp;Nikakvo čudo da je direktor Federalnog biroa za istrage, Ričard Nikson, progovorio onako žustro protiv 'militantnih antikomunista-amatera u visokim naučnim krugovima'. Nikson je, dakle, takođe bio alarmiran, znatno pre tragične greške iz 1972. Elementi paranoje, sa opsenama ne samo referentnim nego i o vlastitoj 'grandioznosti', bili su jasno vidljivi još tada; Nikson, promućurni ocenjivač ljudi, zapazio ih je. I ne samo Nikson, na čelu FBI, nego i mnogo ko još.
<BR>&nbsp;&nbsp;&nbsp;&nbsp;&nbsp;I bili su, očigledno, u pravu.
<BR>&nbsp;&nbsp;&nbsp;&nbsp;&nbsp;"Došao sam u Ameriku", reče gospodin Tri, "da bih izmakao komunističkim agentima koji su hteli da me ubiju. Proganjali su me još tada... kao i nacisti, naravno. Svi oni su me proganjali."
<BR>&nbsp;&nbsp;&nbsp;&nbsp;&nbsp;"A, tako", reče Stokstil, zapisujući.
<BR>&nbsp;&nbsp;&nbsp;&nbsp;&nbsp;"Proganjaju me i sad, ali na kraju će oni pretrpeti neuspeh", reče Tri promuklo, pripaljujući novu cigaretu. "Jer ja imam Boga na mojoj strani; On moju potrebu vidi i On često govori, daje mudrost koja mi je potrebna da preživim napade mojih progonitelja. Ja sada radim na jednom novom projektu, nedaleko odavde, u Livermoru; a rezultati će biti konačni, u pogledu našeg neprijatelja."
<BR>&nbsp;&nbsp;&nbsp;&nbsp;&nbsp;Našeg neprijatelja, pomisli Stokstil. Ko je taj... nisi li ti taj, gospodine Drvo? Zar ne sediš ti ovde i ne lupetaš svoje paranoične opsene? Kako si se uopšte domogao tako visokog mesta u društvu? Ko je odgovoran što je tebi data moć da odlučuješ o životima drugih - i da tu moć zadržiš čak i posle fijaska iz 1972? Ti, i oni koji su ti to dali, eto: vi ste naši neprijatelji, svakako.
<BR>&nbsp;&nbsp;&nbsp;&nbsp;&nbsp;Svi naši strahovi o tebi su potvrđeni; mentalno si poremećen, tvoje prisustvo ovde potvrđuje da je tako. Ili možda ne? Stokstil pomisli: ne, ne potvrđuje, i možda bi trebalo da ja diskvalifikujem sebe; možda je neetično da pokušavam da se izborim s tobom. Jer, imajući u vidu moja osećanja... Ne mogu te gledati nezainteresovano, neumešano, ne mogu se postaviti zaista naučno, pa iz tih razloga moja analiza i moja dijagnoza lako mogu da se pokažu neispravnim.
<BR>&nbsp;&nbsp;&nbsp;&nbsp;&nbsp;"Zašto me gledate tako?" upita Tri.
<BR>&nbsp;&nbsp;&nbsp;&nbsp;&nbsp;"Pardon?" progunđa Stokstil.
<BR>&nbsp;&nbsp;&nbsp;&nbsp;&nbsp;"Odbijaju vas moja unakaženja?" upita Tri.
<BR>&nbsp;&nbsp;&nbsp;&nbsp;&nbsp;"N-ne", reče Stokstil. "Nije to."
<BR>&nbsp;&nbsp;&nbsp;&nbsp;&nbsp;"Nego moje misli? Čitali ste ih, pa vas njihova ogavnost navodi na priželjkivanje da se nisam obratio vama?" Ustajući, gospodin Tri pođe naglo ka vratima ordinacije. "Do viđenja."
<BR>&nbsp;&nbsp;&nbsp;&nbsp;&nbsp;"Čekajte." Stokstil pođe ka njemu. "Dajte bar da završimo sa biografskim materijalom; tek smo počeli."
<BR>&nbsp;&nbsp;&nbsp;&nbsp;&nbsp;Odmeravajući ga pogledom, Gospodin 'Drvo' reče posle nekoliko trenutaka: "Imam poverenja u Boni Keler; znam njena politička uverenja... Ona nije deo međunarodne komunističke zavere da me ubiju prvom prilikom." Vrati se do fotelje i opet sede, sad smireniji. Ali držanje mu je ukazivalo na veliki oprez; on neće dozvoliti sebi ni tren opuštanja dokle god je Stokstil u blizini, znao je psihijatar. Neće se otvoriti, neće iskreno otkriti sebe. Ostaće podozriv - što mu možda i nije greška, pomisli on.
<BR>
<BR>&nbsp;&nbsp;&nbsp;&nbsp;&nbsp;Dok je parkirao kola, Džim Fergeson, vlasnik radnje 'Moderna TV', vide da se njegov prodavac, Stjuart Mak Konči, naslonio na metlu i da tako stoji ispred prodavnice: umesto da čisti, on nešto sanjari ili već šta radi. Prateći smer Mak Končijevog pogleda, vide da prodavac ne uživa u izgledu neke devojke koja prolazi, niti nekih neobičnih kola - Stju voli devojke i kola, što je normalno - nego, umesto toga, pilji u pacijente koji ulaze kod doktora preko puta. To nije normalno. Šta ga se tiče što oni tamo ulaze?
<BR>&nbsp;&nbsp;&nbsp;&nbsp;&nbsp;"Pazi", reče Fergeson, brzo hodajući ka ulazu u prodavnicu. "Zaobiđi to; možda ti budeš bolestan jednog dana, i šta ako neki klempa bude zurio u tebe dok pokušaš da dobiješ medicinsku pomoć?"
<BR>&nbsp;&nbsp;&nbsp;&nbsp;&nbsp;"Hej", odgovori Stjuart okrećući glavu. "Upravo sam video nekog važnog tipa kako ulazi tamo, al' ne mogu se setim ko je."
<BR>&nbsp;&nbsp;&nbsp;&nbsp;&nbsp;"Samo neurotik motri na druge neurotike", reče Fergeson, prođe pored njega, uđe u prodavnicu, a tamo otvori kasu i poče je puniti sitninom i novčanicama da bi se moglo poslovati u danu koji je započinjao.
<BR>&nbsp;&nbsp;&nbsp;&nbsp;&nbsp;Nego, pomisli Fergeson, samo čekaj da vidiš koga sam zaposlio kao majstora za popravljanje televizora; imaćeš u šta da zrikiš.
<BR>&nbsp;&nbsp;&nbsp;&nbsp;&nbsp;"Čuj, Mak Konči", reče Fergeson. "Znaš onog klinca bez ruku i nogu, koji dolazi u onim kolicima? Onaj fokomelus koji ima samo ona peraja fina, onaj čija je majka uzimala onaj lek početkom šezdesetih? I koji se uvek muva ovde jer bi hteo da bude serviser televizora?"
<BR>&nbsp;&nbsp;&nbsp;&nbsp;&nbsp;Stojeći na ulici sa metlom, Stjuart reče: "Zaposlio si ga."
<BR>&nbsp;&nbsp;&nbsp;&nbsp;&nbsp;"Aha, juče, dok si ti prodavao na terenu."
<BR>&nbsp;&nbsp;&nbsp;&nbsp;&nbsp;Uskoro Mak Konči reče: "To je loše za biznis."
<BR>&nbsp;&nbsp;&nbsp;&nbsp;&nbsp;"Zašto? Niko ga neće videti; on će biti u podrumu, u prostoriji za popravke. Inače, mora se davati posao tim ljudima; nisu oni krivi što su bez ruku i nogu, krivi su oni Nemci."
<BR>&nbsp;&nbsp;&nbsp;&nbsp;&nbsp;Malo kasnije Stjuart Mak Konči reče: "Prvo zaposliš mene, crnca, a posle foku. Pa, moram ti odati priznanje, Fergesone; trudiš se da postupaš ispravno."
<BR>&nbsp;&nbsp;&nbsp;&nbsp;&nbsp;Sa osećanjem besa, Fergesen reče: "Nije samo da se trudim, nego i postupam; a ne bavim se isključivo sanjarenjem, kao ti. Ja sam čovek koji smisli šta će, a onda stupi u dejstvo." Pođe da otvori sef prodavnice. "On se zove Hopi. Doći će ovoga jutra. Da vidiš samo kako pomera predmete tim svojim elektronskim rukama; to je čudo moderne nauke."
<BR>&nbsp;&nbsp;&nbsp;&nbsp;&nbsp;"Vid'o sam", reče Stjuart.
<BR>&nbsp;&nbsp;&nbsp;&nbsp;&nbsp;"I to te muči."
<BR>&nbsp;&nbsp;&nbsp;&nbsp;&nbsp;Uzmahujući rukama, Stjuart reče: "To je - neprirodno."
<BR>&nbsp;&nbsp;&nbsp;&nbsp;&nbsp;Fergeson ga pogleda besno. "Slušaj, ni reč da nisi rek'o klincu u smislu nekog zezanja; ako uhvatim tebe ili nekog drugog prodavca ili bilo koga ko radi za mene..."
<BR>&nbsp;&nbsp;&nbsp;&nbsp;&nbsp;"Važi", progunđa Stjuart.
<BR>&nbsp;&nbsp;&nbsp;&nbsp;&nbsp;"Tebi je dosadno", reče Fergesen, "a dosada je rđava, zato što ona znači da ne razgibaš svoje pune mogućnosti; postaješ tromiji, i to na teret mog vremena. Kad bi radio prilježno, ne bi imao vremana da se naslanjaš na metlu i podsmevaš se jadnim bolesnicima koji idu kod doktora. Zabranjujem ti da stojiš na pločniku ikad više; ako te uhvatim, otpušten si."
<BR>&nbsp;&nbsp;&nbsp;&nbsp;&nbsp;"O, Hriste, pa kako da dolazim, kako da odem na ručak? Kroz zid?"
<BR>&nbsp;&nbsp;&nbsp;&nbsp;&nbsp;"Možeš dolaziti i odlaziti", odluči Fergeson. "Ali ne dokoličiti."
<BR>&nbsp;&nbsp;&nbsp;&nbsp;&nbsp;Zureći zlovoljno u njega, Stjuart Mak Konči se bunio: "A-uh! A-uh!"
<BR>&nbsp;&nbsp;&nbsp;&nbsp;&nbsp;Fergeson, međutim, nije više obraćao pažnju na svog prodavca televizora; počeo je da uključuje razne displeje i znakove, pripremajući radnju za predstojeći dan.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
