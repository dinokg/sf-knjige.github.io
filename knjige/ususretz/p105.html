<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Mladi čovek stiže tačno u četiri po standarnom trantorskom vremenu i Seldon se nasmeši. Voleo je ljude od tačnosti. On položi ruke na sto i naže se kao da će ustati, ali mu mladić dobaci: "Molim vas, profesore, poznato mi je da vas noge baš ne drže najbolje. Nemojte ustajati."
<BR>&nbsp;&nbsp;&nbsp;&nbsp;&nbsp;"Hvala vam, mladiću", odvrati Seldon. "Naravno, to ne znači da vi ne treba da sednete. Molim vas, smestite se."
<BR>&nbsp;&nbsp;&nbsp;&nbsp;&nbsp;Mladi čovek skinu jaknu i sede.
<BR>&nbsp;&nbsp;&nbsp;&nbsp;&nbsp;"Molim vas za izvinjenje", nastavi Seldon, "ali, kada smo se sreli i dogovorili za ovaj sastanak, propustio sam da vas zapitam za ime... koje glasi?"
<BR>&nbsp;&nbsp;&nbsp;&nbsp;&nbsp;"Stetin Palver", odgovori mladić.
<BR>&nbsp;&nbsp;&nbsp;&nbsp;&nbsp;"Ah, Palver! Palver... Zvuči mi poznato."
<BR>&nbsp;&nbsp;&nbsp;&nbsp;&nbsp;"I trebalo bi, profesore. Moj deda često se hvalisao da vas je poznavao."
<BR>&nbsp;&nbsp;&nbsp;&nbsp;&nbsp;"Vaš deda? Pa, naravno! Joramis Palver. Koliko se sećam, bio je dve godine mlađi od mene. Pokušao sam da ga nagovorim da mi se pridruži u radu na psihoistoriji, ali me je odbio. Rekao je da nema ni najmanje izgleda da toliko ovlada matematikom da bi to bilo moguće. Šteta. Uzgred budi rečeno, kako je on?"
<BR>&nbsp;&nbsp;&nbsp;&nbsp;&nbsp;Palverovo lice poprimi ozbiljan izgled. "Pa, otišao je tamo kuda svi stari ljudi odlaze. Umro je."
<BR>&nbsp;&nbsp;&nbsp;&nbsp;&nbsp;Seldon se trže. Dve godine mlađi od njega - i više nije bio među živima. Stari prijatelj, a do te mere su izgubili vezu jedan s drugim, da kad je smrt došla Seldon to nije ni znao.
<BR>&nbsp;&nbsp;&nbsp;&nbsp;&nbsp;Seldon je neko vreme ćutke sedeo, a onda tiho promrmlja: "Žao mi je."
<BR>&nbsp;&nbsp;&nbsp;&nbsp;&nbsp;Mladić sleže ramenima. "Proveo je lep život."
<BR>&nbsp;&nbsp;&nbsp;&nbsp;&nbsp;"A vi, mladiću, gde ste vi studirali?"
<BR>&nbsp;&nbsp;&nbsp;&nbsp;&nbsp;"Na univerzitetu Langano."
<BR>&nbsp;&nbsp;&nbsp;&nbsp;&nbsp;Seldon se namršti. "Langano? Prekinite me ako grešim, ali to, kako mi se čini, nije na Trantoru?"
<BR>&nbsp;&nbsp;&nbsp;&nbsp;&nbsp;"Ne, nije. Želeo sam da se oprobam na nekom drugom svetu. Kao što sigurno i sami znate, univerziteti na Trantoru su pretrpani. Želeo sam da pronađem neko mesto gde bih mogao na miru studirati."
<BR>&nbsp;&nbsp;&nbsp;&nbsp;&nbsp;"I šta ste studirali?"
<BR>&nbsp;&nbsp;&nbsp;&nbsp;&nbsp;"Ništa naročito. Istoriju. Ne baš nešto pomoću čega bi se čovek mogao dokopati dobrog zaposlenja."
<BR>&nbsp;&nbsp;&nbsp;&nbsp;&nbsp;(Još jedan trzaj, samo ovog puta još jači. Dors Venabili takođe je bila istoričar).
<BR>&nbsp;&nbsp;&nbsp;&nbsp;&nbsp;"Ipak, vratili ste se na Trantor", primeti Seldon. "Zbog čega?"
<BR>&nbsp;&nbsp;&nbsp;&nbsp;&nbsp;"Zbog kredita. I da nađem posao."
<BR>&nbsp;&nbsp;&nbsp;&nbsp;&nbsp;"Kao istoričar?"
<BR>&nbsp;&nbsp;&nbsp;&nbsp;&nbsp;Palver se nasmeja. "Ni slučajno! Radim na jednoj mašini koja gura i tegli. Nije baš neko zanimanje."
<BR>&nbsp;&nbsp;&nbsp;&nbsp;&nbsp;Seldon pogleda Palvera sa primesom zavisti. Tanak materijal od koga mu je bila načinjena košulja još više mu je isticao grudi i ramena. Bio je upadljivo mišićav. Seldon nikada nije imao takve mišiće.
<BR>&nbsp;&nbsp;&nbsp;&nbsp;&nbsp;"Pretpostavljam", reče on, "da ste se za vreme studija bavili boksom?"
<BR>&nbsp;&nbsp;&nbsp;&nbsp;&nbsp;"Ko, ja? Nikad! Vežbao sam borilačke veštine."
<BR>&nbsp;&nbsp;&nbsp;&nbsp;&nbsp;"Borilačke veštine!" Seldonovo raspoloženja naglo poraste. "A jeste li sa Helikona?"
<BR>&nbsp;&nbsp;&nbsp;&nbsp;&nbsp;"Ne morate poticati sa Helikona da biste bili dobar borac", odvrati Palver sa uočljivom primesom prezira.
<BR>&nbsp;&nbsp;&nbsp;&nbsp;&nbsp;Tako je, pomisli Seldon, mada odande dolaze najbolji.
<BR>&nbsp;&nbsp;&nbsp;&nbsp;&nbsp;Ipak, ne reče ništa.
<BR>&nbsp;&nbsp;&nbsp;&nbsp;&nbsp;Ono, međutim, što je rekao, bilo je: "Vaš deda nije bio spreman da mi se pridruži. A kako stvar stoji s vama?"
<BR>&nbsp;&nbsp;&nbsp;&nbsp;&nbsp;"Na psihoistorijskim istraživnjima?"
<BR>&nbsp;&nbsp;&nbsp;&nbsp;&nbsp;"Čuo sam vas onomad, kada ste raspravljali s prijateljima, i učinilo mi se da prilično pametno govorite o psihoistoriji. Pa, da li biste mi se pridružili?"
<BR>&nbsp;&nbsp;&nbsp;&nbsp;&nbsp;"Kao što rekoh, profesore, već imam posao."
<BR>&nbsp;&nbsp;&nbsp;&nbsp;&nbsp;"Guraj-vuci. Haj'te, haj'te."
<BR>&nbsp;&nbsp;&nbsp;&nbsp;&nbsp;"Ni plata nije loša."
<BR>&nbsp;&nbsp;&nbsp;&nbsp;&nbsp;"Nije sve u kreditima."
<BR>&nbsp;&nbsp;&nbsp;&nbsp;&nbsp;"Ali ne možete ni bez njih. Ovog trenutka, rekao bih, ne možete me baš mnogo platiti. Gotovo sam siguran da ste bez novca."
<BR>&nbsp;&nbsp;&nbsp;&nbsp;&nbsp;"Odakle vam to?"
<BR>&nbsp;&nbsp;&nbsp;&nbsp;&nbsp;"Pa, tako, nagađam... Da možda ne grešim?"
<BR>&nbsp;&nbsp;&nbsp;&nbsp;&nbsp;Seldon čvrsto stisnu usne, pa odgovori: "Ne, ne grešite, ne mogu vas mnogo platiti. Žao mi je. Pretpostavljam da to znači i kraj ovog našeg malog razgovora."
<BR>&nbsp;&nbsp;&nbsp;&nbsp;&nbsp;"Čekajte, čekajte!" Palver podiže ruke. "Nemojte tako brzati, molim vas. Još razgovaramo o psihoistoriji, je li tako? Ako budem radio za vas, uputićete me u psihoistoriju. Je li tako?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"U tom slučaju, zaista nije sve u kreditima. Predložiću vam dogovor. Uputićete me u psihoistoriju što više budete mogli i plaćaćete me koliko uzmognete, a ja ću se već nekako snaći. Šta na to kažete?"
<BR>&nbsp;&nbsp;&nbsp;&nbsp;&nbsp;"Izvanredno", uskliknu Seldon radosno. "Zvuči zaista divno. A sad, još nešto."
<BR>&nbsp;&nbsp;&nbsp;&nbsp;&nbsp;"Zar?"
<BR>&nbsp;&nbsp;&nbsp;&nbsp;&nbsp;"Da. Tokom nekoliko poslednjih nedelja, dva puta sam bio izložen napadima. Prvi put mi je sin pritekao u pomoć, ali u međuvremenu se odselio na Santani. Drugom prilikom, poslužio sam se svojim štapom sa olovnom drškom. Odbranio sam se, ali su me izveli pred sudiju za prekršaje i optužili zbog napada i premlaćivanja..."
<BR>&nbsp;&nbsp;&nbsp;&nbsp;&nbsp;"Zbog čega su vas napali?" prekide ga Palver.
<BR>&nbsp;&nbsp;&nbsp;&nbsp;&nbsp;"Nisam baš omiljen. Toliko dugo već govorim o propadanju Carstva, da sada, kada se to konačno događa, mene krive za to."
<BR>&nbsp;&nbsp;&nbsp;&nbsp;&nbsp;"Shvatam... Ne razumem, jedino, kakve to veze ima sa vašom napomenom da postoji 'još nešto' što želite da mi saopštite?"
<BR>&nbsp;&nbsp;&nbsp;&nbsp;&nbsp;"Želeo bih da budete moj telohranitelj. Mladi ste, snažni i, što je najvažnije, upućeni u borilačke veštine. Vi ste baš ono što mi je potrebno."
<BR>&nbsp;&nbsp;&nbsp;&nbsp;&nbsp;"Mislim da se to može srediti", složi se Palver, široko se osmehnuvši.
</P></TD></TR></TABLE>
<P class="next">
<A HREF=p106.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
