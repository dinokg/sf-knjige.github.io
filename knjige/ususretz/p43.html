<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Čak ni u svojim najboljim trenucima Gambol Din Namarti nije bio osoba čuvena po svojoj učtivosti i uglađenosti - a približavanje vrhunca posle decenije manevrisanja samo je učinilo da mu raspoloženje bude još tmurnije.
<BR>&nbsp;&nbsp;&nbsp;&nbsp;&nbsp;On pomalo razdražljivo ustade iz naslonjače i obrati se svom posetiocu. "Trebalo ti je, Andorine, poprilično vremena da stigneš ovamo."
<BR>&nbsp;&nbsp;&nbsp;&nbsp;&nbsp;Andorin sleže ramenima. "Pa, najzad, ovde sam."
<BR>&nbsp;&nbsp;&nbsp;&nbsp;&nbsp;"A taj tvoj divni momak - to fantastično oruđe o kome pričaš bajke? Gde je on?"
<BR>&nbsp;&nbsp;&nbsp;&nbsp;&nbsp;"Doći će i on... jednom."
<BR>&nbsp;&nbsp;&nbsp;&nbsp;&nbsp;"A što ne sada?"
<BR>&nbsp;&nbsp;&nbsp;&nbsp;&nbsp;Andorin malo pognu lepuškastu glavu, kao da se izgubio u mislima ili kao da se sprema da donese neku važnu odluku. "Ne želim da ga dovedem ovamo sve dok ne budem načisto na čemu sam!" izjavi on naglo.
<BR>&nbsp;&nbsp;&nbsp;&nbsp;&nbsp;"Šta ti to sad znači?"
<BR>&nbsp;&nbsp;&nbsp;&nbsp;&nbsp;"Ono što znači: jednostavne reči standardnog galaktičkog jezika. Od kada to gajiš nameru da se otarasiš Harija Seldona?"
<BR>&nbsp;&nbsp;&nbsp;&nbsp;&nbsp;"Oduvek! Oduvek! Je li to zaista tako teško razumeti? Zaslužuje da mu se osvetimo zbog onoga što je priredio Jo-Jou. Ipak, čak i da to nije učinio, morali bismo ga ukloniti s puta već zbog same činjenice da je prvi ministar."
<BR>&nbsp;&nbsp;&nbsp;&nbsp;&nbsp;"Ali Kleon - Kleon - je taj koga moramo srušiti! I ako već ne njega samog, onda, bar, zajedno sa Seldonom!"
<BR>&nbsp;&nbsp;&nbsp;&nbsp;&nbsp;"Zbog čega se toliko brineš o toj marioneti?"
<BR>&nbsp;&nbsp;&nbsp;&nbsp;&nbsp;"Ni ti nisi juče rođen. Nije nikada bilo potrebe da ti objašnjavam moj udeo u svemu ovome, budući da nisi tolika neznalačka budala da to i sam ne bi znao. Zbog čega bi me, uopšte, bila briga za ono što ti smeraš, ako u sve to ne bi bila uključena i smena na prestolu?"
<BR>&nbsp;&nbsp;&nbsp;&nbsp;&nbsp;Namarti se nasmeja. "Naravno! Odavno mi je već poznato da samo želiš da se mnome poslužiš kao šamlicom, kako bi se uspeo na carski tron."
<BR>&nbsp;&nbsp;&nbsp;&nbsp;&nbsp;"Zar si očekivao nešto drugo?"
<BR>&nbsp;&nbsp;&nbsp;&nbsp;&nbsp;"Naravno da nisam. Ja sve isplaniram, preuzmem sav rizik, a onda, kada je sve već skoro sasvim gotovo, pojaviš se ti i uzmeš glavnu nagradu. Sve u svemu - zgodno, zar ne?"
<BR>&nbsp;&nbsp;&nbsp;&nbsp;&nbsp;"Dabome, veoma zgodno, jer ni ti nećeš ostati bez nagrade. Zar ne treba da postaneš prvi ministar? Nećeš li biti u prilici da računaš na punu podršku novog cara, ispunjenog istinskim osećanjem zahvalnosti? Ne bih li ja bio..." Lice mu se upadljivo iskrivi u sarkastičan osmeh, pre nego što izgovori ostatak rečenice. "...samo tvoja nova marioneta?"
<BR>&nbsp;&nbsp;&nbsp;&nbsp;&nbsp;"Je li to ono što nameravaš da postaneš? Marioneta?"
<BR>&nbsp;&nbsp;&nbsp;&nbsp;&nbsp;"Nameravam da postanem car. Ja sam ti obezbeđivao kredite dok si bio bez para. Zahvaljujući i ugledu koji sam ti obezbedio, uspeo si da izgradiš snažnu organizaciju ovde u Vaju. Još ima vremena da povučem sve što sam uložio."
<BR>&nbsp;&nbsp;&nbsp;&nbsp;&nbsp;"Sumnjam."
<BR>&nbsp;&nbsp;&nbsp;&nbsp;&nbsp;"Spreman si da se kladiš? Ne pomišljaj da se prema meni možeš odnositi kao prema Kaspalovu. Ako bi se meni nešto dogodilo, u Vaju, naprosto ne bi više bilo opstanka ni tebi ni tvojima - a onda ćeš ustanoviti da ti nijedan drugi sektor neće pružiti ono što ti je potrebno."
<BR>&nbsp;&nbsp;&nbsp;&nbsp;&nbsp;Namarti uzdahnu. "Znači, tražiš da car po svaku cenu bude ubijen."
<BR>&nbsp;&nbsp;&nbsp;&nbsp;&nbsp;"Nisam rekao 'ubijen'. Rekao sam - 'srušen'. Pojedinosti prepuštam tebi." Poslednje reči propratio je pokretom ruke, blagim zveketom narukvice: Andorin kao da se već nalazio na tronu, okončavajući jednu od zamornih 'audijencija'.
<BR>&nbsp;&nbsp;&nbsp;&nbsp;&nbsp;"I onda ćeš ti postati car?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ne, nećeš. Snaći će te smrt - iako ne od mojih ruku. Andorine, dozvoli mi da te podučim nekim životnim činjenicama. Ako Kleon bude ubijen, istog časa postaviće se pitanje nasleđa i, da bi se izbegao građanski rat, Carska garda smesta će sve preduzeti da smakne sve članova vajanske gradonačelničke porodice kojih se bude mogla domoći - tebe, naravno, na prvom mestu. S druge strane, ako nastrada samo prvi ministar, bićeš sasvim bezbedan."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Prvi ministar je samo prvi ministar. Oni dolaze i odlaze. Moguće je sasvim da se Kleon već umorio od Seldona i da je lično odobrio njegovo uklanjanje. U svakom slučaju, postarali bismo se da se baš takve glasine rasprostru svuda unaokolo. Carska garda će oklevati i samim tim dati nam dovoljno vremena da postavimo na noge novu vladu. U stvari, čak je sasvim moguće da će oni biti najzadovoljniji zbog takvog Seldonovog kraja."
<BR>&nbsp;&nbsp;&nbsp;&nbsp;&nbsp;"A sa novom vladom, šta bi ja trebalo da učinim? Da i dalje čekam?"
<BR>&nbsp;&nbsp;&nbsp;&nbsp;&nbsp;"Ne... Kada ja postanem prvi ministar, javiće se i nove mogućnosti da se postaramo za Kleona. Moguće bi čak bilo da izvedem nešto pomoću Carske garde - ili Obezbeđenja - da ih, naime, upotrebim kao svoja oruđa. Potom bih se postarao da pronađem najbezbolniji način da uklonim Kleona i tebe postavim na njegovo mesto."
<BR>&nbsp;&nbsp;&nbsp;&nbsp;&nbsp;Andorin odjednom planu. "A zbog čega bi to učinio?"
<BR>&nbsp;&nbsp;&nbsp;&nbsp;&nbsp;"Kako to misliš", upita Namarti, "zbog čega bih to učinio?"
<BR>&nbsp;&nbsp;&nbsp;&nbsp;&nbsp;"Ti imaš lične račune sa Seldonom. I kada ti pođe za rukom da ga ukloniš, zbog čega bi se upuštao u nove, nepotrebne rizike, i to na najvišem nivou? Sporazumećeš se sa Kleonom i ja ću morati da se povučem na svoje (sve trošnije) imanje i da se vratim svojim neostvarivim snovima. I najzad, možda, da bi bio sasvim siguran, možda ćeš udesiti i da me ubiju."
<BR>&nbsp;&nbsp;&nbsp;&nbsp;&nbsp;"Ne!" uzviknu Namarti. "Kleon je nasledni car - nastavljač duge carske loze, ponosite dinastije Entun. Njime bi bilo teško upravljati; bila bi to prava mora. S druge strane, ti bi došao na presto kao začetnik jedne nove dinastije, bez ikakvih čvrstih veza sa tradicijom, jer, priznaćeš, prethodni vajanski carevi bili su više nego bezlični. Sedećeš na nesigurnom tronu i imaćeš potrebu za nekim ko će te podržavati - potrebu za mnom. A meni će, opet, biti potreban neko ko će od mene zavisiti i kojim ću se, dakle, moći služiti - ti. Hajde, Andorine, nije ovo brak iz ljubavi, koji izbledi za samo godinu ili dve; ovo je veza iz računa, koja može potrajati dokle god obojica poživimo."
<BR>&nbsp;&nbsp;&nbsp;&nbsp;&nbsp;"Zaklinješ se da ću postati car?"
<BR>&nbsp;&nbsp;&nbsp;&nbsp;&nbsp;"Od kakve bi ti koristi bila moja zakletva, ako nisi spreman da poveruješ u moju reč? Recimo, prema tome, da ću te smatrati izuzetno pogodnim za cara i da ću poželeti da zameniš Kleona čim to bude moguće bezbedno izvesti. A sada, upoznaj me sa tim momkom za koga misliš da će poslužiti kao savršeno oruđe za svrhe koje imamo u vidu."
<BR>&nbsp;&nbsp;&nbsp;&nbsp;&nbsp;"U redu... Ali ne zaboravi šta je to što ga čini toliko različitim. Proučavao sam ga. On je zatucani idealista. Učiniće ono što mu bude rečeno, ne obazirući se na opasnost, bez ikakvih zadnjih primisli. A, povrh svega, zrači takvom prostodušnošću i uliva takvo poverenje da njegova žrtva neće u njega posumnjati čak i ako bude u nju uperio blaster."
<BR>&nbsp;&nbsp;&nbsp;&nbsp;&nbsp;"Prosto da čovek ne poveruje."
<BR>&nbsp;&nbsp;&nbsp;&nbsp;&nbsp;"Samo sačekaj dok ga ne vidiš", zaključi Andorin.
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
