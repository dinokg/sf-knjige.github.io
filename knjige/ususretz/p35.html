<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Sedeli su sučelice jedan drugom u Seldonovoj privatnoj radnoj sobi - njegovom 'razmišljalištu', kako ga je nazivao. Tu je on proveo bezbrojne časove u domišljanju kako da se provuče kroz sve staze i bogaze carske i trantorske vlasti.
<BR>&nbsp;&nbsp;&nbsp;&nbsp;&nbsp;"Rajče, da li si upoznat sa sve brojnijim, u poslednje vreme, poremećajima u dejstvovanju javnih službi?" upita Seldon.
<BR>&nbsp;&nbsp;&nbsp;&nbsp;&nbsp;"Jesam", odgovori Rajč. Ali znaš, tata, ovo je već prilično stara planeta. Ono što bi nam ovde bilo potrebno jeste temeljito pretresanje svega i svačega; da sve okrenemo naglavce, sve promenimo, da sve iznova kompjuterizujemo i da potom vratimo sav živalj - ili, bar, polovinu sadašnjeg življa. Trantor bi dejstvovao mnogo bolje sa upola manje ljudi - sa samo dvadeset milijardi stanovnika."
<BR>&nbsp;&nbsp;&nbsp;&nbsp;&nbsp;"Kojih dvadeset milijardi?" upita Seldon, nasmešivši se.
<BR>&nbsp;&nbsp;&nbsp;&nbsp;&nbsp;"I sam bih voleo to da znam", odgovori Rajč smrknuto. "Nevolja i jeste u tome što ne možemo temeljito pretresti planetu, pa se moramo zadovoljavati njenim krpljenjem."
<BR>&nbsp;&nbsp;&nbsp;&nbsp;&nbsp;"Bojim se da je tako, Rajče, ali, ipak, postoji nešto neobično u vezi sa svim tim. I stoga, voleo bih da obaviš neke provere za moj račun. Pomalo sam već i sam o tome razmišljao."
<BR>&nbsp;&nbsp;&nbsp;&nbsp;&nbsp;Seldon izvuče iz džepa jednu omanju kuglu.
<BR>&nbsp;&nbsp;&nbsp;&nbsp;&nbsp;"Šta ti je to?" upita Rajč.
<BR>&nbsp;&nbsp;&nbsp;&nbsp;&nbsp;"Karta Trantora, pomno izrađena. Molim te, Rajče, raščisti malo ovaj sto."
<BR>&nbsp;&nbsp;&nbsp;&nbsp;&nbsp;Seldon potom postavi kuglu približno na sredinu stola, a onda stavi ruku na jednu pločicu koja se nalazila na desnom rukohvatu njegove naslonjače. Pošto je prstom dodirnuo prekidač, soba se namah zatamni; međutim, radni sto se osvetli mekim sjajem, poput slonovače, dubine, otprilike, jednog centimetra. Kugla odjednom kao da se rastoči i prekri čitavu površinu stola.
<BR>&nbsp;&nbsp;&nbsp;&nbsp;&nbsp;Svetlo se postepeno stade prigušivati na pojedinim mestima, sve dok se ova ne uobličiše u srazmerno pravilno tkanje. "Pa, to je karta Trantora!" uzviknu Rajč zabezeknuto posle otprilike tridesetak sekundi.
<BR>&nbsp;&nbsp;&nbsp;&nbsp;&nbsp;"Naravno. Već sam ti to rekao. Ipak, ne možeš ništa slično ovome kupiti na tržnici ni u jednom ovdašnjem sektoru. Ovo ti je, znaš, jedna od onih igračkica kojima se vojska zabavlja. Može Trantor prikazati i u obliku kugle, ali će ono što želim da ti pokažem biti daleko uočljivije predstavljeno u površinskoj projekciji."
<BR>&nbsp;&nbsp;&nbsp;&nbsp;&nbsp;"A šta je to, tata, što želiš da mi pokažeš?"
<BR>&nbsp;&nbsp;&nbsp;&nbsp;&nbsp;"Pa, eto, tokom poslednjih godinu ili dve, poremećaji su postajali sve učestaliji. Kao što si sam maločas rekao, ovo je prilično stara planeta i poremećaje i jesmo mogli očekivati; ali, nekako, sve su učestaliji i, pored toga, čini se da su svi, gotovo bez izuzetka, plod ljudskih grešaka."
<BR>&nbsp;&nbsp;&nbsp;&nbsp;&nbsp;"Zar nije razumno baš to i očekivati?"
<BR>&nbsp;&nbsp;&nbsp;&nbsp;&nbsp;"Jeste, naravno. Ali u okvirima nekih granica. To važi čak i kada su zemljotresi u pitanju."
<BR>&nbsp;&nbsp;&nbsp;&nbsp;&nbsp;"Zemljotresi? Na Trantoru?"
<BR>&nbsp;&nbsp;&nbsp;&nbsp;&nbsp;"Priznajem da Trantor baš nije planeta koju odlikuju seizmički potresi - što je, razume se, dobro samo po sebi, budući da prekriti kupolama jedan svet koji će se nekoliko puta godišnje dobro protresti i te kupole na pojedinim mestima dobro oštetiti, ne bi bilo nimalo razložno. Tvoja majka tvrdi da je jedan od razloga što je baš Trantor, a ne neki drugi svet, odabran za carsku prestonicu, bio upravo taj što je, u geološkom smislu, na samrti - to je, znaš, baš njen, nimalo laskav izraz. Ipak, iako je na samrti, još nije umro. Povremeno dolazi do manjih potresa - tri, na primer, tokom protekle dve godine."
<BR>&nbsp;&nbsp;&nbsp;&nbsp;&nbsp;"Pojma nisam imao o tome, tata."
<BR>&nbsp;&nbsp;&nbsp;&nbsp;&nbsp;"Jedva da je iko išta o tome znao. Kupola nije jedinstveno zdanje. Izdeljena je, zapravo, na stotine odeljaka, pri čemu svaki od njih može biti uklonjen, ili, bar, delimično otvoren, kako bi se, u slučaju zemljotresa, olakšao pritisak na konstrukciju. Budući da zemljotres, kada do njega zaista dođe, po pravilu ne traje duže od deset sekundi do jednog minuta, ti otvori su od samo od kratkotrajne pomoći. Zemljotresi nailaze i nestaju tako brzo da ih Trantorci gotovo nisu ni svesni. Mnogo su svesniji blagog podrhtavanja ili tihog zveckanja kuhinjskog posuđa, nego otvaranja i ponovnog zatvaranja kupola iznad svojih glava ili prodora vazduha spolja, ma kakav on bio."
<BR>&nbsp;&nbsp;&nbsp;&nbsp;&nbsp;"Ali to nije loše, zar ne?"
<BR>&nbsp;&nbsp;&nbsp;&nbsp;&nbsp;"Ne bi trebalo da bude. Sve je, naravno, kompjuterizovano. Pojava zemljotresa na bilo kom mestu automatski stavlja u pogon mehanizam za otvaranje i zatvaranje kupola na svim drugim mestima, tako da dolazi do otvaranja kupola pre nego što vibracije postanu dovoljno snažne da dovedu do oštećenja."
<BR>&nbsp;&nbsp;&nbsp;&nbsp;&nbsp;"Ni to nije loše, zar ne?"
<BR>&nbsp;&nbsp;&nbsp;&nbsp;&nbsp;"Tako je... Ali prilikom pomenuta tri zemljotresa, tokom poslednje dve godine, kontrolni mehanizam svaki put je zatajio. Kupole se, naprosto, nisu otvorile i, u sva tri slučaju, bile su neophodne ozbiljne popravke. Za to je bilo potrebno vremena, podosta para, a i, tokom dužeg razdoblja, klimu nije bilo moguće držati pod optimalnom kontrolom. Pa, reci mi, Rajče, kakvi su izgledi da oprema zataji baš u sva tri navedena slučaja?"
<BR>&nbsp;&nbsp;&nbsp;&nbsp;&nbsp;"Pretpostavljam... ne baš veliki?"
<BR>&nbsp;&nbsp;&nbsp;&nbsp;&nbsp;"Čak, veoma mali. Manji od jednog postotka. Čovek gotovo da pomisli da je neko namerno oštetio kontrolni mehanizam u očekivanju da sledeći zemljotres obavi ostalo. Vidiš, otprilike jednom u veku dolazi do izlivanja lave, što je znatno teže kontrolisati - i strah me je i da pomislim kakve bi bile posledice ako se pojava ne bi pravovremeno uočila. Na svu sreću, to se još nije dogodilo i malo je verovatno da će se i dogoditi, ali, pogledaj... Ovde, na ovoj karti, ubeležena su mesta na kojima je tokom protekle dve godine došlo do poremećaja, prouzrokovanih, verovatno, ljudskom greškom, premda, ni u jednom od tih slučajeva nismo bili u stanju da ustanovimo kome bi se, tačno, počinjena greška mogla pripisati."
<BR>&nbsp;&nbsp;&nbsp;&nbsp;&nbsp;"Možda zato što su svi vodili računa o tome da zaštite svoje zadnjice."
<BR>&nbsp;&nbsp;&nbsp;&nbsp;&nbsp;"Bojim se da si u pravu. To je oduvek bila odlika svakog birokratskog sistema, a na Trantoru imamo najveći birokratski sistem koji je ikada postojao... Ali šta misliš o označenim mestima?"
<BR>&nbsp;&nbsp;&nbsp;&nbsp;&nbsp;Karta je bila prosejana svetlucavim, crvenim tačkicama nalik na malene bubuljice, koje su prekrivale kopneni deo Trantora.
<BR>&nbsp;&nbsp;&nbsp;&nbsp;&nbsp;"Pa", izreče Raj oprezno, "čini se da su ravnomerno raspoređene."
<BR>&nbsp;&nbsp;&nbsp;&nbsp;&nbsp;"Tako je... i to je ono što je najzanimljivije. Čovek bi očekivao da će najstariji delovi Trantora, oni sa najranije izgrađenim kupolama, biti i najizanđaliji i najugroženiji, te da će baš u njima dolaziti do nezgoda koje zahtevaju brzu ljudsku intervenciju - stvarajući, istovremeno, plodno tle za ljudske greške... Starije delove Trantora obeležio sam na karti plavičastom bojom i sigurno si već primetio da poremećaji nisu ništa učestaliji na tim područjima."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Moje je mišljenje, stoga, Rajče, da do poremećaja ne dolazi po prirodi stvari, već da su hotimice izazvani i da su raspoređeni na ovaj način kako bi ugrozili što veći broj ljudi, stvarajući, tako, što je moguće rasprostranjenije nezadovoljstvo."
<BR>&nbsp;&nbsp;&nbsp;&nbsp;&nbsp;"Ne verujem u tako nešto."
<BR>&nbsp;&nbsp;&nbsp;&nbsp;&nbsp;"Ne veruješ? Pa, pogledaj onda kako je do poremećaja dolazilo - u vremenu, pre nego u prostoru."
<BR>&nbsp;&nbsp;&nbsp;&nbsp;&nbsp;Plavičasta područja i crvene tačkice iščezoše i, na trenutak, karta Trantora ostade potpuno prazna - da bi se, odmah potom, nove tačkice počele pojavljivati i nestajati, jedna po jedna, na različitim mestima.
<BR>&nbsp;&nbsp;&nbsp;&nbsp;&nbsp;"Obrati pažnju na to", upozori ga Seldon, "da se ne pojavljuju u grupama. Pojavljuju se jedna po jedna, ravnomerno, kao otkucaji metronoma."
<BR>&nbsp;&nbsp;&nbsp;&nbsp;&nbsp;"Misliš li da je i to namerno, a?"
<BR>&nbsp;&nbsp;&nbsp;&nbsp;&nbsp;"Moralo bi biti. Ko god da to izvodi, očito mu je naum da izazove što je moguće više poremećaja sa što manje napora, tako da nema nikakve svrhe izazivati dva poremećaja istovremeno, budući da će jedan potisnuti drugi kako u vestima, tako i u svesti ljudi. Svaki poremećaj mora izazvati što je moguće veće nezadovoljstvo."
<BR>&nbsp;&nbsp;&nbsp;&nbsp;&nbsp;Karta se zatamni i prostorija se ponovo osvetli. Pošto je opet poprimila oblik kugle, istovremeno se smanjivši, Seldon je vrati natrag u džep.
<BR>&nbsp;&nbsp;&nbsp;&nbsp;&nbsp;"Šta misliš, ko stoji iza svega toga?" upita Rajč.
<BR>&nbsp;&nbsp;&nbsp;&nbsp;&nbsp;"Pre nekoliko dana stigao mi je izveštaj o jednom ubistvu u sektoru Vaj", odgovori Seldon zamišljeno.
<BR>&nbsp;&nbsp;&nbsp;&nbsp;&nbsp;"Nije to ništa neuobičajeno", primeti Rajč. "Iako Vaj nije jedan od tvojih najnebezbednijih sektora, mora biti da i tamo svakodnevno dolazi do ubistava."
<BR>&nbsp;&nbsp;&nbsp;&nbsp;&nbsp;"Na stotine", složi se Seldon, odmahujući glavom. "Imali smo i loših razdoblja, kada je broj nasilnih smrti na Trantoru, u celini, dosezao i brojku od miliona ljudi dnevno. Uopšte uzev, nema mnogo izgleda da se uhvati svaki vinovnik ili ubica. Ubijeni, naprosto, postaju samo deo statistike. Ovaj koga sam ti pomenuo, ipak, nešto je sasvim drugo. Ubijen je nožem - i očito je da to nije učinio profesionalac. Još je bio živ kada su ga našli, iako je već izdisao. I pre nego što je izdahnuo imao je taman toliko vremena da prošapće jednu reč, a ta reč je bila: 'Vođa'!
<BR>&nbsp;&nbsp;&nbsp;&nbsp;&nbsp;To je, odmah, izazvalo pojačano zanimanje za njega, koje je postalo još veće kada su ga potom identifikovali. Živeo je u Anemoriji i ostalo je nejasno šta je tražio u Vaju. Međutim, jednom revnosnom oficiru pošlo je za rukom da iskopa podatak da je reč o starom joranumovcu. Zvao se Kaspal Kaspalov i bio je poznat kao jedan od najbliskijih saradnika Laskina Joranuma. A sada je mrtav - izboden nožem."
<BR>&nbsp;&nbsp;&nbsp;&nbsp;&nbsp;"Podozrevaš li ti to, tata, da postoji nova joranumovska zavera? Ali teško da bi se danas mogao naći ijedan joranumovac!"
<BR>&nbsp;&nbsp;&nbsp;&nbsp;&nbsp;"Nije prošlo mnogo vremena otkako me je tvoja majka upitala mislim li da su joranumovci još aktivni i ja sam joj tom prilikom odgovorio da svim neobičnim uverenjima uvek uspeva da sačuvaju svoje zagovornike, ponekad i stolećima. Oni, po pravilu, nisu od naročitog značaja, tek sitne grupe koje se, naprosto, ni ne računaju. Ipak, šta ako su joranumovci sačuvali organizaciju, šta ako još imaju dovoljno snage, šta ako su sposobni, čak, i da ubiju nekog iz vlastitih redova, ako ga smatraju izdajnikom i, najzad, šta ako oni izazivaju sve one poremećaje, kao neku vrstu uvoda u preuzimanje vlasti?"
<BR>&nbsp;&nbsp;&nbsp;&nbsp;&nbsp;"Tata, imaš strašno mnogo tih 'šta ako'."
<BR>&nbsp;&nbsp;&nbsp;&nbsp;&nbsp;"Znam... I moguće je da u celosti grešim. Ipak, do ubistva je došlo u Vaju i, čudnom podudarnošću, u Vaju nije bilo nikakvih poremećaja u javnim službama."
<BR>&nbsp;&nbsp;&nbsp;&nbsp;&nbsp;"Šta ti to dokazuje?"
<BR>&nbsp;&nbsp;&nbsp;&nbsp;&nbsp;"To da je moguće da je središte zavere baš u Vaju i da zaverenici ne žele da otežaju život samima sebi, već samo ostatku planete. Moguće je, opet, da uopšte nije reč o Joranumovcima već o članovima stare vajanske porodice koji još sanjaju o tome da ponovo, jednog dana, zasednu na carski tron."
<BR>&nbsp;&nbsp;&nbsp;&nbsp;&nbsp;"Oh, tata. Sve to gradiš na tako kliskom terenu!"
<BR>&nbsp;&nbsp;&nbsp;&nbsp;&nbsp;"Znam... Ipak, pretpostavimo da postoji nova joranumovska zavera. Sa Joranumom je svojevremeno, služeći mu kao desna ruka, bio i onaj Gambol Din Namarti. Ne raspolažemo nikakvim podacima o njegovoj smrti, niti o tome da je otišao sa Trantora, niti o bilo čemu vezanom za njega tokom poslednjih desetak godina. Najzad, to i nije toliko iznenađujuće: lako je izgubiti trag nekom pojedincu među četrdeset milijardi žitelja jedne planete. Postojalo je i u mom životu razdoblje kada sam nastojao da naprosto nestanem. Razume se, moguće je da Namarti više nije u životu. To bi, ujedno, moglo biti najjednostavnije objašnjenje; ali, opet, možda je još živ."
<BR>&nbsp;&nbsp;&nbsp;&nbsp;&nbsp;"I šta da uradimo u vezi s tim?"
<BR>&nbsp;&nbsp;&nbsp;&nbsp;&nbsp;Seldon uzdahnu. "Najlogičnije bi bilo da se sve prepusti Obezbeđenju, ali baš je to ono što nisam u stanju učinim. Ja ne raspolažem Demerzelovom sugestivnošću. On je umeo da zaplaši ljude; ja to ne umem. On je posedovao snažnu ličnost, dok sam ja samo običan - matematičar. U stvari, nije ni trebalo da postanem prvi ministar; naprosto, nisam od te građe. A ne bih to ni postao, da cara nije toliko opsela psihoistorija - u znatno većoj meri nego što ona to sama po sebi zaslužuje."
<BR>&nbsp;&nbsp;&nbsp;&nbsp;&nbsp;"Ti to, tata, kao da sada šamaraš samog sebe?"
<BR>&nbsp;&nbsp;&nbsp;&nbsp;&nbsp;"Aha... Po svoj prilici... Ali, znaš, sasvim dobro mogu zamisliti sebe kako se, na primer, obraćam onima iz Obezbeđenja, pokazujući im na karti ono što sam maločas tebi pokazao..." On mahnu rukom prema sada praznom pisaćem stolu. "I zamisli kako ih ubeđujem da smo u najvećoj opasnosti, i to zbog neke zavere o čijoj prirodi i mogućim posledicama baš ništa ne znam. Ozbiljno bi me saslušali, razume se, ali, pošto bih izišao, krenuli bi da urlaju od smeha zbog ideja 'šašavog matematičara' - i, naravno, ni prstom ne bi mrdnuli."
<BR>&nbsp;&nbsp;&nbsp;&nbsp;&nbsp;"Pa, u tom slučaju, šta da preduzmemo?" upita ga Rajč, vraćajući se na glavnu temu razgovora.
<BR>&nbsp;&nbsp;&nbsp;&nbsp;&nbsp;"Pitanje je, Rajče, šta ćeš ti preduzeti. Potrebno mi je više činjenica i želim da mi ih ti prikupiš. Poslao bih, zapravo, tvoju majku, ali za nju ne dolazi u obzir da me ostavi samog - ni pod kakvim okolnostima. Ovog trenutka, ja lično ne mogu da odem sa dvora. Ne računajući Dors i sebe, ti si onaj u koga imam najviše poverenja. U stvari, verujem ti i više nego Dors i samom sebi. Još si mlad, snažan, bolji u helikonskim borilačkim veštinama nego što sam ja to ikad bio i, povrh svega, pametan si.
<BR>&nbsp;&nbsp;&nbsp;&nbsp;&nbsp;Zapamti dobro, ipak, da nipošto ne želim da stavljaš na kocku svoj život. Bez junačenja, bez bezumne hrabrosti. Ako bi ti se išta dogodilo, nikad više ne bih bio u stanju da pogledam u oči tvoju majku. Naprosto, otkrij ono što možeš. Možda ćeš ustanoviti da je Namarti još živ i delatan - a možda i da je mrtav. Možda ćeš otkriti da su joranumovci još aktivni - ili, s druge strane, da su kao pokret na samrti. Možda ćeš ustanoviti da iza svega stoje pripadnici vladajuće vajanske porodice - ili, pak, da ne stoje. Bilo šta od toga moglo bi se pokazati zanimljivo - mada ne i presudno. Ono što bih želeo da ustanoviš jeste da li su ti poremećaju u infrastrukturi delo ljudskih ruku, što ja, inače, mislim da je slučaj, i, što je još važnije, da li su hotimice izazvani, kao i šta još zaverenici nameravaju da preduzmu. Čini mi se da moraju imati u vidu neki veći udar, a ako je to tačno, onda moram saznati o čemu je reč."
<BR>&nbsp;&nbsp;&nbsp;&nbsp;&nbsp;"Imaš li nešto u vidu... kako da počnem?" upita Rajč oprezno.
<BR>&nbsp;&nbsp;&nbsp;&nbsp;&nbsp;"Imam, Rajče. Želeo bih da odeš pravo u onaj deo Vaja u kome je Kaspalov ubijen. Ustanovi, ako uzmogneš, da li je bio aktivni joranumista i pokušaj da se i sam ubaciš u neku od joranumovskih ćelija."
<BR>&nbsp;&nbsp;&nbsp;&nbsp;&nbsp;"Možda to i neće biti nemoguće. Uvek se mogu predstavljati kao stari joranumovac. Istina je da sam bio veoma mlad kada je Jo-Jo bubnjao unaokolo, ali, opet, njegove ideje ostavile su utisak na mene. Tako da je sve to, na neki način, i istina."
<BR>&nbsp;&nbsp;&nbsp;&nbsp;&nbsp;"U pravu si, ali postoji i jedna začkoljica. Moguće je, naime, da te prepoznaju. Na kraju krajeva, otac ti je predsednik carske vlade. Povremeno si se i ti pojavljivao na holoviziji i iznosio svoja gledišta o sektorskoj ravnopravnosti."
<BR>&nbsp;&nbsp;&nbsp;&nbsp;&nbsp;"Tako je, ali..."
<BR>&nbsp;&nbsp;&nbsp;&nbsp;&nbsp;"Bez 'ali', Rajče... Nosićeš cipele sa povećanim štiklama, što će te učiniti višim bar za tri centimetra, a i naći ćemo nekog ko će te poučiti kako da izmeniš oblik obrva, kako da ti lice izgleda punije i kako da promeniš boju glasa."
<BR>&nbsp;&nbsp;&nbsp;&nbsp;&nbsp;Rajč sleže ramenima. "Mnogo gužve ni oko čega."
<BR>&nbsp;&nbsp;&nbsp;&nbsp;&nbsp;"I", dodade Seldon, dok mu je glas uočljivo podrhtavao, "obrijaćeš brkove."
<BR>&nbsp;&nbsp;&nbsp;&nbsp;&nbsp;Rajč razrogači oči i ostade nekoliko trenutaka da sedi kao skamenjen. "Da obrijem brkove?" upita on najzad muklim glasom.
<BR>&nbsp;&nbsp;&nbsp;&nbsp;&nbsp;"Do poslednje dlačice. Bez njih, niko te neće prepoznati."
<BR>&nbsp;&nbsp;&nbsp;&nbsp;&nbsp;"Ali to jednostavno ne dolazi u obzir! Bilo bi to kao kad bih odsekao svoj... Kao kastracija!"
<BR>&nbsp;&nbsp;&nbsp;&nbsp;&nbsp;Seldon odmahnu glavom. "Reč je samo o običajnoj navici. I Jugo je Dalit, pa ipak ne nosi brkove."
<BR>&nbsp;&nbsp;&nbsp;&nbsp;&nbsp;"Jugo je udaren. Ne verujem, čak, ni da je živ, osim, naravno, kada je matematika u pitanju."
<BR>&nbsp;&nbsp;&nbsp;&nbsp;&nbsp;"On je veliki matematičar, a okolnost da ne nosi brkove ni na koji način ne utiče na tu činjenicu. Pored toga, ovde se nije reč o kastraciji. Brkovi će ti ponovo narasti za samo dve nedelje."
<BR>&nbsp;&nbsp;&nbsp;&nbsp;&nbsp;"Dve nedelje! Biće potrebne dve godine da dosegnu ovu... ovu..."
<BR>&nbsp;&nbsp;&nbsp;&nbsp;&nbsp;I on podiže ruku, kao da bi da ih pokrije i zaštiti.
<BR>&nbsp;&nbsp;&nbsp;&nbsp;&nbsp;"Rajče, moraš to učiniti", reče Seldon neumoljivo. "Reč je o žrtvi koju moraš podneti. Ako kreneš, kao moj doušnik, sa tim brkovima, može... može ti se svašta dogoditi. A ja takav rizik ne smem da preuzmem."
<BR>&nbsp;&nbsp;&nbsp;&nbsp;&nbsp;"Radije ću umreti", odbrusi Rajč silovito.
<BR>&nbsp;&nbsp;&nbsp;&nbsp;&nbsp;"Ne budi melodramatičan", odvrati Seldon oštro. "Nećeš radije umreti i to je nešto što moraš učiniti. Ipak..." Seldon malo zastade, oklevajući. "Ipak, nemoj to spominjati svojoj majci. Sami ćemo se za to pobrinuti."
<BR>&nbsp;&nbsp;&nbsp;&nbsp;&nbsp;Rajč je zapanjeno zurio u oca, a onda reče tihim glasom: "Dobro, tata."
<BR>&nbsp;&nbsp;&nbsp;&nbsp;&nbsp;"Naći ću nekog", objasni mu Seldon, "da proveri kako si se prerušio, a onda ćeš mlaznjakom pravo u Vaj... Glavu gore, Rajče, nije ovo kraj sveta!"
<BR>&nbsp;&nbsp;&nbsp;&nbsp;&nbsp;Rajč se bledo nasmeši i krenu; Seldon ga je, sa izrazom duboke uznemirenosti na licu, posmatrao kako se udaljava. Brkove je lako odnegovati, ali ne i podići sina. Seldonu je bilo savršeno jasno da šalje Rajča pravo u čeljusti opasnosti.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
