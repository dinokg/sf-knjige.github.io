<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Vandi je već bila osma godina, računato prema Standardnom Galaktičkog Vremenu - što je, uostalom, bilo sasvim uobičajeno. Bila je prava mala gospođica - ozbiljna u ponašanju, sa ravnom, svetlosmeđom kosom. Imala je plave, ali pomalo zagasite oči, tako da su, jednog dana, mogle preći u smeđe, kao u njenog oca.
<BR>&nbsp;&nbsp;&nbsp;&nbsp;&nbsp;Sedela je, utonula u misli... Šezdeset.
<BR>&nbsp;&nbsp;&nbsp;&nbsp;&nbsp;Ta ju je brojka istinski zaokupljala. Njenom dedi uskoro će rođendan, šezdeseti - a šezdeset je bila poprilična brojka. Bila je uznemirena, jer je baš sinoć imala u vezi s tim jedan ružan san.
<BR>&nbsp;&nbsp;&nbsp;&nbsp;&nbsp;Devojčica potom krenu da potraži majku. Moraće da se raspita.
<BR>&nbsp;&nbsp;&nbsp;&nbsp;&nbsp;Majku nije bilo teško naći. Upravo je razgovarala sa dedom - sigurno o rođendanu. Vanda na trenutak zastade, oklevajući. Ne bi baš bilo zgodno da joj postavlja pitanja pred samim dedom.
<BR>&nbsp;&nbsp;&nbsp;&nbsp;&nbsp;Majci, međutim, kao da nikad nije promicala kćerina uzbunjenost. "Samo časak, Hari", reče ona. "Da čujemo šta to uzbunjuje Vandu... Šta je u pitanju, mila?"
<BR>&nbsp;&nbsp;&nbsp;&nbsp;&nbsp;Vanda je povuče za ruku. "Ne ovde, majko. Nasamo."
<BR>&nbsp;&nbsp;&nbsp;&nbsp;&nbsp;Manela se ponovo okrenu Hariju Seldonu. "Vidiš li koliko sve rano započinje? Intimni život. Intimni problemi... Naravno, Vanda. Da pođemo u tvoju sobu?"
<BR>&nbsp;&nbsp;&nbsp;&nbsp;&nbsp;"Da, majko", saglasi se Vanda s očiglednim olakšanjem.
<BR>&nbsp;&nbsp;&nbsp;&nbsp;&nbsp;Držeći se za ruke, njih dve odoše u Vandinu sobu. "Pa, mila, u čemu je problem?" upita Manela svoju kćer.
<BR>&nbsp;&nbsp;&nbsp;&nbsp;&nbsp;"Reč je o dedi, majko."
<BR>&nbsp;&nbsp;&nbsp;&nbsp;&nbsp;"O dedi! Ne mogu ni da zamislim da postoji nešto u vezi s njim što bi te moglo uznemiravati!"
<BR>&nbsp;&nbsp;&nbsp;&nbsp;&nbsp;"Ipak, postoji." Vandine oči odjednom se ispuniše suzama. "Da li će uskoro umreti?"
<BR>&nbsp;&nbsp;&nbsp;&nbsp;&nbsp;"Tvoj deda? Vanda, ko ti je to ulio u glavu?"
<BR>&nbsp;&nbsp;&nbsp;&nbsp;&nbsp;"Uskoro će mu biti šezdeset godina. Strašno je star."
<BR>&nbsp;&nbsp;&nbsp;&nbsp;&nbsp;"Ne, nije. Nije, naravno, više mlad, ali, isto tako, nije baš ni star. Ljudi požive osamdeset, devedeset, čak i stotinu godina - a tvoj deda je zdrav i snažan. Još će nam on poživeti."
<BR>&nbsp;&nbsp;&nbsp;&nbsp;&nbsp;"Jesi li sigurna?" upita dete šmrcajući.
<BR>&nbsp;&nbsp;&nbsp;&nbsp;&nbsp;Manela uhvati svoju kćer za ramena i zagleda joj se pravo u oči. "Vanda, smi mi moramo umreti jednog dana. Već sam ti to jednom objasnila. Ipak, ne razmišljamo o tome sve dok se to 'jednog dana' sasvim ne približi." Ona nežno obrisa Vandine oči. "Deda će poživeti dok i ti ne odrasteš i ne budeš imala vlastitu decu. Videćeš. A sada, hajde sa mnom. Želim da porazgovaraš s dedom."
<BR>&nbsp;&nbsp;&nbsp;&nbsp;&nbsp;Vanda još jednom šmrknu.
<BR>&nbsp;&nbsp;&nbsp;&nbsp;&nbsp;Seldon, po njihovom povratku, s uočljivom nežnošću pogleda unuku i upita je: "U čemu je stvar, Vanda? Zbog čega si nesretna?"
<BR>&nbsp;&nbsp;&nbsp;&nbsp;&nbsp;Vanda, međutim, samo odmahnu glvom.
<BR>&nbsp;&nbsp;&nbsp;&nbsp;&nbsp;Seldon skrenu pogled prema detinjoj majci. "O čemu je reč, Manela?"
<BR>&nbsp;&nbsp;&nbsp;&nbsp;&nbsp;Ali i Manela samo odmahnu glavom. "Moraće to sama da vam kaže."
<BR>&nbsp;&nbsp;&nbsp;&nbsp;&nbsp;Seldon sede i potapša se po kolenu. "Dođi, Vanda. Sedi ovde i ispričaj mi šta te mori."
<BR>&nbsp;&nbsp;&nbsp;&nbsp;&nbsp;Devojčica ga posluša, pa se malo promeškolji. "Uplašila sam se", reče ona.
<BR>&nbsp;&nbsp;&nbsp;&nbsp;&nbsp;Seldon je zagrli. "Ne treba ničeg da se plašiš kad si sa svojim starim dedom."
<BR>&nbsp;&nbsp;&nbsp;&nbsp;&nbsp;Manela iskrivi usta. "Pogrešna reč."
<BR>&nbsp;&nbsp;&nbsp;&nbsp;&nbsp;Seldon je pogleda. "Deda?"
<BR>&nbsp;&nbsp;&nbsp;&nbsp;&nbsp;"Ne. Stari.
<BR>&nbsp;&nbsp;&nbsp;&nbsp;&nbsp;To kao da provali branu. Vanda briznu u plač. "Ti si star, deda."
<BR>&nbsp;&nbsp;&nbsp;&nbsp;&nbsp;"Pa, moglo bi se tako reći. Već mi je šezdeseta." Potom se naže bliže detetu i prošapta: "Ni ja, Vanda, nisam baš zbog toga srećan. Ali milo mi je što je tebi samo sedam - ovaj, skoro osam."
<BR>&nbsp;&nbsp;&nbsp;&nbsp;&nbsp;"Kosa ti je već skroz seda, deda."
<BR>&nbsp;&nbsp;&nbsp;&nbsp;&nbsp;"Nije oduvek bila takva. Tek mi je nedavno posedela."
<BR>&nbsp;&nbsp;&nbsp;&nbsp;&nbsp;"Ali, deda, seda kosa znači da ćeš uskoro umreti."
<BR>&nbsp;&nbsp;&nbsp;&nbsp;&nbsp;Seldon kao da se potrese, pa pogleda Manelu. "Šta sad ovo treba da znači?"
<BR>&nbsp;&nbsp;&nbsp;&nbsp;&nbsp;"Ne znam, Hari. Samo joj je došlo."
<BR>&nbsp;&nbsp;&nbsp;&nbsp;&nbsp;"Ružno sam sanjala", objasni Vanda.
<BR>&nbsp;&nbsp;&nbsp;&nbsp;&nbsp;Seldon pročisti grlo. "Vanda, svi mi s vremena na vreme ružno sanjamo. Ali to nije ništa loše. Ružni novi odnose od nas ružne misli, pa se posle toga osećamo bolje."
<BR>&nbsp;&nbsp;&nbsp;&nbsp;&nbsp;"Sanjala sam, deda, da si umro."
<BR>&nbsp;&nbsp;&nbsp;&nbsp;&nbsp;"Znam. Znam. Može se sanjati o smrti, ali to ne znači da su takvi snovi važni. Pogledaj me. Zar ne vidiš da sam živ... i vedar... i da se smejem? Da li ti izgledam kao da ću umreti? Reci mi."
<BR>&nbsp;&nbsp;&nbsp;&nbsp;&nbsp;"N-ne."
<BR>&nbsp;&nbsp;&nbsp;&nbsp;&nbsp;"Znači, sve je u redu. Idi sada i igraj se, i zaboravi na sve to. Samo ćemo proslaviti još jedan moj rođendan i svi ćemo se lepo zabaviti. Hajde, mila."
<BR>&nbsp;&nbsp;&nbsp;&nbsp;&nbsp;Vanda ih napusti naizgled utešena, ali Seldon dade Maneli znak da ostane.
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
