<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Sa Etom Demerzelom nije se baš bilo lako sresti, osim, razume se, kada je u pitanju bio car Kleon. Njegova je politika bila da se, iz različitih razloga, drži u pozadini, a jedan od tih razloga nalazio se u činjenici da mu se tokom vremena lik veoma malo promenio.
<BR>&nbsp;&nbsp;&nbsp;&nbsp;&nbsp;Hari Seldon nije se sa njim susreo već nekoliko godina i, uistinu, nije s njim u punoj osami razgovarao još od dana svog prispeća na Trantor.
<BR>&nbsp;&nbsp;&nbsp;&nbsp;&nbsp;Imajući u vidu Seldonov nedavni, neokončani sastanak sa Laskinom Joranumom, obijica su, i Seldon i Demerzel, smatrala za najbolje da svoju vezu ne oglašavaju na sva zvona. Poseta Harija Seldona premijeru, u njegovoj kancelariji u carskoj palati, sigurno ne bi prošla nezapaženo, te su stoga, iz razloga bezbednosti, odlučili da se nađu u jednom omanjem, ali luksuznom apartmanu u hotelu Edž, u neposrednoj blizini carskog kompleksa.
<BR>&nbsp;&nbsp;&nbsp;&nbsp;&nbsp;Predstojeći susret sa Demerzelom prizvao je bolne uspomene na stare dane. Puka činjenica da se Demerzel u međuvremenu nije ni za dlaku promenio, samo je taj bol učinila još izrazitijim. Lice su mu još krasile oštre, pravilne crte. I dalje je bio visok i snažne građe, a i kosa mu je još bila tamna, sa blagim svetlim pramenovima. Nije bio izrazito zgodan, ali je bio istinski upadljiv. Izgledao je kao nečija idealna predstava o tome kako jedan carski predsednik vlade treba da izgleda, nimalo nalik ni na jednog takvog zvaničnika u istoriji pre njega. Na samom tom njegovom izgledu, pomisli Seldon, temeljila se polovina moći koju je ispoljavao u odnosu na cara, te, prema tome, i na sam carski dvor i, sledstveno, na čitavo Carstvo.
<BR>&nbsp;&nbsp;&nbsp;&nbsp;&nbsp;Demerzel mu pođe u susret, sa ljubaznim osmehom na usnama koji, međutim, ni na koji način nije remetio ozbiljnost njegove pojave.
<BR>&nbsp;&nbsp;&nbsp;&nbsp;&nbsp;"Hari", oslovi ga on. "Toliko mi je milo što te vidim! Bio sam pomalo u strahu da ćeš se predomisliti i otkazati ovaj sastanak!"
<BR>&nbsp;&nbsp;&nbsp;&nbsp;&nbsp;"Moj strah bio je znatno više nego polovičan da ćete ga vi otkazati, premijeru!"
<BR>&nbsp;&nbsp;&nbsp;&nbsp;&nbsp;"Eto... ukoliko zazireš da koristiš moje pravo ime."
<BR>&nbsp;&nbsp;&nbsp;&nbsp;&nbsp;"Ne mogu. Naprosto, ne bih to mogao da iz sebe istisnem. Znate to i sami."
<BR>&nbsp;&nbsp;&nbsp;&nbsp;&nbsp;"Ali, voleo bih. Samo napred. Veoma bih voleo da čujem kako ga izgovaraš."
<BR>&nbsp;&nbsp;&nbsp;&nbsp;&nbsp;Seldon je nekoliko časaka oklevao, kao da nije u stanju da poveruje da bi mu usne mogle uobličiti tu reč ili je glasne žice izgovoriti. "Denile", reče on najzad, otežući.
<BR>&nbsp;&nbsp;&nbsp;&nbsp;&nbsp;"R. Denile Olivav", ispravi ga Demerzel. "Da... Večeraćeš sa mnom, Hari. Kad bih ja večerao s tobom, ne bih morao da jedem, što bi predstavljalo pravo olakšanje."
<BR>&nbsp;&nbsp;&nbsp;&nbsp;&nbsp;"Sa zadovoljstvom, iako zamisao da samo ja jedem baš ne predstavlja moj ideal druželjublja. Ipak, zalogaj ili dva..."
<BR>&nbsp;&nbsp;&nbsp;&nbsp;&nbsp;"Samo tebe radi..."
<BR>&nbsp;&nbsp;&nbsp;&nbsp;&nbsp;"Uprkos tome", primeti Seldon, "ne mogu da se ne zapitam da li je baš mudro da previše vremena provedemo zajedno."
<BR>&nbsp;&nbsp;&nbsp;&nbsp;&nbsp;"Ne brini. Carevo naređenje. Njegovo Carsko Veličanstvo to od mene zahteva."
<BR>&nbsp;&nbsp;&nbsp;&nbsp;&nbsp;"Zbog čega, Denile?"
<BR>&nbsp;&nbsp;&nbsp;&nbsp;&nbsp;"Kroz nešto više od dve godine ponovo će se održati Dekadna konvencija... Izgledaš iznenađen. Zar si zaboravio?"
<BR>&nbsp;&nbsp;&nbsp;&nbsp;&nbsp;"Zapravo, ne. Naprosto, nisam o tome razmišljao."
<BR>&nbsp;&nbsp;&nbsp;&nbsp;&nbsp;"Zar ne nameravaš da joj prisustvuješ? Na prošloj si bio glavna ličnost."
<BR>&nbsp;&nbsp;&nbsp;&nbsp;&nbsp;"Da... Sa svojom psihoistorijom. I to mi je neki razlog za slavu!"
<BR>&nbsp;&nbsp;&nbsp;&nbsp;&nbsp;"Privukao si pažnju i samog cara. Nijednom drugom matematičaru to nije pošlo za rukom."
<BR>&nbsp;&nbsp;&nbsp;&nbsp;&nbsp;"Tvoju sam pažnju, zapravo, privukao, a ne carevu. A onda sam morao da bežim i ostanem izvan carevog domašaja sve dok nisam bio u stanju da te uverim da sam započeo ozbiljan rad na psihoistoriji, posle čega si mi dozvolio da ostanem u bezbednoj zavetrini."
<BR>&nbsp;&nbsp;&nbsp;&nbsp;&nbsp;"Položaj šefa uglednog Matematičkog odeljenja teško bi se mogao nazvati zavetrinom."
<BR>&nbsp;&nbsp;&nbsp;&nbsp;&nbsp;"Ipak, jeste, budući da prikriva moj rad na psihoistoriji."
<BR>&nbsp;&nbsp;&nbsp;&nbsp;&nbsp;"Ah, evo stiže i hrana. Pa, da malo porazgovaramo o drugim stvarima, kao stari prijatelji. Kako je Dors?"
<BR>&nbsp;&nbsp;&nbsp;&nbsp;&nbsp;"Izvanredno. Prava supruga. Sva je posvećena brizi za moju dobrobit."
<BR>&nbsp;&nbsp;&nbsp;&nbsp;&nbsp;"To joj je dužnost."
<BR>&nbsp;&nbsp;&nbsp;&nbsp;&nbsp;"I ona me na to podseća - odveć često. Ozbiljno, Denile, nikad ti neću moći dovoljno zahvaliti na tome što si nas spojio."
<BR>&nbsp;&nbsp;&nbsp;&nbsp;&nbsp;"Hvala ti, Hari, ali, istini za volju, nikad nisam predviđao bračnu sreću za vas dvoje, posebno ne za Dors..."
<BR>&nbsp;&nbsp;&nbsp;&nbsp;&nbsp;"Ipak, hvala ti na tom poklonu, ma koliko da su tvoja očekivanja bila mala u odnosu na ono što se stvarno zbilo."
<BR>&nbsp;&nbsp;&nbsp;&nbsp;&nbsp;"Veoma mi je milo da to čujem, ali vrednost tog poklona, kao što ćeš se tek uveriti, teško da može ostati trajna... baš kao i moje prijateljstvo."
<BR>&nbsp;&nbsp;&nbsp;&nbsp;&nbsp;Na to Seldon nije imao šta da odgovori; na Demerzelov poziv rukom on svojski prionu na jelo.
<BR>&nbsp;&nbsp;&nbsp;&nbsp;&nbsp;Posle nekog vremena, pokretom glave pokazavši na komad ribe na svojoj viljuški, on primeti: "Ne prepoznajem šta je ovo, ali ipak pretpostavljam da potiče iz Mikogena."
<BR>&nbsp;&nbsp;&nbsp;&nbsp;&nbsp;"Tako je", potvrdi Demerzel. "Znao sam da će ti se dopasti."
<BR>&nbsp;&nbsp;&nbsp;&nbsp;&nbsp;"To je, ujedno, i najbolje što nam stiže iz Mikogena - dovoljno da opravda njegovo postojanje. Možda i jedino. Ali Mikogen ima posebno značenje za tebe. Ne smem to zaboraviti."
<BR>&nbsp;&nbsp;&nbsp;&nbsp;&nbsp;"I tom značenju došao je kraj. Njihovi preci, jednom davno, veoma davno, živeli su na Aurori. Životni vek trajao im je tri stotine godina, pa i više, i bili su gospodari pedeset galaktičkih svetova. Čak me je jedan Auroranac prvi zamislio i načinio. Ne zaboravljam to; sećam se toga mnogo bolje - i bez ikakvog iskrivljavanja - nego njihovi mikogenski potomci. Ali, s druge strane, davno, veoma davno, napustio sam ih. Sam sam doneo odluku o tome šta valja činiti za dobrobit čovečanstva i taj sam put, što sam bolje umeo, sledio sve do današnjih dana."
<BR>&nbsp;&nbsp;&nbsp;&nbsp;&nbsp;"Može li nas neko čuti?" naglo upita Seldon, odjednom usplahiren.
<BR>&nbsp;&nbsp;&nbsp;&nbsp;&nbsp;Demerzela ovo pitanje kao da je zabavljalo. "U trenutku kad bi samo na to pomislio, bilo bi prekasno. Ali nemoj se plašiti, preduzeo sam sve mere opreza. U stvari, jedva da te je iko i video kada si ovamo dolazio. I malo ih je koji će te videti kada budeš odavde odlazio. A oni koji su tu priliku imali, ili će imati, neće biti iznenađeni. Dobro je poznato da sam veliki zaljubljenik u matematiku, premda, sam, krajnje skromnih mogućnosti. Ta činjenica veoma uveseljava one na dvoru koji mi baš nisu skloni i nikoga ovde neće iznenaditi što već sada postavljam temelje za predstojeću Dekadnu konvenciju. U stvari, baš u vezi sa tom konvencijom želeo da bih malo porazgovaramo."
<BR>&nbsp;&nbsp;&nbsp;&nbsp;&nbsp;"Ne znam od kolike bih ti pomoći mogao biti. Postoji samo jedna stvar o kojoj bih možda mogao govoriti na toj konvenciji - a o njoj baš ne mogu da govorim. Ukoliko joj uopšte budem prisustvovao, biće to samo u publici. Ne nameravam da podnesem nikakvo saopštenje."
<BR>&nbsp;&nbsp;&nbsp;&nbsp;&nbsp;"Shvatam. Ipak, ukoliko želiš da čuješ nešto zanimljivo, Njegovo Carsko Veličanstvo još te se seća."
<BR>&nbsp;&nbsp;&nbsp;&nbsp;&nbsp;"Pretpostavljam da je to zato što si se ti za to postarao."
<BR>&nbsp;&nbsp;&nbsp;&nbsp;&nbsp;"Nije tako. Nisam tome nimalo doprineo. Ipak, Njegovo Carsko Veličanstvo povremeno i mene samog iznenađuje. Dobro mu je znano da nam predstoji ta konvencija i po svemu sudeći još se seća saopštenja koji si podneo na prethodnoj. Još je zainteresovan za psihoistoriju i, moram te upozoriti, možda će ta zainteresovanost još i narasti. Nije, čak, ni sasvim nezamislivo da zatraži da te vidi. Na dvoru će to sigurno smatrati velikom počašću - to, da neko tokom života dva puta bude primljen u carsku audijenciju."
<BR>&nbsp;&nbsp;&nbsp;&nbsp;&nbsp;"Šališ se. Čemu bi mogao poslužiti taj moj susret s njim?"
<BR>&nbsp;&nbsp;&nbsp;&nbsp;&nbsp;"U svakom slučaju, ukoliko te bude pozvao, gotovo da ne dolazi u obzir da odbiješ... A kako su tvoji mladi štićenici, Amaril i Rajč?"
<BR>&nbsp;&nbsp;&nbsp;&nbsp;&nbsp;"Siguran sam da ti je to poznato. Ni ne sumnjam da me sve vreme držiš na oku."
<BR>&nbsp;&nbsp;&nbsp;&nbsp;&nbsp;"Da, u pravu si. Ali samo kad je tvoja bezbednost u pitanju; ne i kad je reč o ostalim vidovima tvog života. Bojim se da mi obaveze ovde uzimaju premnogo vremena, a nisam baš svevideći."
<BR>&nbsp;&nbsp;&nbsp;&nbsp;&nbsp;"Zar te Dors ne izveštava?"
<BR>&nbsp;&nbsp;&nbsp;&nbsp;&nbsp;"Učinila bi to, u slučaju da nešto izbije. Inače, ne. Nije spremna da igra ulogu uhode u beznačajnim stvarima". Demerzel se ponovo blago nasmeši.
<BR>&nbsp;&nbsp;&nbsp;&nbsp;&nbsp;"Moji su momci sasvim dobro", zagrokta Seldon. "Juga je sve teže obuzdavati. Veći je psihoistoričar čak i od mene i imam utisak da smatra da ga kočim. Što se Rajča tiče, on ti je sjajan deran - što je oduvek i bio. Pridobio me je još dok je bio ulično mangupče, ali, što je još zanimljivije, pridobio je i Dors. Iskreno verujem, Denile, da će Dors, ako joj ikad dosadim i ako poželi da me ostavi, ipak, bez obzira na sve, ostati, i to samo iz ljubavi prema Rajču."
<BR>&nbsp;&nbsp;&nbsp;&nbsp;&nbsp;Demerzel s razumevanjem klimnu glavom i Seldon natušteno nastavi. "Da Rašela od Vaja nije zaključila da je zaista vredan ljubavi, ja danas ne bih bio ovde. Sigurno bi me na smrt upucali..." On se nelagodno promeškolji. "Mrzim i samu tu pomisao, Denile. Bio je to, naprosto, neverovatan i nepredvidljiv splet zbivanja. Od kakve bi pomoći mogla u tim stvarima biti psihoistorija?"
<BR>&nbsp;&nbsp;&nbsp;&nbsp;&nbsp;"Nisi li mi i sam rekao da se, u najboljem slučaju, psihoistorija temelji na verovatnoćama i na velikim brojevima, ali da nije ni od kakve pomoći kad su pojedinci u pitanju?"
<BR>&nbsp;&nbsp;&nbsp;&nbsp;&nbsp;"Ali kad se pokaže da je uloga nekog pojedinca od ključne važnosti..."
<BR>&nbsp;&nbsp;&nbsp;&nbsp;&nbsp;"Uveren sam da ćeš jednog dana ustanoviti da nijedan pojedinac nikad nije od ključne važnosti. Čak ni ja - ili ti."
<BR>&nbsp;&nbsp;&nbsp;&nbsp;&nbsp;"Verovatno si u pravu. U svakom slučaju, bez obzira na to koliko ću daleko stići na temelju takvih pretpostavki, o sebi ipak, u nekoj vrsti nadnormalnog egotizma koji je lišen svakog smisla, mislim kao o ključnoj ličnosti... Ti si, takođe, od ključne važnosti i to je, upravo, ono o čemu sam došao da porazgovaram s tobom - što je otvorenije moguće. Naprosto, moram saznati."
<BR>&nbsp;&nbsp;&nbsp;&nbsp;&nbsp;"Saznati - šta?" Ostaci večere bili su automatski uklonjeni i svetlo u sobi lagano se priguši, tako da se činilo kao da su se zidovi međusobno približili, stvarajući, odjednom, utisak velike privatnosti.
<BR>&nbsp;&nbsp;&nbsp;&nbsp;&nbsp;"Što mogu više o Joranumu", odgovori Seldon. Izgovorio je to poluglasno, kao da je sam pomen imena bio dovoljan.
<BR>&nbsp;&nbsp;&nbsp;&nbsp;&nbsp;"Ah, da."
<BR>&nbsp;&nbsp;&nbsp;&nbsp;&nbsp;"Znaš nešto o njemu?"
<BR>&nbsp;&nbsp;&nbsp;&nbsp;&nbsp;"Naravno. Kako ne bih znao?"
<BR>&nbsp;&nbsp;&nbsp;&nbsp;&nbsp;"Pa, i ja bih želeo da štošta saznam o njemu."
<BR>&nbsp;&nbsp;&nbsp;&nbsp;&nbsp;"Šta bi želeo da saznaš?"
<BR>&nbsp;&nbsp;&nbsp;&nbsp;&nbsp;"Hajde, Denile, nemoj se poigravati sa mnom. Je li opasan?"
<BR>&nbsp;&nbsp;&nbsp;&nbsp;&nbsp;"Naravno da je opasan. Zar si uopšte u to sumnjao?"
<BR>&nbsp;&nbsp;&nbsp;&nbsp;&nbsp;"Mislim, po tebe? Po tvoj položaj kao prvog ministra?"
<BR>&nbsp;&nbsp;&nbsp;&nbsp;&nbsp;"Upravo to i mislim. Upravo je u tom smislu i opasan."
<BR>&nbsp;&nbsp;&nbsp;&nbsp;&nbsp;"I ništa nećeš preduzeti?"
<BR>&nbsp;&nbsp;&nbsp;&nbsp;&nbsp;Demerzel se naže napred, nalaktivši se na sto. "Postoje stvari, Hari, koje ne čekaju na moju dozvolu. Ali odnosimo se filosofski prema njima. Njegovo Carsko Veličanstvo, Kleon, prvi tog imena, sedi na svom prestolu već osamnaest godina i za sve to vreme bio sam najpre šef njegovog štaba, a posle i prvi ministar, nalazeći se na toj dužnosti, s jedva manje ovlašćenja, i tokom poslednjih godina života njegovog oca. To je, zaista, dugo vreme, a prvi ministri retko kad ostaju tako dugo na vlasti."
<BR>&nbsp;&nbsp;&nbsp;&nbsp;&nbsp;"Ali ti, Denile, nisi običan premijer, i sam to najbolje znaš. Moraš ostati na vlasti dok ne postavimo temelje psihoistoriji. Nemoj se smejati. To je istina. Kada smo se prvi put sreli, pre osam godina, sam si mi rekao da Carstvo propada i da je na putu neizbežnog sloma. Da li si u međuvremenu, možda, promenio mišljenje?"
<BR>&nbsp;&nbsp;&nbsp;&nbsp;&nbsp;"Ne, naravno da nisam."
<BR>&nbsp;&nbsp;&nbsp;&nbsp;&nbsp;"U stvari, propadanje je danas još uočljivije, zar ne?"
<BR>&nbsp;&nbsp;&nbsp;&nbsp;&nbsp;"Tako je, premda radim na tome da to sprečim."
<BR>&nbsp;&nbsp;&nbsp;&nbsp;&nbsp;"A bez tebe, šta bi se dogodilo? Joranum pokušava da nahuška Carstvo protiv tebe."
<BR>&nbsp;&nbsp;&nbsp;&nbsp;&nbsp;"Trantor, Hari. Samo Trantor. Spoljnji svetovi su postojani i do sada su bili zadovoljni onim što činim, uprkos sve onemoćalijoj privredi i zamrloj trgovini."
<BR>&nbsp;&nbsp;&nbsp;&nbsp;&nbsp;"Ipak, Trantor je ono što se računa. Trantor - carski svet na kome živimo, sedište Carstva, jezgro, administrativno središte - Trantor je taj koji te može srušiti. Ne možeš sačuvati svoj položaj bez saglasnosti Trantora."
<BR>&nbsp;&nbsp;&nbsp;&nbsp;&nbsp;"Slažem se."
<BR>&nbsp;&nbsp;&nbsp;&nbsp;&nbsp;"A ako ti odeš, ko će se postarati za Spoljne svetove i šta će sprečiti da se raspadanje ne ubrza i da se Carstvo uskoro ne nađe usred anarhije?"
<BR>&nbsp;&nbsp;&nbsp;&nbsp;&nbsp;"To se, sigurno, takođe može dogoditi."
<BR>&nbsp;&nbsp;&nbsp;&nbsp;&nbsp;"Prema tome, moraš nešto preduzeti. Jugo je ubeđen da si u smrtnoj opasnosti i da nećeš moći održati svoj položaj. Tako mu, bar, kaže njegova intuicija. Dors to isto misli i objašnjava to pomoći tri ili četiri zakona..."
<BR>&nbsp;&nbsp;&nbsp;&nbsp;&nbsp;"Robotike", mirno zaključi Demerzel.
<BR>&nbsp;&nbsp;&nbsp;&nbsp;&nbsp;"Mlađanog Rajča kao da privlače Joranumove litanije - posebno, znaš, imajući u vidu da je Dalit. A ja... ja ne znam šta da mislim i tako sam, verujem, došao ovamo da mi pružiš utehu. Reci mi da čvrsto držiš situaciju u rukama."
<BR>&nbsp;&nbsp;&nbsp;&nbsp;&nbsp;"Učinio bih to, kad bih mogao. Međutim, ne mogu ti pružiti nikakvu utehu. Ja jesam u opasnosti."
<BR>&nbsp;&nbsp;&nbsp;&nbsp;&nbsp;"I ništa ne preduzimaš?"
<BR>&nbsp;&nbsp;&nbsp;&nbsp;&nbsp;"Preduzimam. Činim sve što mogu da suzbijem nezadovoljstvo i da otupim Joranumovu poruku. Da to ne činim, već bih možda odleteo odavde. Ipak, ono što činim nije i dovoljno."
<BR>&nbsp;&nbsp;&nbsp;&nbsp;&nbsp;Seldon je na trenutak oklevao, a onda izvali: "Mislim da je Joranum, zapravo, Mikogenac."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Tako mi se čini. Pomislio sam da bismo tu činjenicu možda mogli okrenuti protiv njega, ali, nekako, ustručavam se da ne izazovem sile netrpeljivosti."
<BR>&nbsp;&nbsp;&nbsp;&nbsp;&nbsp;"Mudro je od tebe što se ustručavaš. Postoji mnogo stvari koje bi se mogle učiniti, ali, možda, sa propratnim posledicama koje nikako ne bismo želeli. Vidiš, Hari, ja ne zazirem od toga da izgubim svoj položaj - ako bi mi se našao naslednik koji bi svoju politiku temeljio na načelima kojima sam se i ja rukovodio u nastojanju da što je više moguće usporim propadanje Carstva. S druge strane, ukoliko me Joranum bude nasledio, pa, mislim, bilo bi to, u tom slučaju, kobno po Carstvo."
<BR>&nbsp;&nbsp;&nbsp;&nbsp;&nbsp;"Prema tome, bilo šta da preduzmemo protiv njega poslužiće svrsi."
<BR>&nbsp;&nbsp;&nbsp;&nbsp;&nbsp;"Ne baš sasvim. Carstvo može zapasti u anarhiju čak i ako Joranum bude uništen, a ja ostanem. Sledstveno tome, ne smem preduzeti ništa što bi Joranuma uništilo, a meni omogućilo da opstanem - ukoliko će sam taj čin doprineti padu Carstva. Nisam još uspeo ništa da smislim što bi sigurno uništilo Joranuma i što bi, sa istom izvesnošću, doprinelo da se izbegne haos."
<BR>&nbsp;&nbsp;&nbsp;&nbsp;&nbsp;"Minimalizam", prošapta Seldon.
<BR>&nbsp;&nbsp;&nbsp;&nbsp;&nbsp;"Šta reče?"
<BR>&nbsp;&nbsp;&nbsp;&nbsp;&nbsp;"Dors me je upozorila na to da ćeš biti vezan minimalizmom."
<BR>&nbsp;&nbsp;&nbsp;&nbsp;&nbsp;"I jesam."
<BR>&nbsp;&nbsp;&nbsp;&nbsp;&nbsp;"To znači, Denile, da ova moja poseta predstavlja neuspeh."
<BR>&nbsp;&nbsp;&nbsp;&nbsp;&nbsp;"Misliš, došao si da potražiš utehu i nisi je dobio?"
<BR>&nbsp;&nbsp;&nbsp;&nbsp;&nbsp;"Bojim se da je tako."
<BR>&nbsp;&nbsp;&nbsp;&nbsp;&nbsp;"Ali i ja sam želeo da vidim tebe, da bih dobio utehu."
<BR>&nbsp;&nbsp;&nbsp;&nbsp;&nbsp;"Od mene?"
<BR>&nbsp;&nbsp;&nbsp;&nbsp;&nbsp;"U stvari, od psihoistorije, koja bi trebalo da nam ukaže na rešenje koje ja nisam u stanju da iznađem."
<BR>&nbsp;&nbsp;&nbsp;&nbsp;&nbsp;Seldon teško uzdahnu. "Denile, sa psihoistorijom još nismo toliko daleko doterali."
<BR>&nbsp;&nbsp;&nbsp;&nbsp;&nbsp;Prvi ministar se ozbiljno zagleda u njega. "Hari, imao si na raspolaganju osam godina."
<BR>&nbsp;&nbsp;&nbsp;&nbsp;&nbsp;"Osam ili osam stotina, svejedno; naprosto, nismo dotle stigli. Moguće je da nikad ni nećemo."
<BR>&nbsp;&nbsp;&nbsp;&nbsp;&nbsp;"Ne mislim na neku do kraja usavršenu tehniku", objasni Demerzel. "Možda imaš neku skicu, makar kostur, neko načelo koji ti može poslužiti kao ideja-vodilja. Nešto nesavršeno, možda, ali, ipak, bolje od pukog nagađanja."
<BR>&nbsp;&nbsp;&nbsp;&nbsp;&nbsp;"Nemam ništa više nego što sam imao pre osam godina", odvrati Seldon žalostivo. "Pa, eto, na tome smo. Ti moraš ostati na vlasti i Joranum mora biti uništen - i jedno i drugo na takav način da Carstvo što duže sačuva postojanost, kako bih imao, u razumnoj meri, dovoljno vremena da nastavim rad na psihoistoriji. Međutim, to je nemoguće postići ukoliko mi najpre ne pođe za rukom da postavim temelje psihoistoriji. Je li tako?"
<BR>&nbsp;&nbsp;&nbsp;&nbsp;&nbsp;"Čini se da je tako, Hari."
<BR>&nbsp;&nbsp;&nbsp;&nbsp;&nbsp;"Onda se, znači, vrtimo u krug, dok Carstvo u međuvremenu neminovno propada."
<BR>&nbsp;&nbsp;&nbsp;&nbsp;&nbsp;"Ukoliko se ne dogodi nešto nepredviđeno. Ukoliko ti ne učiniš da se dogodi nešto nepredviđeno."
<BR>&nbsp;&nbsp;&nbsp;&nbsp;&nbsp;"Ja? Ali, Denile, kako bih to mogao postići bez pomoći psihoistorije?"
<BR>&nbsp;&nbsp;&nbsp;&nbsp;&nbsp;"Ne znam, Hari."
<BR>&nbsp;&nbsp;&nbsp;&nbsp;&nbsp;I Seldon ustade da krene - sasvim obuzet očajanjem.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
