<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;"Nisam znao, profesore Seldon, da ste u tako dobrim odnosima sa carem", primeti Las Zenov sa uočljivim prizvukom poštovanja u glasu.
<BR>&nbsp;&nbsp;&nbsp;&nbsp;&nbsp;"Zbog čega vas to čudi? On je čovek zaista demokratskih nazora, a, pored toga, veoma se zanima za moja iskustva dok sam služio kao prvi ministar za vreme cara Kleona."
<BR>&nbsp;&nbsp;&nbsp;&nbsp;&nbsp;"Na sve nas to je ostavilo dubok utusak. Niz godina, već, nijedan car nije zakoračio pod ove svodove. U načelu, kada je nekom caru potrebno nešto iz biblioteke..."
<BR>&nbsp;&nbsp;&nbsp;&nbsp;&nbsp;"Lako mi je da zamislim. Naprosto, pozove vas i zamoli vas da budete ljubazni i to mu dostavite."
<BR>&nbsp;&nbsp;&nbsp;&nbsp;&nbsp;"Postojala je svojevremeno namera", nastavi Zenov govorljivo, "da se u carskoj palati postavi odgovarajući kompjuterski sistem, koji bi bio neposredno povezan sa bibliotečkim sistemom, tako da ne bi morao da čeka na naše usluge. Bilo je to, znate, u ona stara vremena, kada je kredita bilo kao pleve, ali je glasanjem ta zamisao bila odbačena."
<BR>&nbsp;&nbsp;&nbsp;&nbsp;&nbsp;"Zar?"
<BR>&nbsp;&nbsp;&nbsp;&nbsp;&nbsp;"Oh, da, gotovo čitavo Veće složilo se da bi to, u prevelikoj meri, učinilo cara delom biblioteke i da bi ugrozilo našu nezavisnost od vlade."
<BR>&nbsp;&nbsp;&nbsp;&nbsp;&nbsp;"A da li će Veće, koje ne namerava da pogne glavu ni pred carem, dozvoliti meni da i dalje ostanem u biblioteci?"
<BR>&nbsp;&nbsp;&nbsp;&nbsp;&nbsp;"Za sada, hoće. Javio se utisak - a i ja sam se, lično, potrudio da ga pojačam - da ako ne budemo obzirni prema jednom carevom ličnom prijatelju, to samo može smanjiti mogućnost da nam se povećaju sredstva, te..."
<BR>&nbsp;&nbsp;&nbsp;&nbsp;&nbsp;"Te su tako - ma koliko mogućnosti bile maglovite - krediti prevagnuli."
<BR>&nbsp;&nbsp;&nbsp;&nbsp;&nbsp;"Bojim se da je tako."
<BR>&nbsp;&nbsp;&nbsp;&nbsp;&nbsp;"A mogu li dovesti i svoje pomoćnike?"
<BR>&nbsp;&nbsp;&nbsp;&nbsp;&nbsp;Zenov kao da se nađe u neprilici. "Bojim se da ne možete. Videli su samo vas sa carem - ne i vaše saradnike. Žao mi je, profesore."
<BR>&nbsp;&nbsp;&nbsp;&nbsp;&nbsp;Seldon sleže ramenima i oseti kako ga prožima duboka potištenost. Ionako nije imao koga da dovede. Izvesno vreme nadao se da će pronaći nekog poput Vande, ali nije uspeo. I njemu su, takođe, bila neophodna veća sredstva da bi nastavio s istraživanjima. A gotovo ništa nije imao u rukama.
</P></TD></TR></TABLE>
<P class="next">
<A HREF=p94.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
