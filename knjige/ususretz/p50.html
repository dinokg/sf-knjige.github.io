<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;"Ne!" uzviknu Seldon. "Ne želim, Dors, da i ti budeš prisutna!"
<BR>&nbsp;&nbsp;&nbsp;&nbsp;&nbsp;Dors Venabili uzvrati mu pogled isto tako tvrda izraza na licu. "U tom slučaju, Hari, neću ni tebe pustiti!"
<BR>&nbsp;&nbsp;&nbsp;&nbsp;&nbsp;"Ali ja moram biti tamo."
<BR>&nbsp;&nbsp;&nbsp;&nbsp;&nbsp;"Tebi nije tamo mesto. Baštovan prve klase jeste taj čija je dužnost da pozdravi te nove ljude."
<BR>&nbsp;&nbsp;&nbsp;&nbsp;&nbsp;"To je istina. Ali Gruber nije u stanju da to sam učini. Deluje kao slomljen čovek."
<BR>&nbsp;&nbsp;&nbsp;&nbsp;&nbsp;"Onda mu odredi nekog pomoćnika. Ili neka to obavi dosadašnji glavni baštovan. Ionako će ostati na dužnosti do kraja ove godine."
<BR>&nbsp;&nbsp;&nbsp;&nbsp;&nbsp;"Stari glavni baštovan je bolestan. Pored toga..." Seldon na trenutak zastade, oklevajući. "Pored toga, među novim baštovanima biće, po svemu sudeći, i nekih ubačenih Trantoraca. Iz nekog razloga, i oni će biti tu. Imam imena svih njih."
<BR>&nbsp;&nbsp;&nbsp;&nbsp;&nbsp;"Pa, u tom slučaju, neka ih stave u pritvor. Do poslednjeg. To je bar jednostavno. Zašto to toliko komplikuješ?"
<BR>&nbsp;&nbsp;&nbsp;&nbsp;&nbsp;"Zato što ne znamo zbog čega su i oni tu. Ne vidim šta bi dvanaestoro baštovana moglo učiniti, pa ipak... Oni, zapravo, mogu učiniti puno stvari, ali ne znam tačno šta smeraju. Nema sumnje, stavićemo ih u pritvor, ali, pre no što to uradimo, moram dokučiti o čemu je reč.
<BR>&nbsp;&nbsp;&nbsp;&nbsp;&nbsp;Moramo saznati dovoljno da bismo onemogućili svakog učesnika u zaveri, od vrha do dna, ali treba da saznamo i šta smeraju, kako bismo im odredili odgovarajuću kaznu. Ne želim da se sve završi time što će protiv njih biti podignuta optužba zbog običnog prekršaja. Tvrdiće da su to učinili iz očajanja, jer im je posao preko potreban. Tvrdiće da nije pravedno da se Trantorci unapred isključuju. Moguće je, čak, da na taj način izazovu i naklonost i mi ćemo delovati kao preispoljne budale. Moramo im pružiti priliku da sami sebe što više optuže. Pored toga..."
<BR>&nbsp;&nbsp;&nbsp;&nbsp;&nbsp;Nastade dugo ćutanje i Dors na kraju ne izdrža. "Pa, koje je sad to novo 'Pored toga'...?" upita ona ljutito.
<BR>&nbsp;&nbsp;&nbsp;&nbsp;&nbsp;Seldon spusti glas. "Jedan od njih je i Rajč, pod imenom Plančet."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Zbog čega si toliko iznenađena? Poznato ti je da sam ga poslao u Vaj da se ubaci u joranumovski pokret i on se jeste u nešto prokrijumčario. Imam u njega puno poverenje. Ako je tamo, siguran sam i da zna zbog čega je tamo i da je našao način kako da im stavi klipove među točkove. Ali želim da budem na licu mesta. Želim da ga vidim. Želim da budem u prilici da mu pomognem, ako uzmognem."
<BR>&nbsp;&nbsp;&nbsp;&nbsp;&nbsp;"Ako želiš da mu pomogneš, naredi da se oko tih tvojih baštovana postroji pedeset naoružanih gardista!"
<BR>&nbsp;&nbsp;&nbsp;&nbsp;&nbsp;"Ne. Kažem ti, to nas nikuda ne bi odvelo. Carski gardisti biće tamo, ali se neće videti. Baštovani o kojima govorim moraju biti uvereni da imaju čist put da urade ono što su naumili. I pre no što to učine - ali, pošto su sasvim jasno pokazali šta nameravaju - pohvataćemo ih."
<BR>&nbsp;&nbsp;&nbsp;&nbsp;&nbsp;"Ali rizikuješ. Rizikuje i Rajč."
<BR>&nbsp;&nbsp;&nbsp;&nbsp;&nbsp;"Rizik je nešto na šta smo prinuđeni. Mnogo je više na kocki nego bilo čiji pojedinačni život."
<BR>&nbsp;&nbsp;&nbsp;&nbsp;&nbsp;"Bezosećajno je reći tako nešto."
<BR>&nbsp;&nbsp;&nbsp;&nbsp;&nbsp;"Misliš? Misliš da ja nemam srca? Čak i kada bi mi se srce slomilo, moj osnovni cilj ostala bi psiho..."
<BR>&nbsp;&nbsp;&nbsp;&nbsp;&nbsp;"Samo mi to nemoj reći." Ona se okrete da pođe, razdirana bolom.
<BR>&nbsp;&nbsp;&nbsp;&nbsp;&nbsp;"Razumem te", promrmlja Seldon, "ali ne smeš biti tamo... Tvoje prisustvo, sasvim neuobičajeno, moglo bi zaverenicima nagovestiti da previše znamo, te mogu odustati od svog nauma. A ja nipošto ne želim da odustanu."
<BR>&nbsp;&nbsp;&nbsp;&nbsp;&nbsp;On na trenutak zastade, pa nežno nastavi: "Dors, i sama si mnogo puta rekla da ti je zadatak da mene štitiš. To je važnije nego da štitiš Rajča, i to i sama znaš. Ne bih te, naravno, na to podsećao, ali štititi mene znači štititi psihoistoriju i čitavu ljudsku rasu. To mora doći ispred svega. A ono što mi, zauzvrat, psihoistorija kaže, jeste da po svaku cenu moram zaštititi središte Carstva, i to i nameravam da učinim.... Shvataš li?"
<BR>&nbsp;&nbsp;&nbsp;&nbsp;&nbsp;"Shvatam", odvrati Dors, okrenu se i udalji.
<BR>&nbsp;&nbsp;&nbsp;&nbsp;&nbsp;A Seldon pomisli: 'Nadam se, samo, da ne grešim.'
<BR>&nbsp;&nbsp;&nbsp;&nbsp;&nbsp;Jer, ako greši, ona mu to nikada neće oprostiti. I što je još gore, ni sam to sebi ne bi nikad oprostio - bez obzira na psihoistoriju.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
