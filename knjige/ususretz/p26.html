<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;"Ne uzbunjuj se", reče Demerzel. "Ja sam mu to usadio u glavu. Ovde sam već previše dugo i nizanje kriza došlo je do tačke na kojoj su me obziri prema Trima zakonima naprosto paralisali. Ti si moj prirodni naslednik."
<BR>&nbsp;&nbsp;&nbsp;&nbsp;&nbsp;"Nisam tvoj prirodni naslednik", žučno se usprotivi Seldon. "Šta ja znam o upravljanju Carstvom? Car je dovoljno šašav da poveruje da sam krizu razrešio pomoću psihoistorije. A nisam, naravno."
<BR>&nbsp;&nbsp;&nbsp;&nbsp;&nbsp;"Nije to važno, Hari. Dovoljno je da veruje da ti psihoistorija pruža odgovore, da bi te u svemu sledio. A to će te učiniti uspešnim prvim ministrom."
<BR>&nbsp;&nbsp;&nbsp;&nbsp;&nbsp;"Moguće je i da me sledi pravo u propast."
<BR>&nbsp;&nbsp;&nbsp;&nbsp;&nbsp;"Verujem da će te tvoj zdrav razum - ili intuicija - voditi pravim putem... sa psihoistorijom ili bez nje."
<BR>&nbsp;&nbsp;&nbsp;&nbsp;&nbsp;"Ali šta ću bez tebe... Denile?"
<BR>&nbsp;&nbsp;&nbsp;&nbsp;&nbsp;"Hvala ti što mi se tako obraćaš... Nisam više Demerzel; ponovo sam samo Denil. A što se tiče toga šta ćeš bez mene... Recimo, da sprovedeš neke od Joranumovih zamisli o jednakosti i društvenoj pravdi? Možda on to nije ozbiljno mislio - možda ih je samo koristio da bi zadobio slepu poslušnost - ali, same po sebi, to nisu rđave zamisli. I nađi način da ti Rajč u tome bude od pomoći. Vezan je za tebe uprkos tome što ga Joranumove zamisli privlače i mora da se oseća iščašenim i napola izdajnikom. Ubedi ga da nije u pravu. Povrh svega, možeš se još predanije posvetiti radu na psihoistoriji, jer će i sam car biti uz tebe, srcem i dušom."
<BR>&nbsp;&nbsp;&nbsp;&nbsp;&nbsp;"Ali, Denile, šta ti nameravaš da učiniš?"
<BR>&nbsp;&nbsp;&nbsp;&nbsp;&nbsp;"Postoje i druge stvari u ovoj Galaksiji za koje se moram postarati. Još postoji taj Nulti zakon i moram se potruditi oko dobrobiti čovečanstva, u meri u kojoj mogu dokučiti šta bi to moglo biti... I, Hari..."
<BR>&nbsp;&nbsp;&nbsp;&nbsp;&nbsp;"Da, Denile?"
<BR>&nbsp;&nbsp;&nbsp;&nbsp;&nbsp;"Još imaš Dors."
<BR>&nbsp;&nbsp;&nbsp;&nbsp;&nbsp;Seldon klimnu glavom. "Da, još imam Dors." On počeka nekoliko trenutaka, a onda čvrsto zgrabi Denila za ruku. "Zbogom, Denile."
<BR>&nbsp;&nbsp;&nbsp;&nbsp;&nbsp;"Zbogom, Hari", odgovori Denil.
<BR>&nbsp;&nbsp;&nbsp;&nbsp;&nbsp;Posle toga, robot se okrenu. Teška premijerska odora šuštala je dok se udaljavao, uzdignute glave i ukrućena tela, lagano koračajući pod svodovima carske palate.
<BR>&nbsp;&nbsp;&nbsp;&nbsp;&nbsp;Posle Denilovog odlaska Seldon ostade još neko vreme sasvim nepomičan, izgubljen u mislima. A onda, odjednom, pokrenu se i hitro se uputi prema odajama prvog ministra. Imao je još jednu stvar da kaže Denilu - možda najvažniju od svih.
<BR>&nbsp;&nbsp;&nbsp;&nbsp;&nbsp;Oklevao je nekoliko časaka u prigušeno osvetljenom hodniku pre nego što je kročio unutra. Ali prostorija je bila prazna. Tamna odora bila je prebačena preko naslonjače. I praznom sobom oglasi se odjek poslednjih reči koje je Hari Seldon uputio robotu: "Zbogom, prijatelju moj." Eta Demerzela više nije bilo; R. Denil Olivav je iščezao.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
