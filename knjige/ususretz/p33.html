<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Vreme je bilo postojano nad neprekrivenim kompleksom carske palate - bilo je sunčano i toplo.
<BR>&nbsp;&nbsp;&nbsp;&nbsp;&nbsp;Nije se to često dešavalo. Hari se još sećao kako mu je Dors jednom ispričala zbog čega je baš to područje, sa hladnim zimama i čestim kišama, bilo odabrano za carsko sedište.
<BR>&nbsp;&nbsp;&nbsp;&nbsp;&nbsp;"U stvari, nije baš bilo odabrano", rekla je. "U ranim danima kraljevine Trantor bilo je to imanje porodice Morovijan. Kada je kraljevina prerasla u carstvo, bilo je bezbroj mesta na kojima je car mogao živeti - letnjih odmarališta, skijaških centara, sportskih kompleksa, beskrajnih plaža... Ipak, dok se planeta lagano prekrivala kupolama, jedan car, koji je tu tada živeo, toliko je zavoleo to mesto da je, čak, odlučio da ga ostavi nepokriveno. I upravo stoga što je to, konačno, ostao jedini neprekriveni deo planete, postao je nešto posebno - izuzetno mesto - i ta se izuzetnost dopala i sledećem caru... i njegovom nasledniku... i njegovom nasledniku... I tako, postala je to tradicija."
<BR>&nbsp;&nbsp;&nbsp;&nbsp;&nbsp;I kao i uvek kada bi čuo nešto slično, Seldon bi pomislio: 'Kako bi se psihoistorija prema tome odnosila? Da li bi predvidela da će jedna oblast planete ostati neprekrivena, ali, istovremeno, i bila potpuno nemoćna da kaže koja će to biti? I da li bi mogla i toliko postići? Da li bi se moglo dogoditi da predskaže da će nekoliko, ili nijedna, od niza oblasti ostati neprekriveno - i, pri tom, pogrešiti? Kako uzeti u obzir i sitne sklonosti ili nesklonosti nekog cara, koji se na prestolu nađe u ključnom trenutku i koji izvesnu odluku donese iz pukog hira? To bi samo vodilo u haos - i ludilo.'
<BR>&nbsp;&nbsp;&nbsp;&nbsp;&nbsp;Kleon I je, nema sumnje, uživao u lepom vremenu.
<BR>&nbsp;&nbsp;&nbsp;&nbsp;&nbsp;"Starim, Seldone", reče on. "Ne moram to ni da ti kažem. Nas dvojica smo, otprilike, istih godina. Sigurno je znak starosti to kad me više ne spopada želja da igram tenis ili odem na pecanje, iako su pustili u ribnjak nove ribe. Zauzvrat, sve mi se više dopada da lagano šetam pošljunčanim stazama."
<BR>&nbsp;&nbsp;&nbsp;&nbsp;&nbsp;Grickao je neko koštunjavo plodovlje dok je to govorio, nešto nalik na ono što se na Seldonovom rodnom svetu, Helikonu, nazivalo semenkama od bundeve, s tim što je bilo veće i manje finog ukusa. Kleon ih je lagano krckao pod zubima, potom uklanjao tanku ljusku, pa meko jezgro ubacivao u usta.
<BR>&nbsp;&nbsp;&nbsp;&nbsp;&nbsp;Seldonu se ukus tog ploda nije baš naročito dopadao, ali, naravno, kad god bi mu car ponudio, uzimao bi nekoliko semenki i naizgled ih slasno progutao.
<BR>&nbsp;&nbsp;&nbsp;&nbsp;&nbsp;Kleonu se u rukama već sakupila poveća količina ljusaka i on se neodređeno obazre oko sebe, tražeći neku korpicu za otpatke gde bih ih mogao baciti. Nije našao nijednu, ali zato ugleda jednog baštovana koji je stajao nedaleko odatle, ukočena tela (kao što i treba u carevom prisustvu) i lako pognute glave u znak poštovanja.
<BR>&nbsp;&nbsp;&nbsp;&nbsp;&nbsp;"Baštovane!" pozva ga car.
<BR>&nbsp;&nbsp;&nbsp;&nbsp;&nbsp;Baštovan mu hitro pristupi. "Sire?"
<BR>&nbsp;&nbsp;&nbsp;&nbsp;&nbsp;"Pomozi mi da se otarasim ovoga", reče on i sasu u baštovanovu ruku gomilu ljusaka.
<BR>&nbsp;&nbsp;&nbsp;&nbsp;&nbsp;"Da, sire."
<BR>&nbsp;&nbsp;&nbsp;&nbsp;&nbsp;"I ja imam nekoliko, Gruberu", reče Seldon.
<BR>&nbsp;&nbsp;&nbsp;&nbsp;&nbsp;Gruber ponovo ispruži ruku. "Da, premijeru", odvrati on snebivljivo.
<BR>&nbsp;&nbsp;&nbsp;&nbsp;&nbsp;Potom se brzo udalji, dok je car sa zanimanjem gledao za njim. "Poznaješ tog momka, Seldone?"
<BR>&nbsp;&nbsp;&nbsp;&nbsp;&nbsp;"Da, poznajem ga, sire. Stari prijatelj."
<BR>&nbsp;&nbsp;&nbsp;&nbsp;&nbsp;"Jedan baštovan, pa stari prijatelj? Šta je on, zapravo? Neki kolega matematičar, koji se okliznuo u pogrešnom trenutku?"
<BR>&nbsp;&nbsp;&nbsp;&nbsp;&nbsp;"Nije, sire. Možda se još sećate čitave priče. Bilo je to u vreme kada..." On zastade i pročisti grlo, nastojeći da pronađe najbezbolniji način da podseti cara na taj događaj. "Bilo je to onda kada mi je onaj narednik ugrozio život, neposredno pošto sam, vašom dobrotom, naimenovan na ovaj položaj."
<BR>&nbsp;&nbsp;&nbsp;&nbsp;&nbsp;"Pokušaj ubistva." Kleon podiže oči ka nebu, kao da se moli da mu ono podari malo strpljenja. "Ne znam zbog čega se svi toliko plaše te reči."
<BR>&nbsp;&nbsp;&nbsp;&nbsp;&nbsp;"Možda", hitro se ubaci Seldon, pomalo sam sebe prezirući zbog lakoće kojom je pribegao laskanju, "možda nas, mnogo više nego vas samog, uznemirava puka pomisao da bi se nešto neprijatno moglo dogoditi našem caru."
<BR>&nbsp;&nbsp;&nbsp;&nbsp;&nbsp;Kleon se ironično nasmeši. "Pa, eto, ja se usuđujem da je izreknem. Ali kakve to veze ima s ovim Gruberom? Tako se zove, je li?"
<BR>&nbsp;&nbsp;&nbsp;&nbsp;&nbsp;"Da, sire. Mandel Gruber. Siguran sam da ćete se setiti, ako se samo malčice potrudite, da je u tom trenutku jedan baštovan dotrčao, samo s grabuljama u rukama, da me zaštiti od naoružanog narednika."
<BR>&nbsp;&nbsp;&nbsp;&nbsp;&nbsp;"Ah, da. I to je bio ovaj baštovan?"
<BR>&nbsp;&nbsp;&nbsp;&nbsp;&nbsp;"Da, sire, on je bio taj. Od tada ga smatram svojim prijateljem i srećem se s njim skoro svaki put kad šetam ovuda. Mislim da sve vreme bdi nada mnom, kao nad nekom vrstom svoje imovine. I, razume se, slično osećanje negujem i ja prema njemu."
<BR>&nbsp;&nbsp;&nbsp;&nbsp;&nbsp;"Ne krivim te zbog toga... Ali kad smo već kod te teme, kako je tvoja izvanredna gospa, dr Venabili? Ne viđam je baš često."
<BR>&nbsp;&nbsp;&nbsp;&nbsp;&nbsp;"Ona je istoričar, sire. Izgubljena negde u prošlosti."
<BR>&nbsp;&nbsp;&nbsp;&nbsp;&nbsp;"Ne plašiš je se? Uistinu, ja zazirem, pogotovo kada su mi ispričali kako je sredila tog narednika. Čovek gotovo da se sažali na njega."
<BR>&nbsp;&nbsp;&nbsp;&nbsp;&nbsp;"Ume da pobesni kada je to za moje dobro, sire, ali, u poslednje joj se vreme za to ne pruža prilika. Sve je tako mirno."
<BR>&nbsp;&nbsp;&nbsp;&nbsp;&nbsp;Car se još jednom obazre za nestalim baštovanom. "Jesmo li ikada nagradili tog čoveka?"
<BR>&nbsp;&nbsp;&nbsp;&nbsp;&nbsp;"Ja sam to već učinio, sire. Gruber ima ženu i dve kćerke i sredio sam da se na ime obeju kćeri stavi na stranu nešto novca, koji bi se upotrebio za školovanje njihove dece, kada za to dođe vreme."
<BR>&nbsp;&nbsp;&nbsp;&nbsp;&nbsp;"Vrlo dobro. Ali mislim da bi ga trebalo i unaprediti... Je li dobar baštovan?"
<BR>&nbsp;&nbsp;&nbsp;&nbsp;&nbsp;"Sjajan, sire."
<BR>&nbsp;&nbsp;&nbsp;&nbsp;&nbsp;"Glavni baštovan, Malkomber - nisam siguran da se baš tako zove - već je ostario i, rekao bih, nije više za taj posao. Već je dobrano zašao u sedamdesete. Misliš li da bi Gruber mogao da preuzme njegovo mesto?"
<BR>&nbsp;&nbsp;&nbsp;&nbsp;&nbsp;"Siguran sam da bi mogao, sire, ali on više voli svoj sadašnji posao. Zahvaljujući tome, može da boravi na otvorenom po svakom vremenu."
<BR>&nbsp;&nbsp;&nbsp;&nbsp;&nbsp;"Prilično neobična preporuka za neki posao. Ipak, siguran sam da bi se mogao navići na kancelarijski rad, a i potreban mi je neko ko bi mi mogao pomoći da preuredim čitav kompleks. Hmmm. Moram još o tome razmisliti. Možda je taj tvoj prijatelj Gruber baš čovek kakav mi je potreban... Ali, uzgred budi rečeno, Seldone, šta si mislio kada si maločas rekao da je sve veoma mirno?"
<BR>&nbsp;&nbsp;&nbsp;&nbsp;&nbsp;"Mislio sam samo, sire, da nema ni najmanjeg znaka komešanja u carskoj palati. Neizbežna sklonost prema spletkama kao da se spustila do najnižeg mogućeg stepena - koliko bi to, u celini gledano, uopšte moglo biti poželjno."
<BR>&nbsp;&nbsp;&nbsp;&nbsp;&nbsp;"Ne bi to rekao, Seldone, kada bi se, kao car, morao nositi sa svim ovim zvaničnicima i njihovim žalbama. Kako mi možeš reći da je sve mirno kada mi gotovo svake druge sedmice stiže izveštaj da je ovde ili onde na Trantoru opet došlo do nekog većeg poremećaja?"
<BR>&nbsp;&nbsp;&nbsp;&nbsp;&nbsp;"Takve stvari, naprosto, predodređene su da se dogode."
<BR>&nbsp;&nbsp;&nbsp;&nbsp;&nbsp;"Ne sećam se, ipak, da su se takve stvari, toliko često, dešavale ranijih godina."
<BR>&nbsp;&nbsp;&nbsp;&nbsp;&nbsp;"Možda se, sire, nisu ni dešavale. Ali sve se s vremenom troši. Da bi se kako valja izvršile opravka, potrebni su vreme, ozbiljan rad i poprilično novca. S druge strane, ovo nisu baš vremena kada bi se s oduševljenjem dočekali novi porezi."
<BR>&nbsp;&nbsp;&nbsp;&nbsp;&nbsp;"Takvih vremena nikada nije ni bilo. Pretpostavljam da su ljudi sve neraspoloženiji zbog tih poremećaja. To se mora sprečiti i na tebi je, Seldone, da se za to postaraš... A šta kaže psihoistorija?"
<BR>&nbsp;&nbsp;&nbsp;&nbsp;&nbsp;"Kaže ono što i zdrav razum kaže - naime, da s vremenom sve stari."
<BR>&nbsp;&nbsp;&nbsp;&nbsp;&nbsp;"Pa, sve kao da se zaverilo da mi pokvari ovaj prijatan dan... Prepuštam tebi, Seldone, da se za sve postaraš."
<BR>&nbsp;&nbsp;&nbsp;&nbsp;&nbsp;"Razumem, sire", složi se Seldon tiho.
<BR>&nbsp;&nbsp;&nbsp;&nbsp;&nbsp;Car se potom udalji i Seldon stade razmišljati kako je sve to i njemu samom pokvarilo taj prijatan dan. Ti poremećaji u samom središtu bili su nešto što nikako nije želeo. Ali kako da ih spreči i usmeri prema rubovima Carstva?
<BR>&nbsp;&nbsp;&nbsp;&nbsp;&nbsp;Psihoistorija o tome nije ništa govorila.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
