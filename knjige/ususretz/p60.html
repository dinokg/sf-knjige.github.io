<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Dors promoli glavu kroz vrata. "Smem li da uđem?"
<BR>&nbsp;&nbsp;&nbsp;&nbsp;&nbsp;"Naravno, kako da ne. Šta misliš, da li bi moglo biti drugačije?"
<BR>&nbsp;&nbsp;&nbsp;&nbsp;&nbsp;"Pa, ovo nije tvoje uobičajeno mesto."
<BR>&nbsp;&nbsp;&nbsp;&nbsp;&nbsp;"Znam", uzdahnu Seldon. "Oterali su me sa mog uobičajenog mesta zbog te glupe rođendanske proslave. Želeo bih da je već sve gotovo."
<BR>&nbsp;&nbsp;&nbsp;&nbsp;&nbsp;"Tu smo, dakle. Kad toj ženi jednom nešto padne na pamet, kao da je više ništa ne može zaustaviti."
<BR>&nbsp;&nbsp;&nbsp;&nbsp;&nbsp;Seldon namah odluči da promeni stranu. "Ma hajde, Dors. Nije mislila ništa rđavo."
<BR>&nbsp;&nbsp;&nbsp;&nbsp;&nbsp;"Poštedi me te tvoje velikodušnosti", odvrati Dors. "U svakom slučaju, ovde sam da porazgovaramo o nečem drugom. O nečem što bi se moglo pokazati važno."
<BR>&nbsp;&nbsp;&nbsp;&nbsp;&nbsp;"Napred. O čemu je reč?"
<BR>&nbsp;&nbsp;&nbsp;&nbsp;&nbsp;"Razgovarala sam s Vandom o njenom snu..." Dors zastade, oklevajući.
<BR>&nbsp;&nbsp;&nbsp;&nbsp;&nbsp;Seldon načini zvuk kao da ispira grlo. "Ne mogu da poverujem", reče on. "Zašto to, naprosto, ne zaboraviš?"
<BR>&nbsp;&nbsp;&nbsp;&nbsp;&nbsp;"Ne... Nisi se potrudio da je ispitaš o pojedinostima njenog sna?"
<BR>&nbsp;&nbsp;&nbsp;&nbsp;&nbsp;"Zbog čega bih je mučio, tražeći da još jednom prođe kroz sve to?"
<BR>&nbsp;&nbsp;&nbsp;&nbsp;&nbsp;"Nije ni Rajč, ni Manela. I tako, sve je bilo meni prepušteno."
<BR>&nbsp;&nbsp;&nbsp;&nbsp;&nbsp;"Ali zbog čega bi je mučila pitanjima o tome?"
<BR>&nbsp;&nbsp;&nbsp;&nbsp;&nbsp;"Zbog toga što sam imala osećaj da moram", odvrati Dors smrknuto. "Pre svega, taj san nije sanjala kod kuće, u svom krevetu."
<BR>&nbsp;&nbsp;&nbsp;&nbsp;&nbsp;"Pa, gde onda?"
<BR>&nbsp;&nbsp;&nbsp;&nbsp;&nbsp;"U tvojoj radnoj sobi."
<BR>&nbsp;&nbsp;&nbsp;&nbsp;&nbsp;"Šta je tamo tražila?"
<BR>&nbsp;&nbsp;&nbsp;&nbsp;&nbsp;"Želela je da vidi prostoriju u kojoj će biti održana rođendanska proslava, pa je otišla tamo i, razume se, ništa nije mogla videti, budući da je već sve bilo raspremljeno. Ali tvoja naslonjača još je bila tamo. Ona velika, s visokim naslonom i visokim doručjima, sva razbucana - ona koju mi nisi dozvolio da zamenim."
<BR>&nbsp;&nbsp;&nbsp;&nbsp;&nbsp;Hari uzdahnu, kao da se priseća dugotrajnih prepirki. "Nije sva razbucana. I ne želim novu. Nastavi."
<BR>&nbsp;&nbsp;&nbsp;&nbsp;&nbsp;"Dakle, bila se sklupčala u toj naslonjači i počela da poluodsutno razmišlja o mogućnosti da proslave uopšte ne bude. To je učinilo da se oseti loše. A onda, kako mi reče, mora da je zaspala, budući da joj se sve učinilo tako nestvarno, osim što su se u snu javila dva muškarca - ne žena i muškarac, sigurna je u to, već dva muškarca - koji su nešto razgovarali."
<BR>&nbsp;&nbsp;&nbsp;&nbsp;&nbsp;"Pa, o čemu su razgovarali?"
<BR>&nbsp;&nbsp;&nbsp;&nbsp;&nbsp;"Ni samoj joj nije jasno. Znaš i sam kako je teško, pod takvim okolnostima, prisetiti se pojedinosti. Ali, kako kaže, bilo je to nešto o umiranju i ona je pomislila da se to odnosi na tebe, zato što si tako star. Ali dve reči seća se sasvim jasno. 'Limunadna smrt'."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"'Limunadna smrt'."
<BR>&nbsp;&nbsp;&nbsp;&nbsp;&nbsp;"Šta mu to znači?"
<BR>&nbsp;&nbsp;&nbsp;&nbsp;&nbsp;"Nemam pojma. U svakom slučaju, razgovor se završio, ta dva čoveka su otišla i ona se našla sama u naslonjači - bilo joj je hladno i bila je prestravljena. Od tog trenutka ne može da se otme sećanju na to."
<BR>&nbsp;&nbsp;&nbsp;&nbsp;&nbsp;Seldon pokuša da svari Dorsinu priču, a onda upita: "Čuj, draga, kakvu važnost možemo da pridamo jednom dečjem snu?"
<BR>&nbsp;&nbsp;&nbsp;&nbsp;&nbsp;"Trebalo bi to najpre sebe da upitamo, Hari, ako je to uopšte bio san."
<BR>&nbsp;&nbsp;&nbsp;&nbsp;&nbsp;"Šta time misliš da kažeš?"
<BR>&nbsp;&nbsp;&nbsp;&nbsp;&nbsp;"Vanda ne kaže izričito da je to bio san. Rekla je samo: 'Mora da sam zaspala'. To su njene reči. Nije rekla da je zaspala, rekla je samo da mora da je zaspala."
<BR>&nbsp;&nbsp;&nbsp;&nbsp;&nbsp;"I kakav zaključak izvodiš iz toga?"
<BR>&nbsp;&nbsp;&nbsp;&nbsp;&nbsp;"Moguće je da je bila utonula u polusan i, u tom stanju, čula dva čoveka - u stvarnosti, ne u snu - kako vode razgovor."
<BR>&nbsp;&nbsp;&nbsp;&nbsp;&nbsp;"U stvarnosti? I kako govore o tome da me umore 'limunadnom smrću'?"
<BR>&nbsp;&nbsp;&nbsp;&nbsp;&nbsp;"Da, otprilike tako."
<BR>&nbsp;&nbsp;&nbsp;&nbsp;&nbsp;"Dors", reče Seldon, ne okolišeći, "znam da uvek i svuda vidiš neku opasnost po mene, ali ovog puta to je otišlo predaleko. Zbog čega bi, pre svega, bilo ko želeo da me ubije?"
<BR>&nbsp;&nbsp;&nbsp;&nbsp;&nbsp;"Već su u dva navrata to pokušali."
<BR>&nbsp;&nbsp;&nbsp;&nbsp;&nbsp;"Tačno, ali imaj u vidu okolnosti. Do prvog takvog pokušaja došlo je neposredno pošto me je Kleon naimenovao za prvog ministra. Prirodno, kruta dvorska hijerarhija time se osetila ugrožena i smesta su se okrenuli protiv mene. Nekolicina je, čak, došla do uverenja da bi čitavu stvar mogli srediti tako što bi me se otarasili. Drugi put je to bilo kada su joranumovci pokušali da se dočepaju vlasti, a ja sam im stajao na putu - uz dodatak Namartijevog izopačenog sna o osveti.
<BR>&nbsp;&nbsp;&nbsp;&nbsp;&nbsp;Na svu sreću, i prvi i drugi pokušaj pokazali su se neuspešni... Zbog čega bi sada bilo ko pokušao i po treći put? Nisam više prvi ministar; nisam to, zapravo, već deset godina. Sada sam omatoreli matematičar pred penzijom i niko nema razloga da od mene zazire. Joranumovci su sasečeni u korenu i sam Namarti odavno je smaknut. Ne vidim, zaista, baš nikakav razlog da iko poželi da me ubije.
<BR>&nbsp;&nbsp;&nbsp;&nbsp;&nbsp;I zato, Dors, molim te, smiri se. Kada se uznemiriš zbog mene ništa ti nije potaman, što te, opet, čini još uznemirenijom, a ja nikako ne želim da tome budeš izložena."
<BR>&nbsp;&nbsp;&nbsp;&nbsp;&nbsp;Dors ustade i naže se preko stola ka Seldonu. "Lako je tebi reći da niko nema razloga da te ubije, ali nikakav razlog nije ni potreban. Naša sadašnja vlada krajnje je neodgovorna i ako oni požele..."
<BR>&nbsp;&nbsp;&nbsp;&nbsp;&nbsp;"Stani!" uzviknu Seldon glasno, veoma glasno. "Nijednu reč, Dors", dodade potom, znatno tiše. "Nijednu reč protiv vlade. Baš to bi nas moglo uvući u nevolju o kakvoj govoriš."
<BR>&nbsp;&nbsp;&nbsp;&nbsp;&nbsp;"Samo pred tobom to kažem, Hari."
<BR>&nbsp;&nbsp;&nbsp;&nbsp;&nbsp;"Tako je, u ovom trenutku, ali ako ti pređe u naviku da tako govoriš, nećeš više biti sigurna da ti se to neće omaći i u prisustvu nekog tuđeg - nekog ko će jedva dočekati da te prijavi. Naprosto, nauči se, iz razloga nužde, da se uzdržavaš od političkih komentara."
<BR>&nbsp;&nbsp;&nbsp;&nbsp;&nbsp;"Pokušaću, Hari", složi se Dors, ne uspevajući, ipak, da potisne prizvuk negodovanja iz glasa. Potom se okrenu i iziđe.
<BR>&nbsp;&nbsp;&nbsp;&nbsp;&nbsp;Seldon je gledao za njom dok je izlazila. Dors je tako lepo starila, da se, na mahove, činilo da uopšte ne stari. Premda je bila samo dve godine mlađa od Seldona, njen se izgled, tokom ovih dvadeset osam godina koliko su proveli zajedno, nije ni izdaleka toliko promenio koliko njegov. Prirodno.
<BR>&nbsp;&nbsp;&nbsp;&nbsp;&nbsp;Kosa joj se jeste osula sedim vlasima, ali mladalački odsjaj ispod sedina još je i te kako bio tu. Put joj je dobila neku žućkastu primesu, glas joj je postao nešto hrapaviji i, razume se, sada je nosila odeću prikladniju srednjim godinama. Pri svemu tome, pokreti su joj bili i živahni i brzi kao nekad. Činilo se kao da ništa nije moglo umanjiti, u slučaju opasnosti, njenu sposobnost da zaštiti Harija.
<BR>&nbsp;&nbsp;&nbsp;&nbsp;&nbsp;Seldon uzdahnu. Ta njena zaštita - manje ili više protiv njegove volje, u svako doba - ponekad je delovala kao veliki teret.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
