<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Rajč je sedeo u predvorju jedne javne zgrade u Dalu u kojoj još nikad nije bio - u koju, kao odrpani deran, nije ni mogao kročiti. Istini za volju, i sada se osećao pomalo nelagodno, kao da se našao na zabranjenom području.
<BR>&nbsp;&nbsp;&nbsp;&nbsp;&nbsp;Ipak, pokušao je da deluje smireno, umilno i kao neko ko uliva poverenje.
<BR>&nbsp;&nbsp;&nbsp;&nbsp;&nbsp;Otac mu je više puta napomenuo da su to osobine koje ga krase, ali ih on, ipak, nije bio svestan. Ako ih je zaista posedovao, samo bi, najverovatnije, sve pokvario nastojeći da izgleda onakav kakav je zaista bio.
<BR>&nbsp;&nbsp;&nbsp;&nbsp;&nbsp;Pokušavao je da se opusti, dok je krajičkom oka posmatrao čoveka koji je nešto radio na kompjuteru za stolom. Čovek, očigledno, nije bio Dalit. Bio je to, zapravo, Gambol Din Namarti, isti onaj sa skupa koji je njegov otac rasturio i koga je i sam Rajč tamo video.
<BR>&nbsp;&nbsp;&nbsp;&nbsp;&nbsp;S vremena na vreme, Namarti bi podigao oči sa stola i uputio Rajču neprijateljski pogled. Čovek je, nesumnjivo, ostajao sasvim hladan na Rajčov šarm. Rajč je to mogao sasvim dobro uočiti.
<BR>&nbsp;&nbsp;&nbsp;&nbsp;&nbsp;Rajč nije ni pokušavao da na Namartijevo neprijateljstvo odgovori prijateljskim smeškom. Delovalo bi to odveć namešteno. Naprosto, čekao je. Do sada je uspeo dovde da dopre. A kada Joranum stigne, kao što su svi očekivali, Rajč će već dobiti priliku da porazgovara s njim.
<BR>&nbsp;&nbsp;&nbsp;&nbsp;&nbsp;I Joranum zaista stiže, razbacujući svuda unaokolo svoj osmeh namenjen javnosti, zračeći toplinom i samouverenošću. Namarti podiže ruku i Joranum zastade. Govorili su o nečem tihim glasom i Rajč ih je pažljivo posmatrao, uzalud nastojeći da deluje kao da to ne čini. Izgledalo je očigledno da Namarti odgovara Joranuma od sastanka s njim i Rajč malo zazebe.
<BR>&nbsp;&nbsp;&nbsp;&nbsp;&nbsp;A onda Joranum pogleda put Rajča, nasmeši se i gurnu Namartija u stranu. Rajč je bio gotovo siguran da je, iako je Namarti možda mozak u tom dvojcu, Joranum čovek harizme.
<BR>&nbsp;&nbsp;&nbsp;&nbsp;&nbsp;Joranum se uputi prema njemu i ispruži mesnatu, vlažnjikavu šaku. "Gle, gle. Profesorov sinak! Pa, kako si?"
<BR>&nbsp;&nbsp;&nbsp;&nbsp;&nbsp;"Odlično, gospodine. Hvala na pitanju."
<BR>&nbsp;&nbsp;&nbsp;&nbsp;&nbsp;"Koliko sam shvatio, imao si nekih neprilika ovde?"
<BR>&nbsp;&nbsp;&nbsp;&nbsp;&nbsp;"Ne previše, gospodine."
<BR>&nbsp;&nbsp;&nbsp;&nbsp;&nbsp;"I koliko sam shvatio, došao si ovamo sa porukom svog oca... Nadam se da je porazmislio i da je odlučio da mi se pridruži u mom velikom pohodu?"
<BR>&nbsp;&nbsp;&nbsp;&nbsp;&nbsp;"Nisam siguran, gospodine, da je o tome reč."
<BR>&nbsp;&nbsp;&nbsp;&nbsp;&nbsp;Joranum se malčice namršti. "Jesi li ovde bez njegovog znanja?"
<BR>&nbsp;&nbsp;&nbsp;&nbsp;&nbsp;"Ne, gospodine. On me je poslao."
<BR>&nbsp;&nbsp;&nbsp;&nbsp;&nbsp;"Shvatam... Jesi li gladan, momče?"
<BR>&nbsp;&nbsp;&nbsp;&nbsp;&nbsp;"Trenutno nisam, gospodine."
<BR>&nbsp;&nbsp;&nbsp;&nbsp;&nbsp;"Pa, onda, nadam se da ti neće smetati ako ja nešto prezalogajim. Ne nalazim baš mnogo vremena da uživam u blagodetima života", dodade on, široko se osmehnuvši.
<BR>&nbsp;&nbsp;&nbsp;&nbsp;&nbsp;"Kako god želite, gospodine."
<BR>&nbsp;&nbsp;&nbsp;&nbsp;&nbsp;Obojica potom priđoše stolu i sedoše, a Joranum izvuče jedan sendvič, razmota ga i otkide zalogaj. Dok je postavljao novo pitanje, glas mu je bio pomalo nerazgovetan. "A zbog čega te je, sinko, poslao ovamo?"
<BR>&nbsp;&nbsp;&nbsp;&nbsp;&nbsp;Rajč sleže ramenima. "Verujem da je mislio da bih mogao otkriti nešto što bi on kasnije mogao upotrebiti protiv vas. I srcem i dušom je uz prvog ministra, Demerzela."
<BR>&nbsp;&nbsp;&nbsp;&nbsp;&nbsp;"A ti nisi?"
<BR>&nbsp;&nbsp;&nbsp;&nbsp;&nbsp;"Nisam, gospodine. Ja sam Dalit."
<BR>&nbsp;&nbsp;&nbsp;&nbsp;&nbsp;"Znam da si, mladi Seldone, ali šta to treba da znači?"
<BR>&nbsp;&nbsp;&nbsp;&nbsp;&nbsp;"To znači da se osećam potlačen, da sam na vašoj strani i da želim da vam pomognem. Razume se, ne bih želeo da moj otac to dozna."
<BR>&nbsp;&nbsp;&nbsp;&nbsp;&nbsp;"Nema ni razloga da sazna. A kako to misliš da mi pomogneš?" On pri tom uputi brz pogled prema Namartiju, koji je sedeo naslonjen za stolom, slušajući, skrštenih ruku i natmurena lica. "Da li ti je išta poznato o psihoistoriji?"
<BR>&nbsp;&nbsp;&nbsp;&nbsp;&nbsp;"Nije, gospodine. Otac ne razgovara sa mnom o tome - a i da to čini, ne bih ništa uspeo da shvatim. Ipak, ne verujem da je dosad išta postigao u vezi s tim."
<BR>&nbsp;&nbsp;&nbsp;&nbsp;&nbsp;"Jesi li siguran?"
<BR>&nbsp;&nbsp;&nbsp;&nbsp;&nbsp;"Naravno da sam siguran. Tamo je još jedan momak, Jugo Amaril, takođe Dalit, koji mi povremeno priča o tome. Siguran sam da ni do čega nisu došli."
<BR>&nbsp;&nbsp;&nbsp;&nbsp;&nbsp;"Aha..." A šta misliš, da li bih se ja mogao sresti s tim Amarilom?"
<BR>&nbsp;&nbsp;&nbsp;&nbsp;&nbsp;"Ne verujem. On baš ne mari mnogo za Demerzela, ali je i dušom i telom za mog oca. Ne bi ga izneverio."
<BR>&nbsp;&nbsp;&nbsp;&nbsp;&nbsp;"Ali ti bi to učinio?"
<BR>&nbsp;&nbsp;&nbsp;&nbsp;&nbsp;Rajč se malo namršti, ali tvrdoglavo ponovi: "Ja sam Dalit."
<BR>&nbsp;&nbsp;&nbsp;&nbsp;&nbsp;Joranum pročisti grlo. "U tom slučaju, da te ponovo upitam. Kako, mladiću, zamišljaš da bi mi mogao biti od pomoći?"
<BR>&nbsp;&nbsp;&nbsp;&nbsp;&nbsp;"Imam nešto za vas, ali se bojim da u to nećete poverovati."
<BR>&nbsp;&nbsp;&nbsp;&nbsp;&nbsp;"Stvarno? Pa, probaj. Ako ti ne poverujem, reći ću ti."
<BR>&nbsp;&nbsp;&nbsp;&nbsp;&nbsp;"Reč je o prvom ministru, Etu Demerzelu."
<BR>&nbsp;&nbsp;&nbsp;&nbsp;&nbsp;"Slušam."
<BR>&nbsp;&nbsp;&nbsp;&nbsp;&nbsp;Rajč se nelagodno osvrnu oko sebe. "Može li me neko čuti?"
<BR>&nbsp;&nbsp;&nbsp;&nbsp;&nbsp;"Samo Namarti i ja."
<BR>&nbsp;&nbsp;&nbsp;&nbsp;&nbsp;"Pa, u redu, onda... Taj Demerzel nije ljudsko biće. On je robot."
<BR>&nbsp;&nbsp;&nbsp;&nbsp;&nbsp;"Šta?!" uzviknu Joranum.
<BR>&nbsp;&nbsp;&nbsp;&nbsp;&nbsp;Rajč oseti potrebu da objasni. "Robot je, gospodine, zapravo mehanički čovek. Nije ljudsko biće. On je mašina."
<BR>&nbsp;&nbsp;&nbsp;&nbsp;&nbsp;Namarti se bučno umeša. "Jo-Jo, ne veruj mu! Pa, to je smešno!"
<BR>&nbsp;&nbsp;&nbsp;&nbsp;&nbsp;Joranum ga ućutka pokretom ruke. Oči su mu blistale. "Odakle to znaš?"
<BR>&nbsp;&nbsp;&nbsp;&nbsp;&nbsp;"Moj otac je jednom bio u Mikogenu. On mi je to rekao. U Mikogenu mnogo pričaju o robotima."
<BR>&nbsp;&nbsp;&nbsp;&nbsp;&nbsp;"Da, to mi je poznato. U najmanju ruku, i ja sam to čuo."
<BR>&nbsp;&nbsp;&nbsp;&nbsp;&nbsp;"Mikogenci veruju da je, nekada davno, među našim precima bilo puno robota, ali da su ih oni istrebili."
<BR>&nbsp;&nbsp;&nbsp;&nbsp;&nbsp;Namartijeve oči se suziše. "Ali šta te navodi na pomisao da je Demerzel robot? Prema onome što sam ja čuo, roboti su bili načinjeni od metala, je li tako?"
<BR>&nbsp;&nbsp;&nbsp;&nbsp;&nbsp;"Tako je", odgovori Rajč ozbiljno. "Ipak, prema onome što sam ja čuo, bilo je i nekoliko robota koji su bili sasvim nalik na ljudska bića i koji su, zapravo, mogli živeti večito..."
<BR>&nbsp;&nbsp;&nbsp;&nbsp;&nbsp;Namarti žestoko zatrese glavom. "Predanja! Smešna predanja! Jo-Jo, zbog čega uopšte slušamo..."
<BR>&nbsp;&nbsp;&nbsp;&nbsp;&nbsp;Ali Joranum ga hitro preseče. "Ćuti, Gambole, želim da ovo čujem! I ja sam čuo za ta predanja..."
<BR>&nbsp;&nbsp;&nbsp;&nbsp;&nbsp;"Ali, Jo-Jo, to su besmislice."
<BR>&nbsp;&nbsp;&nbsp;&nbsp;&nbsp;"Ne zaleći se toliko s tim: 'Besmislice'! Pored toga, čak i da jesu, ljudi i žive i umiru za njih. Nije toliko stvar u tome šta jeste, već šta ljudi misle da jeste... Reci mi, mladiću... Ostavimo li predanja po strani, šta te navodi na pomisao da je Demerzel robot? Pretpostavimo da roboti zaista postoje. Šta je to, onda, što te navodi da kažeš da je Demerzel robot? Je li ti on to rekao?"
<BR>&nbsp;&nbsp;&nbsp;&nbsp;&nbsp;"Nije, gospodine", odgovori Rajč.
<BR>&nbsp;&nbsp;&nbsp;&nbsp;&nbsp;"Da li ti je otac to rekao?" nastavi Joranum.
<BR>&nbsp;&nbsp;&nbsp;&nbsp;&nbsp;"Nije, gospodine. To je samo moja pomisao, ali sam siguran da je tako."
<BR>&nbsp;&nbsp;&nbsp;&nbsp;&nbsp;"Kako to? Zbog čega si tako siguran?"
<BR>&nbsp;&nbsp;&nbsp;&nbsp;&nbsp;"Reč je o nečem u vezi s njim. Ne menja se. Ne stari. Ne pokazuje nikakva osećanja. Nešto u vezi s njim čini da deluje kao da je od metala."
<BR>&nbsp;&nbsp;&nbsp;&nbsp;&nbsp;Joranum se zavali u stolicu i ostade tako, dugo zagledan u Rajča. Gotovo se moglo čuti kako mu misli rade.
<BR>&nbsp;&nbsp;&nbsp;&nbsp;&nbsp;"Pretpostavimo, mladiću, da je zaista robot", reče on konačno. "Zbog čega bi se ti o tome brinuo? Šta se to tebe tiče?"
<BR>&nbsp;&nbsp;&nbsp;&nbsp;&nbsp;"Naravno da me se tiče", odgovori Rajč. "Ja sam ljudsko biće. Ne želim da neki robot upravlja Carstvom."
<BR>&nbsp;&nbsp;&nbsp;&nbsp;&nbsp;Joranum se okrete prema Namartiju, upućujući mu pogled snažnog odobravanja. "Čuješ li ovo, Gambole? 'Ja sam ljudsko biće. Ne želim da neki robot upravlja Carstvom'. Stavimo ga na holoviziju i neka to svima objavi. Neka to ponovi bezbroj puta, sve dok svakom na Trantoru ne počnu da od toga odzvanjaju uši..."
<BR>&nbsp;&nbsp;&nbsp;&nbsp;&nbsp;"Hej", uzviknu Rajč, najzad došavši do daha. "Ne mogu to izjaviti na holoviziji! Ne mogu dozvoliti da moj otac dozna..."
<BR>&nbsp;&nbsp;&nbsp;&nbsp;&nbsp;"Ne, naravno da ne", hitro se složi Joranum. "Ne možemo to dozvoliti. Ipak, to ćemo iskoristiti: naći ćemo već nekog drugog Dalita. Uzećemo po nekog iz svakog sektora i svako će to reći na svoj način, ali će poruka uvek biti ista: 'Ne želim da jedan robot upravlja Carstvom'!"
<BR>&nbsp;&nbsp;&nbsp;&nbsp;&nbsp;"A šta će se dogoditi kada Demerzel dokaže da nije robot?" upita Namarti.
<BR>&nbsp;&nbsp;&nbsp;&nbsp;&nbsp;"Ma nemoj", odvrati Joranum. "A kako misliš da će on to dokazati? Naprosto, biće mu nemoguće da to izvede. Psihološki nemoguće. Razmisli. Veliki Demerzel, moćnik koji je svih ovih godina povlačio konce iza Kleona I, kao i konce iza Kleonovog oca? Hoće li se i on, najzad, toliko spustiti i počastiti narod tvrdnjom da je i sam ljudsko biće? To bi mu nanelo gotovo isto toliko štete koliko i priznanje da jeste robot! Gambole, imamo tog zlodelnika u bezizlaznoj situaciji - i to zahvaljujući baš ovom sjajnom momku ovde."
<BR>&nbsp;&nbsp;&nbsp;&nbsp;&nbsp;Rajč porumene.
<BR>&nbsp;&nbsp;&nbsp;&nbsp;&nbsp;"Zoveš se Rajč, je li tako?" upita Joranum. "Kada, jednom, naša družina dođe u priliku da ti se zahvali, nećemo ti to zaboraviti. S Dalom će se lepo pustupiti, a i tebi sledi lep položaj među nama. Jednog dana, Rajče, naći ćeš se na čelu čitavog Dala i nećeš ni na trenutak požaliti što si nam pomogao. Da li sada žališ?"
<BR>&nbsp;&nbsp;&nbsp;&nbsp;&nbsp;"Ni na trenutak", odgovori Rajč vatreno.
<BR>&nbsp;&nbsp;&nbsp;&nbsp;&nbsp;"U tom slučaju, postaraćemo se da se što pre vratiš svom ocu. Objasni mu da mu ne želimo nikakvo zlo i da ga visoko cenimo. Možeš mu saopštiti da si to ustanovio na koji god hoćeš način. I ako saznaš još nešto što bi nam moglo biti od koristi - posebno u vezi sa psihoistorijom - odmah nam to dojavi."
<BR>&nbsp;&nbsp;&nbsp;&nbsp;&nbsp;"Budite sigurni u to. Ali jeste li mislili ozbiljno kada ste rekli da ćete sve učiniti za Dal?"
<BR>&nbsp;&nbsp;&nbsp;&nbsp;&nbsp;"Naravno. Jednakost svih sektora, momče. Jednakost svih svetova. Stvorićemo potpuno novo Carstvo, kada se jednom otarasimo svih onih zločinitelja koji, nastojeći samo da sačuvaju svoje povlastice, teže da održe nejednakost."
<BR>&nbsp;&nbsp;&nbsp;&nbsp;&nbsp;Rajč žestoko zatrese glavom. "To je ono što i ja hoću."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
