<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Rajč je držao oborene oči. Bio je uputio samo jedan brz pogled prema Namartiju i to mu je bilo sasvim dovoljno. Čoveka je sreo pre deset godina, kada ga je Seldon poslao da posluži kao mamac koji će Joranuma odvesti u propast, i sada mu je i jedan pogled bio više nego dovoljan.
<BR>&nbsp;&nbsp;&nbsp;&nbsp;&nbsp;Namarti se malo promenio u proteklih deset godina. Gnev i mržnja bila su preovlađujuća osećanja koja su iz njega izbijala - odnosno, ona koja je on, Rajč, mogao u njemu uočiti, jer, i sam je bio svestan toga, nije baš bio nepristrasan svedok - a u međuvremenu kao da se skiselila i sparušila mu i samu kožu. Lice mu je bilo tek malčice suvonjavije i kosa prošarana sedinama, ali su mu čvrsto pripijene usne i dalje obrazovale tanku liniju, a tamne oči, kao i uvek, preteći odbleskivale.
<BR>&nbsp;&nbsp;&nbsp;&nbsp;&nbsp;Bilo je to dovoljno i Rajč se trudio da drži pogled skrenut u stranu. Osećao je da Namarti ne spada među osobe koje bi mogle podneti da ih neko netremice gleda u lice.
<BR>&nbsp;&nbsp;&nbsp;&nbsp;&nbsp;Činilo se da Namarti guta Rajča očima, ali bledi prezirni osmeh koji kao da mu se nikad nije skidao s lica bio je i dalje tu.
<BR>&nbsp;&nbsp;&nbsp;&nbsp;&nbsp;On se okrenu prema Andorinu, koji je nelagodno stajao po strani i, kao da osoba koju pominje uopšte nije prisutna, upita: "Znači, to je taj momak?"
<BR>&nbsp;&nbsp;&nbsp;&nbsp;&nbsp;Andorin potvrdno klimnu glavom i usne mu se pokrenuše u bezglasno: "Da, vođo."
<BR>&nbsp;&nbsp;&nbsp;&nbsp;&nbsp;Namarti se naglo obrati Rajču. "Ime?"
<BR>&nbsp;&nbsp;&nbsp;&nbsp;&nbsp;"Plančet, gospodine."
<BR>&nbsp;&nbsp;&nbsp;&nbsp;&nbsp;"Veruješ u našu borbu?"
<BR>&nbsp;&nbsp;&nbsp;&nbsp;&nbsp;"Da, gospodine." Pažljivo je odmeravao reči, u skladu sa Andorinovim uputstvima. "Ja sam demokrata i hoću veće narodno učešće u poslovima vlasti."
<BR>&nbsp;&nbsp;&nbsp;&nbsp;&nbsp;Namartijeve oči kresnuše u pravcu Andorina. "Besednik."
<BR>&nbsp;&nbsp;&nbsp;&nbsp;&nbsp;Potom ponovo pogleda Rajča. "Jesi li spreman da staviš sve na kocku za našu stvar?"
<BR>&nbsp;&nbsp;&nbsp;&nbsp;&nbsp;"Sve, gospodine."
<BR>&nbsp;&nbsp;&nbsp;&nbsp;&nbsp;"I učinićeš sve što ti se kaže? Bez propitivanja? Bez oklevanja?"
<BR>&nbsp;&nbsp;&nbsp;&nbsp;&nbsp;"Postupiću po svakom naređenju."
<BR>&nbsp;&nbsp;&nbsp;&nbsp;&nbsp;"Da li išta znaš o baštovanstvu?"
<BR>&nbsp;&nbsp;&nbsp;&nbsp;&nbsp;Rajč na trenutak oklevaše. "Ne, gospodine."
<BR>&nbsp;&nbsp;&nbsp;&nbsp;&nbsp;"Znači, sa Trantora si? Rođen pod kupolama?"
<BR>&nbsp;&nbsp;&nbsp;&nbsp;&nbsp;"Rođen sam u Milimaruu, gospodine, ali sam odrast'o u Dalu."
<BR>&nbsp;&nbsp;&nbsp;&nbsp;&nbsp;"Vrlo dobro", prihvati Namarti, a onda se okrete Andorinu. "Izvedi ga odavde i privremeno ga predaj ljudima koji čekaju napolju. Oni će se odsad starati o njemu. A onda se vrati ovamo. Želeo bih da porazgovaram s tobom."
<BR>&nbsp;&nbsp;&nbsp;&nbsp;&nbsp;Kada se Andorin vratio, duboka promena prožela je čitavog Namartija. Oči su mu blistale, dok su mu usta bila iskrivljena u divlji grč.
<BR>&nbsp;&nbsp;&nbsp;&nbsp;&nbsp;"Andorine", obrati mu se on, "bogovi o kojima smo nedavno razgovarali ne samo da su s nama, već i u tolikoj meri da to naprosto prevazilazi sve što sam zamišljao."
<BR>&nbsp;&nbsp;&nbsp;&nbsp;&nbsp;"Rekao sam ti da je prava osoba za naše potrebe."
<BR>&nbsp;&nbsp;&nbsp;&nbsp;&nbsp;"U daleko većoj meri nego što i sam zamišljaš. Poznata ti je, naravno, priča o tome kako nam je Hari Seldon, naš velepoštovani premijer, poslao svog sina - ili, bolje rečeno, svog posinka - da se sretne s Joranumom i da mu postavi zamku u koju je Joranum, uprkos mojim upozorenjima, ipak upao?"
<BR>&nbsp;&nbsp;&nbsp;&nbsp;&nbsp;"Da", odgovori Andorin, umorno klimnuvši glavom, "sećam se priče." Rekao je to tonom čoveka koji je tu priču čuo najmanje već hiljadu puta.
<BR>&nbsp;&nbsp;&nbsp;&nbsp;&nbsp;"Video sam tog dečaka samo jednom, ali mi se njegova slika utisnula u pamćenje. Zar si mislio da bi me deset proteklih godina, malo više potpetice i obrijani brkovi mogli zavarati? Taj tvoj Plančet je Rajč, posinak Harija Seldona."
<BR>&nbsp;&nbsp;&nbsp;&nbsp;&nbsp;Andorin preblede i na trenutak zadrža dah. "Jesi li siguran u to, vođo?" upita on.
<BR>&nbsp;&nbsp;&nbsp;&nbsp;&nbsp;"Siguran taman toliko koliko i u to da ti sad stojiš preda mnom i da si jednog neprijatelja uveo u naše redove."
<BR>&nbsp;&nbsp;&nbsp;&nbsp;&nbsp;"Nisam ni pojma imao..."
<BR>&nbsp;&nbsp;&nbsp;&nbsp;&nbsp;"Ne uzbuđuj se", stade ga smirivati Namarti. "Mislim da je to najbolja stvar koju si ikad učinio u svom dokonom aristokratskom životu. Sjajno si odigrao ulogu koju su ti bogovi namenili. Da ga nisam prozreo, mogao je mirno obaviti zadatak zbog koga je, po svoj prilici, i poslan ovamo: da bude uhoda i da dostavlja izveštaje o svemu što se tiče naših najtajnijih nauma. Međutim, budući da znam ko je, očigledno je da mu to neće poći za rukom. Umesto toga, sada je sve u našim rukama." Namarti oduševljeno protrlja ruke... Zastavši za časak, kao da shvata koliko je slika koju o sebi pruža daleko od njegovog pravog lika, on se nasmeši... i potom prsnu u grohotan smeh.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
