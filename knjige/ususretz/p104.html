<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Vandine oči bile su pune suza, ali osećanje koje su one odavale nije bio jad, već bes.
<BR>&nbsp;&nbsp;&nbsp;&nbsp;&nbsp;"Dedice", reče ona, "nikako to ne razumem. Naprosto, ne razumem. Bili smo već u četiri firme i svaka naredna ophodila se grublje i drskije nego ona prethodna. U četvrtoj nas umalo nisu izbacili napolje. A posle toga, nijedna više neće ni da nas pusti unutra."
<BR>&nbsp;&nbsp;&nbsp;&nbsp;&nbsp;"Nema tu, Vanda, ničeg zagonetnog", odgovori Seldon blago. "Kada smo se sreli sa Bindrisom, još nije znao zbog čega smo mu došli i ponašao se sasvim prijateljski sve dok mu nisam zatražio poklon od nekoliko miliona kredita. Posle toga je bio znatno manje ljubazan. Mislim da je unaokolo krenuo glas šta želimo i sve su nas manje ljubazno primali; sada, konačno, više ne žele ni da nas vide. A i zbog čega bi? Ionako nam neće dati kredite koji su nam potrebni, pa što bi gubili vreme s nama?"
<BR>&nbsp;&nbsp;&nbsp;&nbsp;&nbsp;Vandin bes okrenu se prema njoj samoj. "A šta sam ja uspela da uradim? Samo sam tamo sedela. Ništa."
<BR>&nbsp;&nbsp;&nbsp;&nbsp;&nbsp;"Ne bih se baš složio s tim", primeti Seldon. "Na Bindrisa si, nesumnjivo, ostavila utisak. Učinilo mi se da je zaista bio spreman da nam da kredite, i to prvenstveno zbog tebe. 'Pritisnula' si ga i nešto ipak postigla."
<BR>&nbsp;&nbsp;&nbsp;&nbsp;&nbsp;"Ni izbliza dovoljno. Jedino što mu je bilo na umu jeste da sam zgodna."
<BR>&nbsp;&nbsp;&nbsp;&nbsp;&nbsp;"Ne zgodna", promrmlja Seldon. "Već lepa. Veoma lepa."
<BR>&nbsp;&nbsp;&nbsp;&nbsp;&nbsp;"Pa, dedice, šta ćemo sada?" upita Vanda. "Kao da psihoistoriji preti slom."
<BR>&nbsp;&nbsp;&nbsp;&nbsp;&nbsp;"Pretpostavljam da je tako", složi se Seldon, "i, u izvesnom smislu, tu nema pomoći. Predviđam već četrdeset godina da će se Carstvo srušiti, i sada, kad do toga dolazi, povući će za sobom i psihoistoriju."
<BR>&nbsp;&nbsp;&nbsp;&nbsp;&nbsp;"Ali psihoistorija treba da spase Carstvo, bar delom."
<BR>&nbsp;&nbsp;&nbsp;&nbsp;&nbsp;"Znam da će tako biti, ali ne mogu doprineti da tako i bude."
<BR>&nbsp;&nbsp;&nbsp;&nbsp;&nbsp;"I pustićeš je da tek tako propadne?"
<BR>&nbsp;&nbsp;&nbsp;&nbsp;&nbsp;Seldon odmahnu glavom. "Pokušaću da to sprečim, mada moram priznati da ni sam ne znam kako da to izvedem."
<BR>&nbsp;&nbsp;&nbsp;&nbsp;&nbsp;"Vežbaću", reče Vanda. "Mora da postoji način da osnažim svoj 'pritisak', da nagnam ljude da se ponašaju onako kako želim."
<BR>&nbsp;&nbsp;&nbsp;&nbsp;&nbsp;"Želeo bih da ti to pođe za rukom."
<BR>&nbsp;&nbsp;&nbsp;&nbsp;&nbsp;"A šta ćeš, dedice, ti preduzeti?"
<BR>&nbsp;&nbsp;&nbsp;&nbsp;&nbsp;"Pa, mnogo mi ne preostaje. Pre dva dana, kada sam išao da se vidim sa glavnim bibliotekarom, sreo sam trojicu ljudi koji su raspravljali o psihoistoriji. Iz nekog razloga, jedan od njih ostavio je na mene snažan utisak. Predložio sam mu da se nađemo i on je prihvatio. Treba da se vidimo danas po podne, u mojoj radnoj sobi u biblioteci."
<BR>&nbsp;&nbsp;&nbsp;&nbsp;&nbsp;"Želiš li da ga nagovoriš da radi za tebe?"
<BR>&nbsp;&nbsp;&nbsp;&nbsp;&nbsp;"Voleo bih - kad bih imao dovoljno kredita da ga platim. Ali ne može štetiti ako samo porazgovaram s njim. Najzad, šta mogu da izgubim?"
</P></TD></TR></TABLE>
<P class="next">
<A HREF=p105.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
