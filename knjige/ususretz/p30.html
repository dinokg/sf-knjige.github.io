<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Ipak, uprkos tome, Seldon nije bio u stanju da suspregne osećanje zadovoljstva dok je ulazio u svoju laboratoriju.
<BR>&nbsp;&nbsp;&nbsp;&nbsp;&nbsp;Kako su se samo stvari promenile!
<BR>&nbsp;&nbsp;&nbsp;&nbsp;&nbsp;Sve je započelo pre dvadeset godina njegovim drljanjem po onom drugorazrednom kompjuteru na Helikonu. Tada se i prvi put javio, iako još dosta maglovit, nagoveštaj onoga što će se prikazati kao parahaotična matematička teorija.
<BR>&nbsp;&nbsp;&nbsp;&nbsp;&nbsp;Potom su došle one godine na Strilinškom univerzitetu, kada su on i Jugo Amaril, radeći rame uz rame, pokušali da jednačine dovedu u red, da se otarase bespotrebnih infinitezimala i da otklone najgore od propratnih posledica. Napredak je, ipak, bio veoma malen.
<BR>&nbsp;&nbsp;&nbsp;&nbsp;&nbsp;Ali sada, posle deset godina službovanja na položaju prvog ministra, na raspolaganju su mu stajali najnoviji modeli kompjutera i čitav štab stručnjaka koji su radili na razrešavanju niza raznovrsnih problema.
<BR>&nbsp;&nbsp;&nbsp;&nbsp;&nbsp;Neophodno je bilo, naravno, da niko iz te ekipe - osim, razume se, njega samog i Juga - ne bude upućen ni u šta više od kruga problema kojim se svako od njih pojedinačno bavio. Svako je radio u svom vrtiću ili kopao rudu u nepreglednom planinskom vencu psihoistorije, koji su jedino Seldon i Amaril mogli u potpunosti sagledati - pa čak i tako, mogli su ga videti tek u nejasnim obrisima, sa vrhovima skrivenim u oblacima i padinama prekrivenim izmaglicom.
<BR>&nbsp;&nbsp;&nbsp;&nbsp;&nbsp;Dors Venabili je, naravno, bila u pravu. Trebalo je da počne da svoje ljude upućuje u čitavu tajnu. Načela psihoistorije već su se uobličila u tolikoj meri da je dvojici prijatelja postalo već gotovo nemoguće da sve drže u svojim rukama. Pored toga, Seldon je i sve više stario. Čak i ako se mogao nadati da pred njim stoji još nekoliko decenija, godine njegovih najplodonosnijih dostignuća nesumnjivo su već stajale iza njega.
<BR>&nbsp;&nbsp;&nbsp;&nbsp;&nbsp;Čak će, kroz mesec dana, i Amarilu već biti trideset deveta i, mada je još bio mlad, nije bio i previše mlad za jednog matematičara - a na utemeljivanju psihoistorije radio je već skoro isto toliko dugo koliko i sam Seldon. Moguće je da se i njegova sposobnost za nova i asocijativna misaona poniranja već osetno smanjila.
<BR>&nbsp;&nbsp;&nbsp;&nbsp;&nbsp;Amaril ga je ugledao kako ulazi i sada je čekao da mu pristupi. Seldon ga je posmatrao s ljubavlju. Amaril je bio Dalit isto onoliko koliko i Rajč, Seldonov posinak, pa ipak Amaril, uprkos svom niskom stasu i mišićavoj građi, uopšte nije delovao kao Dalit. Nije nosio brkove, nije ga je prokazivao dalitski način govora i, po svemu sudeći, nedostajala mu je dalitska svest o sebi samom. Ostao je nepokolebljiv čak i pred litanijama Jo-Jo Joranuma, koji je naišao na toliki odjek kod žitelja Dala.
<BR>&nbsp;&nbsp;&nbsp;&nbsp;&nbsp;Činilo se kao da je Amaril lišen svakog sektorskog, svakog planetnog, pa čak i svakog imperijalnog patriotizma. Pripadao je - potpuno i bez ostatka - psihoistoriji.
<BR>&nbsp;&nbsp;&nbsp;&nbsp;&nbsp;Seldona iznenada prože osećanje nedovoljnosti. On je, sam, bio sasvim svestan svojih prvih dvadeset godina na Helikonu i, naprosto, nije mogao da o sebi ne misli kao o Helikoncu. Povremeno bi se upitao nije li ga, zapravo, baš svest o tome i navela da počne razmišljati o psihoistoriji. Idealno posmatrano, da bi se psihoistorija iskoristila kako valja, čovek je trebalo da se uzvisi iznad svih sektora i svih svetova i da u vidu ima čovečanstvo kao apstrakciju - a to je, upravo, bilo ono što je Amaril i činio.
<BR>&nbsp;&nbsp;&nbsp;&nbsp;&nbsp;Dok on sam, priznade Seldon sebi, to nije činio. Ova pomisao bi mu propraćena tihim uzdahom.
<BR>&nbsp;&nbsp;&nbsp;&nbsp;&nbsp;"Napredujemo, Hari", dočeka ga Amaril. "Bar mi se tako čini."
<BR>&nbsp;&nbsp;&nbsp;&nbsp;&nbsp;"Čini ti se? Samo ti se čini?"
<BR>&nbsp;&nbsp;&nbsp;&nbsp;&nbsp;"Ne želim da zakoračim u svemir bez kosmonautske odeće". Rekao je to sasvim ozbiljno (Seldonu je bilo dobro znano da baš nije obdaren smislom za humor), a onda se obojica uputiše u svoju privatnu radnu sobu. Bila je mala, ali potpuno izolovana.
<BR>&nbsp;&nbsp;&nbsp;&nbsp;&nbsp;Amaril sede, prekrsti noge i reče: "Tvoje poslednje rešenje, pomoću koga bismo mogli izbeći haos, izgleda da delimično dejstvuje - iako, naravno, po cenu jasnoće."
<BR>&nbsp;&nbsp;&nbsp;&nbsp;&nbsp;"Naravno. Ono što se dobija u pravoj liniji, gubi se na zaobilaznicama. Ali tako ti je sa čitavom Vaseljenom. Moramo nekako naći rešenje."
<BR>&nbsp;&nbsp;&nbsp;&nbsp;&nbsp;"Čini mi se da jesmo. Samo što deluje kao da ga posmatramo kroz nebrušeno staklo."
<BR>&nbsp;&nbsp;&nbsp;&nbsp;&nbsp;"Ipak, i to je bolje nego godine koje smo proveli posmatrajući kroz olovnu ploču."
<BR>&nbsp;&nbsp;&nbsp;&nbsp;&nbsp;Amaril promrmlja nešto nejasno. "Čini mi se da možemo uočiti iskrice svetlog i tamnog", reče on.
<BR>&nbsp;&nbsp;&nbsp;&nbsp;&nbsp;"Objasni!"
<BR>&nbsp;&nbsp;&nbsp;&nbsp;&nbsp;"Ne mogu, ali imam onaj praradijant, na kome sam radio kao... kao..."
<BR>&nbsp;&nbsp;&nbsp;&nbsp;&nbsp;"Kao lamek. Tovarna životinja na Helikonu. Nema ih na Trantoru."
<BR>&nbsp;&nbsp;&nbsp;&nbsp;&nbsp;"Ako taj lamek zaista toliko dirinči, u tom slučaju moj rad na praradijantu sasvim je nalik na njegovu sudbinu."
<BR>&nbsp;&nbsp;&nbsp;&nbsp;&nbsp;On pritisnu bezbednosno dugme na svom stolu i jedna se ladica sama otključa i nečujno skliznu napolje. Seldon se sa zanimanjem zagleda u tamnu, neprozirnu kocku koju je Amaril izvukao iz ladice. Seldon je i sam radio na shemi praradijanta, ali je Amaril bio taj koji ga je konačno uobličio - momak je baš bio spretnih ruku.
<BR>&nbsp;&nbsp;&nbsp;&nbsp;&nbsp;Soba se zatamni i nizovi jednačina zasvetlucaše u vazduhu. Brojke se rasprostreše pred njima, tik iznad površine stola, kao da vise na nekim nevidljivim nitima.
<BR>&nbsp;&nbsp;&nbsp;&nbsp;&nbsp;"Izvanredno!" uskliknu Seldon. "Jednog dana, ako dovoljno dugo poživimo, praradijant će nas preplaviti čitavom rekom matematičkih simbola u kojima će biti ispisana prošla i buduća istorija. I u njoj ćemo moći da uočimo struje i brzake i iznađemo način da ih promenimo, kako bismo ih nagnali da slede neke druge struje i brzake - koji će nam više odgovarati.
<BR>&nbsp;&nbsp;&nbsp;&nbsp;&nbsp;"Tako je", odvrati Amaril suvo, "ako budemo mogli da poživimo sa saznanjem da se ono što činimo s najboljim namerama može izvrgnuti u svoju suprotnost."
<BR>&nbsp;&nbsp;&nbsp;&nbsp;&nbsp;"Veruj mi, Jugo, nema noći da ne odem na počinak, a da me ta pomisao ne pritiska kao mora. Ipak, nismo još dotle dospeli. Sve što imamo jeste ovo - kao da kroz nebrušeno staklo posmatramo, kako maločas sam reče, kako se roje iskrice svetlosti i tame."
<BR>&nbsp;&nbsp;&nbsp;&nbsp;&nbsp;"Baš tako."
<BR>&nbsp;&nbsp;&nbsp;&nbsp;&nbsp;"Dakle, Jugo, šta misliš, šta je to što vidiš?" Seldon je pažljivo, pomalo namrgođeno, posmatrao Amarila. Dobio je na težini, postajao je već pomalo dežmekast. Provodio je suviše vremena za kompjuterima (i, sada, sa praradijantom) i nedovoljno se kretao. I premda se, koliko je Seldonu bilo poznato, povremeno viđao sa ponekom ženom, nikad se nije našao ni blizu braka. Greška! Čak je i čoveku potpuno predanom radu neophodno da predahne sa svojom družbenicom, da se postara da ima decu.
<BR>&nbsp;&nbsp;&nbsp;&nbsp;&nbsp;Seldon pomisli na svoj još vitki stas, ali i na sve ono na šta ga je Dors nagonila da takav i ostane.
<BR>&nbsp;&nbsp;&nbsp;&nbsp;&nbsp;"Šta vidim?" upita Amaril. "Pa to, da je Carstvo u grdnoj nevolji."
<BR>&nbsp;&nbsp;&nbsp;&nbsp;&nbsp;"Carstvo je oduvek bilo u nevolji."
<BR>&nbsp;&nbsp;&nbsp;&nbsp;&nbsp;"Jeste, ali ovo je nešto sasvim određeno. Postoji mogućnost da najveća nevolja pogodi samo njegovo središte."
<BR>&nbsp;&nbsp;&nbsp;&nbsp;&nbsp;"Trantor?"
<BR>&nbsp;&nbsp;&nbsp;&nbsp;&nbsp;"Po svoj prilici. Ili, ipak, negde na rubovima. Ili će doći do najgoreg ovde - možda, do građanskog rata - ili će najudaljeniji među Spoljnjim svetovima početi da kidaju vezu sa ostatkom Carstva."
<BR>&nbsp;&nbsp;&nbsp;&nbsp;&nbsp;"Nisam siguran da ti je potrebna psihoistorija da dođeš do takvog zaključka."
<BR>&nbsp;&nbsp;&nbsp;&nbsp;&nbsp;"Ipak, ono što je zanimljivo jeste, kako mi se čini, da jedno drugo isključuje. Ili jedno, ili drugo. Verovatnoća da dođe i do jednog i drugog veoma je mala. Evo! Pogledaj! Na kraju krajeva, to je tvoja vlastita matematika. Dobro gledaj!"
<BR>&nbsp;&nbsp;&nbsp;&nbsp;&nbsp;Dugo su ostali tako, zagledani u ono što im je praradijant prikazivao.
<BR>&nbsp;&nbsp;&nbsp;&nbsp;&nbsp;"Nikako da uočim zbog čega se te dve mogućnosti međusobno isključuju", reče konačno Seldon.
<BR>&nbsp;&nbsp;&nbsp;&nbsp;&nbsp;"Ni ja, Hari... Ali od kakve bi nam, uopšte, vrednosti bila psihoistorija, kada bi nam pokazivala samo ono do čega i sami možemo doći? Ovo nam pokazuje nešto do čega, inače, sami ne bismo došli. Ono što nam ne pokazuje jeste, kao prvo, to koja je od dve mogućnosti povoljnija i, kao drugo, šta da se preduzme da se povoljnija mogućnost ostvari, a da se nepovoljnija suzbije."
<BR>&nbsp;&nbsp;&nbsp;&nbsp;&nbsp;Seldon napući usta. "Mogu ti ja kazati koja je mogućnost povoljnija", reče on. "Pustimo rubove niz vodu i sačuvajmo Trantor."
<BR>&nbsp;&nbsp;&nbsp;&nbsp;&nbsp;"Stvarno to misliš?"
<BR>&nbsp;&nbsp;&nbsp;&nbsp;&nbsp;"Bez dvoumljenja. Moramo Trantor održati stabilan, ako ni zbog čega drugog, onda samo stoga što se mi ovde nalazimo."
<BR>&nbsp;&nbsp;&nbsp;&nbsp;&nbsp;"Tvoj vlastiti spokoj sigurno pri tome ne predstavlja odlučujući razlog."
<BR>&nbsp;&nbsp;&nbsp;&nbsp;&nbsp;"Ne, već sama psihoistorija. Kakvo bi nam dobro donelo nastojanje da spasemo rubove Carstva, ako nas pogoršanje uslova na Trantoru omete da nastavimo rad na psihoistoriji? Ne kažem da ne bismo preživeli, već samo da bismo, najverovatnije, bili ometeni u svom radu. Konačno utemeljenje psihoistorije ono je na čemu počiva naša sudbina. A što se Carstva tiče, ako njegovi rubovi počnu da se krune, to će samo značiti da je započeo raspad - kome će, opet, biti potrebno dugo da dopre do samog središta."
<BR>&nbsp;&nbsp;&nbsp;&nbsp;&nbsp;"Čak i da jesi u pravu, Hari, šta bi valjalo preduzeti da Trantor održimo stabilan?"
<BR>&nbsp;&nbsp;&nbsp;&nbsp;&nbsp;"Za početak, bilo bi neophodno porazmisliti o tome."
<BR>&nbsp;&nbsp;&nbsp;&nbsp;&nbsp;Nekoliko trenutaka proveli su u potpunoj tišini, a onda se Seldon ponovo oglasi. "Znaš, što više o mislim o tome, sve se lošije osećam. Šta ako je čitavo Carstvo na pogrešnom koloseku - odnosno, da je na njemu bilo tokom čitave svoje istorije? Uvek o tome počnem da mislim kad razgovaram s Gruberom."
<BR>&nbsp;&nbsp;&nbsp;&nbsp;&nbsp;"Ko je Gruber?"
<BR>&nbsp;&nbsp;&nbsp;&nbsp;&nbsp;"Mandel Gruber. Ovdašnji baštovan."
<BR>&nbsp;&nbsp;&nbsp;&nbsp;&nbsp;"Oh. Onaj koji je dotrčao sa grabuljama da ti pomogne kada su pokušali da te ubiju."
<BR>&nbsp;&nbsp;&nbsp;&nbsp;&nbsp;"Da, on. Ostao sam mu veoma zahvalan zbog toga. Zamisli, samo sa grabuljama nameravao je da se suprotstavi ubicama sa blasterima. To se, zaista, može nazvati odanošću. U svakom slučaju, razgovarati s njim je kao nadisati se svežeg vazduha. Najzad, ne mogu provoditi sve svoje vreme u razgovorima sa dvorskim zvaničnicima i psihoistoričarima."
<BR>&nbsp;&nbsp;&nbsp;&nbsp;&nbsp;"Hvala ti."
<BR>&nbsp;&nbsp;&nbsp;&nbsp;&nbsp;"Hajde, hajde! Znaš i sam na šta mislim. Gruber voli da bude na otvorenom. Voli vetar, kišu, ujede mrazeva i sve drugo što mu neprilagođena klima može doneti. Ponekad mi i samom sve to nedostaje."
<BR>&nbsp;&nbsp;&nbsp;&nbsp;&nbsp;"Ne i meni. Ne bih mario ni kad se više nikad ne bih našao na otvorenom."
<BR>&nbsp;&nbsp;&nbsp;&nbsp;&nbsp;"Ti si odrastao pod kupolama - ali pretpostavimo da se čitavo Carstvo sastoji od jednostavnih, neindustrijalizovanih svetova, koji žive od zemljoradnje i stočarstva, sa malim stanovništvom i puno praznog prostora... Ne bi li nam, možda, svima bilo bolje?"
<BR>&nbsp;&nbsp;&nbsp;&nbsp;&nbsp;"Meni to zvuči užasno."
<BR>&nbsp;&nbsp;&nbsp;&nbsp;&nbsp;"Iskoristio sam malo slobodnog vremena da to ispitam što sam bolje umeo i čini mi se da je reč o stanju nestabilne ravnoteže. Retko naseljeni svetovi, kakve sam upravo opisao, obično okončavaju ili zamiranjem ili potpunim osiromašenjem, spuštajući se do primitivne, poluživotinjske razine - ili, pak, kreću putem industrijalizacije. Najčešće neko vreme stoje kao na ivici sečiva, a potom kreću u jednom od ta dva smera; i, kao što dobro znamo, gotovo svaki svet u ovoj našoj Galaksiji usmerio se ka industrijalizaciji."
<BR>&nbsp;&nbsp;&nbsp;&nbsp;&nbsp;"Naprosto stoga što je takav izbor bolji."
<BR>&nbsp;&nbsp;&nbsp;&nbsp;&nbsp;"Možda. Ali to ne može potrajati do u beskonačnost. Već počinjemo da uviđamo šta donosi takva jednousmerenost. Carstvo ne može još dugo da izdrži - jer se prezagrejalo. Ne mogu, naprosto, da pronađem neki bolji izraz za to. A šta će uslediti - to nam naprosto nije poznato. Ako nam, uz pomoć psihoistorije, pođe za rukom da sprečimo Pad, odnosno, što je verovatnije, obezbedimo oporavak posle Pada, ne bi li to samo značilo produžiti razdoblje pregrejavanja? Je li to jedina budućnost koja stoji pred čovečanstvom - da, naime, poput Sizifa, stalno iznova gura stenu uzbrdo, da bi, potom, posmatralo kako se ona ponovo skotrljava u podnožje?"
<BR>&nbsp;&nbsp;&nbsp;&nbsp;&nbsp;"Ko je Sizif?"
<BR>&nbsp;&nbsp;&nbsp;&nbsp;&nbsp;"Lik iz jednog primitivnog mita. Jugo, morao bi da malo više čitaš."
<BR>&nbsp;&nbsp;&nbsp;&nbsp;&nbsp;Amaril sleže ramenima. "Da bih saznao za tog Sizifa? Od kakve je to važnosti? Možda će nam psihoistorija pokazati put ka jednoj sasvim novoj društvenoj zajednici, potpuno različitoj od svega što nam je znano, zajednici koja će biti i stabilna i dovoljno privlačna da bi čovek u njoj živeo."
<BR>&nbsp;&nbsp;&nbsp;&nbsp;&nbsp;"Nadam se da je tako", uzdahnu Seldon. "Nadam se, ali za sada o tome nema ni nagoveštaja. U bliskoj budućnosti, rekao bih, moraćemo dopustiti da se rubovi Carstva rastoče. A to će, po svemu sudeći, obeležiti početak pada galaktičkog carstva."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
