<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;"Proveo si četiri dana u galaktičkoj biblioteci", primeti Dors Venabili s neodobravanjem, obraćajući se Hariju Seldonu. "Bez ikakvog dodira s bilo kim, a i opet ti je pošlo za rukom da se izmigoljiš i odeš bez mene."
<BR>&nbsp;&nbsp;&nbsp;&nbsp;&nbsp;Muž i žena stajali su zureći jedno u drugo, predstavljeni putem slika na holovizijskim ekranima. Hari se upravo vratio sa puta u Carski sektor, gde je boravio u galaktičkoj biblioteci, i odmah se javio Dors iz svoje kancelarije, da bi je obavestio o tome da je opet na Strilinškom univerzitetu. Čak i tako ljutita, pomisli Seldon, Dors je izgledala privlačno, i on požele da može ispružiti ruku i pomilovati je po obrazu.
<BR>&nbsp;&nbsp;&nbsp;&nbsp;&nbsp;"Dors", obrati joj se Hari, stišavajući glas, "nisam tamo išao sam. Sa mnom je pošlo još nekoliko ljudi i, ako za naučnike uopšte postoji neko bezbedno mesto u ovim nemirnim vremenima, onda je to sigurno galaktička biblioteka. I što vreme bude više prolazilo, čini mi se da ću morati sve češće tamo navraćati."
<BR>&nbsp;&nbsp;&nbsp;&nbsp;&nbsp;"I nameravaš da odlaziš tamo, prethodno me ne obaveštavajući?"
<BR>&nbsp;&nbsp;&nbsp;&nbsp;&nbsp;"Dors, ne mogu da život provodim potčinjen tim tvojim zlokobnim predosećanjima. A ne želim ni da stalno trčkaraš za mnom, uzbunjujući bibliotekare. Nisu oni hunta. Potrebni su mi i ne bih želeo da bez potrebe izazivam njihovo neraspoloženje. Ali slažem se da uzmem - da uzmemo - jedan stančić negde u blizini."
<BR>&nbsp;&nbsp;&nbsp;&nbsp;&nbsp;Dors ga pogleda natmureno, odmahnu glavom, a onda iznenada promeni temu. "Da li ti je poznato da sam u poslednje vreme imala dva razgovora sa Jugom?"
<BR>&nbsp;&nbsp;&nbsp;&nbsp;&nbsp;"Fino. Milo mi je što si to učinila. Potrebno mu je da s vremena na vreme porazgovara s nekim izvan projekta."
<BR>&nbsp;&nbsp;&nbsp;&nbsp;&nbsp;"Da, potrebno mu je, jer nešto nije u redu s njim. Više to nije onaj Jugo koga smo poznavali svih ovih godina. Postao je nekako neodređen, udaljen i, začudo, strastven samo kad je jedna stvar u pitanju, a to je, koliko sam u stanju da procenim, njegova čvrsta odlučnost da te zameni na čelu projekta kada se konačno budeš povukao."
<BR>&nbsp;&nbsp;&nbsp;&nbsp;&nbsp;"Prirodno - ako poživi duže od mene."
<BR>&nbsp;&nbsp;&nbsp;&nbsp;&nbsp;"Zar ne očekuješ da će te nadživeti?"
<BR>&nbsp;&nbsp;&nbsp;&nbsp;&nbsp;"Pa, jeste jedanaest godina mlađi od mene, ali, s obzirom na promenu okolnosti..."
<BR>&nbsp;&nbsp;&nbsp;&nbsp;&nbsp;"U stvari, ovog si časa i sam priznao da Jugo ne deluje baš najbolje. Izgleda i ponaša se, uprkos manjem broju godina, kao da je stariji od tebe, a to je, po svemu sudeći, slučaj tek odnedavno. Je li tako?"
<BR>&nbsp;&nbsp;&nbsp;&nbsp;&nbsp;"Fizički? Ne, ne verujem. Povremeno odlazi na lekarske preglede. Pri svemu tome, priznajem da deluje nekako iscrpljeno. Pokušavao sam da ga ubedim da ode na nekoliko meseci na odmor - čak, ako to želi, da uzme slobodnu i čitavu godinu. Takođe sam mu preporučio i da ode sa Trantora, naprosto stoga da bi neko vreme bio što dalje od projekta. Ne bi bilo nikakvog problema da se obezbede krediti za njegov boravak na Getorinu - prijatnom svetu za odmor ne mnogo svetlosnih godina odavde."
<BR>&nbsp;&nbsp;&nbsp;&nbsp;&nbsp;Dors nestrpljivo zatrese glavom. "I, naravno, odbio je. I ja sam mu predložila da ode na odmor, ali sve u njegovom ponašanju delovalo je kao da ne zna ni šta znači ta reč. Naprosto, neće ni da čuje."
<BR>&nbsp;&nbsp;&nbsp;&nbsp;&nbsp;"Pa, šta da radimo?" upita Seldon.
<BR>&nbsp;&nbsp;&nbsp;&nbsp;&nbsp;"Možemo malo da razmislimo", odgovori Dors. "Jugo radi na projektu već skoro četvrt veka i činilo se, pri tom, da uopšte ne posustaje; a onda, odjednom, ta slabost. Nije samo starenje u pitanju. Još nema ni pedeset godina."
<BR>&nbsp;&nbsp;&nbsp;&nbsp;&nbsp;"Pa, imaš li nešto u vidu?"
<BR>&nbsp;&nbsp;&nbsp;&nbsp;&nbsp;"Da. Koliko već ti i Jugo, radeći sa praradijantom, koristite i taj elektrorazbistrivač?"
<BR>&nbsp;&nbsp;&nbsp;&nbsp;&nbsp;"Oko dve godine - možda malo duže."
<BR>&nbsp;&nbsp;&nbsp;&nbsp;&nbsp;"Pretpostavljam da elektrorazbistrivač koristi svako ko se služi i Praradijanom?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Što znači, uglavnom ti i Jugo?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ali Jugo i više od tebe?"
<BR>&nbsp;&nbsp;&nbsp;&nbsp;&nbsp;"Da. Jugo je sav usredsređen na praradijant i njegove jednačine. Ja, opet, na žalost, moram da znatno više vremena posvećujem administrativnim poslovima."
<BR>&nbsp;&nbsp;&nbsp;&nbsp;&nbsp;"A kakve su posledice korišćenja elektrorazbistrivača po ljudski organizam?"
<BR>&nbsp;&nbsp;&nbsp;&nbsp;&nbsp;Seldon je iznenađeno pogleda. "Nikakve, koliko je meni poznato."
<BR>&nbsp;&nbsp;&nbsp;&nbsp;&nbsp;"U tom slučaju, Hari, objasni mi nešto. Sa elektrorazbistrivačem radite otprilike dve godine i za to vreme postao si vidljivo umorniji, sve tvrdoglaviji i, pomalo, sve neuravnoteženiji. Zbog čega?"
<BR>&nbsp;&nbsp;&nbsp;&nbsp;&nbsp;"Starim, Dors."
<BR>&nbsp;&nbsp;&nbsp;&nbsp;&nbsp;"Koješta. Ko ti je ikad rekao da sa šezdesetom dolazi i senilnost? Svoje godine koristiš samo kao poštapalicu i u samoodbranu, a ja želim da sa tim prestaneš. Jugo, opet, premda je mlađi od tebe, znatno je više izložen elektrorazbistrivaču i ishod toga je da je sasvim icrpljen, bespomoćan i, po mom sudu, osetno neuravnoteženiji od tebe. Istovremeno, postao je gotovo detinjsto napet zbog pitanja nasleđa. Zar ne vidiš ništa posebno u svemu tome?"
<BR>&nbsp;&nbsp;&nbsp;&nbsp;&nbsp;"Godine i preterani rad. Očigledno."
<BR>&nbsp;&nbsp;&nbsp;&nbsp;&nbsp;"Ne, u pitanju je elektrorazbistrivač. Proizvodi dugoročne posledice na obojicu."
<BR>&nbsp;&nbsp;&nbsp;&nbsp;&nbsp;Na trenutak su oboje ćutali. "Ne mogu to osporiti, Dors", progovori najzad Seldon, "ali ne vidim kako bi to bilo moguće. Elektrorazbistrivač je mehanizam koji stvara neuobičajeno elektronsko polje, ali, ipak, reč je o vrsti polja kakvom su ljudska bića sve vreme izložena. Ne mogu da uočim kakve bi ono štetne posledice moglo proizvesti... U svakom slučaju, ne možemo se odreći te spravice. Bez nje, ne vidim kako bismo mogli uspešno nastaviti rad na projektu."
<BR>&nbsp;&nbsp;&nbsp;&nbsp;&nbsp;"Sada, Hari, moram nešto zatražiti od tebe, a ti mi moraš udovoljiti. Ne odlazi nikud, osim na posao, a da mi to prethodno ne kažeš i, isto tako, obavesti me ako ćeš činiti nešto izvan svojih uobičajenih poslova. Dogovoreno?"
<BR>&nbsp;&nbsp;&nbsp;&nbsp;&nbsp;"Ali, Dors, kako to mogu prihvatiti? To je kao da pokušavaš da me strpaš u ludačku košulju!"
<BR>&nbsp;&nbsp;&nbsp;&nbsp;&nbsp;"Samo nakratko. Na nekoliko dana. Jednu nedelju."
<BR>&nbsp;&nbsp;&nbsp;&nbsp;&nbsp;"Šta će se to dogoditi za nekoliko dana ili jednu nedelju?"
<BR>&nbsp;&nbsp;&nbsp;&nbsp;&nbsp;"Imaj poverenja u mene", odgovori Dors. "Sve će se razjasniti."
</P></TD></TR></TABLE>
<P class="next">
<A HREF=p78.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
