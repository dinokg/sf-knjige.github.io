<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Seldon se, sav užasnut, diže iz naslonjače. Nikada još nije video Dors takvu, izobličenog lica i pogrbljenu, kako se tetura kao da je pijana.
<BR>&nbsp;&nbsp;&nbsp;&nbsp;&nbsp;"Dors! Šta se dogodilo? Šta nije u redu?"
<BR>&nbsp;&nbsp;&nbsp;&nbsp;&nbsp;On potrča ka njoj i obgrli je oko pasa, a njeno telo nemoćno klonu u njegove ruke. On je podiže (bila je teža nego druge žene njenog stasa, ali on toga sada nije bio svestan) i položi je na ležaj.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita on.
<BR>&nbsp;&nbsp;&nbsp;&nbsp;&nbsp;Ona mu sve ispriča, jedva dolazeći do daha, s povremenim prekidama, dok joj je on milovao glavu, pokušavajući da prinudi sebe da poveruje u njene reči.
<BR>&nbsp;&nbsp;&nbsp;&nbsp;&nbsp;"Eler je mrtav", reče ona. "Konačno, ubila sam jedno ljudsko biće... Prvi put... Što samo još više otežava stvar."
<BR>&nbsp;&nbsp;&nbsp;&nbsp;&nbsp;"Koliko si oštećena, Dors?"
<BR>&nbsp;&nbsp;&nbsp;&nbsp;&nbsp;"Prilično. Eler je stavio mehanizam... pod najveći napon... u trenutku kada sam jurnula na njega."
<BR>&nbsp;&nbsp;&nbsp;&nbsp;&nbsp;"Mogli bismo te popraviti."
<BR>&nbsp;&nbsp;&nbsp;&nbsp;&nbsp;"Kako? Ne postoji niko - ovde na Trantoru - ko bi to umeo. Potreban mi je Denil."
<BR>&nbsp;&nbsp;&nbsp;&nbsp;&nbsp;Denil. Demerzel. Na neki način, duboko u sebi, Seldon je to sve vreme znao. Njegov prijatelj - robot - našao mu je zaštitnika - takođe robota - da bi obezbedio utemeljenje psihoistorije, kao i da klice Zadužbina puste koren. Problem je nastao onog trenutka kada se Seldon zaljubio u svog zaštitnika - jednog robota. Sve se uklapalo. Na sve nejasne sumnje i na sva pitanja sada su stizali odgovori. I nekako, ništa više nije bilo važno. Osim, naravno, Dors.
<BR>&nbsp;&nbsp;&nbsp;&nbsp;&nbsp;"Ne možemo to dopustiti."
<BR>&nbsp;&nbsp;&nbsp;&nbsp;&nbsp;"Moraćemo." Dors zatrepta i pogleda Seldona. "Moraćemo. Pokušala sam da te spasem, ali nisam uspela... Bitno je... ko će dalje bdeti nad tobom?"
<BR>&nbsp;&nbsp;&nbsp;&nbsp;&nbsp;Seldon nije mogao da joj jasno vidi lice. Nešto mu je smetalo očima. "Ne brini o meni, Dors. Ti si... Ti si..."
<BR>&nbsp;&nbsp;&nbsp;&nbsp;&nbsp;"Ne, već ti, Hari. Reci Maneli... Maneli... da joj sve opraštam. Bila je bolja od mene. I objasni Vandi. Ti i Rajč... vodite brigu jedan o drugom."
<BR>&nbsp;&nbsp;&nbsp;&nbsp;&nbsp;"Ne, ne, ne!" uzviknu Seldon, povijajući se napred-nazad. "Ne smeš to učiniti. Drži se, Dors. Molim te. Molim te, ljubavi."
<BR>&nbsp;&nbsp;&nbsp;&nbsp;&nbsp;Dors slabašno zavrte glavom i još se slabašnije nasmeši. "Zbogom, Hari, ljubavi moja. Sećaj se uvek... šta si učinio za mene."
<BR>&nbsp;&nbsp;&nbsp;&nbsp;&nbsp;"Ali ništa nisam za tebe učinio!"
<BR>&nbsp;&nbsp;&nbsp;&nbsp;&nbsp;"Voleo si me i tvoja ljubav učinila me je - ljudskim bićem."
<BR>&nbsp;&nbsp;&nbsp;&nbsp;&nbsp;Oči joj ostadoše otvorene, ali Dors više nije dejstvovala.
<BR>&nbsp;&nbsp;&nbsp;&nbsp;&nbsp;Jugo Amaril kao vihor ulete u Seldonovu sobu. "Hari, počinju neredi, čak i brže i žešće nego što smo oč..."
<BR>&nbsp;&nbsp;&nbsp;&nbsp;&nbsp;A onda se zagleda u Seldona i Dors. "Šta se dogodilo?" prošapta on.
<BR>&nbsp;&nbsp;&nbsp;&nbsp;&nbsp;Seldon podiže oči prema njemu, ispunjen bezumnim očajem. "Neredi!" uzviknu on. "Baš me briga za nerede! Briga me, sada, za bilo šta!"
</P></TD></TR></TABLE>
<P class="next">
<A HREF=p81.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
