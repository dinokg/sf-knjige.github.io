<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Mandel Gruber bio je srećan čovek. U najmanju ruku, tako se činilo Hariju Seldonu. Seldon prekide svoju jutarnju šetnju kako bi ga osmotrio.
<BR>&nbsp;&nbsp;&nbsp;&nbsp;&nbsp;Gruber, po svoj prilici već u četrdesetim, odnosno nekoliko godina mlađi od Seldona, bio je, zahvaljujući svom stalnom radu u kompleksu carske palate, sav u kvrgama, ali je imao vedro, glatko izbrijano lice, sa rumenom lobanjom tek delimice prekrivenom proređenom, pepeljastom kosom. Tiho je zviždukao dok je zagledao listove u žbunovima, u nastojanju da uoči bilo kakav trag delovanja štetočina.
<BR>&nbsp;&nbsp;&nbsp;&nbsp;&nbsp;Razume se, nije on bio glavni baštovan. Glavni baštovan carskog kompleksa bio je jedan visoki činovnik, sa kancelarijom u jednom od pokrajnih zdanja carske palate, i pod sobom je, kao podređene, imao čitavu vojsku muškaraca i žena. I po svoj prilici, u nadzor nad carskim vrtovima nije odlazio više od jednom ili dva puta godišnje.
<BR>&nbsp;&nbsp;&nbsp;&nbsp;&nbsp;Gruber je bio samo jedna jedinka u toj vojsci. Imao je, koliko je Seldonu bilo znano, položaj baštovana prve klase i nije bilo sumnje da ga je, posle trideset godina predane službe, i te kako zasluživao.
<BR>&nbsp;&nbsp;&nbsp;&nbsp;&nbsp;Seldon mu se obrati, na trenutak zastavši na savršeno poravnatoj pošljunčanoj stazi: "Još jedan divan dan, Grubere."
<BR>&nbsp;&nbsp;&nbsp;&nbsp;&nbsp;Gruber pogleda nagore i oči mu zatreptaše. "Uistinu, prvi ministre, i baš mi je žao svih onih koji sada sede zatvoreni između četiri zida."
<BR>&nbsp;&nbsp;&nbsp;&nbsp;&nbsp;"Misliš, kao što i ja najčešće činim."
<BR>&nbsp;&nbsp;&nbsp;&nbsp;&nbsp;"Nema baš kod vas, premijeru, puno toga zbog čega bi vas ljudi sažaljevali, ali ako se nekog dana, kao što je ovaj, zagnjurite u neku od onih zgradetina, mi, srećniji, moramo prema vama osetiti i malčice sažaljenja."
<BR>&nbsp;&nbsp;&nbsp;&nbsp;&nbsp;"Hvala ti na lepim rečima, Grubere, ali svakako ti je poznato da ovde, na Trantoru, pod kupolama živi čak četrdeset milijardi ljudi. Osećaš li sažaljenje prema svima njima?"
<BR>&nbsp;&nbsp;&nbsp;&nbsp;&nbsp;"Osećam, svakako. I milo mi je što ne potičem sa Trantora, tako da sam se mogao latiti ovog baštovanskog posla. Malo ih je s ovog sveta koji rade na otvorenom, ali, budući jedan od njih, zaista sebe smatram srećkovićem."
<BR>&nbsp;&nbsp;&nbsp;&nbsp;&nbsp;"Vreme, ipak, nije uvek ovako lepo."
<BR>&nbsp;&nbsp;&nbsp;&nbsp;&nbsp;"Istinu kažete. Bivao sam ja na otvorenom i kad je lilo kao iz kabla i kad su vam vetrovi produvavali i same kosti... Pa ipak, sve dotle dok ste odgovarajuće odeveni... Eto, pogledajte..." Gruber razvuče usta u osmeh i raširi ruke, kao da namerava da obgrli beskrajno prostranstvo carskog kompleksa. "Ovde su mi prijatelji - društvo mi prave drveće i travnjaci i svi oblici životinjskog sveta - a tu mi je i posao, da ih podstičem da rastu u sređenim, geometrijskim oblicima, čak i u zimskim danima. Jeste li, premijeru, ikada uočili geometrijsku pravilnost čitavog ovog kompleksa?"
<BR>&nbsp;&nbsp;&nbsp;&nbsp;&nbsp;"Pa, sada je imam pred očima, zar ne?"
<BR>&nbsp;&nbsp;&nbsp;&nbsp;&nbsp;"Mislim, način na koji se sve prostire pred vama, tako da vas ispunjava zadovoljstvom - zaista, veličanstveno. Sve je to zamislio Taper Savand, još pre stotinu godina, i od tada je veoma malo toga izmenjeno. Taper je bio veliki hortikulturista, možda najveći od svih - i vodio je poreklo sa moje rodne planete."
<BR>&nbsp;&nbsp;&nbsp;&nbsp;&nbsp;"Anakreona, je li tako?"
<BR>&nbsp;&nbsp;&nbsp;&nbsp;&nbsp;"Tako je. To vam je jedan zabačen svet, na samom rubu Galaksije, gde još ima devičanskih predela i gde život, zaista, još može biti prelep. Ja sam stigao ovamo još kao golobradi momak, kada je sadašnji glavni baštovan preuzeo taj položaj pod prethodnim carem. Ipak, naravno, sada sve više počinju da pričaju o preuređenju svega ovoga." Gruber duboko uzdahnu i odmahnu glavom. "Načiniće grdnu grešku. Sve je ovde, sada, uobličeno baš kako treba, dobro uravnoteženo, da hrani i oči i dušu. Istina je, opet, s druge strane, da je tokom istorije kompleks bio u više mahova preuređivan. Careve povremeno naprosto ubija dosada od starog i uvek traže nešto novo, kao da je novo istovremeno i bolje. Naš sadašnji car - neka nam još dugo poživi - već neko vreme domišlja se sa glavnim baštovanom o preuređenju čitavog kompleksa. U svakom slučaju, među baštovanima se tako priča." Dodao je to pomalo ubrzano, kao da zazire od toga da mu se ne zameri kako širi dvorske glasine.
<BR>&nbsp;&nbsp;&nbsp;&nbsp;&nbsp;"Moguće je, ipak, da do toga neće doći tako brzo."
<BR>&nbsp;&nbsp;&nbsp;&nbsp;&nbsp;"Nadam se da neće, prvi ministre. I molim vas, ako uzmognete da malo predahnete od tog svog užasnog posla, koji vas sigurno čitavog satire, proučite malo kako je kompleks ustrojen. Odiše najčistijom lepotom i, ako bih se ja pitao, ne bi se nijedan listak pomerio sa svog mesta, niti cvet, niti neki zečić, bilo gde na nekoliko stotina kvadratnih kilometara ovog prostora."
<BR>&nbsp;&nbsp;&nbsp;&nbsp;&nbsp;Seldon se nasmeši. "Zaista si čovek posvećenja, Grubere. I ne bih se iznenadio ako te jednog dana ugledam na položaju glavnog baštovana."
<BR>&nbsp;&nbsp;&nbsp;&nbsp;&nbsp;"Neka me usud od toga zaštiti! Glavni baštovan ne stiže ni čist vazduh da udahne, ne dospeva da vidi ništa od prirodnih lepota, i, naprosto, konačno zaboravi sve što je naučio o prirodi. Eno, tamo živi" - Gruber prezrivo pokaza prstom - "i verujem da više ne razlikuje žbun od potoka, osim ako ga neki od njegovih pomoćnika ne izvuče napolje i ne položi mu ruku na ono prvo ili je ne zaroni u ono drugo."
<BR>&nbsp;&nbsp;&nbsp;&nbsp;&nbsp;Na trenutak, izgledalo je kao da će Gruber i opipljivije izraziti svoj prezir, ali, nekako, kao da nije uspevao da nađe mesto gde bi otpljunuo.
<BR>&nbsp;&nbsp;&nbsp;&nbsp;&nbsp;Seldon se tiho nasmeja. "Grubere, baš je lepo popričati s tobom. Kada mi se sve dnevne obaveze stovare na leđa, baš mi dobro dođe da odvojim nekoliko trenutaka i poslušam tvoju životnu filosofiju."
<BR>&nbsp;&nbsp;&nbsp;&nbsp;&nbsp;"Oh, premijeru, nisam vam ja nikakav filosof. U stvari, jedva da imam neko obrazovanje."
<BR>&nbsp;&nbsp;&nbsp;&nbsp;&nbsp;"Čoveku nije neophodno obrazovanje da bi bio filosof. Dovoljni su mu delatan um i životno iskustvo. Pazi se, Grubere. Moglo bi ti se desiti i da te unapredim."
<BR>&nbsp;&nbsp;&nbsp;&nbsp;&nbsp;"Samo mi, premijeru, dopustite da ostanem ovo što jesam i imaćete moju večnu zahvalnost."
<BR>&nbsp;&nbsp;&nbsp;&nbsp;&nbsp;Seldon se još smešio dok je nastavljao šetnju, ali mu se smešak brzo istopio pri ponovnoj pomisli na tekuće probleme. Već je deset godina bio prvi ministar - i kad bi Gruber samo znao koliko mu je njegov položaj dozlogrdio, naklonosti bi mu, sigurno, bezmerno porasle. Ali da li bi Gruber uopšte mogao shvatiti činjenicu da je napredak u utemeljivanju psihoistorije počinjao, u sve većoj meri, da Seldona suočava sa jednom gotovo nepodnošljivom nedoumicom?
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
