<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Četkom za kosu Manela ukloni jedan pramičak s očiju i zagleda se u Rajča. "Rekla sam ti već da te neće koštati ni jednog jedinog kredita!"
<BR>&nbsp;&nbsp;&nbsp;&nbsp;&nbsp;Rajč zatrepta i počeška se po svom golom ramenu. "Ali sada ćeš mi ipak tražiti da ti platim?"
<BR>&nbsp;&nbsp;&nbsp;&nbsp;&nbsp;Ona sleže ramenima i vragolasto mu s nasmeši. "A zbog čega bih ti tražila?"
<BR>&nbsp;&nbsp;&nbsp;&nbsp;&nbsp;"A zbog čega ne bi?"
<BR>&nbsp;&nbsp;&nbsp;&nbsp;&nbsp;"Zato što imam prava da to ponekad činim iz pukog zadovoljstva."
<BR>&nbsp;&nbsp;&nbsp;&nbsp;&nbsp;"Sa mnom?"
<BR>&nbsp;&nbsp;&nbsp;&nbsp;&nbsp;"Koliko vidim, ovde nema nikog drugog."
<BR>&nbsp;&nbsp;&nbsp;&nbsp;&nbsp;Nastade duže ćutanje i konačno se Manela ponovo, utešiteljski oglasi. "Pored toga, baš i nemaš neku gomilu kredita. Kako je na poslu?"
<BR>&nbsp;&nbsp;&nbsp;&nbsp;&nbsp;"Nije nešto", odgovori Rajč, "ali bolje išta neg' ništa. Mnogo bolje. Jesi ti rekla onom momku da mi nađe pos'o?"
<BR>&nbsp;&nbsp;&nbsp;&nbsp;&nbsp;Manela lagano odmahnu glavom. "Misliš, Glebu Andorinu? Ne, nisam mu ja ništa rekla. Samo sam mu pomenula da bi mu ti..."
<BR>&nbsp;&nbsp;&nbsp;&nbsp;&nbsp;"Misliš da će imati nešto protiv što ti i ja..."
<BR>&nbsp;&nbsp;&nbsp;&nbsp;&nbsp;"Zbog čega? To nema nikakve veze s njim. A ni sa tobom, da znaš!"
<BR>&nbsp;&nbsp;&nbsp;&nbsp;&nbsp;"Šta radi? Mislim, čime se bavi?"
<BR>&nbsp;&nbsp;&nbsp;&nbsp;&nbsp;"Mislim da ništa ne radi. Naprosto, ima love. Neki je rođak nekadašnjih gradonačelnika."
<BR>&nbsp;&nbsp;&nbsp;&nbsp;&nbsp;"Vaja?"
<BR>&nbsp;&nbsp;&nbsp;&nbsp;&nbsp;"Aha. Kako samo mrzi carsku vlast! A i svi iz porodice starog gradonačelnika. Kaže kako bi Kleona trebalo..."
<BR>&nbsp;&nbsp;&nbsp;&nbsp;&nbsp;Manela odjednom naglo zastade. "Malo suviše brbljam", objasni ona. "Nemoj nikom pričati ovo što sam ti rekla!"
<BR>&nbsp;&nbsp;&nbsp;&nbsp;&nbsp;"Ja? Nisam čuo da si išta rekla. A neću ni ubuduće."
<BR>&nbsp;&nbsp;&nbsp;&nbsp;&nbsp;"Vrlo dobro."
<BR>&nbsp;&nbsp;&nbsp;&nbsp;&nbsp;"Ali šta je s Andorinom? Jel' ima visoko mesto u tim joranumovskim poslovima? Jel' tamo neki važan?"
<BR>&nbsp;&nbsp;&nbsp;&nbsp;&nbsp;"Ne bih znala."
<BR>&nbsp;&nbsp;&nbsp;&nbsp;&nbsp;"Zar nikad ne govori o tim stvarima?"
<BR>&nbsp;&nbsp;&nbsp;&nbsp;&nbsp;"Ne, bar meni."
<BR>&nbsp;&nbsp;&nbsp;&nbsp;&nbsp;"Oh", uzdahnu Rajč, nastojeći da ne deluje preveć razočarano.
<BR>&nbsp;&nbsp;&nbsp;&nbsp;&nbsp;Manela ga oštro pogleda. "Zašto te to toliko zanima?"
<BR>&nbsp;&nbsp;&nbsp;&nbsp;&nbsp;"Hoću da im se pridružim. Pomišljam da bi se tako mnogo brže pop'o. Bolji pos'o. Više kredita. Znaš i sama."
<BR>&nbsp;&nbsp;&nbsp;&nbsp;&nbsp;"Možda će ti Andorin i pomoći. Dopadaš mu se. Toliko mi je poznato."
<BR>&nbsp;&nbsp;&nbsp;&nbsp;&nbsp;"A jel' možeš da učiniš da mu se još više dopadnem?"
<BR>&nbsp;&nbsp;&nbsp;&nbsp;&nbsp;"Mogu da pokušam. Ne znam zbog čega mu se ne bi još više dopao. Meni se dopadaš. Čak, i više nego on."
<BR>&nbsp;&nbsp;&nbsp;&nbsp;&nbsp;"Hvala ti Manela. I ti se meni dopadaš... Puno!" I on pređe rukom preko njenih obnaženih bedara i istinski poželi da se može više usredsrediti na njeno telo, a manje na svoj zadatak.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
