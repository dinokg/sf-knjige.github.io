<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Kao i svi intelektualci, i Hari Seldon je galaktičku biblioteku koristio potpuno slobodno. Najvećim delom se s njom povezivao pomoću kompjutera, ali ju je povremeno i posećivao, mnogo više da bi se malo izmakao pritisku što ga je na njega vršio psihoistorijski projekat nego iz nekog drugog razloga. Pored toga, od pre dve godine, od kako je počeo raditi na zamisli da pronađe i druge poput Vande, imao je u biblioteci i svoje privatne radne odaje, tako da je imao brzi pristup čitavoj, ogromnoj bibliotečkoj banci podataka. Čak je u obližnjem sektoru, pod kupolama, iznajmio jedan stančić, tako da je uvek mogao odšetati do biblioteke, kada god, usled sve obimnijih istraživanja, nije bio u mogućnosti da ode do Strilinškog sektora.
<BR>&nbsp;&nbsp;&nbsp;&nbsp;&nbsp;Budući, međutim, da mu je plan poprimio nove dimenzije, bilo je neophodno da se nađe sa Lasom Zenovom. Bilo je to po prvi put da se s njim sretne licem u lice.
<BR>&nbsp;&nbsp;&nbsp;&nbsp;&nbsp;Nije baš bilo lako upriličiti privatni razgovor sa glavnim bibliotekarom galaktičke biblioteke. Svoj položaj smatrao je izuzetnim i visoko ga je cenio, pa se čak govorilo da je i sam car, ako bi poželeo da se za nešto raspita kod glavnog bibliotekara, morao lično doći i sačekati da na njega dođe red.
<BR>&nbsp;&nbsp;&nbsp;&nbsp;&nbsp;Seldon, međutim, nije naišao ni na kakve poteškoće. Zenov ga je dobro poznavao, premda se nikad nisu lično sreli. "Ovo je za mene velika čast, prvi ministre", pozdravi ga on.
<BR>&nbsp;&nbsp;&nbsp;&nbsp;&nbsp;Seldon se nasmeši. "Siguran sam da vam je poznato da već šesnaest godina nisam na tom položaju."
<BR>&nbsp;&nbsp;&nbsp;&nbsp;&nbsp;"Značaj tog položaja i dalje je vezan za vas. Pored toga, imali ste ogroman udeo u naporima da se oslobodimo surove vladavine hunte - koja je, u više navrata, povredila sveto pravilo potpune eksteritorijalnosti biblioteke."
<BR>&nbsp;&nbsp;&nbsp;&nbsp;&nbsp;(Ah, pomisli Seldon, to je, dakle, doprinelo njegovoj spremnosti da ga odmah primi).
<BR>&nbsp;&nbsp;&nbsp;&nbsp;&nbsp;"Puke glasine", reče on naglas.
<BR>&nbsp;&nbsp;&nbsp;&nbsp;&nbsp;"A sada, recite mi", nastavi Zenov, ne odolevši da ne baci pogled na vremensku traku na svojoj ruci, "šta mogu da učinim za vas?"
<BR>&nbsp;&nbsp;&nbsp;&nbsp;&nbsp;"Glavni bibliotekaru", odgovori Seldon, "došao sam k vama sa molbom kojoj neće biti nimalo lako udovoljiti. Ono što bih želeo, jeste više prostora ovde, u biblioteci. Želeo bih i vašu dozvolu da dovedem ovamo i jedan broj svojih saradnika. I najzad, saglasnost da otpočnem rad na jednom dugom i razrađenom programu od najveće važnosti."
<BR>&nbsp;&nbsp;&nbsp;&nbsp;&nbsp;Lice Lasa Zenova poprimi izraz neraspoloženja. "Tražite poprilično, profesore. Možete li mi objasniti u čemu je tolika važnost tog vašeg programa?"
<BR>&nbsp;&nbsp;&nbsp;&nbsp;&nbsp;"Mogu. Carstvo se nalazi u stanju ubrzanog raspadanja."
<BR>&nbsp;&nbsp;&nbsp;&nbsp;&nbsp;Nastade duga tišina. "Čuo sam za vaša istraživanja na području psihoistorije", reče najzad Zenov. "Rekli su mi da ta vaša nova nauka nosi u sebi obećanje da će pomoću nje biti moguće predvideti budućnost. Da li to i ovom prilikom govorite o psihoistorijskim predskazanjima?"
<BR>&nbsp;&nbsp;&nbsp;&nbsp;&nbsp;"Ne. U svojim psihoistorijskim istraživanjima još nisam dospeo do te tačke da bih sa potpunom pouzdanošću mogao predvideti budućnost. Ali psihoistorija vam nije ni potrebna da bi vam bilo jasno da se Carstvo raspada. Imate za to obilje dokaza."
<BR>&nbsp;&nbsp;&nbsp;&nbsp;&nbsp;Zenov uzdahnu. "Moj posao ovde, profesore Seldon, čitavog me obuzima. Pravo sam dete kada je reč o političkim i društvenim pitanjima."
<BR>&nbsp;&nbsp;&nbsp;&nbsp;&nbsp;"Možete, ako želite, proveriti informacije sadržane i u samoj biblioteci. Evo, obazrite se samo po ovoj prostoriji - puna je, kao nar semenki, svih mogućih informacija o svemu što se tiče galaktičkog carstva."
<BR>&nbsp;&nbsp;&nbsp;&nbsp;&nbsp;"Bojim se da sam poslednji koji bi bio u stanju da drži korak sa svima njima", odvrati Zenov, setno se nasmešivši. "Poznata vam je, sigurno, ona stara poslovica: 'Dete obućara poslednje dobija cipele'. Ipak, meni se čini da je Carstvo ponovo vaspostavljeno. Opet imamo cara."
<BR>&nbsp;&nbsp;&nbsp;&nbsp;&nbsp;"Samo po imenu, glavni bibliotekaru. U većini najudaljenijih provincija carevo se ime tek samo povremeno, ritualno pominje, ali on nema ni najmanjeg uticaja na njihove postupke. U rukama Spoljnjih svetova su svi njihovi programi i, što je još važnije, i njihove oružane snage - koje su se u potpunosti izmakle carskoj vlasti. Ako bi car preduzeo da svoj svoj autoritet nametne bilo gde izvan Unutrašnjih svetova, jednostavno bi doživeo krah. Podozrevam da, u najboljem slučaju, neće proći ni dvadeset godina, a Spoljnji svetovi proglasiće svoju nezavisnost."
<BR>&nbsp;&nbsp;&nbsp;&nbsp;&nbsp;Zenov ponovo uzdahnu. "Ako ste u pravu, to znači da živimo u najgorim danima koje je Carstvo ikad videlo. Ali kakve to veze ima sa vašom željom da dobijete više radnog prostora ovde u biblioteci, za sebe i svoje pomoćnike?"
<BR>&nbsp;&nbsp;&nbsp;&nbsp;&nbsp;"Ako se Carstvo raspadne, moguće je da ni sama galaktička biblioteka ne izbegne sveopšte razaranje."
<BR>&nbsp;&nbsp;&nbsp;&nbsp;&nbsp;"Ipak, moraće ga izbeći", primeti Zenov ozbiljno. "Bilo je i ranije loših vremena, ali bi uvek preovladalo saznanje da galaktička biblioteka na Trantoru, kao mesto gde je smešteno svekoliko ljudsko znanje, mora ostati neoštećena. Tako će biti i u buduće."
<BR>&nbsp;&nbsp;&nbsp;&nbsp;&nbsp;"Moguće je i da ne bude. Sami maločas rekoste da je hunta u više navrata povredila njenu eksteritorijalnost."
<BR>&nbsp;&nbsp;&nbsp;&nbsp;&nbsp;"Ipak, nije to bilo ništa ozbiljno."
<BR>&nbsp;&nbsp;&nbsp;&nbsp;&nbsp;"Moguće je da sledećom prilikom bude znatno ozbiljnije, a mi, zaista, ne možemo dopustiti da se bilo šta dogodi ovom ogromnom spremištu ljudskog znanja."
<BR>&nbsp;&nbsp;&nbsp;&nbsp;&nbsp;"Kako će vaše duže bavljenje ovde to sprečiti?"
<BR>&nbsp;&nbsp;&nbsp;&nbsp;&nbsp;"I neće. Ali program koji imam na umu - hoće. Želim da stvorim jednu veliku enciklopediju u kojoj će se naći sva znanja neophodna čovečanstvu da se, ako se dogodi najgore, ponovo uzdigne - nešto, eto, ako baš hoćete, kao Enciklopedija Galaktika. Nije nam neophodno sve što ova biblioteka sadrži. Dosta toga ovde je bezvredno. Provincijske biblioteke, razasute širom Galaksije, moguće je da i same budu uništene; a ako to i ne bude slučaj, pomoću kompjuterske veze sa galaktičkom bibliotekom mogu se ionako dobiti samo podaci od krajnje lokalnog značaja. Prema tome, ono što nameravam da ostvarim jeste nešto sasvim nezavisno - nešto što bi, u najsažetijem mogućem obliku, sadržalo najsuštinskije informacije koje su čovečanstvu potrebne."
<BR>&nbsp;&nbsp;&nbsp;&nbsp;&nbsp;"A ako i to bude uništeno?"
<BR>&nbsp;&nbsp;&nbsp;&nbsp;&nbsp;"Nadam se da neće biti. Namera mi je da pronađem neki svet daleko na rubu Galaksije, svet na koji bi moji enciklopedisti mogli otići i gde bi se u miru mogli posvetiti svom poslu. Ipak, dok takav svet ne pronađem, želeo bih da jezgro jedne grupe počne da radi već ovde, u biblioteci, da istraže sve čime ona raspolaže i odluče šta će biti potrebno za naš program."
<BR>&nbsp;&nbsp;&nbsp;&nbsp;&nbsp;Zenov se bledo osmehnu. "Shvatam šta imate u vidu, profesore Seldon, ali se bojim da to neće biti moguće izvesti."
<BR>&nbsp;&nbsp;&nbsp;&nbsp;&nbsp;"Zbog čega ne bi bilo moguće, glavni bibliotekaru?"
<BR>&nbsp;&nbsp;&nbsp;&nbsp;&nbsp;"Zbog toga što, premda jesam glavni bibliotekar, nisam i apsolutni vladar ovde. Imamo ovde prilično brojno Veće - neku vrstu izvršne vlasti - i, molim vas, ne smete biti uvereni da bih bez velikih poteškoća mogao progurati vaš program Enciklopedije Galaktike."
<BR>&nbsp;&nbsp;&nbsp;&nbsp;&nbsp;"Zapanjen sam."
<BR>&nbsp;&nbsp;&nbsp;&nbsp;&nbsp;"Bez razloga. Nisam baš omiljen kao glavni bibliotekar. Veće se već nekoliko godina zalaže za još veća ograničenja pristupa bibliotečkim fondovima. Odupirao sam se koliko sam god mogao. Žuč su prolili već i zbog toga što sam vam odobrio korišćenje vaše male radne prostorije ovde."
<BR>&nbsp;&nbsp;&nbsp;&nbsp;&nbsp;"Ograničenje pristupa bibliotečkim fondovima?"
<BR>&nbsp;&nbsp;&nbsp;&nbsp;&nbsp;"Tačno tako. Zamisao je da se svako kome je neka informacija potrebna mora obratiti bibliotekaru i tek će je on moći staviti na raspolaganje. Veće ne želi da građani zalaze u biblioteku po svojoj volji i sami vrše pretragu kompjuterima. Tvrdi se da su troškovi koji podrazumevaju održavanje kompjutera i ostale bibliotečke opreme postali već ozbiljan problem."
<BR>&nbsp;&nbsp;&nbsp;&nbsp;&nbsp;"Ali to je nezamislivo! Tradicija dostupnosti biblioteke svim građanima održava se već milenijumima."
<BR>&nbsp;&nbsp;&nbsp;&nbsp;&nbsp;"To jeste tačno, ali poslednjih godina sredstva koja se dodeljuju biblioteci ozbiljno su smanjena i mi naprosto više ne raspolažemo novcem kao nekada. Postaje sve teže održavati našu opremu da bismo udovoljili svim potrebama."
<BR>&nbsp;&nbsp;&nbsp;&nbsp;&nbsp;Seldon protrlja bradu. "Ali ako vam se sredstva smanjuju, pretpostavljam da ste prinuđeni i da smanjujete plate, pa čak i da otpuštate ljude - odnosno, u najmanju ruku, da ne primate nove."
<BR>&nbsp;&nbsp;&nbsp;&nbsp;&nbsp;"Potpuno ste u pravu."
<BR>&nbsp;&nbsp;&nbsp;&nbsp;&nbsp;"U tom slučaju, kako zamišljate da dodatno opteretite poslom sve manji broj osoblja, tražeći od svojih ljudi da sami pribavljaju informacije koje se od njih budu tražile?"
<BR>&nbsp;&nbsp;&nbsp;&nbsp;&nbsp;"Zamisao je da ne stavljamo na raspolaganje sve informacije koje se od nas budu tražile, već samo one koje mi sami budemo smatrali važnim."
<BR>&nbsp;&nbsp;&nbsp;&nbsp;&nbsp;"Znači, ne samo da biblioteka ne bi bila sasvim otvorena, već bi bila i ograničavajuća u svojim uslugama?"
<BR>&nbsp;&nbsp;&nbsp;&nbsp;&nbsp;"Bojim se da je tako."
<BR>&nbsp;&nbsp;&nbsp;&nbsp;&nbsp;"Narosto da ne poverujem da bi se ijedan bibliotekar s tim mogao složiti."
<BR>&nbsp;&nbsp;&nbsp;&nbsp;&nbsp;"Onda, profesore Seldon, ne poznajete Genara Mamerija." Pošto ga Seldon samo upitno pogleda, Zenov nastavi. "Pitate se ko je on? Pa, eto, on stoji na čelu onog dela Veća koji želi da zatvori biblioteku. Sve veći broj članova Veća prelazi na njegovu stranu. Ako vama i vašoj grupi dopustim da dođete ovamo i započnete sa samostalnim radom, sasvim je moguće da izvestan broj članova Veća, koji ne moraju neminovno biti na Mamerijevoj strani, ali koji su odlučno protiv toga da se iko, osim bibliotekara, može slobodno kretati po bibliotečkim fondovima, glasa zajedno s njim. U tom slučaju, bio bih prinuđen da podnesem ostavku."
<BR>&nbsp;&nbsp;&nbsp;&nbsp;&nbsp;"Vidite", reče Seldon s udvostručenom odlučnošću, "sve to u vezi sa mogućim zatvaranjem biblioteke, sa umanjenom dostupnošću njenih fondova, uskraćivanjem informacija - pa i zavrtanjem slavina kada su sredstva u pitanju - sve to je, takođe, znak raspadanja Carstva. Ne mislite li i vi tako?"
<BR>&nbsp;&nbsp;&nbsp;&nbsp;&nbsp;"Ako stvari posmatrate na taj način, sasvim je moguće da ste u pravu."
<BR>&nbsp;&nbsp;&nbsp;&nbsp;&nbsp;"U tom slučaju, dopustite mi da porazgovaram sa Većem. Dopustite mi da pokušam da im objasnim šta nam budućnost stavlja u izgled i šta želim da učinim. Možda će mi poći za rukom da ih ubedim, kao što sam, nadam se, vas ubedio."
<BR>&nbsp;&nbsp;&nbsp;&nbsp;&nbsp;Zenov se na trenutak zamisli. "Spreman sam da vam to omogućim, ali morate unapred biti svesni toga da vam naum možda neće uspeti."
<BR>&nbsp;&nbsp;&nbsp;&nbsp;&nbsp;"Moraću da preduzmem taj rizik. Molim vas, učinite sve što smatrate da treba učiniti i obavestite me gde i kada mogu izići pred Veće."
<BR>&nbsp;&nbsp;&nbsp;&nbsp;&nbsp;I Seldon ostavi Zenova, osećajući se nelagodno. Sve što je rekao Zenovu bilo je tačno - ali i krajnje bezvredno. Pravi razlog zbog koga je želeo da se koristi bibliotekom zadržao je za sebe.
<BR>&nbsp;&nbsp;&nbsp;&nbsp;&nbsp;Delom je to bilo i zbog toga što je i sam tek nejasno osećao čemu bi biblioteka trebalo da mu posluži.
</P></TD></TR></TABLE>
<P class="next">
<A HREF=p90.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
