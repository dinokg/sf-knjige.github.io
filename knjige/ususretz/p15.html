<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Biliboton je, naprosto, bio Biliboton - prljav, razvučen, mračan i krivudav - oličenje raspadanja, a ipak pun životnosti za koju je Rajč bio ubeđen da je nigde drugde na Trantoru nije bilo moguće naći. Možda takvu životnost nije bilo moguće naći nigde drugde u čitavom Carstvu, mada Rajč, iz prve ruke, nije poznavao nijedan drugi svet osim Trantora.
<BR>&nbsp;&nbsp;&nbsp;&nbsp;&nbsp;Poslednji put je u Bilibotonu boravio kada mu je bilo jedva nešto više od dvanaest godina, ali mu je, uprkos tome, izgledao kao da se ni najmanje nije promenio. I dalje je bio ista ona mešavina potištenosti i neobuzdanosti, ispunjen nadobudnim ponosom i gunđavom odbojnošću. Muškarce su odlikovali tamni, gusti brkovi, a žene vrećaste haljine koje su sada Rajču, u međuvremenu odraslom i sa saznanjima iz velikog sveta, ovog časa delovale kao neverovatno aljkave.
<BR>&nbsp;&nbsp;&nbsp;&nbsp;&nbsp;Kako su žene sa takvim haljinama uopšte mogle očekivati da će privući muškarce? Ipak, bilo je to šašavo pitanje. Čak i kad mu je bilo samo dvanaest godina, imao je sasvim jasnu predstavu o tome koliko ih je lako i brzo moguće svući.
<BR>&nbsp;&nbsp;&nbsp;&nbsp;&nbsp;I tako je, eto, ponovo bio tu, izgubljen u mislima i sećanjima, šećući se ulicom pored radnji s izlozima i nastojeći da uveri sam sebe kako je upamtio baš ovo ili ono određeno mesto i pitajući se da li se, posvuda oko njega, nalaze ljudi kojih se nekad sećao i koji su sada osam godina stariji. Oni koji su mu, možda, bili drugovi u detinjstvu - i istog časa, s nelagodom, shvati da se, čak i ako pamti neke od nadimaka koje su jedni drugima davali, ne seća nijednog od njihovih pravih imena.
<BR>&nbsp;&nbsp;&nbsp;&nbsp;&nbsp;U stvari, praznine u njegovim sećanjima bila su ogromne. Ne zbog toga što je osam godina bilo stvarno dugo vreme, već stoga što je to bilo dve petine njegovog ukupnog životnog veka i što mu je život, otkako je napustio Biliboton, bio toliko različit da se sve što se pre toga zbilo razvejalo kao kakav mutan san.
<BR>&nbsp;&nbsp;&nbsp;&nbsp;&nbsp;Ipak, mirisi su bili tu. On se zaustavi ispred jedne oniske i prljave pekare i udahnu miris kokosovog preliva što je strujao vazduhom - nešto na šta nigde drugde nije mogao naići. Čak i kada bi negde zastao da kupi kolačić sa kokosovim prelivom, čak i kada je reklamna krilatica govorila da je 'pravi dalitski', bila je to tek puka imitacija, i ništa više.
<BR>&nbsp;&nbsp;&nbsp;&nbsp;&nbsp;Odjednom, njime ovlada silna napast. Pa, što da ne? Imao je kod sebe dovoljno kredita, a ni Dors nije bila tu da napući nos i naglas se upita koliko bi čisto - odnosno, verovatnije, nečisto - to mesto moglo biti. Ko je u starim, dobrim danima još brinuo o čistoći?
<BR>&nbsp;&nbsp;&nbsp;&nbsp;&nbsp;Radnja je bila mračna i Rajču je bilo potrebno nekoliko trenutaka da mu se oči prilagode. Bilo je tu nekoliko stočića, sa dve-tri ne baš krhke stoličice za svakim od njih; ljudi su tu nesumnjivo mogli dobiti lako posluženje, kolačiće od moke ili kokosa. Neki mladić sedeo je za jednim od stočića, sa praznom šoljom ispred sebe, odeven u izanđalu majicu sa kratkim rukavima koja bi, pri boljem osvetljenju, po svoj prilici izgledala još prljavija.
<BR>&nbsp;&nbsp;&nbsp;&nbsp;&nbsp;Pekar, ili, verovatnije, poslužitelj, iziđe iz pokrajnog sobička i prilično nabusito upita: "Šta bi d' uzmeš?"
<BR>&nbsp;&nbsp;&nbsp;&nbsp;&nbsp;"Koku-led", odgovori Rajč isto tako nabusito (ne bi bio Bilibotonac da je ispoljio bilo kakvu ljubaznost), koristeći se starim žargonskim izrazom koji mu se namah vrati u sećanje.
<BR>&nbsp;&nbsp;&nbsp;&nbsp;&nbsp;Izraz je, po svemu sudeći, još bio u opticaju, jer mu poslužitelj malo potom donese traženo, držeći kolač golim rukama. Rajč bi to nekad prihvatio kao samo po sebi razumljivo, ali sada oseti blago gađenje.
<BR>&nbsp;&nbsp;&nbsp;&nbsp;&nbsp;"Jel' ti treba salfet?"
<BR>&nbsp;&nbsp;&nbsp;&nbsp;&nbsp;"Ne", odgovori Rajč, "poješću ga ovde." Pošto poslužitelju dade novac, on uze kolač iz njegovih ruku i zagrize ga, napola zatvorivši oči. Retko je kao dečak bio u prilici da ga sebi priušti - samo kada bi mu, ponekad, pošlo za rukom da izmami neku paru da bi ga kupio ili kada bi mu neki trenutno bogatiji drugar dao jedan griz, ali, najčešće, kada bi uspeo da ga ukrade, dok niko nije obraćao pažnju. A sada ih je, eto, mogao kupiti koliko mu srce poželi.
<BR>&nbsp;&nbsp;&nbsp;&nbsp;&nbsp;"Hej", začu se nečiji glas.
<BR>&nbsp;&nbsp;&nbsp;&nbsp;&nbsp;Rajč otvori oči. Obraćao mu se onaj mladić za susednim stolom, kao da frkće na njega.
<BR>&nbsp;&nbsp;&nbsp;&nbsp;&nbsp;"Momak, mene propituješ?" odvrati ljubazno Rajč.
<BR>&nbsp;&nbsp;&nbsp;&nbsp;&nbsp;"Aha. Šta radiš ovdi?"
<BR>&nbsp;&nbsp;&nbsp;&nbsp;&nbsp;"Jedem koka-led. A što pituješ?" Potpuno nesvesno, ponovo se vratio bilibotonskom načinu govora. Bez ikakvih poteškoća.
<BR>&nbsp;&nbsp;&nbsp;&nbsp;&nbsp;"Mislim, šta radiš ovdi u Bilibotonu?"
<BR>&nbsp;&nbsp;&nbsp;&nbsp;&nbsp;"Ovdi sam rođen. I odrast'o. Al' u krevetu, a ne k'o ti, na ulici." Uvredu sasu s lakoćom, kao da nikad nije ni odlazio odavde.
<BR>&nbsp;&nbsp;&nbsp;&nbsp;&nbsp;"Je l? 'Aljina ti je suviše fina za Biliboton. Prava kicoška. A i smrdiš na parfen." On pri tom podiže mali prst, da naglasi šta ima u vidu."
<BR>&nbsp;&nbsp;&nbsp;&nbsp;&nbsp;"Nećem da pričam kol'ko ti smrdiš. Bijo sam napolju, med' svetom."
<BR>&nbsp;&nbsp;&nbsp;&nbsp;&nbsp;"Med' svetom? Tra-la-la!." Još dva momka pojaviše se u pekari i Rajč se lako namršti, nesiguran da li su navratili slučajno ili su došli po pozivu. Momak za stočićem obrati se pridošlicama. "Ovaj ovdi kaže da je bijo med' svetom. Tvrdi da je Bilibotonac."
<BR>&nbsp;&nbsp;&nbsp;&nbsp;&nbsp;Jedan od pridošlica podrugljivo mu salutira, iskezivši se bez tračka ljubaznosti. Zubi su mu izgubili svaku boju. "Oho, baš lepo! Mlogo je dobro sresti nekog Bilibotonca koji je bijo med' svetom. Eto o'ma i prilike da pomogne nekom jadničku odavdi iz sektora. Kao, nekim kreditom. Imaš neki kredit viška za siromahe, a?"
<BR>&nbsp;&nbsp;&nbsp;&nbsp;&nbsp;"Kol'ko para imaš, gospočiću?" upita drugi, mrko posmatrajući Rajča.
<BR>&nbsp;&nbsp;&nbsp;&nbsp;&nbsp;"Hej!" uzviknu čovek za kasom. "O'ma da ste brisali iz moje radnje! Neću ovdi nikak'u nevolju!"
<BR>&nbsp;&nbsp;&nbsp;&nbsp;&nbsp;"Neće biti nikak'e nevolje", odvrati Rajč. "Evo, brišem."
<BR>&nbsp;&nbsp;&nbsp;&nbsp;&nbsp;On načini pokret kao da će da krene, ali mu mladić za stolom prepreči put nogom. "Nejdi, drugar. Faliće nam tvoje društvo."
<BR>&nbsp;&nbsp;&nbsp;&nbsp;&nbsp;(Čovek za kasom, očigledno strahujući od onoga što će uslediti, nestao je u pokrajnoj prostoriji).
<BR>&nbsp;&nbsp;&nbsp;&nbsp;&nbsp;Rajč se nasmeši. "Jednom, davno", reče on, "kad sam bijo ovdi sa mojim starom i mojom starom, deset tak'ih ko vi 'teli su da nas zaustave. Deset. Prebroj'o sam i'. Morali smo da se pobrinemo za nji'."
<BR>&nbsp;&nbsp;&nbsp;&nbsp;&nbsp;"Jel'?" upita prvi od dvojice pridošlica. "I tvoj matori se za sve nji' pobrin'o?"
<BR>&nbsp;&nbsp;&nbsp;&nbsp;&nbsp;"Moj matori? Neee... Nije 'teo da džaba troši dlanove. Moja stara je sve obavila. A ja to umem i bolje od nje. A vas ima samo tri. Pa, ne zamer'te, ja bi' kren'o."
<BR>&nbsp;&nbsp;&nbsp;&nbsp;&nbsp;"Narafski. Samo, ostavi nam kredite. I te tvoje 'aljine."
<BR>&nbsp;&nbsp;&nbsp;&nbsp;&nbsp;Mladić koji je sedeo za stolom ustade. U ruci je držao nož.
<BR>&nbsp;&nbsp;&nbsp;&nbsp;&nbsp;"Tako, znači", primeti Rajč. "'Oćete da mi traćite vreme." On dovrši svoj kolač i napola se okrenu. A onda, poput munje, oslonivši se na sto, izmahnu desnom nogom i vrškom obuće neumoljivo zakači po preponama momka sa nožem.
<BR>&nbsp;&nbsp;&nbsp;&nbsp;&nbsp;Ovaj se sruči na pod glasno kriknuvši. Stočić se odjednom podiže i potisnu prvog pridošlicu prema zidu, držeći ga tu kao prikovanog, dok, istovremeno, Rajčova desna ruka sevnu i on nadlanicom udari drugog pridošlicu po grkljanu, od čega se ovaj samo zakašlja i stropošta na pod.
<BR>&nbsp;&nbsp;&nbsp;&nbsp;&nbsp;Prošlo je samo sekund ili dva i Rajč je sada stajao sa po jednim nožem u obema rukama. "A sadena, koji od vas 'oće samo da mrdne?"
<BR>&nbsp;&nbsp;&nbsp;&nbsp;&nbsp;Zurili su u njega, ali ostadoše kao zamrznuti. "Pa, kad je tako, ja odo'."
<BR>&nbsp;&nbsp;&nbsp;&nbsp;&nbsp;Ali poslužitelj, koji se bio povukao u pokrajnu prostoriju, mora da je pozvao pomoć, jer tri čoveka sada se pojaviše u radnji, praćeni poslužiteljevim kreštavim glasom: "Bitange! Obične bitange!"
<BR>&nbsp;&nbsp;&nbsp;&nbsp;&nbsp;Sva tri čoveka bila su jednoobrazno odevena, po svemu sudeći u uniforme - ali kakve Rajč nikada do tada nije video. Pantalone su im bile uvučene u čizme, široke zelene majice s kratkim rukavim bile su im stegnute u pojasu, dok su na glavama imali zaobljene šešire pomalo smešna izgleda. Na svakoj od majica, pri vrhu i s leve strane, stajalo je utisnuto JG.
<BR>&nbsp;&nbsp;&nbsp;&nbsp;&nbsp;Po svemu su delovali kao Daliti, osim što im brkovi baš nisu izgledali dalitski. Bili su crni i gusti, ali i pažljivo štucovani iznad gornje usne, umesto da slobodno padaju svom dužinom. Rajč oseti u sebi kako mu njihov izgled ne prija. Nedostajala im je razigranost njegovih vlastitih brkova; ipak, morao je priznati da deluju čisto i uredno.
<BR>&nbsp;&nbsp;&nbsp;&nbsp;&nbsp;"Ja sam kaplar Kvinber", oglasi se vođa trojke. "Šta se ovde događa?"
<BR>&nbsp;&nbsp;&nbsp;&nbsp;&nbsp;Trojica napadača stadoše lagano ustajati, očito u bednom stanju. Jedan je još bio presamićen, drugi je bolno trljao vrat, dok je treći delovao kao da su mu ramena iščašena.
<BR>&nbsp;&nbsp;&nbsp;&nbsp;&nbsp;Kaplar ih je posmatrao praznim pogledom, dok su dva njegova čoveka preprečila put do vrata. Potom se okrenu Rajču koji je, kako se činilo, jedini ostao nepovređen. "Jesi li, momak, i ti Bilibotonac?"
<BR>&nbsp;&nbsp;&nbsp;&nbsp;&nbsp;"Ovde sam rođen i ovde odrastao, ali sam osam godina živeo izvan Bilibotona." Više nije koristio bilibotonski način govora, odnosno, samo delimično, u meri u kojoj je to i sam kaplar činio. Bilo je, pored Bilibotona, i drugih delova Dala, čiji su žitelji ispoljavali težnju da budu znatno uglađenijih manira.
<BR>&nbsp;&nbsp;&nbsp;&nbsp;&nbsp;"Da li ste vi iz snaga bezbednosti?" upita Rajč. "Ne prepoznajem vam baš uniforme i..."
<BR>&nbsp;&nbsp;&nbsp;&nbsp;&nbsp;"Nismo iz snaga bezbednosti. Nećeš baš imati priliku da ih sretneš ovde u Bilibotonu. Mi smo pripadnici Joranunove garde i ovde održavamo red. Poznata su nam ova trojica i već smo ih više puta upozorili. Pobrinućemo se za njih. Međutim, momak, ti si naš problem. Ime? Lični broj?"
<BR>&nbsp;&nbsp;&nbsp;&nbsp;&nbsp;Rajč im reče.
<BR>&nbsp;&nbsp;&nbsp;&nbsp;&nbsp;"I šta se ovde dogodilo?"
<BR>&nbsp;&nbsp;&nbsp;&nbsp;&nbsp;Rajč im ispriča.
<BR>&nbsp;&nbsp;&nbsp;&nbsp;&nbsp;"Po kak'om si poslu ovde?"
<BR>&nbsp;&nbsp;&nbsp;&nbsp;&nbsp;"Trenutak", pripomenu Rajč. "Kakvog prava imate da me ispitujete? Ukoliko ne pripadate snagama bezbednosti..."
<BR>&nbsp;&nbsp;&nbsp;&nbsp;&nbsp;"Momak", prekide ga grubo kaplar, "ne dovodi u pitanje naša prava. Mi smo jedini koji održavamo red u Bilibotonu i imamo prava onoliko kol'ko ih sami uzmemo. Reče nam da si pretukao ove tri bitange i ja ti verujem. Ali s nama ne bi tako lako izišao nakraj. Nije nam dozvoljeno da nosimo blastere..." Rekavši to, kaplar lagano izvuče blaster.
<BR>&nbsp;&nbsp;&nbsp;&nbsp;&nbsp;"A sada, reci mi kak'im si poslom ovde."
<BR>&nbsp;&nbsp;&nbsp;&nbsp;&nbsp;Rajč uzdahnu. Da se uputio pravo u Gradsku većnicu, kao što je trebalo da učini... da nije zastao, prepustivši se osećanju nostalgije, da nije uzeo taj kolač...
<BR>&nbsp;&nbsp;&nbsp;&nbsp;&nbsp;"Došao sam važnim poslom..." odgovori on. "Da se sretnem sa gospodinom Joranumom. I kako se čini da pripadate njegovoj orga..."
<BR>&nbsp;&nbsp;&nbsp;&nbsp;&nbsp;"Da se sretneš sa vođom?"
<BR>&nbsp;&nbsp;&nbsp;&nbsp;&nbsp;"Da, kaplare."
<BR>&nbsp;&nbsp;&nbsp;&nbsp;&nbsp;"Sa ta dva noža?"
<BR>&nbsp;&nbsp;&nbsp;&nbsp;&nbsp;"Potrebno su mi za samoodbranu. Nisam nameravao da ih zadržim pri susretu sa gospodinom Joranumom."
<BR>&nbsp;&nbsp;&nbsp;&nbsp;&nbsp;"Tako ti kažeš. Stavićemo te u pritvor, gospočiću. I sve ćemo ispitati, do najmanje pojedinosti. Možda će potrajati, ali svejedno."
<BR>&nbsp;&nbsp;&nbsp;&nbsp;&nbsp;"Ali nemate na to prava. Vi niste zakonska..."
<BR>&nbsp;&nbsp;&nbsp;&nbsp;&nbsp;"Pa, nađi nekog kome ćeš se požaliti. Dotle si u našim rukama."
<BR>&nbsp;&nbsp;&nbsp;&nbsp;&nbsp;I pošto su mu oduzeli noževe, Rajč je bio stavljen u pritvor.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
