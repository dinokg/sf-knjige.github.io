<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;I nije.
<BR>&nbsp;&nbsp;&nbsp;&nbsp;&nbsp;Dors ga je čekala na vratima njihovog stana lako podbočena, sa jednom rukom na bedru, izgledajući gotovo isto onako kao i pre osam godina, kada ju je sreo na istom ovom univerzitetu: vitka, skladno građena, sa kovrdžavom riđastozlatnom kosom - veoma lepa u njegovim očima ali ne i u nekom objektivnom smislu, premda on, već posle nekoliko dana pošto su se upoznali, više nije bio u stanju da je objektivno posmatra.
<BR>&nbsp;&nbsp;&nbsp;&nbsp;&nbsp;Dors Venabili! To je bilo ono što je pomislio kada je ugledao njeno spokojno lice. Postojalo je bezbroj svetova, pa i mnoštvo sektora na samom Trantoru, gde bi bilo uobičajeno nazivati je Dors Seldon; ali to bi je, po njegovom mišljenju, obeležilo kao neku vrstu njegove svojine, a on to nije želeo, premda je takav običaj poticao iz dalekih magli predimperijalne prošlosti.
<BR>&nbsp;&nbsp;&nbsp;&nbsp;&nbsp;"Čula sam već, Hari", obrati mu se ona blago i tužno odmahnuvši glavom, tako da još se kovrdže zatalasaže. "Reci mi, molim te, šta da radim s tobom?"
<BR>&nbsp;&nbsp;&nbsp;&nbsp;&nbsp;"Jedan poljubac ne bi bio na odmet."
<BR>&nbsp;&nbsp;&nbsp;&nbsp;&nbsp;"Pa, možda, ali da najpre malo porazgovaramo. Uđi." Vrata se zatvoriše za njima. "Znaš, dragi, i ja imam svoja predavanja i svoja istraživanja. Još radim na onoj užasnoj istoriji kraljevstva Trantor, za koju si mi i sam rekao da je od suštinske važnosti i za tvoj rad. Treba li da od svega dignem ruke i tumaram unaokolo s tobom, štiteći te? Znaš i sam da je to još moja dužnost. Sada možda i više nego ranije, budući da se već vidi napredak u tvom radu na psihoistoriji."
<BR>&nbsp;&nbsp;&nbsp;&nbsp;&nbsp;"Napredak? Želeo bih da je tako. Ali nema potrebe da bdiš nada mnom."
<BR>&nbsp;&nbsp;&nbsp;&nbsp;&nbsp;"Nema potrebe? Poslala sam Rajča u potragu za tobom. Najzad, kasnio si i bila sam zabrinuta. Obično mi javiš da ćeš zadocniti. Žao mi je ako ti to zvuči kao da sam neka vrsta tvog staratelja, ali, Hari, ja i jesam tvoj staratelj."
<BR>&nbsp;&nbsp;&nbsp;&nbsp;&nbsp;"Nije li ti palo na um, starateljko Dors, da bih povremeno mogao poželeti da malo popustiš uzicu?"
<BR>&nbsp;&nbsp;&nbsp;&nbsp;&nbsp;"A ako bi ti se nešto dogodilo, šta bih mogla reći Demerzelu?"
<BR>&nbsp;&nbsp;&nbsp;&nbsp;&nbsp;"Jesam li zadocnio za večeru? Da li si već pozvala servis za obede?"
<BR>&nbsp;&nbsp;&nbsp;&nbsp;&nbsp;"Nisam. Čekala sam te. Sve dok si ovde, to je tvoj posao. Kada je hrana u pitanju, znatno si veći probirač od mene. I nemoj menjati temu."
<BR>&nbsp;&nbsp;&nbsp;&nbsp;&nbsp;"Zar ti Rajč nije rekao da je sa mnom sve u redu? Prema tome, čemu ovaj razgovor?"
<BR>&nbsp;&nbsp;&nbsp;&nbsp;&nbsp;"Kada te je pronašao već si vladao situacijom, te se odmah vratio da mi to javi, ali nije imao mnogo toga da mi kaže. Nisu mi poznate pojedinosti. Reci mi... Šta se, zapravo, dogodilo?"
<BR>&nbsp;&nbsp;&nbsp;&nbsp;&nbsp;Seldon sleže ramenima. "Reč je bila o nezakonitom skupu, Dors, i ja sam ga sprečio. Univerzitet se mogao naći u popriličnoj nevolji da to nisam učinio."
<BR>&nbsp;&nbsp;&nbsp;&nbsp;&nbsp;"I rešio si da to sam sprečiš? Hari, nisi više onako okretan kao što si nekad bio. Sada si..."
<BR>&nbsp;&nbsp;&nbsp;&nbsp;&nbsp;"Starac?" prekide je on nestrpljivo.
<BR>&nbsp;&nbsp;&nbsp;&nbsp;&nbsp;"Jesi, za nekog sklonog upotrebi borilačkih veština. Kako se osećaš?"
<BR>&nbsp;&nbsp;&nbsp;&nbsp;&nbsp;"Pa, pomalo izmoždeno."
<BR>&nbsp;&nbsp;&nbsp;&nbsp;&nbsp;"Mogu zamisliti. Jednog od ovih dana, kada opet budeš pokušao da izigravaš mladog helikonskog atletu, slomićeš i neko rebro. A sada, kaži mi šta je posredi."
<BR>&nbsp;&nbsp;&nbsp;&nbsp;&nbsp;"Pa, pričao sam ti već kako me je Amaril upozorio da Demerzel može zapasti u nevolje zbog onog demagoga, Jo-Jo Joranuma."
<BR>&nbsp;&nbsp;&nbsp;&nbsp;&nbsp;"Jo-Joa? Da, poznato mi je. Ali šta je to što još ne znam?" Šta se to danas dogodilo?"
<BR>&nbsp;&nbsp;&nbsp;&nbsp;&nbsp;"Na Univerzitetskoj poljani bio je skup. Jedan Jo-Joov sledbenik, neki Namarti, držao je govor okupljenim studentima..."
<BR>&nbsp;&nbsp;&nbsp;&nbsp;&nbsp;"Namarti je zapravo Gambol Din Namarti, Jo-Joova desna ruka."
<BR>&nbsp;&nbsp;&nbsp;&nbsp;&nbsp;"Pa, eto, znaš o tome više od mene. U svakom slučaju, držao je govor većem broju okupljenih, i to bez dozvole, i čini mi se da je bio uveren da će doći do gužve. Neredi su upravo ono što traže i ukoliko bi Joranumu pošlo za rukom da univerzitet bude bar privremeno zatvoren, optužio bi Demerzela zbog gušenja akademskih sloboda. Rekao bih da žele da mu pripišu svaku moguću krivicu. I zato sam odlučio da ih sprečim... Otposlao sam ih neobavljena posla."
<BR>&nbsp;&nbsp;&nbsp;&nbsp;&nbsp;"Zvučiš ponosito."
<BR>&nbsp;&nbsp;&nbsp;&nbsp;&nbsp;"A što da ne? Nije loše za jednog četrdesetogodišnjaka."
<BR>&nbsp;&nbsp;&nbsp;&nbsp;&nbsp;"Jesi li zbog toga sve to učinio? Da bi proverio kako se osećaš u četrdesetoj?"
<BR>&nbsp;&nbsp;&nbsp;&nbsp;&nbsp;Seldon zamišljeno pozva servis za obede. "Ne..." odgovori on konačno. "Zaista sam smatrao da univerzitetu nisu potrebne bezrazložne nevolje. A i brinuo sam se zbog Demerzela. Bojim se da je Jugova priča ostavila na mene snažniji utisak no što i sam pomišljam. Naravno, Dors, bilo je to glupo, budući da mi je poznato da je Demerzel u stanju da se sam o sebi brine. Ne bih to bio u stanju da objasnim ni Jugu ni ikom drugom - osim, naravno, tebi."
<BR>&nbsp;&nbsp;&nbsp;&nbsp;&nbsp;On duboko udahnu. "Zapanjujuće je zadovoljstvo koje osećam što bar sa tobom mogu o tome govoriti. Ti znaš i ja znam i Demerzel zna i niko drugi ne zna - bar koliko je meni poznato - da je Demerzel nedodirljiv."
<BR>&nbsp;&nbsp;&nbsp;&nbsp;&nbsp;Dors dodirnu jedno dugme na pokretnoj zidnoj ploči i deo za obedovanje u njihovom stanu obasja blaga, žućkastorumena svetlost. Ona i Hari zajednički pođoše ka stolu, na kome su već bili stolnjak, kristalne čaše i pribor za jelo. Tek što su seli, večera poče da pristiže - u ovo doba dana nikad se nije moralo predugo čekati - i Seldon sve to prihvati s vidljivom opuštenošću. Već davno se privikao na društveni položaj koji je činio nepotrebnim da prave obrede od fakultetskih obeda.
<BR>&nbsp;&nbsp;&nbsp;&nbsp;&nbsp;Seldon je uživao u začinima na koje su se navikli tokom boravka u Mikogenu - jedinoj stvari iz tog neobičnog sektora, u celosti podređenog muškarcima, sveg prožetog religijom i sasvim okrenutog prošlosti, koju nisu mrzeli iz dna duše.
<BR>&nbsp;&nbsp;&nbsp;&nbsp;&nbsp;"Kako to misliš - 'nedodirljiv'?" upita Dors blago.
<BR>&nbsp;&nbsp;&nbsp;&nbsp;&nbsp;"Ma, hajde, draga, znaš i sama da je on u stanju da utiče na osećanja. Nisi to valjda zaboravila? Ukoliko bi Joranum zaista postao opasan, mogao bi..." Seldon neodređeno odmahnu rukom. "Mogao bi ga izmeniti; delovati mu na um."
<BR>&nbsp;&nbsp;&nbsp;&nbsp;&nbsp;Dors ga pogleda s nelagodnošću i obed se nastavi u uobičajenom ćutanju. Tišina potraja sve dok nisu završili i tek pošto ostaci - posuđe, pribor i ostalo - skliznuše niz žleb što se otvorio nasred stola (koji se, odmah potom, ponovo zatvorio i prekrio stolnjakom), Dors se ponovo oglasi.
<BR>&nbsp;&nbsp;&nbsp;&nbsp;&nbsp;"Nisam baš sigurna, Hari, želim li da o ovome uopšte razgovaramo, ali ne smem dozvoliti da te tvoja bezazlenost zavara."
<BR>&nbsp;&nbsp;&nbsp;&nbsp;&nbsp;"Bezazlenost?" Seldon se namršti.
<BR>&nbsp;&nbsp;&nbsp;&nbsp;&nbsp;"Tako je. Nikada o tome nismo razgovarali i nisam ni pomišljala da će ikad za tim biti potrebe... Ali, vidiš, ni Demerzel nije bez slabosti: on nije nedodirljiv. Moguće je da se i njemu nanese zlo, a taj Joranum predstavlja stvarnu opasnost po njega."
<BR>&nbsp;&nbsp;&nbsp;&nbsp;&nbsp;"Ti to ozbiljno?"
<BR>&nbsp;&nbsp;&nbsp;&nbsp;&nbsp;"Naravno. Ti nisi u stanju da razumeš robote - pogotovo ne jednog tako složenog kao što je Demerzel. Ali ja jesam."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
