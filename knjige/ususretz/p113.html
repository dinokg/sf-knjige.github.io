<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;"Uđite, profesore Seldon", pozva ga Trima Akarnio ledenim glasom, i Hari Seldon, u pratnji Vande i Palvera, zakorači u blistavu kancelariju glavnog bibliotekara.
<BR>&nbsp;&nbsp;&nbsp;&nbsp;&nbsp;"Hvala vam, glavni bibliotekaru", odvrati Seldon, smeštajući se u naslonjaču koja je stajala ispred Akarnijevog velikog radnog stola. "Dozvolite mi da vam predstavim svoju unuku Vandu i svog prijatelja Stetina Palvera. Vanda nam je dragocena saradnica na našem projektu, specijalizovana za područje matematike. Što se, pak, Stetina tiče, on sve više izrasta u psihoistoričara prvog reda - to jest, kada ne obavlja dužnost mog telohranitelja." Seldon se zadovoljno, prigušeno nasmeja.
<BR>&nbsp;&nbsp;&nbsp;&nbsp;&nbsp;"Da, lepo, baš mi je milo, profesore", odgovori Akarnio, zbunjen Seldonovim dobrim raspoloženjem. Očekivao je, naime, da Sedlon uđe puzeći, preklinjuću za još jednu priliku da dobije posebne povlastice za rad u biblioteci.
<BR>&nbsp;&nbsp;&nbsp;&nbsp;&nbsp;"Ipak, nije mi jasno zbog čega ste želeli da se ponovo vidimo. Verovao sam da ste shvatili da je naš stav čvrst: ne možemo se saglasiti da se za biblioteku veže neko ko je toliko neomiljen u javnosti. Na kraju krajeva, mi smo javna biblioteka i moramo voditi računa o osećanjima javnosti." Akarnio se zavali u svoju naslonjaču - možda će sada početi očekivano puženje.
<BR>&nbsp;&nbsp;&nbsp;&nbsp;&nbsp;"Svestan sam činjenice da nisam uspeo da vas ubedim. Ipak, pomislio sam da ako saslušate dvoje mlađih saradnika na projektu - sutrašnjih psihoistoričara - da će vam to pomoći da steknete bolji uvid u to kakvu će životno važnu ulogu sam projekat, kao i, posebno, enciklopedija, igrati u našoj budućnosti. Molim vas, stoga, da saslušate Vandu i Stetina."
<BR>&nbsp;&nbsp;&nbsp;&nbsp;&nbsp;Akarnio usmeri hladni pogled prema svoje mladih ljudi pokraj Seldona. "U redu, onda", složi se on, upadljivo se osvrnuvši prema meraču vremena na zidu. "Pet minuta, ne više. Čeka me mnogo posla."
<BR>&nbsp;&nbsp;&nbsp;&nbsp;&nbsp;"Glavni bibliotekaru", poče Vanda, "kao što vam je, nema sumnje, moj deda već objasnio, psihoistorija je najdragocenije sredstvo kojim raspolažemo za očuvanje naše kulture. Da, očuvanje", naglasi ona, videći kako se Akarniove oči šire na samu tu reč. "Neprihvatljiv naglasak bio je stavljan na propast našeg Carstva, pri čemu je prava vrednost psihoistorije bila previđena. Jer, zahvaljujući psihoistoriji, kao što smo u stanju da predvidimo neizbežan pad naše civilizacije, u stanju smo i da preduzmemo mere za njeno očuvanje. U tome se sastoji sav smisao Enciklopedije Galaktike. I upravo zbog toga nam je potrebna vaša pomoć, kao i pomoć vaše cenjene biblioteke."
<BR>&nbsp;&nbsp;&nbsp;&nbsp;&nbsp;Akarnio nije mogao da obuzda osmeh. Mlada dama, neosporno, imala je šarma u izobilju. Bila je ozbiljna i umela je da govori. Posmatrao ju je kako sedi pred njim, plave kose očešljane unazad na ozbiljan, prilično učenjački način, koji, međutim, nije skrivao njene privlačne crte, već ih je, naprotiv, još više isticao. Ono što je govorila delovalo je smisleno. Možda je Vanda bila u pravu - možda je čitav problem do sada posmatrao iz pogrešnog ugla. Ako je zaista reč o očuvanju, a ne o uništenju...
<BR>&nbsp;&nbsp;&nbsp;&nbsp;&nbsp;"Glavni bibliotekaru", započe Stetin, "ova vaša velika biblioteka postoji već milenijumima i ona, možda i više nego sama carska palata, oličava svu beskrajnu moć našeg Carstva. Jer, u carskoj palati obitava samo njegov vođ, dok je biblioteka dom svekolikog znanja, kulture i istorije Carstva. Njena je vrednost neiskaziva.
<BR>&nbsp;&nbsp;&nbsp;&nbsp;&nbsp;Nema li najviše svrhe u odavanju svih počasti tom velikom spremištu? Enciklopedija galaktika biće upravo to - džinovski sažetak svekolikog znanja pohranjenog između ovih zidova. Razmislite o tome!"
<BR>&nbsp;&nbsp;&nbsp;&nbsp;&nbsp;I odjednom, Akarniju kao da se sve razbistri. Kako je samo mogao dopustiti da ga Veće (i, posebno, onaj mrzovoljnik, Genaro Mameri) ubedi da Seldonu ukine nekadašnje povlastice? Pa, i Las Zenov, koga je iskreno uvažavao, bio je veliki privrženik Enciklopedije Galaktike.
<BR>&nbsp;&nbsp;&nbsp;&nbsp;&nbsp;On ponovo baci pogled na troje svojih posetilaca, koji su strpljivo čekali njegov odgovor. Članovima Veća biće veoma teško da iznađe bilo šta zbog čega bi se mogli požaliti na saradnike na projektu - ako je ovo dvoje mladih ljudi predstavljalo pravi uzorak osoba koje su radile rame uz rame sa Seldonom.
<BR>&nbsp;&nbsp;&nbsp;&nbsp;&nbsp;Akarnio ustade i poče se šetati kancelarijom, nabravši čelo kao da uokviruje misli. Potom dohvati sa stola jednu mlečnobelu kristalnu kuglu i stade je odmeravati na dlanu.
<BR>&nbsp;&nbsp;&nbsp;&nbsp;&nbsp;"Trantor", poče on zamišljeno, "sedište Carstva, središte Galaksije. Zadivljujuće, čim čovek počne razmišljati o tome... Možda smo, zaista, prebrzo procenili profesora Seldona. Sada, pošto ste mi svoj projekat, tu Enciklopediju Galaktiku, prikazali u takvoj svetlosti..." On ovlaš klimnu glavom prema Vandi i Palveru. "Sada shvatam od kolike vam je važnosti da nastavite svoj rad ovde. I, naravno, da dozvolimo da i jedan broj vaših kolega dobije pristup bibliotečkim fondovima."
<BR>&nbsp;&nbsp;&nbsp;&nbsp;&nbsp;Seldon se zadovoljno nasmeši i kradomice stisnu ruku Vandi.
<BR>&nbsp;&nbsp;&nbsp;&nbsp;&nbsp;"Ne nameravam da tako nešto preporučim samo zarad veće slave našeg Carstva", nastavi Akarnio, po svemu sudeći (i po zvuku njegovog glasa) sve više se zagrevajući za čitavu zamisao. "Vi ste slavan čovek, profesore Seldon. Bez obzira na to da li vas smatraju genijem ili podvaladžijom - svako ima pravo na svoje mišljenje. Ako je, međutim, osoba vašeg akademskog ugleda vezana za galaktičku biblioteku, to samo može povećati i njen ugled, kao uporišta intelektualnog tragalaštva najvišeg reda. Pa, možda - možda bi čak i sjaj vaše slave mogao biti od pomoći da prikupimo neophodna dodatna sredstva, da popunimo naše zbirke, povećamo broj naših ljudi i da budemo na još većoj usluzi javnosti...
<BR>&nbsp;&nbsp;&nbsp;&nbsp;&nbsp;A sama ta Enciklopedija Galaktika - kakav veličanstven projekat! Možete zamisliti šta će reći javno mnenje kada čuje da i galaktička biblioteka učestvuje u jednom takvom projektu, čija je svrha da se istakne sav sjaj naše civilizacije - naše slavne istorije, naših nesravnjivih postignuća, naše veličanstvene kulture. I pri svemu tome, da sam ja, glavni bibliotekar Trima Akarnio, zaslužan što su stvoreni uslovi da se sa takvim velikim projektom započne..." Akarnio se još više upilji u kristalnu kuglu, sasvim se prepustivši sanjarenju.
<BR>&nbsp;&nbsp;&nbsp;&nbsp;&nbsp;"Da, profesore Seldon", reče konačno Akarnio, pošto mu pođe za rukom da se vrati u stvarnost. "Vama i vašim saradnicima biće obezbeđene sve povlastice za rad ovde, uključujući i radne prostorije." On vrati kristalnu kuglu na sto i, uz šuštaj tunike, ponovo se spusti u naslonjaču.
<BR>&nbsp;&nbsp;&nbsp;&nbsp;&nbsp;"Moguće je, naravno, da će mi biti potrebno malo vremena da u to ubedim i članove Veća - ali uveren sam da ću ih na kraju privoleti. Samo vi to prepustite meni."
<BR>&nbsp;&nbsp;&nbsp;&nbsp;&nbsp;Seldon, Vanda i Palver zgledaše se međusobno, očarani, dok im se smešak ocrtavao u uglovima usana. Trima Akarnio im dade znak da mogu da se udalje, što oni odmah i učiniše, ostavljajući glavnog bibliotekara da sedi u naslonjači, sanjareći o slavi i častima koje će zasuti biblioteku pod njegovim vođstvom.
<BR>&nbsp;&nbsp;&nbsp;&nbsp;&nbsp;"Zapanjujuće", primeti Seldon kada se sve troje ponovo nađoše u bezbednosti svog vozila. "Da ste ga samo mogli videti prilikom našeg poslednjeg sastanka. Rekao je, tada, da 'ugrožavam samo tkivo našeg Carstva', ili nešto slično toj gluposti. A danas, samo nekoliko trenutaka pošto ste vas dvoje..."
<BR>&nbsp;&nbsp;&nbsp;&nbsp;&nbsp;"Nije baš bilo teško, deda", odvrati Vanda, dajući kontakt i uvodeći vozilo u saobraćaj. Potom se, kada vozilo uze pravac, zavali u sedište; zahvaljujući automatskim kontrolama, vozilo je sad i samo moglo dalje. "Akarnio je čovek sa visoko izraženim smislom za sopstvenu važnost. Sve što je trebalo bilo je da istaknemo pozitivne vidove enciklopedije, a njegov ego učinio je ostalo."
<BR>&nbsp;&nbsp;&nbsp;&nbsp;&nbsp;"Bio je izgubljen onog trenutka kada smo Vanda i ja kročili u sobu", dobaci Palver sa zadnjeg sedišta. "Pošto smo ga oboje 'pritisnuli', postao je mek kao pamuk." Palver se naže napred i zadovoljno položi ruku na Vandino rame. Ona se nasmeši, izvi svoju i blago potapša njegovu ruku.
<BR>&nbsp;&nbsp;&nbsp;&nbsp;&nbsp;"Moram obavestiti enciklopediste što brže mogu", primeti Seldon. "Iako ih je još samo trideset dvoje, svi su oni dobri i valjani radnici. Smestiću ih u biblioteku, a onda krenuti na sledeću prepreku - u potragu za kreditima. Možda je ovo udruživanje sa bibliotekom baš ono što nam je potrebno da ubedimo ljude da nam daju sredstva. Da vidimo... Da, pozvaću ponovo onog Terepa Bindrisa i povešću i vas dvoje sa sobom. Ponašao se dosta predusretljivo - bar u početku. I ne vidim kako bi nam sada mogao odoleti?"
<BR>&nbsp;&nbsp;&nbsp;&nbsp;&nbsp;Vozilo se najzad zaustavi ispred zdanja Psihoistorijskog odeljenja na Strilinškom univerzitetu. Vrata na ulazu kliznuše u stranu, ali Seldon ne iziđe odmah, već se zagleda u Vandu.
<BR>&nbsp;&nbsp;&nbsp;&nbsp;&nbsp;"Vanda, i sama znaš šta ste ti i Stetin postigli s Akarniom; siguran sam, stoga, da ćete biti u stanju i da iz džepova onih finansijskih dobrotvora isterate nekoliko kredita.
<BR>&nbsp;&nbsp;&nbsp;&nbsp;&nbsp;Znam da mrziš i samu pomisao da se rastaneš od svog voljenog praradijanta, ali te posete pružiće vam priliku da se malo oprobate i uvežbate, da izbrusite svoju veštinu, da dobijete pravu predstavu o tome šta vam i kako vam dalje valja činiti."
<BR>&nbsp;&nbsp;&nbsp;&nbsp;&nbsp;"U redu, deda, mada sam sigurna da ćeš sada, kada imaš biblioteku na svojoj strani, naići na znatno manje otpore."
<BR>&nbsp;&nbsp;&nbsp;&nbsp;&nbsp;"Postoji još jedan razlog što smatram da i vas dvoje treba da me svuda pratite... i, uopšte, da tumarate unaokolo... Stetine, čini mi se da si rekao da ti je povremeno polazilo za rukom da 'osetiš' umove poput svog, ali da nisi bio u stanju da ih izdvojiš?"
<BR>&nbsp;&nbsp;&nbsp;&nbsp;&nbsp;"Tako je", odgovori Stetin, "povremeno mi se to javljalo kao sev, ali uvek kada sam bio okružen masom. I tokom svih ovih godina, čini mi se da sam tako nešto osetio samo četiri ili pet puta."
<BR>&nbsp;&nbsp;&nbsp;&nbsp;&nbsp;"Ipak, Stetine", nastavi Seldon glasom bez imalo napetosti, "moguće je da je svaki takav 'sev' označavao još jedan um poput tvog i Vandinog - još jednog mentalistu. Vanda nikada nije doživela takve 'sevove' - možda, istini za volju, što je čitav život provela u zaklonu. Tokom onih nekoliko prilika kada se našla napolju, okružena masom, možda baš nije bilo nijednog mentaliste u blizini.
<BR>&nbsp;&nbsp;&nbsp;&nbsp;&nbsp;To je jedan od razloga - možda i najvažniji - da vas dvoje što češće izlazite, sa mnom ili bez mene. Moramo pronaći i druge mentaliste. Vas dvoje, udruženi, dovoljno ste snažni da nadvladate svakog pojedinca. A sa većom grupom sličnih vama, i njihovim udruženim moćima, bićemo u stanju da pokrenemo i samo Carstvo!"
<BR>&nbsp;&nbsp;&nbsp;&nbsp;&nbsp;Posle toga Seldon iskorači iz vozila i stupi na tle. I dok su ga Vanda i Palver posmatrali kako se, blago hramljući, uspinje prema ulazu u zdanje Psihoistorijskog odeljenja, dvoje mladih bilo je tek maglovito svesno koliku je ogromnu odgovornost Seldon upravo spustio na njihova mlada ramena.
</P></TD></TR></TABLE>
<P class="next">
<A HREF=p114.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
