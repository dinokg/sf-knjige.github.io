<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Car Agis XIV nije baš, u doslovnom smislu reči, imao pravo na to ime. Posvojio ga je kada je nasledio presto, sa namerom da se veže za Agisove, dinastiju koja je vladala dve hiljade godina ranije. Većina među njima bili su uspešni vladari - posebno Agis VI koji se na prestolu zadržao četrdeset dve godine, obezbeđujući red i napredak Carstva čvrstom, ali ne i tiranskom rukom.
<BR>&nbsp;&nbsp;&nbsp;&nbsp;&nbsp;Agis XIV, međutim, nije bio nimalo nalik na nekadašnje Agise - ako su holografski zapisi od ikakve vrednosti. S druge strane, opet, istini za volju, Agis XIV nije ličio ni na svoj zvanični hologram, kakvim se prikazivao javnosti.
<BR>&nbsp;&nbsp;&nbsp;&nbsp;&nbsp;Doduše, pomisli Hari Seldom sa prisenkom nostalgije, Kleon I je, uprkos svim svojim slabostima i nedostacima, sasvim sigurno imao carski lik i držanje.
<BR>&nbsp;&nbsp;&nbsp;&nbsp;&nbsp;Agis XIV bio je lišen i jednog i drugog. Seldon se još nikad do tada nije susreo s njim i nekoliko holograma koje je bio u prilici da vidi nije ga nimalo verno predstavljalo. Carski holografičar, pomisli Seldon ironično, bio je zaista vešt i veoma je dobro obavio svoj posao.
<BR>&nbsp;&nbsp;&nbsp;&nbsp;&nbsp;Agis XIV bio je onizak, bezizrazna lica i pomalo buljavih očiju koje se baš nisu iskrile bistrinom. Jedino što ga je preporučivalo za presto bilo je njegovo dalje srodstvo sa Kleonom.
<BR>&nbsp;&nbsp;&nbsp;&nbsp;&nbsp;Ipak, moralo mu se priznati da nije ni pokušavao da izigrava nekog moćnog suverena. Opšte je bilo poznato da je najviše voleo da ga nazivaju 'carem-građanimom', i da su ga samo carski protokol i mahnito protivljenje Carske garde sputavali da ne zalazi pod kupole i slobodno se šeće ulicama Trantora. Po svemu sudeći, bar tako se pričalo, želeo je da se pozdravlja sa građanima i od svakog lično čuje na šta ima da se požali.
<BR>&nbsp;&nbsp;&nbsp;&nbsp;&nbsp;(Poen u njegovu korist, pomisli Seldon, čak i ako mu nikad nije pošlo za rukom da to izvede).
<BR>&nbsp;&nbsp;&nbsp;&nbsp;&nbsp;Agis XIV imao je zvonak i prilično privlačan glas, koji je bio u potpunoj suprotnosti sa njegovom pojavom. "Jedan bivši prvi ministar", reče on, "mora uvek uživati izvesne prednosti, premda moram pripisati sebi u zaslugu nesvakidašnju hrabrost u donošenju odluke da se susretnem s vama."
<BR>&nbsp;&nbsp;&nbsp;&nbsp;&nbsp;Bilo je prizvuka humora u njegovom glasu i Seldon zateče sebe kako uviđa da čak i neko ko ne izgleda bistar, po svemu sudeći to i te kako može biti.
<BR>&nbsp;&nbsp;&nbsp;&nbsp;&nbsp;"Hrabrost, sire?"
<BR>&nbsp;&nbsp;&nbsp;&nbsp;&nbsp;"Pa da, naravno. Zar vas ne nazivaju 'Gavranom Seldonom'?"
<BR>&nbsp;&nbsp;&nbsp;&nbsp;&nbsp;"Čuo sam za to, sire, prvi put, tek pre nekoliko dana."
<BR>&nbsp;&nbsp;&nbsp;&nbsp;&nbsp;"Koliko sam shvatio, nadimak se vezuje za tu vašu psihoistoriju koja predskazuje propast Carstva."
<BR>&nbsp;&nbsp;&nbsp;&nbsp;&nbsp;"Samo ukazuje na takvu mogućnosti, sire, i..."
<BR>&nbsp;&nbsp;&nbsp;&nbsp;&nbsp;"Ali dovoljno da vas povežu sa tom mitskom pticom-zloslutnicom, odnosno rđavim predskazanjem... S tim što ja mislim da jeste ta ptica, odnosno zloslutnik."
<BR>&nbsp;&nbsp;&nbsp;&nbsp;&nbsp;"Nadam se, sire, da to ne mislite ozbiljno."
<BR>&nbsp;&nbsp;&nbsp;&nbsp;&nbsp;"Haj'te, haj'te. Zapisi su u tom pogledu jasni. Eto Demerzel, nekadašnji Kleonov prvi ministar, bio je pod snažnim utiskom vašeg rada i vidite šta se na kraju dogodilo - bio je prinuđen da odstupi i poslat je u progonstvo. Vaš rad ostavio je snažan utisak i na Kleona, i vidite šta mu se dogodilo - bio je umoren. I sama vojna hunta bila je pod snažnim utiskom vašeg rada - i šta se dogodilo? Bila je zbrisana! Čak je i na joranumovce vaš rad ostavio veliki utisak - i, pazite, bili su uništeni. A sada, o Gavrane Seldone, došli ste k meni. Šta ja mogu da očekujem?"
<BR>&nbsp;&nbsp;&nbsp;&nbsp;&nbsp;"Pa, ništa loše, sire."
<BR>&nbsp;&nbsp;&nbsp;&nbsp;&nbsp;"Pretpostavljam da je tako, jer, za razliku od onih koje sam pomenuo, vaš rad na mene ne ostavlja tako snažan utisak. A sada, recite mi zbog čega ste želeli da me vidite?"
<BR>&nbsp;&nbsp;&nbsp;&nbsp;&nbsp;Slušao je pažljivo, ne prekidajući ga, dok je Seldon govorio o važnosti projekta čiji je cilj bio da se izradi jedna enciklopedija u kojoj bi, u slučaju da se desi najgore, bilo sačuvano svekoliko ljudsko znanje.
<BR>&nbsp;&nbsp;&nbsp;&nbsp;&nbsp;"Da, da", primeti Agis XIV na kraju, "znači, sigurni ste da će Carstvo propasti."
<BR>&nbsp;&nbsp;&nbsp;&nbsp;&nbsp;"Postoje, sire, znatne mogućnosti da se to dogodi i ne bi bilo mudro ne uzeti ih u obzir. Na neki način, želim da, ako uzmognem, sprečim da se to dogodi - ili, bar, ako ne uzmognem, da ublažim posledice."
<BR>&nbsp;&nbsp;&nbsp;&nbsp;&nbsp;"Gavrane Seldone, ako nastavite da gurate svoj nos u to, ubeđen sam da će Carstvo zaista doživeti pad i da ništa neće moći da se uradi da se to spreči."
<BR>&nbsp;&nbsp;&nbsp;&nbsp;&nbsp;"Ne slažem se s tim, sire. Molim vas samo za dozvolu da nastavim svoj rad."
<BR>&nbsp;&nbsp;&nbsp;&nbsp;&nbsp;"Što se toga tiče, niko vas ne sprečava, ali još ne vidim razlog zbog čega ste došli kod mene. Zašto ste mi ispričali sve to o toj vašoj enciklopediji?"
<BR>&nbsp;&nbsp;&nbsp;&nbsp;&nbsp;"Zbog toga, sire, što želim da radim u galaktičkoj biblioteci, odnosno, bolje rečeno, što želim da se i mojim saradnicima omogući da tamo rade."
<BR>&nbsp;&nbsp;&nbsp;&nbsp;&nbsp;"Budite sigurni da vam u tom pogledu neću stajati na putu."
<BR>&nbsp;&nbsp;&nbsp;&nbsp;&nbsp;"Ali, sire, to nije dovoljno. Potrebna mi je vaša pomoć."
<BR>&nbsp;&nbsp;&nbsp;&nbsp;&nbsp;"Na koji način, bivši prvi ministre?"
<BR>&nbsp;&nbsp;&nbsp;&nbsp;&nbsp;"Sredstvima! Biblioteci treba obezbediti odgovarajuća sredstva, inače će se zatvoriti za javnost i, samim tim, uskratiti mi gostoprimstvo."
<BR>&nbsp;&nbsp;&nbsp;&nbsp;&nbsp;"Sredstvima!" U carevom glasu jasno se mogao osetiti prizvuk zapanjenosti. "Došli ste k meni zbog kredita?"
<BR>&nbsp;&nbsp;&nbsp;&nbsp;&nbsp;"Tako je, sire."
<BR>&nbsp;&nbsp;&nbsp;&nbsp;&nbsp;Agis XIV ustade, vidno uzrujan. I Seldon istog časa ustade, ali mu Agis mahnu rukom da sedne.
<BR>&nbsp;&nbsp;&nbsp;&nbsp;&nbsp;"Sedite. Ne ponašajte se prema meni kao prema caru. Nisam ja želeo ovaj položaj, drugi su mi ga nametnuli. Bio sam najbliži srodnik carske porodice i svi su trtljali o tome kako je Carstvu potreban car. I tako su me se dokopali kao najvećeg blaga.
<BR>&nbsp;&nbsp;&nbsp;&nbsp;&nbsp;Krediti! Očekujete da ih ja imam? Govorite o tome kako se Carstvo raspada... A kako zamišljate da se to događa? Jeste li razmišljali o pobuni? O građanskom ratu? O neredima, tu i tamo?
<BR>&nbsp;&nbsp;&nbsp;&nbsp;&nbsp;Ne! Vi razmišljate o kreditima. Shvatate li da nisam u stanju da prikupim poreze od više od polovine provincija Carstva? One i dalje jesu deo Carstva - 'Živelo Carstvo!' 'Živeo car!' - ali ništa ne plaćaju, a ja nemam dovoljno moći da ih na to prinudim. A ako nisam u stanju da ih nateram da plaćaju poreze, onda više ni ne čine deo Carstva. Je li tako?
<BR>&nbsp;&nbsp;&nbsp;&nbsp;&nbsp;Krediti! Carstvo sve vreme trpi od poraznog deficita. Nemam novaca gotovo ni za šta. Mislite li da imam dovoljno sredstava i za održavanje carskog kompleksa? Jedva. Neki su njegovi delovi već zapušteni. Prinuđen sam da dopustim da i sama carska palata propada. Sve je manji broj onih koji je održavaju...
<BR>&nbsp;&nbsp;&nbsp;&nbsp;&nbsp;Profesore Seldon... Ako tražite kredite, moram vam reći da nemam ni pare. Gde da nađem sredstva za biblioteku? Treba da mi budu zahvalni ako mi pođe za rukom da svake godine iscedim ponešto za njih." Završivši svoju litaniju, car raširi ruke, okrenuvši dlanove nagore, kao da bi da naglasi svu prazninu carske blagajne.
<BR>&nbsp;&nbsp;&nbsp;&nbsp;&nbsp;Seldon je sedeo kao skamenjen. "Ipak, sire", reče on, "čak i ako vam nedostaju krediti, tu je i dalje vaš carski ugled. Zar ne biste mogli naprosto narediti biblioteci da mi omogući da zadržim svoje radne prostorije u njoj, kao i da omogući da mi saradnici pomažu u mom izuzetno važnom radu?"
<BR>&nbsp;&nbsp;&nbsp;&nbsp;&nbsp;Agis XIV ponovo sede, kao da mu je uzbuđenje, pošto tema više nisu bili krediti, naglo splasno.
<BR>&nbsp;&nbsp;&nbsp;&nbsp;&nbsp;"Sigurno vam je poznato", odgovori on, "da je galaktička bilioteka, na osnovu milenijumske tradicije, potpuno nezavisna, bar kada je reč o njenim unutrašnjim poslovima. Ona sama stvara svoja pravila i čini to otkako je još Agis VI, moj imenjak..." On se lako osmehnu. "Dakle, otkako je još Agis VI, moj imenjak, pokušao da je stavi pod svoju kontrolu. Nije uspeo... I ako on nije uspeo, kako mislite da ja uspem u onome u čemu je on pretrpeo neuspeh?"
<BR>&nbsp;&nbsp;&nbsp;&nbsp;&nbsp;"Sire, ne tražim od vas da primenite silu. Samo vas najučtivije molim. Siguran sam da će, ako nije reč ni o čemu vitalnom za rad biblioteke, biti i te kako radi da vam iziđu ususret i postupe po vašoj želji."
<BR>&nbsp;&nbsp;&nbsp;&nbsp;&nbsp;"Profesore Seldon, zaista veoma slabo poznajete biblioteku. Dovoljno je da samo izrazim neku želju, ma koliko odmereno i obazrivo, da bih ih naveo da, naljućeni, postupe upravo suprotno. Veoma su osetljivi na najmanji znak carskog uplitanja."
<BR>&nbsp;&nbsp;&nbsp;&nbsp;&nbsp;"Pa, šta onda da radim?" upita Seldon.
<BR>&nbsp;&nbsp;&nbsp;&nbsp;&nbsp;"Evo, reći ću vam šta ćete uraditi. Upravo mi je to palo na pamet. I ja činim deo javnosti i mogu posetiti biblioteku kad god to zaželim. Budući da se nalazi u carskom kompleksu, neću time ni u najmanjoj meri kršiti protokol. Vi možete poći sa mnom, izigravajući mog najprisnijeg prijatelja. Neću ih ni za šta pitati, ali ako nas vide kako pristižemo ruku pod ruku, možda će neki od članova tog njihovog uzvišenog Veća početi da se prema vama opode ljubaznije nego inače... Ali to je ujedno sve što ja mogu da učinim."
<BR>&nbsp;&nbsp;&nbsp;&nbsp;&nbsp;I duboko razočaranom Seldonu ostade samo da razmišlja da li će to biti dovoljno.
</P></TD></TR></TABLE>
<P class="next">
<A HREF=p93.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
