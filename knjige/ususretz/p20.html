<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Kleon, gospodar čitve Galaksije, žurno je koračao ispod svodova koji su vodili iz njegovih odaja u Maloj palati do radnih prostorija brojnog osoblja koje je živelo u različitim dodacima carskog zdanja - nervnog središta čitavog Carstva.
<BR>&nbsp;&nbsp;&nbsp;&nbsp;&nbsp;Nekoliko njegovih ličnih sekretara u korak ga je sledilo, sa izrazom najdublje zabrinutosti na licu. Car nikad nije pohodio druge: obično je upućivao poziv i na taj poziv bezuslovno su se odazivali. Ako je i hodao, nikada nije pokazivao znake žurbe ili bilo kakvog uzbuđenja. A kako bi i mogao? Bio je car i, kao takav, daleko više simbol svih svetova nego ljudsko biće.
<BR>&nbsp;&nbsp;&nbsp;&nbsp;&nbsp;Pa ipak, ovog trenutka izgledao je baš kao ljudsko biće. Uklanjao je svakog ko bi mu se našao na putu odsečnim pokretom desne ruke. U levoj je sve vreme držao jedan svetlucavi hologram.
<BR>&nbsp;&nbsp;&nbsp;&nbsp;&nbsp;"Prvi ministar", uzviknu on gotovo davljeničkim glasom, bez imalo onog promišljenog, plemenitog prizvuka, koji se toliko trudio da unese u svoje reči dok je sedeo na prestolu. "Gde je Demerzel?"
<BR>&nbsp;&nbsp;&nbsp;&nbsp;&nbsp;Ali svi ti visoki zvaničnici koji bi mu se našli na putu samo su se spoticali i hvatali dah, osećajući se, naprosto, nesposobni da deluju spokojno. Odgurivao ih je ljutito, čineći da se osećaju, u potpunosti, kao da doživljavaju noćnu moru na javi.
<BR>&nbsp;&nbsp;&nbsp;&nbsp;&nbsp;Konačno, Kleon banu u Demerzelove privatne odaje, blago zadihan, i kriknu - doslovno kriknu: "Demerzele!"
<BR>&nbsp;&nbsp;&nbsp;&nbsp;&nbsp;Demerzel, malčice iznenađen, podiže pogled i bez žurbe ustade, budući da niko nije smeo sedeti u carevom prisustvu, osim, naravno, ako za to prethodno nije dobio dozvolu. "Sire?" upita on.
<BR>&nbsp;&nbsp;&nbsp;&nbsp;&nbsp;Car, međutim, samo tresnu hologram na njegov sto i viknu: "Šta ovo treba da znači? Hoćeš li mi reći šta ovo treba da znači?"
<BR>&nbsp;&nbsp;&nbsp;&nbsp;&nbsp;Demerzel mirno pogleda hologram koji je car bacio na sto. Bio je to prekrasan snimak, oštar i gotovo kao živ. Čovek je bezmalo mogao čuti dečaka - možda starog samo deset godina - kako izgovara ono što je stajalo i u potpisu: 'Ne želim da jedan robot upravlja Carstvom."
<BR>&nbsp;&nbsp;&nbsp;&nbsp;&nbsp;"Sire, i ja sam ovo dobio", reče Demerzel tihim glasom.
<BR>&nbsp;&nbsp;&nbsp;&nbsp;&nbsp;"I ko još?"
<BR>&nbsp;&nbsp;&nbsp;&nbsp;&nbsp;"Imam utisak, sire, da je u pitanju letak koji je rasturen širom Trantora."
<BR>&nbsp;&nbsp;&nbsp;&nbsp;&nbsp;"Tako je, a zapažaš li, možda, koga ovaj deran tako pažljivo posmatra?" On uperi na hologram svoj carski kažiprst. "Nisi li to ti?"
<BR>&nbsp;&nbsp;&nbsp;&nbsp;&nbsp;"Sličnost je, sire, zaista neverovatna."
<BR>&nbsp;&nbsp;&nbsp;&nbsp;&nbsp;"Grešim li ako kažem da je suštinska namera ovog, kako ga nazivaš, letka, da te optuži da si robot?"
<BR>&nbsp;&nbsp;&nbsp;&nbsp;&nbsp;"Po svemu sudeći, sire, upravo mu je to bila namera."
<BR>&nbsp;&nbsp;&nbsp;&nbsp;&nbsp;"Prekini me ako grešim, ali nisu li roboti ona mehanička čovekolika bića iz predanja koja se još mogu naći samo u... ovaj, u pustolovnim pričama i dečjim bajkama?"
<BR>&nbsp;&nbsp;&nbsp;&nbsp;&nbsp;"Mikogenci čvrsto veruju, sire, da roboti..."
<BR>&nbsp;&nbsp;&nbsp;&nbsp;&nbsp;"Ne zanimaju me Mikogenci, kao ni ono u šta oni veruju! Zbog čega te optužuju da si robot?"
<BR>&nbsp;&nbsp;&nbsp;&nbsp;&nbsp;"Reč je, sire, verujem, o pukoj metafori. Žele da me naslikaju kao čoveka bez srca, čiji su stavovi poput bezosećajnih proračuna jedne mašine."
<BR>&nbsp;&nbsp;&nbsp;&nbsp;&nbsp;"Suviše je to istančano, Demerzele. Nisam tolika budala." On ponovo pokuca prstom po hologramu. "Oni, zapravo, pokušavaju da uvere ljude da si ti zaista robot."
<BR>&nbsp;&nbsp;&nbsp;&nbsp;&nbsp;"Teško da bismo to mogli izbeći, sire, ako ljudi požele da im poveruju."
<BR>&nbsp;&nbsp;&nbsp;&nbsp;&nbsp;"Ipak, ne možemo to sebi dozvoliti. To bi unizilo dostojanstvo tvog položaja. Čak i gore od toga: to bi unizilo dostojanstvo samog cara. Ono što leži iza svega jeste nagoveštaj da sam ja - ja - odabrao jednog mehaničkog čoveka za svog prvog ministra. A tako nešto se, naprosto, ne može podneti. Čuj, Demerzele, zar ne postoji zakon koji zabranjuje izrugivanje visokim zvaničnicima Carstva?"
<BR>&nbsp;&nbsp;&nbsp;&nbsp;&nbsp;"Da, sire, postoji, i to veoma surov. Potiče još iz vremena Velikog zakonika Aburamisa."
<BR>&nbsp;&nbsp;&nbsp;&nbsp;&nbsp;"A izrugivanje caru predstavlja najveći mogući prestup, je li tako?"
<BR>&nbsp;&nbsp;&nbsp;&nbsp;&nbsp;"Da, sire. Kazna za to je smrt."
<BR>&nbsp;&nbsp;&nbsp;&nbsp;&nbsp;"Pa, ovaj letak ne samo da predstavlja porugu za tebe, već i za mene - i ko god da je to učinio treba da smesta bude kažnjen. Razume se, nijednog časa ne sumnjam da Joranum stoji iza svega toga."
<BR>&nbsp;&nbsp;&nbsp;&nbsp;&nbsp;"Van svake sumnje, sire, ali dokazati to bilo bi veoma teško."
<BR>&nbsp;&nbsp;&nbsp;&nbsp;&nbsp;"Gluposti! Imam dovoljno dokaza! Želim da bude smaknut!"
<BR>&nbsp;&nbsp;&nbsp;&nbsp;&nbsp;"Nevolja je u tome, sire, što zakon protiv javne poruge nikad nije bio primenjen. Ne, bar, u ovom veku."
<BR>&nbsp;&nbsp;&nbsp;&nbsp;&nbsp;"To i jeste razlog što nam se društvo toliko ljulja i što se Carstvo potresa iz temelja. Zakon još važi, pa ga primeni!"
<BR>&nbsp;&nbsp;&nbsp;&nbsp;&nbsp;"Razmislite, sire, da li bi to bilo mudro", usprotivi se Demerzel. "To bi u očima svih učinilo da izgledate kao despot ili tiranin. Vaša tako uspešna vladavina temeljila se dosad na umerenosti i blagosti..."
<BR>&nbsp;&nbsp;&nbsp;&nbsp;&nbsp;"Da, i vidi dokle me je to dovelo. Pa, neka me se odsad malo plaše, umesto da me vole - na ovakav način."
<BR>&nbsp;&nbsp;&nbsp;&nbsp;&nbsp;"Iz sveg srca vam preporučujem, sire, da to ne činite. Mogla bi to biti varnica koja će podstaći pobunu."
<BR>&nbsp;&nbsp;&nbsp;&nbsp;&nbsp;"Pa, šta bi ti onda učinio? Otišao pred ljude i rekao: 'Evo, pogledajte me. Nisam robot!'?"
<BR>&nbsp;&nbsp;&nbsp;&nbsp;&nbsp;"Ne, sire, jer, kako sami rekoste, to bi uništilo moje dostojanstvo, a, što je još gore, i vaše."
<BR>&nbsp;&nbsp;&nbsp;&nbsp;&nbsp;"Pa, onda?"
<BR>&nbsp;&nbsp;&nbsp;&nbsp;&nbsp;"Nisam sasvim siguran, sire. Nisam još ništa smislio."
<BR>&nbsp;&nbsp;&nbsp;&nbsp;&nbsp;"Nisi još ništa smislio? Pa, postaraj se da odmah stupiš u vezu sa Seldonom!"
<BR>&nbsp;&nbsp;&nbsp;&nbsp;&nbsp;"Sire?"
<BR>&nbsp;&nbsp;&nbsp;&nbsp;&nbsp;"Zar je tako teško razumeti moje naređenje? Odmah stupi u vezu sa Seldonom!"
<BR>&nbsp;&nbsp;&nbsp;&nbsp;&nbsp;"Želite li, sire, da ga pozovem da dođe ovamo, u dvor?"
<BR>&nbsp;&nbsp;&nbsp;&nbsp;&nbsp;"Ne, bojim se da za to nema vremena. Pretpostavljam da me možeš povezati s njim šifrovanom linijom, koju nije moguće provaliti?"
<BR>&nbsp;&nbsp;&nbsp;&nbsp;&nbsp;"Naravno, sire."
<BR>&nbsp;&nbsp;&nbsp;&nbsp;&nbsp;"Onda, učini to. Smesta!"
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
