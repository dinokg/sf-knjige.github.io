<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Nije bilo ni najmanje teško upriličiti sastanak sa carem. Agisove oči zablistaše kada je ugledao Seldona. "Zdravo, stari prijatelju!" uzviknu on. "Donosiš li mi to zlu sreću?"
<BR>&nbsp;&nbsp;&nbsp;&nbsp;&nbsp;"Nadam se da ne", odgovori Seldon.
<BR>&nbsp;&nbsp;&nbsp;&nbsp;&nbsp;Agis otkopča bogato ukrašeni ogrtač koji je nosio i, glasno progunđavši, baci ga u ugao odaje. "I ostani da ležiš tamo!"
<BR>&nbsp;&nbsp;&nbsp;&nbsp;&nbsp;Potom pogleda Seldona i zavrte glavom. "Mrzim taj ogrtač. Težak je kao greh i vruć kao pakao. Uvek sam prinuđen da ga nosim, kada me zasipaju besmislenim rečima, stojeći tako ukrućen kao namolovan. Prosto, odvratno. Kleon je bio rođen za to, i sasvim mu je pristajalo. Ja nisam i ne pristaje mi. Moje je prokletstvo da sam njegov treći rođak po majčinoj liniji i to me je predodredilo da postanem car. Rado bih prodao ovo mesto - jeftino. Hari, da li bi voleo da postaneš car?"
<BR>&nbsp;&nbsp;&nbsp;&nbsp;&nbsp;"Ne, ne, ni u snu, te se u to ne pouzdavajte previše", odgovori Seldon, nasmejavši se.
<BR>&nbsp;&nbsp;&nbsp;&nbsp;&nbsp;"Ali, reci mi, ko ti je ta lepotica koju si danas doveo sa sobom?"
<BR>&nbsp;&nbsp;&nbsp;&nbsp;&nbsp;Vanda porumene i car joj se ljubazno obrati: "Nemoj, draga, dozvoliti da te zbunjujem. Jedno od malog broja prava koja car ima jeste da kaže što god mu se svidi. Niko tome ne može prigovoriti ili to osporiti. Samo ti kažu: 'Da, sire'. Međutim, to 'sire' neću ni da čujem od tebe. Mrzim tu reč. Oslovljavaj me, naprosto, sa Agis. Mada mi ni to nije kršteno ime, već carsko, na koje sam se i sam morao navići. I tako... Reci mi, Hari, kako idu stvari? Šta se događalo s tobom otkako smo se poslednji put videli?"
<BR>&nbsp;&nbsp;&nbsp;&nbsp;&nbsp;"Dva puta su me napali", odgovori Seldon kratko.
<BR>&nbsp;&nbsp;&nbsp;&nbsp;&nbsp;Car kao da nije bio siguran da li je reč o šali ili ne. "Dva puta?" upita on. "Stvarno?"
<BR>&nbsp;&nbsp;&nbsp;&nbsp;&nbsp;Carevo lice postajalo je sve namrštenije dok mu je Seldon pričao o napadima. "Pretpostavljam da nijednog policajca nije bilo u blizini kada su te ona osmorica napala?"
<BR>&nbsp;&nbsp;&nbsp;&nbsp;&nbsp;"Ni jednog jedinog."
<BR>&nbsp;&nbsp;&nbsp;&nbsp;&nbsp;Car ustade, istovremeno davši znak Vandi i Seldonu da ostanu da sede. Potom stade koračati gore-dole po odaji, kao da nastoji da time odagna bes. A onda se okrenu i pogleda Seldona.
<BR>&nbsp;&nbsp;&nbsp;&nbsp;&nbsp;"Tokom hiljada godina", reče on najzad, "kada god bi se nešto slično dogodilo, ljudi bi govorili: 'Treba da se obratimo caru!' Ili: 'Zašto car nešto ne preduzme?' Najzad, car i može i treba da nešto učini, iako to ne mora uvek biti nešto najpamentije. Ali, Hari, ja... ja sam bespomoćan. Potpuno bespomoćan.
<BR>&nbsp;&nbsp;&nbsp;&nbsp;&nbsp;Naravno, postoji i ta takozvana Komisija za javnu bezbednost, ali ona kao da se više stara o mojoj nego o bezbednosti građana. Pravo je čudo, uopšte, što si se probio do mene, budući da te u toj komisiji baš ne vole mnogo.
<BR>&nbsp;&nbsp;&nbsp;&nbsp;&nbsp;Ne postoji baš ništa što bih u pogledu bilo čega mogao da učinim. Da li ti je poznato kakav je položaj cara posle pada hunte i, ovaj, vaspostavljanja imperijalne moći?"
<BR>&nbsp;&nbsp;&nbsp;&nbsp;&nbsp;"Mogu da zamislim."
<BR>&nbsp;&nbsp;&nbsp;&nbsp;&nbsp;"Kladim se da ne možeš - ne, bar, u potpunosti. Sada imamo demokratiju. Znaš li šta je demokratija?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Agis se namršti. "Smeo bih da se kladim da smatraš da je to nešto mnogo dobro."
<BR>&nbsp;&nbsp;&nbsp;&nbsp;&nbsp;"Mislim da bi moglo biti dobro."
<BR>&nbsp;&nbsp;&nbsp;&nbsp;&nbsp;"Znao sam. Pa, da ti kažem, baš i nije. Demokratija ozbiljno uzdrmava Carstvo.
<BR>&nbsp;&nbsp;&nbsp;&nbsp;&nbsp;Zamisli da poželim da se više policajaca nađe na ulicama Trantora. Nekada, bilo bi dovoljno da uzmem parče papira koje je pripremio odgovarajući carski činovnik i potpišem ga kitnjastim slovima - i ulice bi vrvele od čuvara reda.
<BR>&nbsp;&nbsp;&nbsp;&nbsp;&nbsp;Danas, čovek ne može učiniti ništa slično tome. Morao bih najpre da iziđem pred skupštinu. Sedam i po hiljada muškaraca i žena istog bi časa zagakalo, poput jata gusaka, na sam pomen nečeg takvog. Pre svega, odakle novac za to? Ne možeš, razume se, imati dodatni odred od, recimo, deset hiljada policajaca, a da istovremeno ne moraš da obezbediš deset hiljada novih plata. A onda, čak i ako dobiješ saglasnost, ko će odabrati te nove čuvare reda? Ko će im biti nalogodavac?
<BR>&nbsp;&nbsp;&nbsp;&nbsp;&nbsp;Poslanici bi kreštali jedni na druge, drali se i svađali, pa se na kraju i smirili - ali od svega ne bi bilo ništa. Hari, nisam u mogućnosti ni da naredim da se zamene pregorele svetiljke na kupoli, koje si onomad i sam uočio. Koliko će to koštati? U čijoj je to nadležnosti? Naravno, nove svetiljke biće na kraju postavljene, ali da se to obavi biće potrebno nekoliko meseci. To ti je demokratija, moj Hari."
<BR>&nbsp;&nbsp;&nbsp;&nbsp;&nbsp;"Koliko se sećam", primeti Seldon, "i Kleon se sve vreme žalio kako ništa ne može da izvede po svojoj želji."
<BR>&nbsp;&nbsp;&nbsp;&nbsp;&nbsp;"Car Kleon je", odvrati Agis pomalo nestrpljivo, "imao dvojicu izvrsnih prvih ministara - Demerzela i tebe - i obojici vam je polazilo za rukom da ga sprečite da ne počini nešto nepromišljeno. Ja, međutim, imam sedam i po hiljada prvih ministara i svi su oni šašavi, od prvog do poslednjeg. Ali, Hari, pretpostavljam da nisi došao da mi se žališ zbog onih napada."
<BR>&nbsp;&nbsp;&nbsp;&nbsp;&nbsp;"Ne, nisam. U pitanju je nešto mnogo gore. Sire... Agise... potrebni su mi krediti."
<BR>&nbsp;&nbsp;&nbsp;&nbsp;&nbsp;Car se zagleda u njega. "Posle svega, Hari, što sam ti upravo rekao? Nemam ni pare... Da, naravno, postoje krediti koji se troše da bi se ovaj kompleks kako-tako održao, ali čak i da bih ih dobio u tu svrhu, moram izlaziti pred razjapljene čeljusti onih skupštinara. Ako zamišljaš da se naprosto mogu pojaviti pred njima i reći im: 'Znate, potrebni su mi krediti za mog prijatelja, Harija Seldona', i ako zamišljaš da im mogu izvući makar samo jedan novčić, za bilo šta, a da ne prođe i po dve godine, u tom si slučaju i ti pošašavio. Nema teorije."
<BR>&nbsp;&nbsp;&nbsp;&nbsp;&nbsp;Agis sleže ramenima i dodade, nešto blažim glasom: "Hari, nemoj me pogrešno shvatiti. Zaista bih želeo da ti pomognem, kad bih samo mogao. Posebno bih želeo da ti pomognem radi tvoje unuke. Gledajući je, pomišljam da bi ti trebalo dati sve kredite koji su ti potrebni - ali je to, naprosto, nemoguće."
<BR>&nbsp;&nbsp;&nbsp;&nbsp;&nbsp;"Agise", upozori ga Seldon, "ako ne obezbedim sredstva, psihoistorijska istraživanja će stati - posle skoro četrdeset godina."
<BR>&nbsp;&nbsp;&nbsp;&nbsp;&nbsp;"Pa, ako nas posle četrdeset godina nisu ni do čega dovela, čemu se uzbuđivati?"
<BR>&nbsp;&nbsp;&nbsp;&nbsp;&nbsp;"Agise", odvrati Seldon, "ne postoji više ništa što bih ja, lično, mogao sada učiniti. Napadi na mene izvršeni su baš zbog toga što sam psihoistoričar. Ljudi me smatraju pticom-zloslutnicom - prorokom sveopšte propasti."
<BR>&nbsp;&nbsp;&nbsp;&nbsp;&nbsp;Car potvrdno klimnu glavom. "Baš nemaš sreće, Gavrane Seldone. Već sam ti to rekao."
<BR>&nbsp;&nbsp;&nbsp;&nbsp;&nbsp;Seldon, sav slomljen, ustade. "Znači, gotovo je."
<BR>&nbsp;&nbsp;&nbsp;&nbsp;&nbsp;Vanda takođe ustade i stade kraj Seldona, vrškom glave dodirujući dedino rame. Nije skidala pogled sa carevog lica.
<BR>&nbsp;&nbsp;&nbsp;&nbsp;&nbsp;Seldon se okrenu da pođe, ali ga car zaustavi. "Čekaj, čekaj malo. Setio sam se nekih stihova, koje pamtim još odavno."
<BR>&nbsp;&nbsp;&nbsp;&nbsp;&nbsp;Zlo silno zemljom hodi
<BR>&nbsp;&nbsp;&nbsp;&nbsp;&nbsp;Za nove se žrtve bori
<BR>&nbsp;&nbsp;&nbsp;&nbsp;&nbsp;Al blaga sve veća nastaju
<BR>&nbsp;&nbsp;&nbsp;&nbsp;&nbsp;Dok ljude beda mori.
<BR>&nbsp;&nbsp;&nbsp;&nbsp;&nbsp;"Šta to treba da znači?" upita Seldon bezvoljno.
<BR>&nbsp;&nbsp;&nbsp;&nbsp;&nbsp;"To, da dok se Carstvo raspada i stanje mu postaje sve gore, postoje pojedinci koji stiču sve veća bogatstva. Zbog čega se ne obratiti nekim od naših dobrostojećih preduzimača? Njima, bar, skupštinari ne sede na glavi i mogu, samo ako hoće, jednostavno potpisati nalog."
<BR>&nbsp;&nbsp;&nbsp;&nbsp;&nbsp;Seldon se zagleda u Agisa. "Pokušaću i to."
</P></TD></TR></TABLE>
<P class="next">
<A HREF=p103.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
