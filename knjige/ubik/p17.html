<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Buđenje je najlepše uz
<BR>&nbsp;&nbsp;&nbsp;&nbsp;&nbsp;zdrav, sočan poljubac zdele
<BR>&nbsp;&nbsp;&nbsp;&nbsp;&nbsp;krepkih, hranljivih Ubik
<BR>&nbsp;&nbsp;&nbsp;&nbsp;&nbsp;iskokanih pahuljica, cerealija
<BR>&nbsp;&nbsp;&nbsp;&nbsp;&nbsp;za odrasle, još krckavijih,
<BR>&nbsp;&nbsp;&nbsp;&nbsp;&nbsp;još ukusnijih, još mmmm-milijih.
<BR>&nbsp;&nbsp;&nbsp;&nbsp;&nbsp;Ubik cerealije za doručak,
<BR>&nbsp;&nbsp;&nbsp;&nbsp;&nbsp;cela zdela prijatnog gošćenja!
<BR>&nbsp;&nbsp;&nbsp;&nbsp;&nbsp;Ne prekoračujte preporučenu
<BR>&nbsp;&nbsp;&nbsp;&nbsp;&nbsp;porciju za jedan obrok.
<BR>
<BR>&nbsp;&nbsp;&nbsp;&nbsp;&nbsp;Raznovrsnost kola ostavila je na njega utisak. Bila su zastupljena mnoga godišta, mnogi proizvodi i mnogi modeli. Činjenica što je većina njih bila crna nije se mogla pripisati u greh Džoriju; taj detalj bio je autentičan.
<BR>&nbsp;&nbsp;&nbsp;&nbsp;&nbsp;Ali kako je to Džori znao?
<BR>&nbsp;&nbsp;&nbsp;&nbsp;&nbsp;To je čudno, pomisli on; Džorijevo istančano poznavanje 1939, jednog razdoblja u kome niko od nas nije živeo - izuzev Glena Ransitera.
<BR>&nbsp;&nbsp;&nbsp;&nbsp;&nbsp;A onda je odjednom shvatio zašto. Džori je rekao istinu; on je sazdao - ne ovaj svet - već svet, ili tačnije fantazmagorični pandan njihovog sopstvenog vremena. Razlaganje i povratak na ove oblike nisu bili njegovo delo; dešavali su se uprkos njegovim naporima. To su prirodni atavizmi, sinulo je Džou, koji su se zbivali mehanički uporedo s opadanjem Džorijeve snage. Kao što mladić kaže, to je ogroman napor. To je možda prvi put da stvara ovako raznolik svet za toliko ljudi odjednom. Nije uobičajeno da se toliko osoba u poluživotu uzajamno povezuju vodovima.
<BR>&nbsp;&nbsp;&nbsp;&nbsp;&nbsp;Mi smo nametnuli Džoriju nenormalan teret, rekao je sebi. I platili smo za to.
<BR>&nbsp;&nbsp;&nbsp;&nbsp;&nbsp;Jedan uglasti, stari taksi marke dodž naišao je, kloparajući; Džo mu mahnu i taksi se bučno dotetura do ivičnjaka. Da proverim sada ono što je Džori kazao u vezi sa skučenim granicama ovog kvazi-sveta, reče on u sebi. I obrati se šoferu: "Provozajte me po gradu; kuda god želite. Voleo bih da vidim što je moguće više ulica, kuća i sveta, a onda, kad me provezete kroz ceo Demuan, želim da me odvezete do susednog grada, pa ćemo posle videti."
<BR>&nbsp;&nbsp;&nbsp;&nbsp;&nbsp;"Ja ne vozim van grada, gospodine", reče šofer otvarajući vrata za Džoa. "Ali sa zadovoljstvom ću s vama obići Demuan. To je lep grad, gospodine. Vi niste iz ove države, je li?"
<BR>&nbsp;&nbsp;&nbsp;&nbsp;&nbsp;"Iz Njujorka", reče Džo ulazeći u taksi.
<BR>&nbsp;&nbsp;&nbsp;&nbsp;&nbsp;Taksi se ponovo uključi u saobraćaj. "Šta misle o ratu tamo u Njujorku?" upita šofer ubrzo. "Verujete li da ćemo i mi ući? Ruzvelt želi da nas uvuče..."
<BR>&nbsp;&nbsp;&nbsp;&nbsp;&nbsp;"Nisam raspoložen da raspravljam o politici ni o ratu", reče Džo oštro.
<BR>&nbsp;&nbsp;&nbsp;&nbsp;&nbsp;Neko vreme vozili su se u tišini.
<BR>&nbsp;&nbsp;&nbsp;&nbsp;&nbsp;Gledajući kuće, svet i kola koja su promicala, Džo se ponovo upitao kako Džori uspeva da sve to održava. Toliko detalja, divio se on. Uskoro bi trebalo da stignem do ivice toga; to mora da se dogodi svakog časa.
<BR>&nbsp;&nbsp;&nbsp;&nbsp;&nbsp;"Vozaču", reče on, "ima li ovde u Demuanu kuća s prostitutkama?"
<BR>&nbsp;&nbsp;&nbsp;&nbsp;&nbsp;"Ne", odgovori vozač.
<BR>&nbsp;&nbsp;&nbsp;&nbsp;&nbsp;Možda Džoriju to ne polazi za rukom, pomisli Džo. Zbog njegove mladosti. Ili možda ne odobrava. Odjednom je osetio umor. Kuda ja to idem? - upitao se. I zašto? Da bih dakazao sebi da mi je Džori kazao istinu? Već znam da je to istina; video sam kako lekar nestaje u tren oka. Video sam kako se Džori pomalja iz Dona Denija; to je trebalo da bude dovoljno. Sve što postižem na ovaj način jeste novo opterećenje za Džorija, što će povećati njegov apetit. Bolje je da odustanem, zaključio je. Ovo je besciljno.
<BR>&nbsp;&nbsp;&nbsp;&nbsp;&nbsp;A kao što je Džori rekao, dejstvo Ubika će proći u svakom slučaju. Ne želim da poslednje minute ili časove života provedem vozeći se po Demuanu. Mora postojati nešto drugo.
<BR>&nbsp;&nbsp;&nbsp;&nbsp;&nbsp;Jedna devojka na pločniku kretala se lakim, sporim koracima; izgledalo je da kupuje očima, gledajući u izloge. Zgodna devojka sa sjajnim, plavim kikama, koja je preko bluze nosila raskopčan žaket, uz svetlocrvenu suknju i cipelice s visokim potpeticama. "Usporite", naložio je vozaču. "Tamo, pored one devojke s kikama."
<BR>&nbsp;&nbsp;&nbsp;&nbsp;&nbsp;"Ona neće razgovarati s vama", reče vozač. "Pozvaće Pajkana."
<BR>&nbsp;&nbsp;&nbsp;&nbsp;&nbsp;"Briga me", odgovori Džo. U ovom času bilo je to nevažno.
<BR>&nbsp;&nbsp;&nbsp;&nbsp;&nbsp;Stari dodž uspori i, bumbarajući, stiže do ivičnjaka; njegove gume su se pobunile kada su se očešale o rub pločnika. Devojka diže pogled.
<BR>&nbsp;&nbsp;&nbsp;&nbsp;&nbsp;"Alo, gospođice", reče Džo.
<BR>&nbsp;&nbsp;&nbsp;&nbsp;&nbsp;Ona ga radoznalo odmeri; njene tople, inteligentne, plave oči malo se raširiše, ali bez zaziranja i straha. Štaviše, izgledalo je da je to pomalo zabavlja. U svakom slučaju bila je blagonaklona.
<BR>&nbsp;&nbsp;&nbsp;&nbsp;&nbsp;"Da?" upita.
<BR>&nbsp;&nbsp;&nbsp;&nbsp;&nbsp;"Ja ću umreti", reče Džo.
<BR>&nbsp;&nbsp;&nbsp;&nbsp;&nbsp;"Oh, bože", reče devojka zabrinuto. "Jeste li..."
<BR>&nbsp;&nbsp;&nbsp;&nbsp;&nbsp;"On nije bolestan", umeša se vozač. "Raspitivao se za devojke; želi samo da vas upeca."
<BR>&nbsp;&nbsp;&nbsp;&nbsp;&nbsp;Devojka se nasmeja. Bez noprijateljstva. I ne udalji se.
<BR>&nbsp;&nbsp;&nbsp;&nbsp;&nbsp;"Uskoro će vreme za večeru", reče joj Džo. "Dozvolite da vas odvedem u restoran Matador; čuo sam da je dobar." Njegov umor sada se povećao; osećao je na sebi njegovu težinu, a onda je s nemim iscrpljujućim užasom shvatio da iza toga stoji ona ista malaksalost koja ga je ophrvala u hotelskom predvorju, pošto je Pati pokazao onaj poziv iz policije. I hladnoća. Fizički doživljaj hladnog pakovanja koje ga je okruživalo krišom se vratio. Dejstvo Ubika prestaje, sinulo mu je. Nije mi još mnogo ostalo.
<BR>&nbsp;&nbsp;&nbsp;&nbsp;&nbsp;Nešto se zacelo ocrtalo na njegovm licu; devojka mu se približila, sve do prozora taksija.
<BR>&nbsp;&nbsp;&nbsp;&nbsp;&nbsp;"Je li vam dobro?" upitala je.
<BR>&nbsp;&nbsp;&nbsp;&nbsp;&nbsp;"Ja umirem, gospođice", reče Džo s naporom. Opet je proradilo bilo u rani na njegovoj ruci, u otiscima zuba. Oni su ponovo postali vidljivi. Već samo to bilo je dovoljno da ga ispuni grozom.
<BR>&nbsp;&nbsp;&nbsp;&nbsp;&nbsp;"Neka vas šofer odveze do bolnice", reče devojka.
<BR>&nbsp;&nbsp;&nbsp;&nbsp;&nbsp;"Možemo li večerati zajedno?" upita je Džo.
<BR>&nbsp;&nbsp;&nbsp;&nbsp;&nbsp;"Zar vam je do toga?" reče ona. "I to sada kada ste - šta ja znam. Balesni? Jeste li bolesni?" Zatim otvori vrata na taksiju. "Želite li da pođem s vama u bolnicu? Je li to?"
<BR>&nbsp;&nbsp;&nbsp;&nbsp;&nbsp;"U Matador" reče Džo. "Uzećemo pirjani file marsovske popčeve krtice." Onda se setio da taj uvozni delikates nije postojao u ovom razdoblju. "Sajamski odrezak", reče on. "Goveđi. Volite li govedinu?"
<BR>&nbsp;&nbsp;&nbsp;&nbsp;&nbsp;Devojka uđe u taksi i reče vozaču: "On želi da ide u Matador."
<BR>&nbsp;&nbsp;&nbsp;&nbsp;&nbsp;"U redu, gospođice", reče vozač. Taksi se još jednom uključi u saobraćaj. Na sledećoj raskrsnici vozač okrete kola nazad; sada smo na putu za restoran, shvati Džo. Zanima me hoću li izdržati donde. Umor i hladnoća potpuno su ga preplavili; osećao je kako telesne funkcije počinju da mu se gase, jedna po jedna. Organi nisu imali budućnost; jetra nije morala da proizvodi eritrocite, bubrezi nisu morali da izlučuju iz tela otpadne produkte metabolizma, organi za varenje nisu služili ničemu. Samo je srce nastavljalo da se napreže, a disanje je svakim časom bivalo sve teže; svaki put kada bi uvukao vazduh u pluća, osećao je betonski blok koji mu se navalio na grudi. Moj nadgrobni kamen, zaključi on. Video je da mu ruka ponovo krvari; gusta krv sporo je izbijala, kap po kap.
<BR>&nbsp;&nbsp;&nbsp;&nbsp;&nbsp;"Jeste li za laki strajk?" upita devojka, pružajući mu paklo. "'One su prirodno ispečene', kako kaže reklamni slogan. Izrekla 'L. S. M. F. T.' neće ući u upotrebu sve do... <EM>Engleska reč 'toast' upotrebljena je ovde u dva značenja što u prevodu čini nejasnim smisao celog pasusa; rečenica 'They're toasted' (One su ispečene) odnosi se na cigarete - zapravo, duvan sušen na suncu pre fermentacije. Pošto 'toast' znači i 'zdravica', ova asocijacija vešto se koristi u sledećoj reklami gde skraćenica 'L.S.M.F.T.' stoji za 'Lucky Strike Made For Toast' (Laki strajk pravljen za zdravicu; prim. prev.</EM>
<BR>&nbsp;&nbsp;&nbsp;&nbsp;&nbsp;"Ja se zovem Džo Čip", reče Džo.
<BR>&nbsp;&nbsp;&nbsp;&nbsp;&nbsp;"Želite li da vam se predstavim?"
<BR>&nbsp;&nbsp;&nbsp;&nbsp;&nbsp;"Da", zaškrguta on i zažmuri. Nije mogao dalje da govori, bar za izvesno vreme. "Da li vam se Demuan sviđa?" upitao je malo kasnije, krijući šaku od nje. "Živite li ovde dugo?"
<BR>&nbsp;&nbsp;&nbsp;&nbsp;&nbsp;"Po vašem glasu rekla bih da ste veoma umorni, gospodine Čipe", reče devojka.
<BR>&nbsp;&nbsp;&nbsp;&nbsp;&nbsp;"Oh, do đavola", reče on mahnuvši. "Nije važno."
<BR>&nbsp;&nbsp;&nbsp;&nbsp;&nbsp;"Da, važno je." Devojka otvori tašnu i živo stade da pretura po njoj. "Ja nisam neka Džorijeva nakarada; ja nisam kao on..." Pokazala je vozača. "Ili kao svi oni mali, stari dućani, kuće, i ova prašnjava ulica, kao svi oni ljudi i njihova neolitska kola. Izvolite, gospodine Čipe. "Iz svoje tašne izvadila je jedan koverat i pružila mu ga. "Ovo je za vas. Otvorite ga odmah; mislim da nijedno od nas nije trebalo toliko da odugovlači."
<BR>&nbsp;&nbsp;&nbsp;&nbsp;&nbsp;Olovnim prstima on rascepi koverat.
<BR>&nbsp;&nbsp;&nbsp;&nbsp;&nbsp;Unutra je našao jedan certifikat, velelepan i iskićen. Međutim, štampani tekst se rasplinjavao; sada je bio suviše umoran da čita. "Šta kaže?" upitao je, spustivši ga sebi u krilo.
<BR>&nbsp;&nbsp;&nbsp;&nbsp;&nbsp;"Iz kompanije koja proizvodi Ubik", reče devojka. "To je garancija, gospodine Čipe, za besplatno, doživotno snabdevanje, basplatno zato što znam vaše probleme u vezi s novcem, vašu, da tako kažem, idiosinkraziju. A pozadi spisak svih drogerija koje ga drže. Na spisku su dve drogerije u Demuanu - i to ne napuštene. Predlažem da prvo odemo u jednu od njih, pre večere. Držite, vozaču." Nagnula se napred i pružila vazaču jednu već ispisanu cedulju. "Odvezite nas na ovu adresu. I požurite; oni uskoro zatvaraju."
<BR>&nbsp;&nbsp;&nbsp;&nbsp;&nbsp;Džo je ležao zavaljen na sedištu i borio se za dah.
<BR>&nbsp;&nbsp;&nbsp;&nbsp;&nbsp;"Izdržaćemo do drogerije", reče devojka i umirujuće ga potapša po ruci.
<BR>&nbsp;&nbsp;&nbsp;&nbsp;&nbsp;"Ko ste vi?" upita je Džo.
<BR>&nbsp;&nbsp;&nbsp;&nbsp;&nbsp;"Zovem se Ela. Ela Hajd Ransiter. Žena vašeg poslodavca."
<BR>&nbsp;&nbsp;&nbsp;&nbsp;&nbsp;"Vi ste ovde s nama", reče Džo. "Na ovoj strani; vi ste u hladnom pakovanju."
<BR>&nbsp;&nbsp;&nbsp;&nbsp;&nbsp;"Kao što dobro znate. Bila sam tu neko vreme", reče Ela Ransiter. "Veoma skoro rodiću se ponovo, u nekoj drugoj materici, mislim. Bar Glen tako kaže. Stalno sanjam nekakvu dimljivu, crvenu svetlost, a to je loše; to nije moralno pogodna materica da se u njoj rodim." Ona se nasmeja zvonkim, toplim smehom.
<BR>&nbsp;&nbsp;&nbsp;&nbsp;&nbsp;"Vi ste ona druga", reče Džo. "Džori nas uništava, a vi pokušavate da nam pomognete. lza vas nema nikoga, baš kao što nema nikoga iza Džorija. Stigao sam do poslednjih bića u svemu ovome."
<BR>&nbsp;&nbsp;&nbsp;&nbsp;&nbsp;"Ja ne mislim o sebi kao o 'biću'; obično mislim o sebi kao o Eli Ransiter", reče Ela sarkastično.
<BR>&nbsp;&nbsp;&nbsp;&nbsp;&nbsp;"Ali to je istina", reče Džo.
<BR>&nbsp;&nbsp;&nbsp;&nbsp;&nbsp;"Da." Ona neveselo klimnu glavom.
<BR>&nbsp;&nbsp;&nbsp;&nbsp;&nbsp;"Zašto radite protiv Džorija?"
<BR>&nbsp;&nbsp;&nbsp;&nbsp;&nbsp;"Zato što me je Džori napao." reče Ela. "Ugrožavao me je na isti način na koji je ugrožavao vas. Oboje znamo šta on radi; to vam je sam kazao u vašoj hotelskoj sobi. Ponekad je veoma moćan; povremeno uspeva da me istisne kada sam aktivna i pokušavam da razgovaram s Glenom. Ali izgleda da s njim bolje izlazim na kraj od većine poluživih, sa Ubikom ili bez njega. Bolje, na primer, od vaše grupe čak i kada je delovala kao kolektiv."
<BR>&nbsp;&nbsp;&nbsp;&nbsp;&nbsp;"Da", reče Džo. To je, zacelo, bila istina. Dokazana na delu.
<BR>&nbsp;&nbsp;&nbsp;&nbsp;&nbsp;"Kad se ponovo rodim, Glen više neće biti u stanju da se sa mnom savetuje", reče Ela. "Ja imam veoma sebičan, praktičan razlog što vam pomažem, gospodine Čipe; želim da me vi zamenite. Želim da Glen ima nakoga kome može da se obrati za savet i pomoć, na koga može da se osloni. Vi ćete biti idealni; radićete u poluživotu ono što ste radili u punom životu. Tako, u izvesnom smislu, moje pobude nisu plemenite; spasla sam vas od Džorija, rukovodođena jednim dobrim zdravorazumskim razlogom." Ona zastade za čas, pa dodade: "A bog mi je svedok da mrzim Džorija."
<BR>&nbsp;&nbsp;&nbsp;&nbsp;&nbsp;"Pošto se vi ponovo rodite, zar mislite da neću podleći?" upita Džo.
<BR>&nbsp;&nbsp;&nbsp;&nbsp;&nbsp;"Vi ste doživotno snabdeveni Ubikom. Kao što piše na certifikatu koji sam vam dala."
<BR>&nbsp;&nbsp;&nbsp;&nbsp;&nbsp;"Možda mogu da porazim Džorija," reče Džo.
<BR>&nbsp;&nbsp;&nbsp;&nbsp;&nbsp;"Da ga uništite, hoćete da kažete?" Ela se duboko zamisli. "On nije neranjiv. Možda ćete vremenom naučiti kako da ga neutrališete. Mislim da je to zaista najviše čemu možete da se nadate; sumnjam da možete odistinski da ga uništite - drugim rečima, da ga konzumirate - kao što to on čini s poluživima koji su smešteni blizu njega u moratorijumu."
<BR>&nbsp;&nbsp;&nbsp;&nbsp;&nbsp;"Do đavola", reče Džo. "Objasniću Glenu Ransiteru situaciju i ubediti ga da potpuno iseli Džorija iz moratorijuma."
<BR>&nbsp;&nbsp;&nbsp;&nbsp;&nbsp;"Glen nema vlasti da to učini."
<BR>&nbsp;&nbsp;&nbsp;&nbsp;&nbsp;"Zar Šenhajt fon Fogelzang..."
<BR>&nbsp;&nbsp;&nbsp;&nbsp;&nbsp;"Džorijeva porodica plaća Herbertu godišnje veliku svotu novca da ga drži sa ostalima i da izmišlja naizgled prihvatljive razloge za takav postupak. I - Džorija ima u svakom moratorijumu. Ova bitka vodi se svuda gde su poluživi; to je istina, pravilo našeg načina postojanja." Onda je utonula u ćutanje; po prvi put na njenom licu video je izraz ljutine. Srdit, oštar pogled koji je poremotio njeno spokojstvo. "Ona mora da se izbori na našoj strani stakla", reče Ela. "I vodimo je mi u poluživotu, oni koje Džori vreba. Vi morate da preuzmete komandu, gospodine Čipe, kada se ja ponovo rodim. Mislite da ste sposobni za to? Biće teško. Džori će uvek crpsti snagu iz vas, namećući vam takvo breme da ćete osećati..." za trenutak je oklevala. "...približavanje smrti. A to će i biti. Jer se u poluživotu mi ionako stalno smanjujemo. Džori to samo ubrzava. Umor i hlađenje nastupaju u svakom slučaju. Ali ne tako skoro."
<BR>&nbsp;&nbsp;&nbsp;&nbsp;&nbsp;Sećaću se onoga što je uradio Vendi, pomisli Džo. To će mi davati snage da nastavim. Već samo to.
<BR>&nbsp;&nbsp;&nbsp;&nbsp;&nbsp;"Evo drogerije, gospođice", reče vozač. Uglasti, čestiti stari dodž dahćući stiže do ivičnjaka i stade.
<BR>&nbsp;&nbsp;&nbsp;&nbsp;&nbsp;"Ja neću ući s vama", reče Ela Ransiter Džou kada je otvorio vrata i nesigurno izmileo napolje. "Do viđenja. Hvala vam za vašu odanost Glenu. Hvala vam za sve što ćete učiniti za njega." Ona se nagnu ka njemu i poljubi ga u obraz; učinilo mu se da su joj usne u naponu života. I nešto od toga prenelo se na njega; osetio je da je malo jači. "Želim vam sreću s Džorijem." Ona se zavali na sedištu i smireno se dovede u red, držeći tašnu u krilu.
<BR>&nbsp;&nbsp;&nbsp;&nbsp;&nbsp;Džo zatvori vrata taksija, postoja, a onda se kolebljivo uputi u drogeriju. Iza njega taksi je odumbarao; čuo ga je, ali nije video kako odlazi.
<BR>&nbsp;&nbsp;&nbsp;&nbsp;&nbsp;U dostojanstvenom enterijeru drogerije, osvetljenom sijalicama, prišao mu je jedan ćelavi farmaceut s propisnim tamnim prslukom, s mašnom vezanom u čvor i u besprekorno ispeglanim pantalonama od šagrina. "Bojim se da zatvaramo, gospodine. Baš sam pošao da zaključam vrata."
<BR>&nbsp;&nbsp;&nbsp;&nbsp;&nbsp;"Ali ja sam unutra", reče Džo. "I želim da me uslužite." Pokazao je farmaceutu certifikat koji mu je Ela dala; čkiljeći kroz okrugle naočari bez okvira, farmaceut se naprezao da razazna štampanu goticu. "Hoćete li me uslužiti?" upita Džo.
<BR>&nbsp;&nbsp;&nbsp;&nbsp;&nbsp;"Ubik", reče farmaceut. "Mislim da ga više nemam. Dozvolite da proverim." Pošao je.
<BR>&nbsp;&nbsp;&nbsp;&nbsp;&nbsp;"Džori", reče Džo.
<BR>&nbsp;&nbsp;&nbsp;&nbsp;&nbsp;Okrenuvši glavu farmaceut upita: "Gospodine?"
<BR>&nbsp;&nbsp;&nbsp;&nbsp;&nbsp;"Vi ste Džori", reče Džo. "Sada mogu da odredim, kazao je sebi. Umem da ga prepoznam kad ga sretnem. "Vi ste izumeli ovu drogeriju i sve u njoj osim limenki sa sprejem Ubika, reče on. "Vi nemate vlast nad Ubikom; to potiče od Ele." Naterao je sebe da se pokrene; korak po korak, primicao se policama s medikamentima iza tezge. Pokušavao je da pronađe Ubik zavirujući u mraku u jednu policu za drugom. Svetlost u radnji je trnula; starinski inventar je tamneo.
<BR>&nbsp;&nbsp;&nbsp;&nbsp;&nbsp;"Ja sam unazadio sav Ubik u ovoj radnji", reče farmaceut mladalačkim, piskavim Džorijevim glasom. "Pretvorio sam ga u balzam za jetru i bubrege. Sada ne vredi."
<BR>&nbsp;&nbsp;&nbsp;&nbsp;&nbsp;"Otići ću u drugu drogeriju koja ga ima", reče Džo. Naslonio se na tezgu, gutajući vazduh mučno i sporo u nepravilnim razmacima.
<BR>&nbsp;&nbsp;&nbsp;&nbsp;&nbsp;Iz ćelavog farmaceuta progovori Džori: "Biće zatvorena."
<BR>&nbsp;&nbsp;&nbsp;&nbsp;&nbsp;"Sutra", reče Džo. "Mogu da izdržim do sutra izjutra."
<BR>&nbsp;&nbsp;&nbsp;&nbsp;&nbsp;"Ne možete", reče Džori. "Bilo kako bilo, i u toj drogeriji Ubik će biti unazađen."
<BR>&nbsp;&nbsp;&nbsp;&nbsp;&nbsp;"U drugom gradu", reče Džo.
<BR>&nbsp;&nbsp;&nbsp;&nbsp;&nbsp;"Biće unazađen kuda god da odete. Vraćen u oblik melema, ili u oblik praška, ili u oblik eliksira, ili u oblik balzama. Nikada nećete videti limenku tog spreja, Džo Čipe." Džori u liku ćelavog farmaceuta osmehnu se, otkrivajući zubnu protezu nalik na celuloid.
<BR>&nbsp;&nbsp;&nbsp;&nbsp;&nbsp;"Mogu..." Ućutao je prikupljajući mršave ostatke vitalnosti. Pokušavao je da sopstvenom snagom zagreje ukočeno telo, obamrlo od hladnoće. "...da ga vratim u sadašnjost", rekao je. "U 1992."
<BR>&nbsp;&nbsp;&nbsp;&nbsp;&nbsp;"Možete li, gospodine Čipe?" Farmaceut dodade Džou jednu uglastu kartonsku kutiju. "Eto vam. Otvorite je i videćete..."
<BR>&nbsp;&nbsp;&nbsp;&nbsp;&nbsp;"Znam šta ću videti", reče Džo. Usredsredio se na plavu bocu balzama za jetru i bubrege. Evoluiraj napred, rekao joj je i preplavio ju je željom rođenom iz preke potrebe; sasuo je u kutiju svaki delić energije koja mu je preostala. Nije se promenila. Ovo je pravi svet, rekao joj je. "Limenka spreja", rekao je glasno. Zažmurio je i predahnuo.
<BR>&nbsp;&nbsp;&nbsp;&nbsp;&nbsp;"To nije limenka spreja, gospodine Čipe", reče farmaceut. Idući tamo-amo po radnji, gasio je svetlo; gurnuo je ključ u registarkasu i fioka je izletela. Farmaceut je vešto premestio novčanice i sitninu iz fioke u metalnu kutiju s bravom.
<BR>&nbsp;&nbsp;&nbsp;&nbsp;&nbsp;"Ti si limenka spreja", reče Džo kartonskoj kutiji koju je držao u ruci. "Ovo je 1992", dodade on i napregnu se do maksimuma; bez ostatka je uneo čitavog sebe u taj napor.
<BR>&nbsp;&nbsp;&nbsp;&nbsp;&nbsp;I poslednja svetlost je utrnula, ugašena rukom tobožnjeg farmaceuta. Bledi odsjaj jedne ulične svetiljke dopirao je spolja u drogeriju; pri toj svetlosti Džo je mogao da razazna oblik predmeta u svojoj ruci, obrise kutije. Farmaceut otvori vrata i reče: "Hajde, gospodine Čipe. Vreme je da se ide kući. Ona nije bila u pravu, je li? I vi je više nećete videti, jer je suviše daleko odavde, na putu da bude ponovo rođena; ona više ne razmišlja o vama, ni o meni, ni o Ransiteru. Ela sada vidi raznobojna svetla: crvena i mutna, zatim možda svetlonarandžasta..."
<BR>&nbsp;&nbsp;&nbsp;&nbsp;&nbsp;"Ja ovde držim limenku spreja", reče Džo.
<BR>&nbsp;&nbsp;&nbsp;&nbsp;&nbsp;"Ne", reče farmaceut. "Žao mi je, gospodine Čipe. Zaista. Ali to nije tačno."
<BR>&nbsp;&nbsp;&nbsp;&nbsp;&nbsp;Džo spusti kartonsku kutiju na obližnju tezgu. Dostojanstveno se okrenuo i otpočeo dugačko, sporo putovanje kroz drogeriju do spoljnih vrata, koja je Farmaceut otvorio za njega. Nijedan od njih nije progovorio, dok Džo najzad nije prešao prag i izašao na pločnik u noć.
<BR>&nbsp;&nbsp;&nbsp;&nbsp;&nbsp;Farmaceut se takođe pojavio iza njega. Sagnuo se i zaključao vrata za njima dvojicom.
<BR>&nbsp;&nbsp;&nbsp;&nbsp;&nbsp;"Mislim da ću se žaliti proizvođaču", reče Džo. "Zbog..." Prestao je da govori. Nešto ga je stisnulo grlo; nije mogao da diše i nije mogao da govori. Onda se ta smetnja privremeno ublažila. "...unazađene vaše radnje", završio je.
<BR>&nbsp;&nbsp;&nbsp;&nbsp;&nbsp;"Laku noć", reče farmaceut. Ostao je tamo za trenutak, gledajući Džoa u večernjoj tami. Zatim je slegnuo ramenima i otišao.
<BR>&nbsp;&nbsp;&nbsp;&nbsp;&nbsp;Sa svoje leve strane Džo je razaznao tamni obris jedne klupe na kojoj su ljudi čakali tramvaj. Uspeo je da stigne do nje i sedne. Ostala lica, dvoje ili troje, koliko god da ih je bilo, sabila su se i odmakla od njega, ili zbog odvratnosti ili zato da mu načine mesto; nije mogao da odredi šta je, niti, je mario za to. Osećao je samo da mu klupa pruža oslonac i da se njegova težina, ogromno povećana usled inercije, donekle smanjila. Još nekoliko minuta, rekao je sebi. Ako me pamćenje ne vara. Bože moj, šta još imam da preturim preko glave, rekao je sebi. Po drugi put.
<BR>&nbsp;&nbsp;&nbsp;&nbsp;&nbsp;U svakom slučaju, pokušali smo, mislio je, gledajući žmirkave, žute svetlosti i neonske znake, reku vozila koja je tekla u oba smera, neposredno pred njegovim očima. Ransiter se ritao i otimao, mislio je u sebi. Ela je dugo grebala, grizla i izvrdavala. A ja sam, mislio je, bio vraški blizu toga da bocu Ubika balzama za jetru i bubrege nateram da evoluira napred, u sadašnjosti. Gotovo sam uspeo. Bilo je nečega u tom saznanju, svest o njegovoj sopstvenoj velikoj moći. Njegov poslednji transcendentni pokušaj.
<BR>&nbsp;&nbsp;&nbsp;&nbsp;&nbsp;Tramvaj, jedna zvečeća metalna grozota, uz škripu se zaustavio ispred klupe. Nekoliko ljudi pored Džoa ustalo je i pohitalo da se ukrca na zadnju platformu.
<BR>&nbsp;&nbsp;&nbsp;&nbsp;&nbsp;"Ej, gospodine!" doviknu kondukter Džou. "Je l' idete ili ne?"
<BR>&nbsp;&nbsp;&nbsp;&nbsp;&nbsp;Džo ne reče ništa. Kondukter sačeka, a onda cimnu signalni gajtan. Tramvaj bučno krenu; nastavio je put i najzad iščezao iz njegovog vidokruga. Mnogo sreće, rekao je Džo sebi, slušajući kako buka točkova tramvaja zamire. I do viđenja.
<BR>&nbsp;&nbsp;&nbsp;&nbsp;&nbsp;Zavalio se i zatvorio oči.
<BR>&nbsp;&nbsp;&nbsp;&nbsp;&nbsp;"Oprostite." Jedna devojka u kaputu od sintetičke nojeve kože nagla se nad njim u mraku; prenuvši se, on diže pogled ka njoj. "Gospodin Čip?" reče ona. Zgodna i vitka, sa šeširom, rukavicama, u kostimu i cipelama s visokim patpeticama. Nešto je držala u ruci; video je obrise nekog zavežljaja. "Iz Njujorka? Iz Ransiterovog Udruženja? Ne bih želela da ovo predam pogrešnoj osobi."
<BR>&nbsp;&nbsp;&nbsp;&nbsp;&nbsp;"Ja sam Džo Čip", reče on. Za trenutak je pomislio da bi ta devojka mogla biti Ela Ransiter. Ali nikada je ranije nije video. "Ko vas šalje?" upita on.
<BR>&nbsp;&nbsp;&nbsp;&nbsp;&nbsp;"Doktor Zonderbar", reče devojka. "Mladi doktor Zonderbar, sin doktora Zonderbara, osnivača."
<BR>&nbsp;&nbsp;&nbsp;&nbsp;&nbsp;"Ko je to?" Ovo ime ništa mu nije značilo, a onda se setio gde ga je video. "Čovek za jetru i bubrege", reče on. "Preparirano lišće lijandera, ulje od metvice, biljni ugalj, kabalthlorid, cink oksid..." Umor ga ophrva; on prestade da govori.
<BR>&nbsp;&nbsp;&nbsp;&nbsp;&nbsp;"Uz primenu najrazvijenije tehnike koju pruža savremena nauka, proces promene materije u ranije oblike može se preokrenuti, i to po ceni pristupačnoj za svakog vlasnika potrošačkog stanja", reče devojka. "Ubik se prodaje u vodećim trgovinama za domaćinstva širom Zemlje. Zato ga potražite na mestu gde pazarite, gospodine Čipe."
<BR>&nbsp;&nbsp;&nbsp;&nbsp;&nbsp;Sada potpuno svestan, on reče: "Da ga potražim? Gde?" S naporom se uspravio i ostao da nespretno stoji, klateći se. "Vi ste iz 1992; ono što ste rakli potiče iz Ransiterove TV reklame." Večernji vetar zašuštao je oko njega i on je osetio kako ga vuče, kako teži da ga odnese sa sobom; činilo mu se da predstavlja neko otrcano klupko paučine i odeće, koje se jedva drži na okupu.
<BR>&nbsp;&nbsp;&nbsp;&nbsp;&nbsp;"Da, gospodine Čipe." Devojka mu pruži zavežljaj. "Doveli ste me iz budućnosti onim što ste učinili tamo, u drogeriji, pre nekoliko trenutaka. Dozvali ste me pravo iz fabrike. Gospodine Čipe, ja mogu da raspršim to po vama, ako ste vi suviše slabi. Da uradim to? Ja sam zvanična predstavnica fabrike i tehnička savetnica; znam kako se to primenjuje." Brzo je uzela zavežljaj iz njegovih drhtavih ruku; otvorila ga je i odmah raspršila Ubik po njemu. U sumraku je video kako svetluca limenka spreja. Video je srećna, šarena slova.
<BR>&nbsp;&nbsp;&nbsp;&nbsp;&nbsp;"Hvala", reče on posle izvesnog vremena. Pošto je osetio poboljšanje. I toplotu.
<BR>&nbsp;&nbsp;&nbsp;&nbsp;&nbsp;"Ovog puta nije vam bilo potrebno toliko kao u hotelskoj sobi", reče devojka. "Mora biti da ste jači nego ranije. Evo, uzmite limenku; može vam zatrebati pre jutra."
<BR>&nbsp;&nbsp;&nbsp;&nbsp;&nbsp;"Mogu li dobiti još?" upita Džo. "Kad ovo potrošim?"
<BR>&nbsp;&nbsp;&nbsp;&nbsp;&nbsp;"Jasno. Ako ste me ovamo doveli jednom, sigurna sam da me možete dovesti ponovo. Na isti način." Ona se udaljavala od njega, stapala se sa senkama koje su bacali zbijeni zidovi zatvorenih dućana u okolini.
<BR>&nbsp;&nbsp;&nbsp;&nbsp;&nbsp;"Šta je Ubik?" reče Džo, želeći da ona ostane.
<BR>&nbsp;&nbsp;&nbsp;&nbsp;&nbsp;"Limenka spreja Ubik je prenosivi negativni jonizator s ugrađenom visokonaponskom jedinicom niske amperaže, koja se napaja iz jedne maksimalno pojačane holijumske baterije od 25 kV", odgovori devojka. "Jedan korenito prenapregnuti akcelerator daje negativnim jonima spin u smeru suprotnom od kretanja kazaljke časovnika, što stvara centripetalnu tendenciju, tako da je kohezija jača od raseljavanja. Negativno jonsko polje smanjuje brzinu antiprotofazona normalno prisutnih u atmosferi; čim njihova brzina opadne, oni prestaju da budu antiprotofazoni i, prema načelu parnosti, ne mogu se više sjedinjavati s protofazonima koji zrače iz osoba zaleđenih u hladnom pakovanju; to jest, onih u poluživotu. Krajnji rezultat je da se povećava odnos protofazona koji nisu neutralisani antiprotofazonima, što znači - bar za izvesno vreme - porast u prostiranju polja protofazonske aktivnosti... A to ugroženi poluživi doživljavaju kao povećanje vitalnosti i smanjenje uticaja niskih temperatura hladnog pakovanja. Dakle, i sami možete videti zašto regresirani oblici Ubika ne uspevaju da..."
<BR>&nbsp;&nbsp;&nbsp;&nbsp;&nbsp;"Izraz 'negativni joni' je suvišno ponavljanje", reče Džo zamišljeno. "Svi joni su negativni."
<BR>&nbsp;&nbsp;&nbsp;&nbsp;&nbsp;Devojka se opet udalji. "Možda ću vas videti ponovo", reče ona blago. "Isplatilo se što sam vam donela limenku spreja; možda sledeći put..."
<BR>&nbsp;&nbsp;&nbsp;&nbsp;&nbsp;"Mogli bismo da večeramo zajedno", reče Džo.
<BR>&nbsp;&nbsp;&nbsp;&nbsp;&nbsp;"Unapred se radujem." Povlačila se sve dalje i dalje.
<BR>&nbsp;&nbsp;&nbsp;&nbsp;&nbsp;"Ko je pronašao Ubik?" upita Džo.
<BR>&nbsp;&nbsp;&nbsp;&nbsp;&nbsp;"Izvestan broj odgovornih poluživih koje je Džori ugrožavao. Ali prvenstveno Ela Ransiter. Taj zajednički rad oduzeo je i njima i njoj mnogo, mnogo vremena. Pa ipak, toga još nema dovoljno na raspolaganju." Napuštajući ga na svoj prijatni, tajnovit način, nastavila je da se povlači i onda je postepeno nestala.
<BR>&nbsp;&nbsp;&nbsp;&nbsp;&nbsp;"Kod Matadora", doviknu Džo za njom." Čuo sam da je Džori lepo obavio tu matarijalizaciju. Ili regresiju, što god da je." Stao je da osluškuje, ali devojka nije odgovorila.
<BR>&nbsp;&nbsp;&nbsp;&nbsp;&nbsp;Pažljivo noseći limenku spreja Ubik, Džo Čip ustade da pozdravi večernji saobraćaj i potraži taksi.
<BR>&nbsp;&nbsp;&nbsp;&nbsp;&nbsp;Ispod jedne ulične svetiljke, digao je limenku spreja Ubik i pročitao tekst odštampan na nalepnici.
<BR>
<BR>&nbsp;&nbsp;&nbsp;&nbsp;&nbsp;MISLM DA SE ONA ZOVE MAJRA LEJNI POTRAŽITE NA POLEĐINI KUTIJE ADRESU I TELEFONSKI BROJ.
<BR>
<BR>&nbsp;&nbsp;&nbsp;&nbsp;&nbsp;"Hvala", reče Džo limenki spreja. Služe nas organski duhovi koji rečju i pismom prolaze kroz našu novu sredinu, pomisli on. Budni, mudri, fizički duhovi iz sveta punog života, čiji su elementi postali za nas agresivni, ali prijatni delići supstance koja pulsira kao nekadašnje srce. I sve to, mislio je, zahvaljujući Glenu Ransiteru. Posebno njemu. Piscu ovih uputstava, nalepnica i beleški. Dragocenih beleški.
<BR>&nbsp;&nbsp;&nbsp;&nbsp;&nbsp;Digao je ruku, a jedan taksi, graham iz 1936, uspori i uz roptanje se zaustavi.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
