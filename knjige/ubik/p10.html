<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Kosa mi je tako suva, tako
<BR>&nbsp;&nbsp;&nbsp;&nbsp;&nbsp;neposlušna. Šta devojka da uradi?
<BR>&nbsp;&nbsp;&nbsp;&nbsp;&nbsp;Jednostavno, utrljajte Ubikovu
<BR>&nbsp;&nbsp;&nbsp;&nbsp;&nbsp;pomadu za regeneraciju kose. Za
<BR>&nbsp;&nbsp;&nbsp;&nbsp;&nbsp;svega pet dana otkrićete da vaša
<BR>&nbsp;&nbsp;&nbsp;&nbsp;&nbsp;kosa ima novu jačinu, novi sjaj.
<BR>&nbsp;&nbsp;&nbsp;&nbsp;&nbsp;A Ubikov sprej za kosu, kada se
<BR>&nbsp;&nbsp;&nbsp;&nbsp;&nbsp;koristi prema uputstvu, potpuno
<BR>&nbsp;&nbsp;&nbsp;&nbsp;&nbsp;je neškodljiv.
<BR>
<BR>&nbsp;&nbsp;&nbsp;&nbsp;&nbsp;Odabrali su Supermarket Srećnog Naroda u predgrađu Baltimora.
<BR>&nbsp;&nbsp;&nbsp;&nbsp;&nbsp;Za dućanskom tezgom Al reče kontroloru s autonomnim kompjuterskim sistemom: "Dajte mi paklo Pol Mola."
<BR>&nbsp;&nbsp;&nbsp;&nbsp;&nbsp;"Ving je jevtiniji", reče Džo.
<BR>&nbsp;&nbsp;&nbsp;&nbsp;&nbsp;"Ving se više ne proizvodi", reče Al razdraženo. "I to već godinama."
<BR>&nbsp;&nbsp;&nbsp;&nbsp;&nbsp;"Proizvode ga, ali ga ne reklamiraju", reče Džo. "To je poštena cigareta koja ne svojata ništa." On se obrati kontroloru: "Zamenite Pol Mol Vingom."
<BR>&nbsp;&nbsp;&nbsp;&nbsp;&nbsp;Paklo cigareta skliznu iz strmog žleba na dućansku tezgu. "Devedeset pet centi", reče kontrolor.
<BR>&nbsp;&nbsp;&nbsp;&nbsp;&nbsp;"Evo vam novčanica od deset poskreda." Al uvuče novčanicu u kontrolor čija su kola odmah počela da zuje dok je pregledao novčanicu.
<BR>&nbsp;&nbsp;&nbsp;&nbsp;&nbsp;"Vaš kusur, gospodine", reče kontrolor. Položio je pred Ala lepu gomilu kovanog i papirnog novca. "Pomerite se, molim."
<BR>&nbsp;&nbsp;&nbsp;&nbsp;&nbsp;Dakle, Ransiterov novac je prihvatljiv, reče Al u sebi, dok su se on i Džo uklanjali s puta sledećoj mušteriji, jednoj krupnoj staroj dami u suknenom mantilu boje borovnice, koja je nosila torbu za kupovine, ispletenu od meksičkog kanapa. Oprezno je otvorio paklo cigareta.
<BR>&nbsp;&nbsp;&nbsp;&nbsp;&nbsp;Cigarete su mu se izmrvile među prstima.
<BR>&nbsp;&nbsp;&nbsp;&nbsp;&nbsp;"To bi predstavljalo svojevrstan dokaz da je posredi odista bilo paklo Pol Mola", reče Al. "Vraćam se u red." Spremio se da to učini - a onda je ustanovio da se krupna stara dama u tamnom mantilu žestoko svađa s autonomnim kontrolorom.
<BR>&nbsp;&nbsp;&nbsp;&nbsp;&nbsp;"Bila je mrtva dok sam je donela kući", tvrdila je kreštavo. "Evo, možete je uzeti natrag." Spustila je saksiju na sto; u njoj se nalazila neka beživotna biljka, možda azaleja, video je Al - u potpuno uvelom stanju izgubila je gotovo sva obeležja.
<BR>&nbsp;&nbsp;&nbsp;&nbsp;&nbsp;"Ne mogu da vam vratim novac", odgovori kontrolor. "Ne dajemo jemstvo na biljni život koji prodajemo. 'Neka se kupac čuva' - glasi naša deviza. Pomerite se, molim."
<BR>&nbsp;&nbsp;&nbsp;&nbsp;&nbsp;"A Satrdej Ivning Post, koji sam uzela sa vašeg novinskog štanda, bio je star preko godinu dana. U čemu je stvar s vama? A TV večera od marsovskog larvenog crva..."
<BR>&nbsp;&nbsp;&nbsp;&nbsp;&nbsp;"Sledeća mušterija", reče kontrolor, ignorišući je.
<BR>&nbsp;&nbsp;&nbsp;&nbsp;&nbsp;Al iziđe iz reda. Stao je da tumara po prostorijama dok nije došao do većih pakovanja cigareta svih mogućnih vrsta, naslaganih u visinu po osam stopa i više. "Uzmite jednu kutiju", reče on Džou.
<BR>&nbsp;&nbsp;&nbsp;&nbsp;&nbsp;"Domino", reće Džo. "Cena mu je ista kao Vingu."
<BR>&nbsp;&nbsp;&nbsp;&nbsp;&nbsp;"Za boga miloga, ne birajte vrste niže kategorije; izaberite nešto kao Vinston ili Kul." On sam izvuče jednu kutiju. "Prazna je." Protresao ju je. "Mogu da ocenim po težini." Nešto je međutim skakutalo u kutiji, nešto lako i malo; otvorio je kutiju i pogledao unutra.
<BR>&nbsp;&nbsp;&nbsp;&nbsp;&nbsp;Nažvrljana beleška. Rukopisom koji je i njemu i Džou bio poznat. Izvadio ju je, pa su je obojica pročitala.
<BR>
<BR>&nbsp;&nbsp;&nbsp;&nbsp;&nbsp;Bitno je da stupim s vama u vezu. Situacija je ozbiljna i svakako će biti još gora kako vreme odmiče. Ima nekoliko mogućnih objašnjenja koja ću pretresti s vama. Bilo kako bilo, nemojte se predavati. Žao mi je zbog Vendi Rajt; u tom pogledu učinili smo sve što smo mogli.
<BR>
<BR>&nbsp;&nbsp;&nbsp;&nbsp;&nbsp;"Dakle, on zna za Vendi", reče Al. "Pa, možda ovo znači da se to neće desiti ponovo, nama ostalima."
<BR>&nbsp;&nbsp;&nbsp;&nbsp;&nbsp;"Slučajna kutija s cigaretama", reče Džo. "U slučajnoj radnji, u gradu izabranom slučajno. I mi nalazimo belešku upućenu nama od Glena Ransitera. Šta je u ostalim kutijama? Ista beleška?" Skinuo je jednu kutiju marke L&M, protresao je, a onda je otvorio. Deset pakli cigareta plus deset ispod njih; sasvim normalno. Ili ne? - upitao se Al. Izvukao je jedno paklo. "Vidite da je u redu", reče Džo; iščupao je jednu kutiju iz sredine gomile. "I ova je puna." Nije je otvorio; umesto toga mašio se sledeće. A onda sledeće. U svima su bila pakla s cigaretama.
<BR>&nbsp;&nbsp;&nbsp;&nbsp;&nbsp;I sve su se raspale na komadiće pod Alovim prstima.
<BR>&nbsp;&nbsp;&nbsp;&nbsp;&nbsp;"Zanima me kako je znao da ćemo doći ovamo", reče Al. "I kako je znao da ćemo se latiti te određene kutije." To nije imalo smisla. Pa ipak, i ovde su delovale one dve suprotne sile. Raspadanje protivu Ransitera, reče Al sebi. Širom sveta. Možda širom svemira. Možda će se sunce ugasiti a Glen Ransiter će na njegovo mesto uvesti surogat sunca, nagađao je Al. Ako uzmogne.
<BR>&nbsp;&nbsp;&nbsp;&nbsp;&nbsp;Da, mislio je; to je pitanje. Koliko Ransiter može da učini?
<BR>&nbsp;&nbsp;&nbsp;&nbsp;&nbsp;Recimo to drugačije - koliko daleko može da ide proces raspadanja?
<BR>&nbsp;&nbsp;&nbsp;&nbsp;&nbsp;"Da pokušamo nešto drugo", roče Al; pošao je kroz prolaz pored konzervi, omota i kutija da bi najzad stigao do središta trgovine, s raznim aparatima. Tamo je nasumce uzeo jedan skupi magnetofon nemačke proizvodnje. "Ovaj izgleda dobro", reče on Džou koji ga je pratio. Uzeo je drugi, još zapakovan. "Da kupimo ovo i odnesemo sa sobom u Njujork."
<BR>&nbsp;&nbsp;&nbsp;&nbsp;&nbsp;"Zar nećete da ga otvorite?" upita Džo. "I isprobate pre nego što kupite?"
<BR>&nbsp;&nbsp;&nbsp;&nbsp;&nbsp;"Mislim da već znam šta ćemo naći", reče Al. "A to je nešto što ne možemo proveriti ovde." Odneo je magnetofon do blagajne.
<BR>
<BR>&nbsp;&nbsp;&nbsp;&nbsp;&nbsp;Po povratku u Njujork, u prostorije Ransiterovog Udruženja, dali su magnetofon u radionicu firme.
<BR>&nbsp;&nbsp;&nbsp;&nbsp;&nbsp;Petnaest minuta kasnije, poslovođa radionice, pošto je rasklopio mehanizam, podneo je izveštaj: "Svi pokretni delovi u stepenu prenosa trake su istrošeni. Na gumenom točku ima izlizanih mesta; komadići gume rasuti su po celoj unutrašnjosti. Kočnice za brzo premotavanje trake levo i desno praktično su propale. Neophodno je kompletno čišćenje i podmazivanje vidi se da je mnogo upotrebljavan - u stvari, rekao bih da mu je potreban generalni remont uključujući tu i promenu pogonskih kaiševa."
<BR>&nbsp;&nbsp;&nbsp;&nbsp;&nbsp;"Nekoliko godina upotrebe?" upita Al. "Moguće je. Koliko ga dugo imate?"
<BR>&nbsp;&nbsp;&nbsp;&nbsp;&nbsp;"Kupio sam ga danas", reče Al.
<BR>&nbsp;&nbsp;&nbsp;&nbsp;&nbsp;"To je nemoguće", reče poslovođa radionice. "Ili, ako jeste, prodali su vam..."
<BR>&nbsp;&nbsp;&nbsp;&nbsp;&nbsp;"Znam šta su mi prodali", reče Al. "Znao sam kada sam ga uzeo, pre nego što sam otvorio kutiju." Obratio se Džou: "Nov novcat magnetofon, potpuno istrošen. Kupljen za lažne pare koje je trgovina spremna da primi. Bezvredan novac, bezvredna kupljena roba; ima u tome neke logike."
<BR>&nbsp;&nbsp;&nbsp;&nbsp;&nbsp;"Ovo mi je baksuzan dan", reče poslovođa radionice. "Jutros, kada sam ustao, našao sam svog papagaja uginulog."
<BR>&nbsp;&nbsp;&nbsp;&nbsp;&nbsp;"Od čega je uginuo?" upita Džo.
<BR>&nbsp;&nbsp;&nbsp;&nbsp;&nbsp;"Ne znam, prosto je uginuo. Bio je krut k'o daska." Poslovođa radionice zaklima koščatim prstom u pravcu Ala. "Reći ću vam nešto što ne znate o svom magnetofonu. Nije samo istrošen; zastareo je četrdeset godina. Više se ne koriste gumeni točkovi ni kaišni prenos. Nećete naći delove za njega ako ih neko ručno ne izradi. A to se ne isplati; prokleta stvar je totalno zastarela. Bacite je na đubre. Zaboravite je."
<BR>&nbsp;&nbsp;&nbsp;&nbsp;&nbsp;"U pravu ste", reče Al. "To nisam znao." U Džoovom društvu izašao je iz radionice u hodnik. "Sada govorimo o nečem drugom, što nije raspadanje; ovo je različita stvar. I imaćemo muke da nađemo jestivu hranu bilo gde, bilo koje vrste. Kakva bi hrana koja se prodaje u tržnicama bila dobra posle toliko godina?"
<BR>&nbsp;&nbsp;&nbsp;&nbsp;&nbsp;"Konzerve", reče Džo. "A video sam mnogo konzervi u onom supermarketu u Baltimoru."
<BR>&nbsp;&nbsp;&nbsp;&nbsp;&nbsp;"A sada znamo i zašto", reče Al. "Pre četrdeset godina supermarketi su prodavali srazmerno mnogo više konzervisanih proizvoda nego zamrznutih. Moguće je da to ispadne naš jedini izvor; u pravu ste." On se zamisli. "Ali za jedan dan to je skočilo sa dve godine na četrdeset godina; do sutra, u ova doba, može biti i celo stoleće. A nijedna hrana nije za jelo sto godina pošto je stavljena u konzerve ili spremljena na neki drugi način."
<BR>&nbsp;&nbsp;&nbsp;&nbsp;&nbsp;"Kineska jaja", reče Džo. "Hiljadu godina stara jaja koja se zakopavaju u tlo."
<BR>&nbsp;&nbsp;&nbsp;&nbsp;&nbsp;"I to ne koči samo nas", reče Al. "Ona starica u Baltimoru; to je štetno delovalo na robu koju je kupila: njenu azaleju." Hoće li ceo svet skapati od gladi zbog eksplozije jedne bombe na Luni? upitao se on. Zašto to obuhvata sve, umesto samo nas? "Evo ide..." reče Džo.
<BR>&nbsp;&nbsp;&nbsp;&nbsp;&nbsp;"Mirujte za trenutak", reče Al. "Moram nešto da razmislim. Možda je Baltimor tamo jedino kad neko od nas tamo ode. I Supermarket Srećnog Naroda; čim smo mi otišli, on je prestao da postoji. Moguće je i to da samo mi koji smo bili na Luni doživljavamo ovo."
<BR>&nbsp;&nbsp;&nbsp;&nbsp;&nbsp;"Filozofski problem bez važnosti i smisla", reče Džo. "I nemoguć za dokazivanje na ovaj ili onaj način."
<BR>&nbsp;&nbsp;&nbsp;&nbsp;&nbsp;"To bi bilo važno onoj staroj dami u suknenom mantilu boje borovnice", reče Al otrovno. "I svim ostalima."
<BR>&nbsp;&nbsp;&nbsp;&nbsp;&nbsp;"Evo poslovođe radionice", reče Džo.
<BR>&nbsp;&nbsp;&nbsp;&nbsp;&nbsp;"Baš sam pogledao u uputstvo za upotrebu, koje je bilo priloženo uz vaš magnetofon", reče poslovođa radionice. Pružio je brošuru Alu, zbunjenog izraza lica. "Bacite jedan pogled." Odjednom ju je ponovo zgrabio. "Uštedeću vam čitanje; pogledajte poslednju stranicu, gde piše ko je proizveo tu prokletu stvar i kuda se šalje na fabričke opravke."
<BR>&nbsp;&nbsp;&nbsp;&nbsp;&nbsp;"'Proizvod Ransitera iz Ciriha'", pročita Al glasno. "Servis u Severnoameričkoj Konfederaciji - u Demuanu. Isto kao na omotu od šibica." On pruži brošuru Džou i reče: "Idemo u Demuan. Ova brošura je jedina spona koja spaja te dve lokacije." Zanima me zašto Demuan, rekao je u sebi. "Možete li se setiti da li je Ransiter za života bio u ma kakvoj vezi s Demuanom?"
<BR>&nbsp;&nbsp;&nbsp;&nbsp;&nbsp;"Ransiter je tamo bio rođen", reče Džo. "Tamo je proveo prvih petnaest godina života. Imao je običaj da to pominje s vremena na vreme."
<BR>&nbsp;&nbsp;&nbsp;&nbsp;&nbsp;"I tako se sada, posle svoje smrti, vratio tamo. Na ovaj ili onaj način." Ransiter je u Cirihu, pomisli on, a takođe u Demuanu. U Cirihu ima merljivi moždani metabolizam; njegovo fizičko telo u stanju poluživota odloženo je u hladno pakovanje u Moratorijumu Voljene Braće, pa ipak je van dometa. U Demuanu nema nikakvu fizičku egzistenciju, pa ipak, očevidno, kontakt tamo može biti uspostavljen - u stvari, preko takvih produžetaka kao što je ova brošura s uputstvima bio je uspostavljen bar u jednom smeru, od njega ka nama. A u međuvremenu, pomisli on, naš svet nazaduje, vraća se u sebe samoga, izbacuje na površinu minule faze stvarnosti. Potkraj sedmice možemo se probuditi i otkriti da se Petom avenijom kreću prastara tramvajska kola koja zvone. Trolej Dodžers, pomislio je i upitao se šta to znači. Jedan napušteni verbalni izraz koji je izronio iz prošlosti; maglovita, daleka emanacija u njegovom duhu koja je stornirala tekuću stvarnost. Čak i ovo neodređeno opažanje, još samo subjektivno, izazvalo je u njemu nemir; već je postalo suviše stvarno - entitet za koji nije ni znao do ovog trenutka. "Trolej Dodžers", reče on glasno. Pre najmanje sto godina. Taj izraz ostao mu je opsesivno uglavljen u svesti. Nije mogao da ga zaboravi.
<BR>&nbsp;&nbsp;&nbsp;&nbsp;&nbsp;"Otkuda to znate?" upita poslovođa radionice. "Niko to više ne zna; to je stari naziv za Bruklin Dodžers." Sumnjičavo je odmerio Ala.
<BR>&nbsp;&nbsp;&nbsp;&nbsp;&nbsp;"Bolje je da odemo gore", reče Džo. "I uverimo se da su svi dobro. Pre nego što uzletimo za Demuan."
<BR>&nbsp;&nbsp;&nbsp;&nbsp;&nbsp;"Ako ne krenemo u Demuan uskoro, to može da se pretvori u celodnevno putovanje ili čak dvodnevno", reče Al. Kako budu zastarevala prevozna sredstva, pomisli on. Od raketne propulzije do reaktivnog pogona, od reaktivnog pogona do aviona s klipnim motorom, zatim kopneni prevoz kao što su parna lokomotiva na ugalj, taljige s konjskom vučom - ali nemoguće je da regresija ode tako daleko, rekao je sebi. Pa ipak, već imamo u rukama jedan magnetafon star četrdeset godina, koji pokreću gumeni točak i kaiševi. Možda je to stvarno moguće.
<BR>&nbsp;&nbsp;&nbsp;&nbsp;&nbsp;On i Džo žurno krenuše ka liftu; Džo je pritisnuo dugme, pa su sačekali, obojica na kraju živaca, ne govoreći ništa; obojica zadubljena u sopstvene misli.
<BR>&nbsp;&nbsp;&nbsp;&nbsp;&nbsp;Lift je kloparajući stigao; buka je prenula Ala iz njegovog poniranja u sopstvenu ličnost. Mahinalno je gurnuo u stranu sigurnosna vrata s gvozdenom rešetkom.
<BR>&nbsp;&nbsp;&nbsp;&nbsp;&nbsp;I našao se pred jednim otvorenim kavezom sa uglačanom mesinganom armaturom, koji je bio obešen o uže. Jedan uniformisani rukovalac mutnih očiju sedeo je na stolici i upravljao ručicama; ravnodušno je piljio u njih. Ali ono što je Al osetio nije bila ravnodušnost. "Ne ulazite", rekao je Džou zadržavši ga. "Pogledajte ovo i razmislite; pokušajte da se setite lifta kojim smo se vozili ranije u toku dana, na hidraulički pogon, zatvorenog, automatskog i potpuno bešumnog..."
<BR>&nbsp;&nbsp;&nbsp;&nbsp;&nbsp;Prestao je da govori. Jer stara zveketava naprava je izbledela, a umesto nje poznati lift nastavio je svoje postojanje. Pa ipak, osećao je prisustvo drugog, starijeg lifta; pritajio se negde na rubovima njegovog viđenja, kao da je pripravan da nahrupi čim se njegova i Džoova pažnja usmere u drugom pravcu. On želi da se vrati, sinulo mu je. On namerava da se vrati. Mi možemo da to privremeno odložimo: verovatno za najviše nekoliko časova. Momenat retrogradne sile se povećava; arhaični oblici teže prevlasti brže nego što smo mislili. Sada je u jednom zamahu posredi sto godina. Lift koji smo maločas videli mora da je star čitavo stoleće.
<BR>&nbsp;&nbsp;&nbsp;&nbsp;&nbsp;Pa ipak, izgleda da smo u stanju da ispoljimo neku vlast nad tim, mislio je. Mi smo prisilili pravi, savremeni lift da se vrati u bivstvovanje. Ako svi ostanemo zajedno, ako dejstvujemo kao entitet od - ne dva - već dvanaest duhova...
<BR>&nbsp;&nbsp;&nbsp;&nbsp;&nbsp;"Šta ste to videli?" govorio mu je Džo. "Šta vas je podstaklo da mi kažete da ne ulazimo u lift?"
<BR>&nbsp;&nbsp;&nbsp;&nbsp;&nbsp;"Zar niste videli stari lift?" upita Al. "Otvoreni kavez, mesing, otprilike iz 1910? Sa rukavaocem koji sedi na stolici?"
<BR>&nbsp;&nbsp;&nbsp;&nbsp;&nbsp;"Ne", reče Džo.
<BR>&nbsp;&nbsp;&nbsp;&nbsp;&nbsp;"Jeste li videli bilo šta?"
<BR>&nbsp;&nbsp;&nbsp;&nbsp;&nbsp;"Ovo." Džo mahnu rukom. "Normalni lift koji vidim svakog dana kad dalazim na posao. Video sam ono što uvek vidim, što vidim sada." Ušao je u lift, okrenuo se i stao licem ka Alu.
<BR>&nbsp;&nbsp;&nbsp;&nbsp;&nbsp;Onda naše percepcije počinju da se razlikuju, sinulo je Alu. Stao je da razmišlja šta to znači.
<BR>&nbsp;&nbsp;&nbsp;&nbsp;&nbsp;Činilo mu se zloslutno; uopšte mu se nije dopadalo. Na svoj kobni, mračni način izgledalo mu je da je to potencijalno najsmrtonosnija promena od Ransiterove smrti. Više nisu putovali unazad istim tempom i on je imao goruću, intuitivnu slutnju da je Vendi Rajt iskusila upravo ovo pred svoju smrt.
<BR>&nbsp;&nbsp;&nbsp;&nbsp;&nbsp;Razmišljao je koliko je vremena njemu ostalo. Sada je postao svestan podmukle, kapljuće hladnoće koja je počela da ga istražuje u neko ranije zaboravljeno vreme - da proučava njega kao i svet oko njega. To ga je podsetilo na njihove poslednje trenutke na Luni. Studen je unakazila površine predmeta, uvijala ih je, širila, ukazivala se u obliku loptastih oteklina koje su čujno uzdisale i pucale. Hladnoća je strujala u nebrojene rak-rane, duboko, sve do samog srca stvari, do srži kojoj su dugovale život. Ono što je sada video pričinjavalo mu se kao ledena pustinja iz koje su štrčali okrutni glečeri. Vetar je rigao preko ravnice koja je postala stvarnost; taj vetar je još jače zgušnjavao zaleđene mase i glečeri su mahom iščezli. I tama se prikazala na rubovima njegove vizije; ugledao ju je samo oskudno i letimice.
<BR>&nbsp;&nbsp;&nbsp;&nbsp;&nbsp;Ali to je moja projekcija, pomisli on. Nije Vaseljena sahranjena slojevima vetra, studeni, tame i leda; sve ovo zbiva se u meni, pa ipak, čini mi se da to vidim napolju. Čudno, pomisli. Je li ceo svet u meni? Survan u ponor mog tela? Kada se to dogodilo? To mora biti manifestacija umiranja, rekao je u sebi. Neizvesnost koju osećam, lagano poniranje u entropiju - to je taj proces, a led koji vidim predstavlja ishod uspešnosti procesa. Kad trepnem, mislio je, nestaće cela Vaseljena. Ali šta je sa brojnim svetlostima koje treba da vidim, sa ulazima u nove materice? Gde je napose ona dimljiva, crvena svetlost parova koji se odaju bludu? I mutna, pomrkla svetlost koja označava životinjsku pohlepu? Sve što mogu da razaberem, mislio je, jeste nadiruća tama i potpuni gubitak toplote na jednoj ravnici koja se hladi, napuštena od svog sunca.
<BR>&nbsp;&nbsp;&nbsp;&nbsp;&nbsp;Ovo ne može biti normalna smrt, rekao je sebi. Ovo je neprirodno; pravilni impuls rastvaranja zamenjen je nekim drugim, nametnutim činiocem, jednim proizvoljnim i nasilnim pritiskom.
<BR>&nbsp;&nbsp;&nbsp;&nbsp;&nbsp;Možda ću to moći da razumem, pomislio je, ako legnem i odmorim se, ako skupim dovoljno snage za razmišljanje.
<BR>&nbsp;&nbsp;&nbsp;&nbsp;&nbsp;"U čemu je stvar?" upita Džo, dok su se zajedno peli liftom.
<BR>&nbsp;&nbsp;&nbsp;&nbsp;&nbsp;"Ništa", reče Al kratko. Oni možda mogu da to podnesu, mislio je, ali ja neću moći.
<BR>&nbsp;&nbsp;&nbsp;&nbsp;&nbsp;On i Džo nastavili su da se voze uvis, u mukloj tišini.
<BR>&nbsp;&nbsp;&nbsp;&nbsp;&nbsp;Kada je ušao u salu za konfereneije, Džo je shvatio da Al više nije s njim. Okrenuo se i pogledao natrag niz hodnik; otkrio je da Al stoji sam i ne ide dalje. "U čemu je stvar?" ponovio je pitanje. Al se nije micao. "Je li vam dobro?" upitao je Džo, vraćajući se k njemu.
<BR>&nbsp;&nbsp;&nbsp;&nbsp;&nbsp;"Umoran sam", reče Al.
<BR>&nbsp;&nbsp;&nbsp;&nbsp;&nbsp;"Izgledate loše", reče Džo s osećanjem dubokog nespokojstva.
<BR>&nbsp;&nbsp;&nbsp;&nbsp;&nbsp;"Idem u toalet", reče Al. "Vi pođite napred i pridružite se ostalima; uverite se da su dobro. Eto mene uskoro." Nesigurno je krenuo dalje; sada je izgledao pometen. "Biće mi dobro", rekao je. Šantavo je krenuo niz hodnik, kao da ima teškoća da vidi put pred sobom.
<BR>&nbsp;&nbsp;&nbsp;&nbsp;&nbsp;"Ja ću poći s vama", reče Džo. "Da budem siguran da ste stigli."
<BR>&nbsp;&nbsp;&nbsp;&nbsp;&nbsp;"Možda će mi pomoći ako ispljuskam lice toplom vodom", reče Al; našao je vrata toaleta, bez naplate ulaza, otvorio ih uz Džoovu pomoć i nestao unutra. Džo je ostao u hodniku. Nešto nije u redu s njim, rekao je sebi. Stari lift koji je video izazvao je promenu u njemu. Razmišljao je zašto.
<BR>&nbsp;&nbsp;&nbsp;&nbsp;&nbsp;Al se ponovo pojavi.
<BR>&nbsp;&nbsp;&nbsp;&nbsp;&nbsp;"Šta je?" upita Džo, videvši izraz na njegovom licu.
<BR>&nbsp;&nbsp;&nbsp;&nbsp;&nbsp;"Pogledajte ovo", reče Al; uveo je Džoa u toalet i pokazao na suprotni zid. "Grafiti", reče on. "Znate, nažvrljane reči. Kakve se nalaze svuda po muškim toaletima. Pročitajte ih."
<BR>&nbsp;&nbsp;&nbsp;&nbsp;&nbsp;Krejonom ili purpuno crvenom hemijskom olovkom bilo je napisano:
<BR>
<BR>&nbsp;&nbsp;&nbsp;&nbsp;&nbsp;SKOČITE U PISOAR I DUBITE NA GLAVI
<BR>&nbsp;&nbsp;&nbsp;&nbsp;&nbsp;JA SAM TAJ KOJI JE ŽIV. VI STE MRTVACI PRAVI.
<BR>
<BR>&nbsp;&nbsp;&nbsp;&nbsp;&nbsp;"Je li to Ransiterov rukopis?" upita Al. "Da li ga prepoznajete?"
<BR>&nbsp;&nbsp;&nbsp;&nbsp;&nbsp;"Da", reče Džo klimnuvši. "To je Ransiterov rukopis."
<BR>&nbsp;&nbsp;&nbsp;&nbsp;&nbsp;"Dakle, sada znamo istinu", reče Al.
<BR>&nbsp;&nbsp;&nbsp;&nbsp;&nbsp;"Je li to istina?"
<BR>&nbsp;&nbsp;&nbsp;&nbsp;&nbsp;"Sigurno. Očigledno", reče Al.
<BR>&nbsp;&nbsp;&nbsp;&nbsp;&nbsp;"Kakav pakleni način da se to sazna. Sa zida muškog toaleta." Osećao je gorku srdžbu više no išta drugo.
<BR>&nbsp;&nbsp;&nbsp;&nbsp;&nbsp;"Takvi su grafiti; grubi i neposredni. Mogli smo da gledamo televiziju, slušamo vidfon i čitamo noviće mesecima - možda doveka - a da to ne otkrijemo. Da nam se to ovako otvoreno ne kresne u lice."
<BR>&nbsp;&nbsp;&nbsp;&nbsp;&nbsp;"Ali mi nismo mrtvi", reče Džo. "Osim Vendi."
<BR>&nbsp;&nbsp;&nbsp;&nbsp;&nbsp;"Mi smo u poluživotu. Verovatno još na Pratfalu II; verovatno smo na putu za Zemlju sa Lune, pošto nas je eksplozija ubila - ubila nas, ne Ransitera. A on pokušava da uhvati naš tok protofazona. Do sada nije uspeo; nismo prešli iz našeg sveta u njegov. Ali uspeo je da dopre do nas. Mi ga nalazimo svuda, čak i na mestima koja odaberemo slučajno. Njegovo prisustvo nas napada sa svih strana, njega i samo njega, jer on je jedina osoba koja pokušava da..."
<BR>&nbsp;&nbsp;&nbsp;&nbsp;&nbsp;"On i samo on", prekide ga Džo. "Umesto 'njega'; rekli ste 'njega'"
<BR>&nbsp;&nbsp;&nbsp;&nbsp;&nbsp;"Zlo mi je", reče Al. Pustio je vodu da teče u lavabo i počeo njome da pljuska lice. Ali to nije bila topla voda, video je Džo; u vodi su krckali i lomili se komadići leda. "Vi se vratite u salu za konferencije. Doći ću kada se budem osećao bolje, pod pretpostavkom da ću se ikada osećati bolje."
<BR>&nbsp;&nbsp;&nbsp;&nbsp;&nbsp;"Mislim da treba da ostanem ovde s vama", reče Džo.
<BR>&nbsp;&nbsp;&nbsp;&nbsp;&nbsp;"Ne, do đavola - gubite se odavde!" Siv u licu i obuzet panikom, Al ga je gurnuo ka vratima toaleta; isterao je Džoa u hodnik. "Odlazite, uverite se da su svi oni dobro!" Al se povukao u toalet i uhvatio se za sopstvene oči; pognut, iščezao je iz vidnog polja kada su se vrata sa zamahom zatvorila.
<BR>&nbsp;&nbsp;&nbsp;&nbsp;&nbsp;Džo je oklevao. "U redu", reče. "Biću u sali za konferencije s njima." Čekao je i osluškivao; nije čuo ništa. "Ale?" reče on. Bože, pomisli. Ovo je užasno. Nešto se zaista s njim dešava. "Želim da se sopstvenim očima uverim da vam je dobro", rekao je upirući u vrata.
<BR>&nbsp;&nbsp;&nbsp;&nbsp;&nbsp;Tihim, mirnim glasom Al reče: "Prekasno je, Džo. Nemojte gledati." Toalet se zamračio; Al je očevidno uspeo da ugasi svetlost. "Ne možete nikako da mi pomognete", dadao je slabim ali odmerenim glasom. "Nije trebalo da se odvajamo od ostalih; zato se to dogodilo Vendi. Možete ostati živi bar za izvesno vreme ako ih nađete i ostanete s njima. Kažite im to; postarajte se da svi to razumeju. Shvatate li?"
<BR>&nbsp;&nbsp;&nbsp;&nbsp;&nbsp;Džo posegnu za prekidačem.
<BR>&nbsp;&nbsp;&nbsp;&nbsp;&nbsp;Jedan udarac, slab i bez težine, spusti se u mraku na njegovu ruku kao ćuška; on je prestravljeno trgnu, užasnut slabošću Alovog udarca. To mu je reklo sve. Nije više bilo neophodno da pogleda.
<BR>&nbsp;&nbsp;&nbsp;&nbsp;&nbsp;"Idem da se pridružim drugima", reče on. "Da, razumem. Da li je to veoma teško?"
<BR>&nbsp;&nbsp;&nbsp;&nbsp;&nbsp;Tišina, a onda jedan tromi glas prošaputa: "Ne, nije veoma teško. Ja samo..." Glas postepeno iščeze. Opet samo tišina.
<BR>&nbsp;&nbsp;&nbsp;&nbsp;&nbsp;"Možda ću vas još neki put videti", reče Džo. Znao je da nije trebalo to da kaže - užasnuo se, čuvši sebe kako izgovara takvu besmislicu. Ali bilo je to najbolje što je mogao da učini. "Dozvolite da se izrazim drugačije", dadao je, mada je znao da ga Al više ne može čuti. "Nadam se da se osećate bolje", rekao je. "Proveriću još jednom, pošto im kažem za onaj zapis na zidu. Reći ću im da ne ulaze ovamo i da ne gledaju jer bi to moglo..." Pokušao je da zrelo promisli i kaže to kako valja. "Mogli bi da vam smetaju", zaključio je.
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;"Pa, do viđenja", reče Džo i napusti tamu muškog toaleta. Nesigurno je krenuo niz hodnik, natrag ka sali za konferencije; zastavši za trenutak, duboko je i preko reda udahnuo vazduh, a onda otvorio vrata sale za konferencije.
<BR>&nbsp;&nbsp;&nbsp;&nbsp;&nbsp;Televizor ugrađen u suprotni zid drečavo je reklamirao neki deterdžent; na velikom kolor 3-D ekranu jedna domaćica kritički je pregledala ubrus od sintetičkog vidrinog krzna i prodornim, piskavim glasom izjavila je da nije dostojan da zauzme mesto u njenom kupatilu. Na ekranu se onda pojavilo njeno kupatilo - a takođe su prikazani grafiti na zidu njenog kupatila. Iste poznate škrabotine koje su ovog puta glasile:
<BR>
<BR>&nbsp;&nbsp;&nbsp;&nbsp;&nbsp;NAGNITE SE NAD LAVABO
<BR>&nbsp;&nbsp;&nbsp;&nbsp;&nbsp;I ZARONITE DO DNA.
<BR>&nbsp;&nbsp;&nbsp;&nbsp;&nbsp;SVI STE VI MRTVI, A ŽIV SAM JA.
<BR>
<BR>&nbsp;&nbsp;&nbsp;&nbsp;&nbsp;Međutim, samo je jedna osoba to posmatrala u velikoj sali za konferencije. Džo je stajao sam u praznoj sobi. Ostali, cela grupa, bili su nestali.
<BR>&nbsp;&nbsp;&nbsp;&nbsp;&nbsp;Razmišljao je gde li su. I da li će dovoljno poživeti da ih pronađe. Izgledalo je malo verovatno.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
