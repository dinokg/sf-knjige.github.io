<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37. PROJEKTIL
<P>&nbsp;&nbsp;&nbsp;&nbsp;&nbsp;Projektil je još bio udaljen pet miliona kilometara kad je blesak njegovih plazma-mlaznih kočnica postao jasno vidljiv u polju glavnog teleskopa Nastojanja. Dotle se tajna raščula i Norton je, preko volje, izdao naređenje za drugu i, možda, konačnu evakuaciju Rame. Ali nije nameravao da ode pre no što mu događaji ne oduzmu svaku drugu mogućnost.
<BR>&nbsp;&nbsp;&nbsp;&nbsp;&nbsp;Kad je završio manevar kočenja, neželjeni gost sa Merkura našao se na svega pedeset kilometara od Rame i očito je obavljao osmatranje pomoću svojih televizijskih kamera. Ove su bile sasvim primetne - jedna spreda i jedna pozadi, kao i nekoliko malih omni-antena i veliki reflektor za usmeravanje, stalno upravljen ka udaljenoj zvezdi Merkur. Norton se pitao kakva uputstva stižu tim radio-zrakom i kakve informacije odlaze natrag.
<BR>&nbsp;&nbsp;&nbsp;&nbsp;&nbsp;Hermijanci, međutim, nisu mogli doznati ništa što već nisu znali; sve što je Nastojanje otkrilo emitovano je širom Sunčevog sistema. Ova svemirska letelica, koja je oborila sve rekorde brzine da bi ovamo stigla, mogla je biti samo produžetak volje svojih tvoraca, oruđe njihovog cilja. Taj cilj će se uskoro znati, jer će se kroz tri sata hermijanski ambasador pri Ujedinjenim planetama obratiti Generalnoj skupštini.
<BR>&nbsp;&nbsp;&nbsp;&nbsp;&nbsp;Zvanično, ovaj projektil ne postoji. Ne nosi nikakve oznake i ne zrači ni na jednoj standardnoj signalnoj fekvenciji. To je ozbiljno narušavanje zakona, a čak ni svemirska zaštita još nije uložila zvaničan protest. Svi su sa nervoznim nestrpljenjem čekali da vide šta je sledeći potez Merkura.
<BR>&nbsp;&nbsp;&nbsp;&nbsp;&nbsp;Prošlo je tri dana otkako su objavljeni postojanje - i poreklo - projektila. Za sve to vreme Hermijanci su i dalje tvrdoglavo ćutali. Bili su majstori ćutanja kad im to odgovara.
<BR>&nbsp;&nbsp;&nbsp;&nbsp;&nbsp;Izvesni psiholozi su tvrdili da je gotovo nemoguće do kraja shvatiti mentalitet čoveka rođenog i vaspitanog na Merkuru. Zauvek izgnani sa Zemlje njenom tri puta jačom težom, Hermijanci su mogli da stoje na Mesecu i preko uskog ambisa gledaju planetu svojih predaka, čak roditelja, ali nisu mogli da je posete. Te su, neminovno, tvrdili da to i ne žele.
<BR>&nbsp;&nbsp;&nbsp;&nbsp;&nbsp;Pretvarali su se da preziru blage kiše, valovita polja, jezera i mora, plava nebesa - sve one stvari koje su mogli upoznati samo sa snimaka. Pošto je njihovu planetu natapalo toliko Sunčeve energije da je dnevna temperatura često dosezala šest stepeni, oni su glumili prilično hvalisavu tvrdokornost koja ne bi podnela ni najkraće ozbiljno ispitivanje. U stvari, bili su skloni fizičkoj slabosti, jer su mogli opstati jedino ako su potpuno izolovani od svoje sredine. Čak i kad bi mogao podneti težu, Hermijanca bi brzo onesposobio jedan vreo dan u ma kojoj ekvatorijalnoj oblasti na Zemlji.
<BR>&nbsp;&nbsp;&nbsp;&nbsp;&nbsp;Ipak, u odista važnim stvarima, oni jesu tvrdi. Psihološki pritisak tako bliskog prisustva te grabežljive zvezde, tehnološki problemi prodiranja u tle otporne planete i otimanje svih životnih poteba od nje - proizveli su jednu spartansku i u mnogo kom pogledu poštovanja dostojnu kulturu. Mogli ste se pouzdati u Hermijance; ako nešto obećaju, to će i učiniti, mada račun može da ispadne pozamašan. Po njihovoj vlastitoj šali, ako Sunce ikad pokaže znake da se pretvara u novu, oni će sklopiti ugovor da ga obuzdaju - čim se utvrdi honorar. Nehermijanska šala je glasila da se svako dete koje ispolji znake zanimanja za umetnost, filosofiju ili apstraktnu matematiku ponovo zakopava u hidroponične farme. Što se tiče zločinaca i psihopata, to uopšte nije šala. Zločin je predstavljao jednu od raskoši koje Merkur sebi nije mogao dozvoliti.
<BR>&nbsp;&nbsp;&nbsp;&nbsp;&nbsp;Zapovednik Norton je jednom bio na Merkuru, koji je na njega, kao i na većinu posetilaca, ostavio silan utisak; stekao je i mnoge hermijanske prijatelje. Zaljubio se u jednu devojku iz Port Lucifera i čak je razmišljao o potpisivanju trogodišnjeg ugovora, ali je roditeljsko protivljenje svakom proscu izvan orbite Venere bilo prejako. I bolje što je tako ispalo.
<BR>&nbsp;&nbsp;&nbsp;&nbsp;&nbsp;"Kapetane, trostruka A poruka sa Zemlje", javio se komandni most. "Od glavnokomandujućeg. Glasovna varijanta i tekst za svaki slučaj. Jeste li spremni za prijem?"
<BR>&nbsp;&nbsp;&nbsp;&nbsp;&nbsp;"Tekst u arhivu; meni daj glas."
<BR>&nbsp;&nbsp;&nbsp;&nbsp;&nbsp;"Evo."
<BR>&nbsp;&nbsp;&nbsp;&nbsp;&nbsp;Admiral Hendriks je zvučao smireno i konkretno, kao da izdaje rutinsku zapovest floti umesto što se bavi jedinstvenom situacijom u istoriji svemira. No, s druge strane, nije on bio taj koji se nalazio na deset kilometara od bombe.
<BR>&nbsp;&nbsp;&nbsp;&nbsp;&nbsp;"Glavnokomandujući - zapovedniku Nastojanja. Ovo je sažet pregled situacije, kako je sad sagledavamo. Vi znate da se Generalna skupština sastaje u 14.00 i slušaćete njen rad. Moguće je da ćete morati da smesta preduzmete akciju, bez konsultovanja, otud ova prethodna uputstva.
<BR>&nbsp;&nbsp;&nbsp;&nbsp;&nbsp;Analizirali smo fotografije koje ste nam poslali. Projektil je standardna svemirska sonda, modifikovana za visoke impulse i verovatno opremljena laserskim početnim potiskivanjem. Veličina i masa odgovaraju fizionoj bombi kategorije od petsto do hiljadu megatona. Hermijanci u svojim rudarskim radovima svakodnevno koriste bombe jačine do sto megatona, te im ne bi bilo teško da sastave takvu bojevu glavu.
<BR>&nbsp;&nbsp;&nbsp;&nbsp;&nbsp;Naši stručnjaci takođe procenjuju da je to minimalna veličina da se obezbedi uništenje Rame. Ako bomba detonira o najmanji deo oklopa, ispod Cilindričnog mora, omotač će biti probijen, a obrtanje tela dovršiće raskomadavanje.
<BR>&nbsp;&nbsp;&nbsp;&nbsp;&nbsp;Pretpostavljamo da će vam Hermjanci, ako planiraju takav čin, dati dovoljno vremena da se sklonite. Za vašu informaciju: blesak gama-zraka od takve bombe mogao bi biti po vas opasan do razdaljine od hiljadu kilometara.
<BR>&nbsp;&nbsp;&nbsp;&nbsp;&nbsp;No, to nije najveća opasnost. Komadi Rame, teški na tone, sa brzinom obrtanja od gotovo hiljadu kilometara na sat, mogli bi vas uništiti na neograničenoj udaljenosti. Stoga vam preporučujemo da se krećete duž ose obrtanja, jer u tom smeru neće biti odbačenih komada. Deset hiljada kilometara bi trebalo da vam pruži odgovarajuću zonu bezbednosti.
<BR>&nbsp;&nbsp;&nbsp;&nbsp;&nbsp;Ovu poruku ne mogu uhvatiti nepozvani; ona ide višestrukim pseudonasumičnim kanalom, te mogu govoriti otvoreno. Vaš odgovor možda neće biti siguran, te govorite oprezno i koristite šifru kad se ukaže potreba. Pozvaću vas odmah po završetku debate u Generalnoj skupštini. Kraj poruke. Glavnokomandujući. Gotovo."
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
