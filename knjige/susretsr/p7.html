<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. DVE SUPRUGE
<P>&nbsp;&nbsp;&nbsp;&nbsp;&nbsp;Kad bi njegove supruge jednom uporedile njegove videograme, razmišljao je zapovednik Norton, pre zabavljajući se no zabrinuto, to bi mu navalilo veliki dodatni posao. Sad je mogao da sastavi samo jedan dug videogram i iskopira ga, dodajući samo kratke lične poruke i imena od milja, pre no što odašlje gotovo istovetne kopije put Marsa i Zemlje.
<BR>&nbsp;&nbsp;&nbsp;&nbsp;&nbsp;Naravno, sasvim je neverovatno da će njegove supruge ikad učiniti tako nešto; bilo bi skupo čak i uz povlašćenu tarifu za porodice astronauta. A ne bi ni imalo smisla. Njegove porodice su bile u izvrsnim odnosima i razmenjivale su uobičajene čestitke prilikom rođendana i godišnjica. No, sve u svemu, možda je i dobro što se devojke nikad nisu srele i verovatno nikad i neće. Mirna je rođena na Marsu, te ne bi mogla podneti jaču težu Zemlje. A Kerolajn mrzi čak i onih dvadeset pet minuta najdužeg putovanja na Zemlji.
<BR>&nbsp;&nbsp;&nbsp;&nbsp;&nbsp;"Izvinjavam se što sam s ovom emisijom zakasnio jedan dan", reče Norton, pošto je završio opšti uvod, "ali, verovali ili ne, poslednjih trideset sati bio sam van broda.
<BR>&nbsp;&nbsp;&nbsp;&nbsp;&nbsp;Nemoj se uznemiravati - sve je pod kontrolom. Trebalo nam je dva dana, ali sad smo gotovo prošli kroz kompleks vazdušnih komora. Mogli smo to obaviti za nekoliko sati da smo znali ono što sad znamo. Ali ništa nismo rizikovali, poslali smo u prethodnicu daljinske kamere i desetak puta smo ispitali sve komore kako bismo se uverili da se neće zatvoriti za nama pošto prođemo.
<BR>&nbsp;&nbsp;&nbsp;&nbsp;&nbsp;Svaka komora je jednostavan obrtni valjak sa otvorom na jednoj strani. Uđeš kroz taj otvor, okreneš valjak za sto osamdeset stepeni i tada se otvor poklopi sa drugim vratima te možeš da izađeš. Ili, kao u ovom slučaju, da izlebdiš.
<BR>&nbsp;&nbsp;&nbsp;&nbsp;&nbsp;Ramanci su stvarno sve osigurali. Postoje tri takve valjkaste komore, jedna za drugom, odmah s unutrašnje strane omotača, ispod ulaznog bunkera. Ne mogu da zamislim kako bi makar jedna otkazala, sem da je neko raznese eksplozivom, ali čak i tada bi ostala druga, rezervna, a potom treća.
<BR>&nbsp;&nbsp;&nbsp;&nbsp;&nbsp;A to je samo početak. Poslednja komora izlazi na prav hodnik, dug gotovo pola kilometra. Izgleda čist i uredan, kao i sve što smo videli. Na svakih nekoliko metara nalaze se mali otvori u kojima su verovatno bile svetiljke, ali sada je sve potpuno tamno i, mogu ti reći, zastrašujuće. U zidove su takođe usečene dve naporedne kolotečine, široke oko centimetar, koje se pružaju celom dužinom hodnika. Pretpostavljamo da je po njima išla neka platforma koja je prevozila opremu - ili ljude - tamo-amo. Uštedelo bi nam mnogo truda kad bismo je mogli staviti u pogon.
<BR>&nbsp;&nbsp;&nbsp;&nbsp;&nbsp;Pomenuo sam da je tunel dug pola kilometra. Dakle, na osnovu naših seizmičkih merenja znamo da je otprilike tolika debljina školjke, te smo očito gotovo prošli. Nismo se iznenadili našavši na kraju tunela jednu od onih valjkastih vazdušnih komora.
<BR>&nbsp;&nbsp;&nbsp;&nbsp;&nbsp;Da, pa još jednu. I još jednu. Ti ljudi su izgleda sve radili u tri primerka. Sad smo u poslednjoj komori, gde čekamo saglasnost Zemlje pre no što prođemo. Unutrašnjost Rame je svega nekoliko metara odavde. Biću mnogo srećniji kad ova napetost prođe.
<BR>&nbsp;&nbsp;&nbsp;&nbsp;&nbsp;Ti poznaješ Džerija Kirhofa, mog pomoćnika, koji ima tako veliku biblioteku pravih knjiga da sebi ne može dozvoliti da se iseli sa Zemlje? E, pa, Džeri mi je ispričao o istoj ovakvoj situaciji još tamo početkom dvadeset prvog - ne, dvadesetog veka. Jedan arheolog je pronašao grobnicu nekog egipatskog kralja, prvu koju nisu opljačkali lopovi. Njegovim radnicima su bili potrebni meseci dok su, komoru po komoru, prokopali put i, najzad, došli do poslednjeg zida. Onda su probili kamenje, a arheolog je unutra proturio svetiljku i glavu. Pred njim se ukazala odaja puna blaga - neverovatnih stvari, zlata i nakita.
<BR>&nbsp;&nbsp;&nbsp;&nbsp;&nbsp;Možda je i ovo grobnica; to izgleda sve verovatnije. Čak i sada nema ni najslabijeg zvuka ili nagoveštaja neke aktivnosti.
<BR>&nbsp;&nbsp;&nbsp;&nbsp;&nbsp;No, sutra ćemo znati."
<BR>&nbsp;&nbsp;&nbsp;&nbsp;&nbsp;Norton je prebacio magnetoskop na STOP. Šta bi još mogao da kaže o poslu, pitao se, pre no što započne posebne lične poruke svojim porodicama? Normalno nikad nije zalazio u tolike pojedinosti, ali ove okolnosti teško da su normalne. Ovo može da bude poslednji videogram koji će ikad poslati svojim milim i dragim. Dužan je da im objasni šta radi.
<BR>&nbsp;&nbsp;&nbsp;&nbsp;&nbsp;Kad budu videli ove slike i čuli ove reči, on će biti u unutrašnjosti Rame - pa ma šta to donelo.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
