<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. IZVIĐANJE
<P>&nbsp;&nbsp;&nbsp;&nbsp;&nbsp;"Dosad smo niz osu valjka izbacili pet raketa s velikom zadrškom, te imamo dobru foto-dokumentaciju o celoj njegovoj dužini. Sve glavne tačke su ucrtane na mapu. Mada smo samo mali broj mogli da identifikujemo, dali smo im privremena imena.
<BR>&nbsp;&nbsp;&nbsp;&nbsp;&nbsp;Unutrašnja šupljina je duga pedeset kilometara, a široka šesnaest. Oba kraja imaju oblik kupe, prilično složene geometrije. Naš kraj smo nazvali Severna hemisfera i sad ovde, na osi, uspostavljamo prvu bazu.
<BR>&nbsp;&nbsp;&nbsp;&nbsp;&nbsp;Od središnje glavčine, na razmaku od sto dvadeset stepeni, zrakasto je postavljeno troje lestava, gotovo kilometar duge. Sve se završavaju na terasi, ili zaravni, prstenastog oblika, koja se proteže oko cele kupe. A odatle, nastavljajući se na pravac lestvi, dalje vode tri ogromna stepeništa, koja silaze sve do ravnice. Ako zamislite kišobran sa svega tri rebra, na podjednakim razmacima, imaćete dobru predstavu o ovom kraju Rame.
<BR>&nbsp;&nbsp;&nbsp;&nbsp;&nbsp;Svako od tih rebara predstavlja stepenište, veoma strmo u blizini ose, no koje se potom polako ublažava kako se bliži ravnici. Stepeništa - nazvali smo ih Alfa, Beta i Gama - nisu iz jednog dela, već se prekidaju na još pet kružnih terasa. Po našem proračunu mora da ima između dvadeset i trideset hiljada stepenika. Verovatno su stepeništa korišćena samo za slučaj opasnosti, jer je nezamislivo da Ramanci - ili kako god ih nazvali - nisu imali neki bolji način da dopru do ose svog sveta.
<BR>&nbsp;&nbsp;&nbsp;&nbsp;&nbsp;Južna hemisfera izgleda sasvim drukčije. Pre svega, na njoj nema stepeništa ni ravne središnje glavčine. Umesto toga, tamo se nalazi ogroman kilometarski šiljak, koji štrči sa ose, a oko njega šest manjih. Ceo sklop je vrlo čudan i ne možemo da zamislimo šta znači.
<BR>&nbsp;&nbsp;&nbsp;&nbsp;&nbsp;Pedeset kilometara dug valjkasti deo između dve kupe nazvali smo Centralna ravnica. Može izgledati blesavo što upotrebljavamo reč 'ravnica' za opis nečeg tako očigledno oblog, ali mi smatramo da je naziv opravdan. Kad siđemo tamo, izgledaće nam ravna - baš kao što unutrašnjost boce mora izgledati ravna mravu koji u njoj mili u krug.
<BR>&nbsp;&nbsp;&nbsp;&nbsp;&nbsp;Najupadljivija odlika Centralne ravnice jeste deset kilometara širok taman pojas koji se oko sredine proteže svud unaokolo. Izgleda kao led, te smo ga nazvali Cilindrično more. Tačno u sredini nalazi se veliko ovalno ostrvo, oko deset kilometara dugo, a tri široko, pokriveno visokim zdanjima. Pošto nas podseća na stari Menheten, nazvali smo ga Njujork. Ipak, ne verujem da je to grad; više liči na ogromnu fabriku ili postrojenje za hemijsku preradu.
<BR>&nbsp;&nbsp;&nbsp;&nbsp;&nbsp;Međutim, postoje gradovi - ili, u svakom slučaju, naselja - bar šest njih. Da su sagrađena za ljudska bića, u svakom bi se moglo smestiti oko pedeset hiljada. Nazvali smo ih Rim, Peking, Pariz, Moskva, London i Tokio. Povezana su drumovima i nečim što izgleda kao mreža pruga.
<BR>&nbsp;&nbsp;&nbsp;&nbsp;&nbsp;U ovom zaleđenom lešu jednog sveta sigurno ima dovoljno građe za vekove israživanja. Treba da istražimo četiri hiljade kvadratnih kilometara, a imamo svega nekoliko nedelja za to. Pitam se da li ćemo ikad doznati odgovor na dve zagonetke koje me opsedaju otkako smo ušli: ko su bili stanovnici? I šta se pokvarilo?"
<BR>&nbsp;&nbsp;&nbsp;&nbsp;&nbsp;Snimak se završio. Na Zemlji i Mesecu članovi Odbora za Ramu su se promeškoljili, zatim su počeli da razgledaju mape i fotografije koje su bile razastrte pred njima. Mada su ih već satima proučavali, glas zapovednika Nortona dodao je jednu dimenziju koju slike ne mogu da dočaraju. On je odista bio tamo, svojim očima je prelazio po tom izvanrednom posuvraćenom svetu, tokom kratkih trenutaka dok su njegovu vekovnu noć osvetljavale rakete. I on je čovek koji će predvoditi svaku ekspediciju koja krene da istražuje taj svet.
<BR>&nbsp;&nbsp;&nbsp;&nbsp;&nbsp;"Doktore Perera, vi, mislim, imate neke opaske?"
<BR>&nbsp;&nbsp;&nbsp;&nbsp;&nbsp;Ambasador Boze se za trenutak upitao nije li trebalo da prvo da reč profesoru Davidsonu, kao starijem naučniku i jedinom astronomu. No, činilo se da je stari kosmolog još u stanju blagog šoka, a očito je van svog elementa. Tokom čitave svoje profesionalne karijere on je u svemiru video arenu za titanske, bezlične sile teže, magnetizma i radijacije; nikad nije verovao da život igra neku važnu ulogu u shemi stvari i smatrao je njegovu pojavu na Zemlji, Marsu i Jupiteru slučajnim odstupanjem.
<BR>&nbsp;&nbsp;&nbsp;&nbsp;&nbsp;Međutim, sada su tu dokazi da život ne samo postoji izvan Sunčevog sistema već i da je dosegao vrhunce koji daleko prevazilaze sve što je čovek postigao ili se može nadati da će postići u predstojećim vekovima. Sem toga, otkriće Rame je osporilo jednu drugu dogmu koju je Davidson godinama propovedao. Kad bi ga saterali uza zid, on bi, preko volje, dopustio da život verovatno postoji u drugim zvezdanim sistemima, ali besmisleno je, uvek bi tvrdio, zamišljati da bi ikad mogao preći ambise između zvezda.
<BR>&nbsp;&nbsp;&nbsp;&nbsp;&nbsp;Možda Ramanci odista nisu u tome uspeli, ako je zapovednik Norton u pravu kad veruje da je njihov svet sada grobnica. Ali su bar pokušali da izvedu taj podvig u razmerama koje pokazuju veliku meru pouzdanja u ishod. Ako se takva stvar jednom dogodila, ona se svakako morala dogoditi mnogo puta u ovom sazvežđu od sto milijardi sunaca. A na kraju će ipak, svakako, neko, negde, uspeti.
<BR>&nbsp;&nbsp;&nbsp;&nbsp;&nbsp;Ovo je bila teza koju je, bez dokaza, ali uz obilno mlataranje rukama, godinama propovedao dr Karlajl Perera. On je sad veoma srećan, mada i krajnje razočaran čovek. Rama je spektakularno potvrdio njegova gledišta, a on neće moći da kroči u njegovu unutrašnjost, pa čak ni da je vidi svojim očima. Da se iznebuha pojavi đavo i ponudi mu bar trenutne teleportacije, on bi potpisao ugovor, ne potrudivši se da pročita odredbe štampane sitnim slogom u kojima se kriju začkoljice.
<BR>&nbsp;&nbsp;&nbsp;&nbsp;&nbsp;"Da, gospodine ambasadore, mislim da raspolažem izvesnim zanimljivim informacijama. Ovde je nesumnjivo u pitanju 'svemirska lađa'. To je stara ideja iz astronautičke literature. Uspeo sam da joj nađem izvor kod britanskog fizičara Dž. D. Bernala, koji je ovaj metod međuzvezdane kolonizacije predložio u jednoj knjizi objavljenoj 1929 - da, pre dvesta godina! A veliki ruski pionir Ciolkovski je još ranije bio izneo unekoliko sličnih predloga.
<BR>&nbsp;&nbsp;&nbsp;&nbsp;&nbsp;Ukoliko želite da odete iz jednog zvezdanog sistema u drugi, pred vama je izvestan broj izbora. Pretpostavljajući da je brzina svetlosti apsolutna granica - a to još nije sasvim utvrđeno, uprkos svim suprotnim tvrdnjima koje ste mogli čuti" - tu je Davidson šmrknuo s negodovanjem, ali nije zvanično protestovao - "možete da obavite brzo putovanje malim brodom ili sporo - džinovskim brodom.
<BR>&nbsp;&nbsp;&nbsp;&nbsp;&nbsp;Ne postoji, čini se, nikakav tehnički razlog zašto svemirski brod ne bi mogao postići devedeset ili više odsto brzine svetlosti. To bi podrazumevalo vreme putovanja od pet do deset godina, između susednih zvezda - to je možda dosadno, ali ne i neizvodljivo, pogotovo za stvorove čiji se životni vek možda meri stolećima. Mogu se zamisliti putovanja ovog trajanja koja bi se obavljala brodovima ne mnogo većim od naših.
<BR>&nbsp;&nbsp;&nbsp;&nbsp;&nbsp;Ali, možda su takve brzine nemoguće, uz razuman koristan teret. Ne zaboravite, morate poneti gorivo za usporavanje na kraju puta, čak i ako putujete samo u jednom smeru. Te je možda pametnije ne žuriti - putovati deset hiljada, sto hiljada godina.
<BR>&nbsp;&nbsp;&nbsp;&nbsp;&nbsp;Bernal i drugi su smatrali da bi se to moglo izvesti malim pokretnim svetovima od nekoliko kilometara u prečniku, što nose hiljade putnika na putovanja koja bi trajala generacijama. Prirodno, sistem bi morao biti strogo zatvoren, sa cikličnim ponovnim korišćenjem iste hrane, vazduha i ostalih potrošnih potreba. No, razume se, to je upravo način na koji funkcioniše Zemlja - u nešto većim razmerama.
<BR>&nbsp;&nbsp;&nbsp;&nbsp;&nbsp;Izvesni pisci su predlagali da se te svemirske lađe grade u obliku koncentričnih sfera; drugi su predlagali šuplje obrtne valjke, kako bi centrifugalna sila mogla da obezbeđuje veštačku težu - upravo ono što smo našli na Rami..."
<BR>&nbsp;&nbsp;&nbsp;&nbsp;&nbsp;Davidson nije mogao da trpi ovo aljkavo brbljanje: "Nema nikakve centrfugalne sile. To je inženjerski fantom. Postoji samo inercija".
<BR>&nbsp;&nbsp;&nbsp;&nbsp;&nbsp;"Naravno, vi ste potpuno u pravu", priznao je Perera, "mada bi moglo biti teško u to ubediti čoveka koji je upravo zbačen sa vrtuljka. Međutim, matematička strogost izgleda nepotrebna..."
<BR>&nbsp;&nbsp;&nbsp;&nbsp;&nbsp;"Čujmo, čujmo", ubacio je Boze, s izvesnom merom ozlojađenosti. "Svi znamo šta hoćete da kažete, ili zamišljamo da znamo. Molim vas, ne razbijajte naše iluzije."
<BR>&nbsp;&nbsp;&nbsp;&nbsp;&nbsp;"Dakle, ja sam samo ukazao da nema ničeg pojmovno novog u Rami, mada je njegova veličina zapanjujuća. Ljudi su dve hiljade godina zamišljali takve stvari.
<BR>&nbsp;&nbsp;&nbsp;&nbsp;&nbsp;Sada bih želeo da se pozabavim drugim pitanjem. Koliko tačno vremena Rama već putuje kroz svemir?
<BR>&nbsp;&nbsp;&nbsp;&nbsp;&nbsp;Sada raspolažemo veoma tačno određenim podacima o njegovoj orbiti i brzini. Uz pretpostavku da nije izvršio nikakve promene kursa, možemo ocrtati njegove pozicije za milione godina unatrag. Očekivali smo da dolazi iz pravca neke obližnje zvezde. Međutim, uopšte nije tako.
<BR>&nbsp;&nbsp;&nbsp;&nbsp;&nbsp;Ima preko dvesta hiljada godina otkako je Rama prošao blizu neke zvezde, a ispostavilo se da je upravo ta zvezda nepravilna varijabla - najnepogodnije sunce koje biste mogli zamisliti za nastanjen sunčev sistem. Raspon njenog sjaja ide od preko pedeset do jedan; svaka planeta bi naizmenično bila pečena i sleđena svakih nekoliko godina."
<BR>&nbsp;&nbsp;&nbsp;&nbsp;&nbsp;"Imam jednu sugestiju", ubacila je dr Prajs. "Možda to sve objašnjava. Možda je to sunce nekada bilo normalno, pa je postalo nestabilno. Zato su Ramanci morali da nađu novo."
<BR>&nbsp;&nbsp;&nbsp;&nbsp;&nbsp;Perera je poštovao starog arheologa, te je pustio da olako prođe. Ali šta bi ona rekla, pitao se, kada bi on počeo da ukazuje na stvari koje su u njenoj struci namah očigledne?
<BR>&nbsp;&nbsp;&nbsp;&nbsp;&nbsp;"Razmotrili smo tu mogućnost", reče blago. "Ali, ako su naše sadašnje teorije razvoja zvezda ispravne, ta zvezda nikad nije mogla biti stabilna, nikad nije mogla imati planete što nose život. Znači, Rama je krstario kroz vasionu najmanje dvesta hiljada, a možda i preko milion godina.
<BR>&nbsp;&nbsp;&nbsp;&nbsp;&nbsp;Sada je hladan i taman i naizgled mrtav i mislim da znam uzrok. Ramanci možda nisu imali drugi izbor, možda su odista bežali ispred neke katastrofe - ali su se prevarili u proračunima.
<BR>&nbsp;&nbsp;&nbsp;&nbsp;&nbsp;Nijedan zatvoren ekološki sistem ne može biti stopostotno efikasan; uvek postoje otpaci, gubitak - neka degradacija sredine i gomilanje zagađujućih materija. Možda su potrebne milijarde godina da se zatruje i istroši jedna planeta, no to će se na kraju dogoditi. Okeani će se isušiti; atmosfera će iscuriti u svemir.
<BR>&nbsp;&nbsp;&nbsp;&nbsp;&nbsp;Po našim merilima, Rama je ogroman - no on je, ipak, veoma majušna planeta. Moja izračunavanja zasnovana na iscurivanju kroz omotač i neka razumna nagađanja o stopi biološkog ciklusa ukazuju da se njegova ekologija mogla održati samo oko hiljadu godina. Dozvoljavam najviše deset hiljada godina.
<BR>&nbsp;&nbsp;&nbsp;&nbsp;&nbsp;Uz brzinu kojom Rama putuje, to bi bilo dovoljno za prelazak između gusto zbijenih sunaca u srcu sazvežđa. Ali ne i ovde, sred raštrkane populacije spiralnih ogranaka. Rama je brod koji je potrošio svoje zalihe pre no što je stigao do odredišta. To je olupina što pluta sred zvezda.
<BR>&nbsp;&nbsp;&nbsp;&nbsp;&nbsp;Postoji samo jedna ozbiljna zamerka ovoj teoriji i ja ću je izneti pre no što to učini ma ko drugi. Ramina orbita je tako tačno upravljena na Sunčev sistem da slučajna podudarnost izgleda isključena. Zapravo, rekao bih da Rama sad ide odveć blizu Sunca da bi bio bezbedan. Nastojanje će morati da se odvoji mnogo pre perihela kako bi izbeglo pregrejavanje.
<BR>&nbsp;&nbsp;&nbsp;&nbsp;&nbsp;Neću se praviti da sve ovo razumem. Možda još funkcioniše neki vid automatskog konačnog usmeravanja, upravljajući Ramu ka najbližoj pogodnoj zvezdi, vekovima nakon smrti njegovih graditelja.
<BR>&nbsp;&nbsp;&nbsp;&nbsp;&nbsp;A oni jesu mrtvi; staviću na kocku svoj ugled da je tako. Svi uzorci koje smo uzeli iz unutrašnjosti apsolutno su sterilni. Nismo našli ni jedan jedini mikroorganizam. Što se tiče priča o usporenom životu koje ste možda čuli, možete ih prenebregnuti. Postoje suštinski razlozi zašto postupci hibernacije dejstvuju samo nekoliko vekova - a mi imamo posla s vremenskim rasponom koji je hiljadu puta duži.
<BR>&nbsp;&nbsp;&nbsp;&nbsp;&nbsp;Tako da oni što veruju u Pandoru i njihovi sledbenici nemaju razloga za brigu. Što se mene tiče, meni je žao. Bilo bi divno upoznati drugu inteligentnu vrstu.
<BR>&nbsp;&nbsp;&nbsp;&nbsp;&nbsp;Međutim, bar smo odgovorili na jedno drevno pitanje. Mi nismo sami. Zvezde za nas više nikad neće biti iste."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
