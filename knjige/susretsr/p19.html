<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. UPOZORENJE SA MERKURA
<P>&nbsp;&nbsp;&nbsp;&nbsp;&nbsp;Bilo je to prvi put u nekoliko nedelja da su svi članovi Odbora za Ramu na raspolaganju. Profesor Solomons je izronio iz dubina Tihog okeana gde je proučavao rudničke pogone duž rovova oko sredine okeana. A nikoga nije iznenadilo da se sad, kad postoji makar mogućnost da Rama sadrži nešto zanimljivije za sredstva informisanja od pukih beživotnih rukotvorina, ponovo pojavio dr Tejlor.
<BR>&nbsp;&nbsp;&nbsp;&nbsp;&nbsp;Predsednik je očekivao da će dr Perera biti još dogmatičnije napadan no obično, sad kad se potvrdilo njegovo predviđanje uragana na Rami. Na veliko iznenađenje njegove ekselencije, Perera je bio neobično uzdržan i primao je čestitanja svojih kolega na način onoliko blizak zbunjenosti koliko će to ikad uspeti da postigne.
<BR>&nbsp;&nbsp;&nbsp;&nbsp;&nbsp;Eksobiolog je, u stvari, bio duboko posramljen. Spektakularno otapanje Cilindričnog mora bilo je mnogo očiglednija pojava no što su uraganski vetrovi, a on ga je potpuno prevideo. To što se setio da se topao vazduh diže, a zaboravio da se zagrejani led skuplja, nije predstavljalo postignuće kojim se mogao naročito gorditi. Međutim, on će se brzo oporaviti i vratiti svojoj normalnoj olimpijskoj samouverenosti.
<BR>&nbsp;&nbsp;&nbsp;&nbsp;&nbsp;Kad mu je predsednik ponudio reč i upitao kakve nove klimatske promene očekuje, Perera je sebi brižljivo obezbeđivao odstupnicu.
<BR>&nbsp;&nbsp;&nbsp;&nbsp;&nbsp;"Morate shvatiti", objasnio je "da meteorologija sveta čudnog kao što je to Rama može doneti mnoga nova iznenađenja. No, ukoliko su moja izračunavanja tačna, neće biti novih bura i uslovi će se uskoro ustaliti. Temperatura će lagano rasti do perihela - i dalje - ali se nas to ne tiče, jer će Nastojanje morati da ode mnogo ranije."
<BR>&nbsp;&nbsp;&nbsp;&nbsp;&nbsp;"Znači, povratak u unutrašnjost će uskoro biti bezbedan?"
<BR>&nbsp;&nbsp;&nbsp;&nbsp;&nbsp;"Ovaj - verovatno. To ćemo sa sigurnošću znati kroz četrdeset osam sati."
<BR>&nbsp;&nbsp;&nbsp;&nbsp;&nbsp;"Povratak je neminovan", reče ambasador Merkura. "Moramo doznati o Rami sve što možemo. Situacija se sad potpuno promenila."
<BR>&nbsp;&nbsp;&nbsp;&nbsp;&nbsp;"Verujem da svi znamo na šta mislite, no da li biste bili ljubazni da pobliže objasnite?"
<BR>&nbsp;&nbsp;&nbsp;&nbsp;&nbsp;"Svakako. Dosad smo petpostavljali da je Rama bez života - ili, u svakom slučaju, nekontrolisan. Ali se više ne možemo zavaravati da je Rama olupina. Čak i ako na brodu nema oblika života, njime mogu upravljati robotski mehanizmi, programirani za izvođenje nekog zadatka - možda veoma nepovoljnog po nas. Ma koliko bilo neprijatno, moramo razmotriti pitanje samoodbrane."
<BR>&nbsp;&nbsp;&nbsp;&nbsp;&nbsp;Zaorila se zbrka glasova protesta i predsednik je morao da podigne ruku kako bi vaspostavio red.
<BR>&nbsp;&nbsp;&nbsp;&nbsp;&nbsp;"Dozvolite njegovoj ekselenciji da završi!" molio je. "Bez obzira na to da li nam se ideja dopala ili ne, treba je ozbiljno razmotriti."
<BR>&nbsp;&nbsp;&nbsp;&nbsp;&nbsp;"Uza sve poštovanje dužno gospodinu ambasadoru", reče Tejlor, glasom u najvećoj meri lišenim poštovanja, "mislim da možemo isključiti kao naivan strah od zlonamernog mešanja. Stvorovi razvijeni poput Ramanaca moraju posedovati i odgovarajuće usavršen moral. Inače bi sami sebe uništili - kao što smo mi gotovo učinili u dvadesetom veku. To sam sasvim jasno pokazao u svojoj novoj knjizi Etos i kosmos. Nadam se da ste primili svoj primerak."
<BR>&nbsp;&nbsp;&nbsp;&nbsp;&nbsp;"Hvala. Jesam, mada se bojim da mi teret drugih poslova nije dozvolio da čitanje odmaknem dalje od uvoda. Međutim, osnovna teza mi je poznata. Mi možemo nemati rđave namere u odnosu na mravinjak, ali ako želimo da sagradimo kuću na istom mestu..."
<BR>&nbsp;&nbsp;&nbsp;&nbsp;&nbsp;"Ovo je ravno najcrnjim tvrdnjama Pandora partije! Međuzvezdana ksenofobija - ništa manje!"
<BR>&nbsp;&nbsp;&nbsp;&nbsp;&nbsp;"Gospodo, molim vas! Ovako nikuda nećemo stići. Gospodine ambasadore, još imate reč."
<BR>&nbsp;&nbsp;&nbsp;&nbsp;&nbsp;Predsednik je preko trista osamdeset hiljada kilometara svemirskog prostora besno ošinuo pogledom Konrada Tejlora, koji se preko volje smirio, kao vulkan što čeka svoj trenutak.
<BR>&nbsp;&nbsp;&nbsp;&nbsp;&nbsp;"Hvala vam", reče amabasador Merkura. "Opasnost je možda neverovatna, ali kad je posredi budućnost ljudskog roda, ne možemo ništa rizikovati. A, ako mogu tako da kažem, to nas, Hermijance može posebno da pogodi. Mi, možda više no iko, imamo razloga za uznemirenost."
<BR>&nbsp;&nbsp;&nbsp;&nbsp;&nbsp;Tejlor je glasno šmrknuo, ali ga smiri nov besan pogled sa Meseca.
<BR>&nbsp;&nbsp;&nbsp;&nbsp;&nbsp;"Zašto bi Merkur bio zabrinutiji od ma koje druge planete?" upita predsednik.
<BR>&nbsp;&nbsp;&nbsp;&nbsp;&nbsp;"Pogledajte dinamiku situacije. Rama je već unutar naše orbite. Puka je pretpostavka da će obići Sunce i ponovo krenuti u svemir. Pretpostavite da izvede manevar za kočenje? Ako to učini, obaviće ga na perihelu, kroz tridesetak dana. Moji naučnici mi vele da će, ukoliko se tamo u celosti izvede promena brzine, Rama završiti u kružnoj orbiti svega dvadeset pet miliona kilometara udaljenoj od Sunca. Odande bi mogao dominirati celim Sunčevim sistemom."
<BR>&nbsp;&nbsp;&nbsp;&nbsp;&nbsp;Dugo vremena niko - pa čak ni Tejlor - nije izustio ni reč. Svi članovi odbora su sređivali svoje misli o tim neprijatnim ljudima Hermijancima, koje ovde tako sposobno zastupa njihov ambasador.
<BR>&nbsp;&nbsp;&nbsp;&nbsp;&nbsp;Za većinu sveta Merkur je oličavao prilično vernu, približnu sliku pakla; ili će bar poslužiti dok ne iskrsne nešto gore. Međutim, Hermijanci su se ponosili svojom čudnom planetom, na kojoj su dani duži od godina, ponosili su se njenim dvostrukim izlascima i zalascima sunca, njenim rekama rastopljenog metala. U poređenju sa Merkurom, Mesec i Mars su predstavljali gotovo beznačajne izazove. Sve dok se ljudi ne spuste na Veneru (ako to ikad postignu), neće naići na sredinu koja je neprijateljskija od Merkura.
<BR>&nbsp;&nbsp;&nbsp;&nbsp;&nbsp;A ipak se ispostavilo da je u mnogo kom pogledu taj svet ključ Sunčevog sistema. Gledano unatrag to izgleda očigledno, ali je Svemirsko doba bilo staro skoro jedan vek pre no što je ta činjenica shvaćena. Hermijanci sad nikome nisu dopuštali da to zaboravi.
<BR>&nbsp;&nbsp;&nbsp;&nbsp;&nbsp;Mnogo pre no što su ljudi stigli na tu planetu, abnormalna masa Merkura nagoveštavala je teške elemente koje sadrži; no ipak je njegovo bogatstvo bilo izvor zapanjenosti i za hiljadu godina je odložilo bojazni da će se ključni metali ljudske civilizacije potrošiti. A ta blaga su se nalazila na najpogodnijem mestu, gde je moć Sunca deset puta jača no na hladnoj Zemlji.
<BR>&nbsp;&nbsp;&nbsp;&nbsp;&nbsp;Neograničena energija, neograničene zalihe metala: to je Merkur. Njegovi veliki magnetski katapulti mogli su da dobace gotove proizvode do ma koje tačke Sunčevog sistema. Mogao je da izvozi i energiju, u vidu sintetičkih izotopa transuranijuma ili čistog zračenja. Čak je predlagano da hermijanski laseri jednog dana otope džinovski Jupiter, ali ta zamisao nije dobro primljena na drugim svetovima. Tehnologija kadra da skuva Jupiter pruža suviše primamljivih mogućnosti za interplanetarno ucenjivanje.
<BR>&nbsp;&nbsp;&nbsp;&nbsp;&nbsp;Činjenica da je takva zabrinutost uopšte izražena dosta je govorila o opštem stavu prema Herbijancima. Njih su poštovali zbog žilavosti i inženjerijskih veština, a divili im se zbog načina na koji su pokorili tako stravičan svet. Ali ih nisu voleli, a još manje im se do kraja verovalo.
<BR>&nbsp;&nbsp;&nbsp;&nbsp;&nbsp;Istovremeno, njihovo stanovište je bilo razumljivo. Po često izricanoj šali, Hermijanci su se ponekad ponašali kao da je Sunce njihova lična imovina. S njim su bili povezani prisnim odnosom ljubavi-mržnje - kao nekada Vikinzi sa morem, Nepalci s Himalajima, Eskimi sa tundrom. Bili bi krajnje nesrećni da se nešto ispreči između njih i prirodne sile koja dominira i upravlja njihovim životima.
<BR>&nbsp;&nbsp;&nbsp;&nbsp;&nbsp;Dugo ćutanje je napokon narušio predsednik. Sećao se sunca Indije i ježio se od pomisli na sunce Merkura, te je sasvim ozbiljno shvatao Hermijance, mada ih je smatrao neotesanim tehnološkim varvarima.
<BR>&nbsp;&nbsp;&nbsp;&nbsp;&nbsp;"Mislim, gospodine ambasadore, da vaše izlaganje poseduje izvesnu zasnovanost", reče polako. "Imate li neki predlog?"
<BR>&nbsp;&nbsp;&nbsp;&nbsp;&nbsp;"Da, gospodine. Pre no što budemo mogli znati kakvu akciju da preduzmemo, moramo raspolagati činjenicama. Mi poznajemo geografiju Rame - ukoliko čovek može upotrebiti taj izraz - ali nemamo pojma o njegovim mogućnostima. A ključ celog problema jeste sledeće: da li Rama poseduje propulsivni sistem? Da li može da promeni orbitu? Veoma bi me zanimalo mišljenje doktora Perere."
<BR>&nbsp;&nbsp;&nbsp;&nbsp;&nbsp;"Mnogo sam razmišljao o toj stvari", odgovori eksobiolog. "Naravno, Rami je početno kretanje mogao dati neki uređaj za lansiranje, no to je mogao biti i spoljašnji raketni motor. Ako na brodu postoji propulsija, nismo joj našli ni traga. Sigurno je da na spoljašnjem omotaču nema raketnih izduva ili ičeg sličnog."
<BR>&nbsp;&nbsp;&nbsp;&nbsp;&nbsp;"Možda su skriveni."
<BR>&nbsp;&nbsp;&nbsp;&nbsp;&nbsp;"Tačno, ali se čini da to ne bi imalo mnogo smisla. A gde su tankovi za gorivo, izvori energije? Glavni omotač je popunjen, to smo proverili seizmičkim ispitivanjima. Sve šupljine na severnom poklopcu objašnjene su sistemima vazdušnih komora.
<BR>&nbsp;&nbsp;&nbsp;&nbsp;&nbsp;To ostavlja južni kraj Rame do kojeg zapovednik Norton nije mogao da dopre zbog deset kilometara širokog vodenog pojasa. Tamo, na Južnom polu, postoje svakovrsni čudni mehanizmi i strukture - videli ste fotografije. Svakom je na volju da nagađa šta su.
<BR>&nbsp;&nbsp;&nbsp;&nbsp;&nbsp;Međutim, ja sam, u razumnoj meri, siguran u sledeće: ukoliko Rama ima propulsivni sistem, to je nešto što potpuno izlazi van granica našeg sadašnjeg znanja. Zapravo, to bi mogao biti onaj basnoslovni 'kosmički pogon' o kojem ljudi govore već dvesta godina."
<BR>&nbsp;&nbsp;&nbsp;&nbsp;&nbsp;"Vi ne biste isključili tu mogućnost?"
<BR>&nbsp;&nbsp;&nbsp;&nbsp;&nbsp;"Naravno da ne bih. Ako uspemo da dokažemo da Rama ima kosmički pogon - čak i ako ništa ne doznamo o njegovom načinu dejstva - to bi predstavljalo krupno otkriće. Bar bismo znali da je takva stvar moguća."
<BR>&nbsp;&nbsp;&nbsp;&nbsp;&nbsp;"Šta je kosmički pogon?" upita ambasador Zemlje, prilično žalostivno.
<BR>&nbsp;&nbsp;&nbsp;&nbsp;&nbsp;"Ma koja vrsta propulzivnog sistema, ser Roberte, koji ne funkcioniše na načelu rakete. Antiteža - ukoliko je moguća - sasvim bi fino završila posao. Trenutno, mi ne znamo gde da tražimo takav pogon, a većina naučnika sumnja da uopšte postoji."
<BR>&nbsp;&nbsp;&nbsp;&nbsp;&nbsp;"Ne postoji", ubacio je profesor Davidson. "To je Njutn presudio. Ne možete imati akciju bez reakcije. Kosmički pogon je besmislica. Ja vam stojim iza toga."
<BR>&nbsp;&nbsp;&nbsp;&nbsp;&nbsp;"Možda ste u pravu", odgovorio je Perera sa neuobičajenom blagošću. "Ali, ako Rama nema kosmički pogon, onda nema nikakav. Naprosto nema mesta za konvencionalni propulsivni sistem, sa njegovim ogromnim rezervoarima goriva."
<BR>&nbsp;&nbsp;&nbsp;&nbsp;&nbsp;"Teško je zamisliti da nešto gura unaokolo ceo jedan svet", reče Solomons. "Šta bi se desilo sa predmetima u njemu? Sve bi moralo biti prišrafljeno. Krajnje nepogodna stvar."
<BR>&nbsp;&nbsp;&nbsp;&nbsp;&nbsp;"Pa, ubrzanje bi verovatno bilo vrlo malo. Najveći problem bi predstavljala voda Cilindričnog mora. Kako biste sprečili da..."
<BR>&nbsp;&nbsp;&nbsp;&nbsp;&nbsp;Pererin glas je zamro, a oči mu se ustakliše. Činilo se da je zahvaćen grčevima neposredno predstojećeg napada padavice ili čak srčanog udara. Njegove kolege su ga uznemireno gledale; onda se naglo oporavio, lupi pesnicom o sto i uzviknu: "Naravno! To sve objašnjava! Južna litica je sad jasna!"
<BR>&nbsp;&nbsp;&nbsp;&nbsp;&nbsp;"Meni nije", progunđao je ambasador Meseca, govoreći u ime svih prisutnih diplomata.
<BR>&nbsp;&nbsp;&nbsp;&nbsp;&nbsp;"Pogledajte ovaj uzdužni presek Rame", nastavio je uzbuđeno Perera, razvijajući svoju mapu. "Imate li svoje primerke? Cilindrično more je ograđeno dvema liticama, koje potpuno opasuju unutrašnjost Rame. Ona na severu visoka je svega pedeset metara. S druge strane, južna litica je visoka gotovo pola kilometra. Čemu tako velika razlika? Niko nije uspeo da smisli pametan razlog.
<BR>&nbsp;&nbsp;&nbsp;&nbsp;&nbsp;Ali, pretpostavite da Rama jeste kadar da sebe potiskuje - ubrzavajući tako da severni kraj bude napred. Voda mora bi težila da ide unatrag; nivo na jugu bi porastao, možda za stotine metara. Otuda - litica. Da vidimo..."
<BR>&nbsp;&nbsp;&nbsp;&nbsp;&nbsp;Počeo je pomamno da škraba. Nakon zapanjujuće kratkog vremena - nije moglo potrajati duže od dvadeset sekundi - pobedonosno je podigao pogled. "Znajući visinu litica, možemo izračunati najveće ubrzanje koje je Rama u stanju da izdrži. Ukoliko bi premašalo dva odsto sile teže, more bi se izlilo preko južnog kontinenta."
<BR>&nbsp;&nbsp;&nbsp;&nbsp;&nbsp;"Jedna pedesetina Zemljine teže? To nije mnogo."
<BR>&nbsp;&nbsp;&nbsp;&nbsp;&nbsp;"Za masu od deset miliona megatona - jeste. A to je sve što vam je potrebno za astronomsko manevrisanje."
<BR>&nbsp;&nbsp;&nbsp;&nbsp;&nbsp;"Velika hvala, doktore Perera", reče hermijanski ambasador. "Dali ste nam puno građe za razmišljanje. Gospodine predsedniče, možemo li predočiti zapovedniku Nortonu važnost istraživanja predela Južnog pola?"
<BR>&nbsp;&nbsp;&nbsp;&nbsp;&nbsp;"On čini sve što može. Naravno, more je prepreka. Oni pokušavaju da sagrade neku vrstu splava - kako bi doprli bar do Njujorka."
<BR>&nbsp;&nbsp;&nbsp;&nbsp;&nbsp;"Južni pol može biti čak važniji. U međuvremenu, ja ću ova pitanja izložiti Generalnoj skupštini. Imam li vašu saglasnost?"
<BR>&nbsp;&nbsp;&nbsp;&nbsp;&nbsp;Niko se nije usprotivio, čak ni dr Tejlor. Baš kad su se članovi Odbora spremali da se isključe iz mreže, ser Luis podiže ruku.
<BR>&nbsp;&nbsp;&nbsp;&nbsp;&nbsp;Stari istoričar je retko govorio; kad je govorio - svi su slušali.
<BR>&nbsp;&nbsp;&nbsp;&nbsp;&nbsp;"Pretpostavimo da odista utvrdimo da je Rama - aktivan i da poseduje pomenute sposobnosti. U vojnim poslovima postoji stara izreka da sposobnost ne podrazumeva nameru."
<BR>&nbsp;&nbsp;&nbsp;&nbsp;&nbsp;"Koliko treba da čekamo da bismo otkrili kakve su namere Rame?" upita Hermijanac. "Kad ih otkrijemo, može uveliko biti prekasno."
<BR>&nbsp;&nbsp;&nbsp;&nbsp;&nbsp;"Već je prekasno. Ne postoji ništa što bismo mogli preduzeti da utičemo na Ramu. U stvari, sumnjam da je ikad i postojalo."
<BR>&nbsp;&nbsp;&nbsp;&nbsp;&nbsp;"Ser Luise, ja to ne priznajem. Ima mnogo stvari koje možemo učiniti - ukoliko se pokaže nužnim. Međutim, vreme je beznadežno kratko. Rama je kosmičko jaje koje zagrevaju ognjevi Sunca. Može se izleći svakog časa."
<BR>&nbsp;&nbsp;&nbsp;&nbsp;&nbsp;Predsednik Odbora je sa neskrivenom zapanjenošću pogledao ambasadora Merkura. Retko kad se u svojoj diplomatskoj karijeri toliko iznenadio. Nikad ne bi ni sanjao da je Hermijanac sposoban za takav poetičan uzlet mašte.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
