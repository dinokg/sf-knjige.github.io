<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Ispalo je tako, da sam u Kolibu krenuo tek pred samo veče. Razume se, trebalo je odložiti taj odlazak do sutradan i provesti tamo što korisnije pola dana, ali sam čekao čitavih nedelju dana - i neka bude šta bude, ali ne bih bio u stanju da ostanem u ovom raju još dvadeset i četiri časa.
<BR>&nbsp;&nbsp;&nbsp;&nbsp;&nbsp;Javio sam se i rekao da sam u blizini.
<BR>&nbsp;&nbsp;&nbsp;&nbsp;&nbsp;Il ponovo nije bila tamo. Odvratno se smeškajući Džabža me je odmah izvestio da je odletela u Pariz, da zauzme red za karte za 'Hamleta'. Na moju sreću, u oskudnoj biblioteci vasionske stanice klasika je bila zastupljena više nego odlično, i sada nisam morao da pogadam šta je to 'Hamlet' - autoportret, simfonija ili koktel. Istina, do tog časa nikada još nisam čuo da je ta tragedija bila postavljena na nekoj sceni.
<BR>&nbsp;&nbsp;&nbsp;&nbsp;&nbsp;Džabža je odmahnuo glavom u takt nekim svojim mislima. Danas je bio nekako uzbuđen, nemiran. Čekao je Il? A zašto bih se uznemiravao - nije joj bilo prvi put da je odlazila na udaljenost od nekoliko hiljada kilometara. A možda to uopšte i nije bilo zbog Il? Jer on čeka, čeka već nekoliko godina. A po sebi sam znao kako ponekad i iznenada, iščekivanje najednom postaje jače od tebe, i tada počinješ da radiš i govoriš tako, kao da to i nisi ti, i uopšte nikoga i ne čekaš, i sve na svetu su - obične šale; i što se više u takvim slučajevima trudiš, tim manje u tebi ostaje tebe samoga, i ako govoriš sa čovekom koji nije budala, on to odlično sve može da vidi.
<BR>&nbsp;&nbsp;&nbsp;&nbsp;&nbsp;"Pa dobro", rekao sam, misleći pri tome na red za 'Hamleta', "sačekati dve godine - to i nije baš neki heroizam."
<BR>&nbsp;&nbsp;&nbsp;&nbsp;&nbsp;"Misliš?" brzo me je upitao Džabža i tada sam shvatio da on govori o nečem svom.
<BR>&nbsp;&nbsp;&nbsp;&nbsp;&nbsp;Malo sam se naljutio:
<BR>&nbsp;&nbsp;&nbsp;&nbsp;&nbsp;"Zar ti se ne čini, da je sada postalo vraški lako čekati? Jer ovde, u Kolibi sigurno ste svi zajedno dobili još jedno pet stotina godina. Pa šta je onda - dve godine za jednoga od vas? Kada čekaš godine, onda je najstrašnije - svaki dan otpočinjati od misli: a da li je živ onaj koga čekaš? Čovek bi mogao da vam pozavid., Odlično znate da ćete uvek, ma gde odleteo onaj drugi, da ćete ga uvek videti, ako ne baš potpuno zdravog, onda u svakom slučaju barem živog."
<BR>&nbsp;&nbsp;&nbsp;&nbsp;&nbsp;Džabža se tužno osmehnuo:
<BR>&nbsp;&nbsp;&nbsp;&nbsp;&nbsp;"Mi smo u prvi mah isto tako mislili", mirno je odgovorio, ne obraćajući pažnju na moju nervozu. "Ali, kada se vratio 'Teodor Nete'... Jesi li čuo za njega?"
<BR>&nbsp;&nbsp;&nbsp;&nbsp;&nbsp;U stvari, o 'Teodoru Neteu' sam znao samo to, da je oduvek, od vajkada na Zemlji postojao takav brod. Prvo je to bio parobrod. Posle - univerzalni mobil. A posle toga - planetolet. Kada bi jedan brod nastradao, stvaran je drugi, savršeniji, i dobijao bi isto ime. To je bila stara tradicija, ali sa čime je ona bila povezana - to mi je nekako izletelo iz glave.
<BR>&nbsp;&nbsp;&nbsp;&nbsp;&nbsp;"Eto", Džabža je video da uzaludno naprežem svoje pamćenje. "Teodor' je odleteo kada si se ti nalazio na svojoj vasionskoj stanici. Ti nisi ni mogao da znaš za njega. Odleteo je na Merkur. Sa ljudima. Da, da, sa ljudima, a ne sa kiberima, iako ih je bilo dovoljno. Cela posada sastojala se od mladih zdravih momaka, i svakome od njih preostajalo je još mnogo... A nazad su brod ipak doveli kiberi. Svi ljudi su se nalazili u anabioznim kapsulama kada su ih roboti izvukli napolje. I do sada se još nijedan od njih nije osvestio..."
<BR>&nbsp;&nbsp;&nbsp;&nbsp;&nbsp;Poćutali smo.
<BR>&nbsp;&nbsp;&nbsp;&nbsp;&nbsp;"Ma šta bilo da bilo, čekati znači - čekati." Džabža je odmahnuo glavom, kao da je terao od sebe te neželjene misli. Očigledno smo skrenuli u pogrešnom pravcu. Od čega smo ono počeli? Od reda? Upisivanje u red za predstavu počelo je čim je Sido Perejra zatražio da mu se sagradi zgrada za 'Hamleta'.
<BR>&nbsp;&nbsp;&nbsp;&nbsp;&nbsp;"To je - reditelj?"
<BR>&nbsp;&nbsp;&nbsp;&nbsp;&nbsp;"Pozorišni čovek. I to odista kolosalan."
<BR>&nbsp;&nbsp;&nbsp;&nbsp;&nbsp;"Pa šta, nije to loš razlog da se jedared mesečno otputuje u Pariz."
<BR>&nbsp;&nbsp;&nbsp;&nbsp;&nbsp;"Razlog..." Džabža čak nije ni rukom odmahnuo. "A mi smo lupali glavom kako da te ubacimo u red."
<BR>&nbsp;&nbsp;&nbsp;&nbsp;&nbsp;"Najlepše se zahvaljujem. Moći ću nekako i bez toga da živim."
<BR>&nbsp;&nbsp;&nbsp;&nbsp;&nbsp;"Dobro, dobro, ne budi zavidan. Uzgred budi rečeno, Il se takođe bavila 'Hamletom'. Jedno dve godine. Čak sam prestao i da shvatam da li je to bilo dobro ili nije ništa valjalo. A Sido Perejra je pogledao - samo što u nesvest nije pao."
<BR>&nbsp;&nbsp;&nbsp;&nbsp;&nbsp;"A kakvim se on čudom našao ovde?"
<BR>&nbsp;&nbsp;&nbsp;&nbsp;&nbsp;"Da ne misliš možda da samo tebe puštamo ovamo?"
<BR>&nbsp;&nbsp;&nbsp;&nbsp;&nbsp;Ne bih rekao da mi je od toga bilo baš posebno prijatno. Veliki pozorišni čovek, vidite li.
<BR>&nbsp;&nbsp;&nbsp;&nbsp;&nbsp;"On radi sa vama, šta li?"
<BR>&nbsp;&nbsp;&nbsp;&nbsp;&nbsp;"Neredovno, i samo sa Il. Ja ga, izgleda, nisam potresao."
<BR>&nbsp;&nbsp;&nbsp;&nbsp;&nbsp;"A ona ga je potresla." To me je baš utešilo.
<BR>&nbsp;&nbsp;&nbsp;&nbsp;&nbsp;"A gde su momci?"
<BR>&nbsp;&nbsp;&nbsp;&nbsp;&nbsp;"Tuan i Antuan su odleteli. Lakost je u ateljeu. Uzgred budi rečeno, nećeš se dosađivati, ako za trenutak odem gore, u naš amfiteatar?"
<BR>&nbsp;&nbsp;&nbsp;&nbsp;&nbsp;"Potrudiću se."
<BR>&nbsp;&nbsp;&nbsp;&nbsp;&nbsp;"Ubaci neku oblicu u kamin, ti, neradniče."
<BR>&nbsp;&nbsp;&nbsp;&nbsp;&nbsp;Ubacio sam. Seo sam kraj ognja. Vrata, koja su vodila nadesno, bila su poluotvorena. Shvatao sam da sam ništavilo, ali mi ta samoocena nije smetala da, osvrnuvši se oko sebe kao lopov, promaknem u hodnik. Znao sam da prva vrata vode u sobu Il. Povukao sam ih, i ona su se lako otvorila. Samo ću pogledati klavirčembalo i portret ritera u beloj svili. Otvorio sam vrata - u dubini prostorije sam ugledao usku postelju, a kraj nje - na podu - ogroman naramak jelovih grana, trave nalik na osoku i ametistnih zvezdi seliora koji se sakrio u ledenim kanjonima i čitavu godinu dana cvetao tamo gde inače ne raste ni jedna jedina biljka. Obične grane, obična trava, obično cveće. Čudo se sastojalo u tome, što su to bile one iste grane, cveće i lišće, koji su ležali kraj mene prvog dana ove godine.
<BR>&nbsp;&nbsp;&nbsp;&nbsp;&nbsp;Zalupio sam vrata.
<BR>&nbsp;&nbsp;&nbsp;&nbsp;&nbsp;U salonu sam naleteo na Džabža.
<BR>&nbsp;&nbsp;&nbsp;&nbsp;&nbsp;"Znaš, navratio sam samo za trenutak...", promrmljao sam, pipanjem tražeći izlazna vrata.
<BR>&nbsp;&nbsp;&nbsp;&nbsp;&nbsp;U mobilu sam se bacio na sedište i uhvatio se za glavu. Kreten, kakav samo kreten! Jurio sam kod nje - da, đavo ga odneo, kod nje! - i kako sam samo lagao samoga sebe da je ona - dobar momak, i da su svi oni dobri momci, a sam sam pri tome okretao glavu kao nekakav gusan - sa kim je to ona? I to je, izgleda malo - i ona je kao učenica pratila svaki moj korak, i stakleni zidovi i krov naše kuće su joj poverljivo otkrivali sve, što je bilo između mene i Sane... Sve, od prvog dana. Sve, do poslednjeg cvetka.
<BR>&nbsp;&nbsp;&nbsp;&nbsp;&nbsp;A ja, ja - maskarade, lažne šetnje... I na sve to sam trošio vreme, koje je pripadalo mojoj Sani.
<BR>&nbsp;&nbsp;&nbsp;&nbsp;&nbsp;Od ivice šume do kuće sam jurio brzinom planetoleta. Pred kućom sam bacio sve na sneg i odgurnuvši svuda prisutnog Pedela, uleteo kod Sane.
<BR>&nbsp;&nbsp;&nbsp;&nbsp;&nbsp;"Tako brzo?" mirno me je upitala.
<BR>&nbsp;&nbsp;&nbsp;&nbsp;&nbsp;"Dosta!" dograbio sam je za ramena, okrenuo prema sebi. "Pljujem ja na sve tvoje razloge, ti moraš da budeš sa mnom, shvataš li to? Svaki čas, svaki tren! I ne zbog toga što je ovo poslednja godina. Gluposti! I pri prisutnosti milijarde podataka, moguća je barem jedna greška."
<BR>&nbsp;&nbsp;&nbsp;&nbsp;&nbsp;Odmahnula je glavom.
<BR>&nbsp;&nbsp;&nbsp;&nbsp;&nbsp;"Umukni!" povikao sam, iako ništa nije rekla. "Ta greška si - ti. Ti ćeš proživeti sto pedeset godina, i sve to vreme ja ću biti sa tobom. Zato što se takođe spremam da živim još jedno sto pedeset godina. A sada - dođi ovamo. Praznovaćemo grešku tog idiotskog 'Overatora'."
<BR>&nbsp;&nbsp;&nbsp;&nbsp;&nbsp;Digla je ruke i načinila nesiguran korak napred. Činilo se da ju je sve što sam joj rekao užasno preplašilo; najednom se bespomoćno zaustavila pred tim novim životom o kome sam joj govorio. Odavno se već pomirila sa onim šta je moralo da se desi te godine, i sada joj je bilo jako teško da najednom promeni svoje planove za budućnost koja je najednom postala tako daleka. Ali, najvažnije - poverovala mi je, jer sve ono što se nalazilo u njenim očima, rukama ispruženim ka meni, usnama koje su bespomoćno drhtale - sve to nije moglo da bude ni igra, ni zahvalnost za moju utehu. To je mogla da bude samo vera. I tako je moglo da se poveruje samo u čudo. I mogao je da poveruje tako samo do krajnosti izmučen, napaćen čovek.
<BR>&nbsp;&nbsp;&nbsp;&nbsp;&nbsp;I ja sam pružio ruke ka njoj, naši prsti su se dotakli, ali sam je zaustavio na razdaljini naših ruku.
<BR>&nbsp;&nbsp;&nbsp;&nbsp;&nbsp;"Pedel!" tiho sam pozvao, i on se tog istog časa pojavio. "Tavanicu i zidove prekriti izmaglicom. I dok smo ovde, da ne budu prozračni."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;Video sam da je Sanina koža zatreperila pri rečima 'dok smo ovde'. Lice joj je ostalo nepokretno, ali se nešto ipak izmenilo.
<BR>&nbsp;&nbsp;&nbsp;&nbsp;&nbsp;"I sve u svemu, nemam nameru više da se smrzavam", odlučno sam izjavio. "Govorila si mi da se južna baza Elefantusa nalazi negde na Rio-Negru."
<BR>&nbsp;&nbsp;&nbsp;&nbsp;&nbsp;"Da, ali ni on, ni Pateri Pat neće napustiti Jegerhauen. Stvar je u tome, što..."
<BR>&nbsp;&nbsp;&nbsp;&nbsp;&nbsp;"Ma neka idu svi do vraga!" Do besa me je dovodila zavisnost od nekakve ljubičaste telesine.
<BR>&nbsp;&nbsp;&nbsp;&nbsp;&nbsp;"Dragi moj, ne treba sve najednom. Kada sada najednom imamo toliko vremena - dozvolimo sebi raskoš da prvo završimo posao, a onda ćemo se i preseliti tamo. Tim pre, što u Riu sada rade samo mašine."
<BR>&nbsp;&nbsp;&nbsp;&nbsp;&nbsp;"Makar i u Mirnij samo da odem odavde."
<BR>&nbsp;&nbsp;&nbsp;&nbsp;&nbsp;"Posle ćemo već videti, dragi."
<BR>
<BR>&nbsp;&nbsp;&nbsp;&nbsp;&nbsp;Čini mi se da je bio kraj maja. Bio je kraj i nikako nije mogao da se završi. I ponovo sam shvatio da je sve, apsolutno sve uzaludno. Ona je pretvorila moje reči u igračku za mene samoga. Sada je izgledala vesela, ali njena živahna brižnost je u stvari samo bila improvizacija na temu koju sam joj zadao, i koju je ona razvijala da bi mi ugodila. Bilo bi dovoljno da kažem: načinjena je greška - i ona bi poverovala, neprikosnoveno bi prihvatila tu igru, u pokornoj svojoj slepoći čak i ne razmišljajući da li verujem ili ne u njenu iskrenost. A ja umalo nisam poverovao u nju. Jednostavno mi ni na pamet nije padalo da je moguće do te mere potčiniti svoj unutrašnji svet željama i kapricima drugog čoveka. Da sam joj rekao: umrećeš sutra - ona bi odista sutra i umrla, i ne bi se bacila sa stene, ne bi dohvatila rukom polje visokog napona. Ne, jednostavno bi srce prestalo da joj radi i ona bi prestala da diše. Samo po sebi. Kad sam to shvatio, dao sam sam sebi reč: poludeću, ali više neću načiniti ni jedan jedini pokušaj da barem i za dlaku promenim postojeće stanje.
<BR>&nbsp;&nbsp;&nbsp;&nbsp;&nbsp;Imao sam nekako jako mnogo slobodnog vremena - verovatno sam ga ranije trošio na odlaske u Kolibu, - i pripremao sam unapred razne blokove - diktirao Pedelu, i on je munjevitom brzinom sklapao mikrosheme. Jedared će dobro doći. Kada je obavljeno programiranje, pale su mi na pamet nekakve ideje o konstrukciji, ali je bilo kasno menjati bilo šta. Odlučio sam da pripremim što je moguće više shema, kako bi kasnije Pedel po uzorku našeg montirao analogni, ali mnogo savršeniji aparat. Nisam znao koliko je to bilo potrebno, ali sam tako imao barem nešto čime sam mogao da se pozabavim. Stalno sam očekivao da se završi to proleće, i jedina radosna misao je bila da me u takvom stanju više niko neće videti. Prirodno, pod rečju 'Niko' podrazumevao sam jednu određenu osobu.
<BR>&nbsp;&nbsp;&nbsp;&nbsp;&nbsp;A Pateri Pat je počeo da me posmatra nekako prijateljski. U svakom slučaju, u njegovom pogledu je bilo nečeg kao u pogledu bika, koga vode na klanicu zajedno sa još jednim, osuđenim na smrt, i kome je on sada zahvalan za društvo. Odavno sam već digao ruke od njega, izgubivši nadu da barem koliko-toliko razumno objasnim njegovo ponašanje.
<BR>&nbsp;&nbsp;&nbsp;&nbsp;&nbsp;Ponekad sam osećao užasnu želju da ga upitam: kako se ti već tamo zoveš, najjači i najmudriji, ti, koji si se odlučio da obaviš eksperiment - i to kakav eksperiment! - na svojoj dragocenoj ličnosti - da li si odredio konačno da li je to bilo potrebno čovečanstvu? Ma kakvom čovečanstvu - da li je to potrebno tebi samome? Da, da, tebi, ljubičasti nilski konju, lepoto i ponosu zemaljske akumulatopatologije? No, šta ti je to dalo? Šta se to promenilo u tvom životu? Jer, čak i kada ti ništa ne bi znao, svejedno bi drhtao nad svakim svojim minutom i svejedno bi stalno bio ovde, jer ti je samo ovde obezbeđena idealna za zdravlje klima i posao koji ti u potpunosti odgovara. I svejedno, ti bi ipak trovao život svim normalnim ljudima, i svejedno bi ti pljuckao na te ostale ljude. Zašto ti je onda potrebno to Znanje?
<BR>&nbsp;&nbsp;&nbsp;&nbsp;&nbsp;Bio je pedeseti, šezdeseti, stoti dan maja, i sa svakim danom sam postajao sve tuplji i sve više i više sam se tome radovao onom bezrazložnom radošću, sa kojom čovek, koga muče u mučilištu, gubi svest. Ponekad sam, da bih samoga sebe doveo u radno stanje, sam sebi govorio: ranije ili kasnije, Jegerhauen će postati prošlost. I šta onda? Koliba? Ali ja sam shvatao da posle Saninog nestanka neću moći da odem tamo, ako mi savest ne bude potpuno čista. Kao što mi sada nije čista. Dok još imam vremena, moram da raščistim račune sa Sanom za sve, što je bilo i što jeste među nama. Jer, mi bismo i sada mogli da budemo srećni, mogli bismo i nadalje da se volimo kao nekada. Da li je za sve kriv taj prokleti 'Overator'? U prvo vreme sam bio više nego siguran u to. Ali zar nije svejedno ko je kriv? Glavno je bilo da je ljubav odlazila, i ako bi Sana nekim čudom preživela ovu godinu, nisam siguran da li bih ili ne mogao i dalje da ostanem sa njom. Morao sam da je izgubim, i zbog toga sam plaćao unapred ono, što nikada neće ni biti. Zapetljao sam se u svojim rasuđivanjima, i ponekad mi se činilo da jednostavno hladno brojim kamenčiće, kao devojčice, na plaži: gubim, ovaj dan... i ovaj... ovaj... i beli kamenčići lupkaju jedan o drugi i kao žabe skaču u pesak.
<BR>&nbsp;&nbsp;&nbsp;&nbsp;&nbsp;I budeći se izjutra, govorio sam sebi: da bih platio dug, obavezan sam da ove godine zaboravim sumanutu devojčicu ogromnih očiju, koja može da živi po drugim zakonima, jer ima samo osamnaest godina.
<BR>&nbsp;&nbsp;&nbsp;&nbsp;&nbsp;I radeći danju, ponovo sam mislio da moram da zaboravim... zaboravim...
<BR>&nbsp;&nbsp;&nbsp;&nbsp;&nbsp;Tako je sa danima, ispunjenim nekakvim radom, napadima samobičevanja i nežnosti, koja je takođe spadala u plaćanje duga, konačno došlo leto.
<BR>
<BR>&nbsp;&nbsp;&nbsp;&nbsp;&nbsp;Jednog jutra sam se zaneo poslom. Sana je kao obično bila kod Pateri Pata, i Pedel je morao da mi napomene da su se već svi skupili na ručak. Već se odavno nisam presvlačio za ručak, i na brzu ruku opravši ruke pod alearskom slavinom, potrčao sam ka mobilu koji me je već čekao. Pedel je išao postrance, držeći preda mnom peškir, koji je bio razapet na tankim pipcima.
<BR>&nbsp;&nbsp;&nbsp;&nbsp;&nbsp;Stigavši do centralne naseobine, brzo sam prošao kroz polumračne prostorije paviljona za obedovanje. Nedavno smo počeli da ručavamo na verandi koja je bila, razume se, prekrivena neprozirnom plastikom. Bilo je dovoljno da napomenem Sani da se bojim proletnjih ultraljubičastih zraka, od kojih sam se odvikao za ovih jedanaest godina i za mene su stvarani čitavi tuneli, koji su nas krili od nezvanih gledalaca.
<BR>&nbsp;&nbsp;&nbsp;&nbsp;&nbsp;Iznenada sam začuo vesele glasove. Zar je moguće? Nikako nisam mogao da zamislim šta je to moglo da izazove takvu živost za našim, inače turobnim stolom.
<BR>&nbsp;&nbsp;&nbsp;&nbsp;&nbsp;Sa verande je ponovo odjeknuo smeh. 'Kao u Kolibi'... nehotice sam pomislio. Gurnuo sam vrata i zaustavio se kao skamenjen na jednoj nozi.
<BR>&nbsp;&nbsp;&nbsp;&nbsp;&nbsp;Na stolu je vladao haos.
<BR>&nbsp;&nbsp;&nbsp;&nbsp;&nbsp;Sana je sedela, stavivši oba lakta na čaršav.
<BR>&nbsp;&nbsp;&nbsp;&nbsp;&nbsp;Pateri Pat je bio u snežno-beloj košulji.
<BR>&nbsp;&nbsp;&nbsp;&nbsp;&nbsp;Pored Elefantusa je sedela Il.
<BR>&nbsp;&nbsp;&nbsp;&nbsp;&nbsp;"Pogledaj ga samo!" rekla je Elefantusu, pokazujući me drškom noža.
<BR>&nbsp;&nbsp;&nbsp;&nbsp;&nbsp;Elefantus me je poslušno pogledao.
<BR>&nbsp;&nbsp;&nbsp;&nbsp;&nbsp;"Uganuće donjih ekstremiteta", konstatovala je. "Čini mi se da je to već vaša struka, Sana?"
<BR>&nbsp;&nbsp;&nbsp;&nbsp;&nbsp;"Sve ste pobrkali", veselo je odgovorila ova. "Kostolomac je - Pateri Pat. Ramone, zatvori usta i sedi. Nadam se da se već poznajete?"
<BR>&nbsp;&nbsp;&nbsp;&nbsp;&nbsp;"Aha", odgovorila je Il.
<BR>&nbsp;&nbsp;&nbsp;&nbsp;&nbsp;"Da se nešto nije desilo?" konačno sam se setio da upitam.
<BR>&nbsp;&nbsp;&nbsp;&nbsp;&nbsp;I svi su ponovo počeli da se smeju. Ništa smešno nije bilo tada rečeno, a verovatno ni pre toga, ali su najednom svi osetili začuđujuću potrebu da se smeškaju, raduju, svejedno čemu. I to jednostavno nije bila samo potreba za druženjem, to je bio usmereni proces: svi osmesi, šale i jednostavno replike epskog karaktera odnosili su se neposredno na Il. Posebno je zračio toplotom Elefantus. Zračio je. Radirao. Uzdizao se sa leve strane Il, tako smešan pored nje, tako staromodan, jednom rečju pravi pravcati, galantni pra-pradeda. A možda joj to i jeste? Odista, mnogo liče. Oči, i trepavice. I ta lakoća pokreta. Treba upitati nekako što taktičnije, koliko puta tačno treba upotrebiti taj prefiks 'pra'... Uostalom, takva pitanja su sada sasvim lojalna. Druga je stvar - raspitivati se koliko je još čoveku preostalo, to bi bilo odista netaktično. Osmehnuo sam se: kako je to zabavno - sa mnom niko ne može da bude netaktičan!
<BR>&nbsp;&nbsp;&nbsp;&nbsp;&nbsp;Moje misli su se razilazile. Tako se čoveku vrti u glavi kada se najede posle drugotrajnog gladovanja. Prošlo je oko mesec dana od kako sam pobegao od Il, i čini mi se da od tada ni o čemu nisam razmišljao. U najboljem slučaju, imao sam neke ideje što se tiče posla. A sada su svi govorili najednom: Elefantus o gađanju iz luka, Sana - o imunitetu trialskih ćelija na sigma-zrake, Pateri Pat - o engleskim kladionicama a Il - o nekakvom divljem brodu, koji je ličio na morsku kornjaču. Usredsredio sam se i lovio iz opšte gungule najglasnije izgovorenu rečenicu, pažljivo buljio u oči Elefantusa, Pateri Pata, ali nisam mogao ništa da shvatim. Terao sam sebe da ne gledam Il i ne slušam šta ona govori. Uskoro sam uhvatio samoga sebe kako se i nehotice klatim napred-nazad. Zamislio sam sebe kako izgledam posmatran sa strane i, digavši ruke od svega, zabio sam nos u svoj biftek. Od toga sam postao pametniji, pošto je od momenta nastanka civilizovanog čovečanstva meso predstavljalo oslonac i nadahnuće svih kretena. Odmah sam shvatio da je stvar u tome, što je u nacionalni park stiglo nekoliko mladića starinskim brodom, čija su konstrukcija i princip rada motora - oni su bili odista drevni, kao gađanje iz luka - predstavljala predmet klađenja stanovnika Kolibe. Kornjačom, koja je bila stara nekoliko stotina godina, još niko nije uspeo da leti, ali se pretpostavljalo da u slučaju nekakve nesreće ona može da postane izvor neželjene radijacije, koja je uvek toliko plašila Sanu.
<BR>&nbsp;&nbsp;&nbsp;&nbsp;&nbsp;U razgovoru je konačno nastala pauza, i bio mi je drago što mogu da ubacim barem neku repliku:
<BR>&nbsp;&nbsp;&nbsp;&nbsp;&nbsp;"Šteta što taj brod nije - amfibija", izvalio sam dubokomisaono.
<BR>&nbsp;&nbsp;&nbsp;&nbsp;&nbsp;"Postoje još pažljivi sagovornici", frknula je Il. "Pa upravo sam govorila da je to jedan od prvih univerzalnih mobila. Kakve samo radnike imaš, tata, ja bih takve terala što dalje od sebe, da ih ne gledam. Uostalom, ti si mi, čini mi se, govorio da za njih sve rade aparati."
<BR>&nbsp;&nbsp;&nbsp;&nbsp;&nbsp;Očigledno je bilo da je to bio dan zapanjujućih iznenađenja. Elefantus je - njen otac. I to sa sto četrdeset i kusur godina! Do sada sam smatrao da posle sto godina ljudi već prestaju da se brinu za neposredno nastavljanje poroda. Još jedan indirektni dar 'Overatora'. Najednom mi se naglo popravilo raspoloženje. Kakva je lepota - sada znači čovek može da ostane neženja do sto i dvadesete godine. A ako se uzmu u obzir dostignuća lekara, kojih sada na Zemlji ima bezbroj, onda možda i do svih sto i pedeset godina.
<BR>&nbsp;&nbsp;&nbsp;&nbsp;&nbsp;Ta misao mi se toliko dopadala, da sam se nasmejao i otvoreno pogledao Il. Uzgred budi rečeno, zašto je onda došla ovamo? Da poseti oca? Lako je moguće, ali zašto to nije radila ranije? Razmišljao sam o tome i razgledao Il - bez ikakve zbunjenosti, kao onda, u mobilu. U malom mobilu boje jesenjeg lišća.
<BR>&nbsp;&nbsp;&nbsp;&nbsp;&nbsp;Sana, koja je govorila sa Pateri Patom obrnula se prema meni i nešto upitala.
<BR>&nbsp;&nbsp;&nbsp;&nbsp;&nbsp;"Da", rekao sam, "da, razume se." I, čini se da nisam pogodio. Sana je ustala:
<BR>&nbsp;&nbsp;&nbsp;&nbsp;&nbsp;"Zahvaljujem vam se, doktore Elia, i molim da me izvinite: danas čekamo mikrofilm iz Rio-Negra. Do viđenja, Il. Vi idete, Pateri?"
<BR>&nbsp;&nbsp;&nbsp;&nbsp;&nbsp;Prvi put sam video da je Pateri Pat preko volje krenuo prema vratima.
<BR>&nbsp;&nbsp;&nbsp;&nbsp;&nbsp;Obično je nestajao posle završnog obeda, ne čekajući da mi završimo sa jelom.
<BR>&nbsp;&nbsp;&nbsp;&nbsp;&nbsp;"Videću vas još pre nego što odletite?" tiše nego što je to zahtevala učtivost, upitao je Il.
<BR>&nbsp;&nbsp;&nbsp;&nbsp;&nbsp;"Ne", odgovorila je svojim zvonkim glasom. "Žurim. Do viđenja."
<BR>&nbsp;&nbsp;&nbsp;&nbsp;&nbsp;Aha, dala mu je korpu. Najednom mi je postalo užasno veselo. Đavo me je, kao i uvek povukao za jezik:
<BR>&nbsp;&nbsp;&nbsp;&nbsp;&nbsp;"Već odlećete?" obratio sam se učtivo Il. "Dozvolite mi onda da vas ispratim do mobila."
<BR>&nbsp;&nbsp;&nbsp;&nbsp;&nbsp;"Idemo", spremno je rekla Il.
<BR>&nbsp;&nbsp;&nbsp;&nbsp;&nbsp;Očekivao sam da će se Pateri Pat tog časa okrenuti i pogledati me svojim mračnim pogledom, koji mi je ličio na pogled apatične životinje, koja je lagano, ali sigurno dovođena u stanje besa. Ali deslo se suprotno. On se nekako sav pogurio, kao da mu je neki nevidljivi teret pao na leđa, i lagano je, ne okrećući se, krenuo za Sanom kroz vrata.
<BR>&nbsp;&nbsp;&nbsp;&nbsp;&nbsp;I nehotice smo ućutali; činilo se da nas je samo nekoliko koračaji delilo od carstva vremena, čiju težinu nisu mogle da podnesu džinovska ramena Pateri Pata.
<BR>&nbsp;&nbsp;&nbsp;&nbsp;&nbsp;Uznemireno sam pogledao Il. Najednom sam se uplašio da će je ovaj užas, koji je pritiskao Jegerhauen i koji je, kao vihor Danteovog pakla sve brže i brže terao njegove stanovnike da se okreću oko privremene osovine života, da će je to preplašiti, naterati da pobegne odavde, da se više nikada ovamo ne vrati. Ali, Il je bila - Il. Samo je namrgodila nosić, posle nadula obraze i veoma precizno imitirala odvratnu i tužnu grimasu Pateri Pata. Nije čak ništa ni shvatila. I odlično.
<BR>&nbsp;&nbsp;&nbsp;&nbsp;&nbsp;Il je ustala. Prišla je Elefantusu. Jarko-smaragdni kostim, koji je obavijao svakodnevni radni triko, na oblinama tela se metalno presijavao; ali same šake i ramena bili su goli, a na nogama sam zapazio uzane, svetle sandale. Izgleda da je materijal od koga je bio načinjen njen kostim, bio previše tanak i slab u poređenju sa onim, koji je korišćen za trikoe specijalne namene. U svakom slučaju, čak ni prilikom hodanja po oštrom kamenju za taj triko nisu bile potrebne cipele. Sada je Il podsećala na nešto beskonačno krhko, tanko. Na nekog insekta. Pa da, na nešto nalik na skakavca. I kretala se danas lako i jedva-jedva naglim pokretima. Sve u svemu, svaki put se kretala drugačije, i stalno nekako neljudski. Moraću to da joj kažem... Posle. Sledeće godine.
<BR>&nbsp;&nbsp;&nbsp;&nbsp;&nbsp;Il je, kao primerna devojčica, cmoknula Elefantusa negde oko očiju. Digao je ruke, kao da je hteo da je zagrli ili zadrži.
<BR>&nbsp;&nbsp;&nbsp;&nbsp;&nbsp;'To uopšte nije strašno - saznati svoju godinu...', nehotice mi se pojavilo u pamćenju. Eto za koga se ti bojiš, mali, tužni doktore Elia. Tebi sigurno nije ostalo mnogo, a ona ima samo osamnaest, ona je za tebe još odista trunčica. Tebi je strašno što će ona ostati sama, i ti hoćeš da je zadržiš kraj sebe, sve dok možeš da je od nečega sačuvaš.
<BR>&nbsp;&nbsp;&nbsp;&nbsp;&nbsp;Elefantus je sakrio ruke za leđa. No, razume se, to sam im ja smetao - stajao sam tu pored njih. I ipak je Il - prase, mogla bi češće da posećuje starca. A to ću morati da joj kažem još koliko danas.
<BR>&nbsp;&nbsp;&nbsp;&nbsp;&nbsp;Ali kada smo krenuli vrtom prema parkingu, više nisam znao šta da joj kažem: ili tačnije, znao sam šta hoću da joj kažem, ali sam se zbunio, kao stonoga u hiljadama 'hoću', 'mogu' i 'treba'. Izgubivši snagu pred gomilama tih kosmatih, lepljivih reči, mahnuo sam rukom i odlučio da više ništa ne želim i da ću jednostavno da ćutim.
<BR>&nbsp;&nbsp;&nbsp;&nbsp;&nbsp;Njen mobil je bio sa desne strane. Odmah sam ga prepoznao - bio je boje bakra, sa lakom mrežom kristala. Lebdeo je nisko nad zemljom, vrata ulaznog otvora bila su pomerena, kao da je Il znala da će ovde ostati kratko i da će odmah odjuriti nazad. Ćutke sam joj pružio ruku, ali se nije oslonila na nju, već se neočekivano okrenula i sela na ivicu ulaznog otvora. Mobil je počeo lako da se zanosi - kao čamac.
<BR>&nbsp;&nbsp;&nbsp;&nbsp;&nbsp;Još dugo bismo tako ćutali da se u daljini nije pojavila divovska figura Pateri Pata. Samo je prešao preko staze i nestao iza krivine.
<BR>&nbsp;&nbsp;&nbsp;&nbsp;&nbsp;Il se nasmejala:
<BR>&nbsp;&nbsp;&nbsp;&nbsp;&nbsp;"Baš kao kakva šumska zver, morsko čudovište: izašao je iz žbunja, preplašio prisutne svojim odvratnim, gadnim izgledom i - ponovo nestao u žbunju."
<BR>&nbsp;&nbsp;&nbsp;&nbsp;&nbsp;"Zašto ga toliko ne volite?"
<BR>&nbsp;&nbsp;&nbsp;&nbsp;&nbsp;"Tako, eto", Il je njihala nogom, kao da je razgledala vrh cipela. "Rekao mi je jednu stvar..."
<BR>&nbsp;&nbsp;&nbsp;&nbsp;&nbsp;"Da u pitanju nije Pateri Pat još bih mogao i da zamislim kakvu vam je to 'jednu stvar' rekao."
<BR>&nbsp;&nbsp;&nbsp;&nbsp;&nbsp;Il je frknula - ili potvrdno, ili negativno.
<BR>&nbsp;&nbsp;&nbsp;&nbsp;&nbsp;"A vi njemu?" najšaljivijim tonom, kao da me to i ne interesuje.
<BR>&nbsp;&nbsp;&nbsp;&nbsp;&nbsp;"Ja sam mu takođe rekla jednu stvar... glava je počela da joj se savija sve više. Nije trebalo da mu kažem, ali sam mu rekla onako, na brzu ruku, i to inače nikome ne govorim."
<BR>&nbsp;&nbsp;&nbsp;&nbsp;&nbsp;"Ni tati, ni mami, ni tetki, ni teči?"
<BR>&nbsp;&nbsp;&nbsp;&nbsp;&nbsp;"Nikome."
<BR>&nbsp;&nbsp;&nbsp;&nbsp;&nbsp;"A on?" shvatao sam da moje insistiranje već prevazilazi sve granice, ali jednostavno nisam bio u stanju ništa da uradim sa sobom.
<BR>&nbsp;&nbsp;&nbsp;&nbsp;&nbsp;"A on mi je tada rekao još jednu stvar..."
<BR>&nbsp;&nbsp;&nbsp;&nbsp;&nbsp;Il je naglo digla glavu, mahnula snopom svoje kose, tako da joj je ona poletela po ramenima:
<BR>&nbsp;&nbsp;&nbsp;&nbsp;&nbsp;"To je sve neinteresantno, a ja sam vam donela kartu za 'Hamleta'."
<BR>&nbsp;&nbsp;&nbsp;&nbsp;&nbsp;I izvukla je iz gornjeg džepa na grudima usku traku plavičastog deluala.
<BR>&nbsp;&nbsp;&nbsp;&nbsp;&nbsp;Kako da joj kažem da ne mogu, da vreme ne pripada meni, da sam odlučio da se do kraja godine ne viđam sa njom - i još mnogo toga, što može da se smisli, a ne sme da se kaže takvom čoveku kakva je ona. I jednostavno sam je upitao:
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Prekosutra."
<BR>&nbsp;&nbsp;&nbsp;&nbsp;&nbsp;"Biće mi teško da odem."
<BR>&nbsp;&nbsp;&nbsp;&nbsp;&nbsp;"Recite jednostavno da idete na 'Hamleta'!"
<BR>&nbsp;&nbsp;&nbsp;&nbsp;&nbsp;Glupi mali skakavac. To ti možeš da kažeš Džabži: "Idem na 'Hamleta'." A kod nas odraslih sve je mnogo komplikovanije i teže. Neka ti bog da da to nikada ne saznaš. Ako ostaneš u Kolibi - možda nećeš ni saznati.
<BR>&nbsp;&nbsp;&nbsp;&nbsp;&nbsp;Il se malo njihala, odgurkujući se nogama od zemlje. "Moram da krenem", rekla je konačno, ali nije načinila nijedan pokret da uđe u mobil. "Momci me čekaju."
<BR>&nbsp;&nbsp;&nbsp;&nbsp;&nbsp;Video sam da joj se u stvari ne ide, a ona to nije ni krila. I zbog toga, što je želela da ostane, izgledala je zbunjena i smirena, kao i uvek kada smo bili sami u mobilu. Ali najednom sam se setio odakle je crpla sve svoje podatke o meni, i nisam izdržao:
<BR>&nbsp;&nbsp;&nbsp;&nbsp;&nbsp;"Mislim da vaši momci mogu da budu mirni - oni vide da ste bezbedni."
<BR>&nbsp;&nbsp;&nbsp;&nbsp;&nbsp;"Kako to vide?" upitala me je najnevinijim tonom.
<BR>&nbsp;&nbsp;&nbsp;&nbsp;&nbsp;Sada je na mene došao red da se zbunim. Da joj ispričam za moj izlet u njenu sobu?
<BR>&nbsp;&nbsp;&nbsp;&nbsp;&nbsp;Il me je posmatrala mirnim ogromnim očima, i ja nisam mogao da govorim ništa drugo do istinu:
<BR>&nbsp;&nbsp;&nbsp;&nbsp;&nbsp;"Mislio sam da držite na oku čitav Jegerhauen."
<BR>&nbsp;&nbsp;&nbsp;&nbsp;&nbsp;"Pa kako bi to bilo moguće? To bi jednostavno bilo nepristojno."
<BR>&nbsp;&nbsp;&nbsp;&nbsp;&nbsp;Bilo je nemoguće ne poverovati joj. Ali šta onda sa naramkom cveća i lišća? Da to nije slučajna podudarnost?
<BR>&nbsp;&nbsp;&nbsp;&nbsp;&nbsp;"Il, jednom sam gurnuo nos u vašu sobu. I tamo, na podu..."
<BR>&nbsp;&nbsp;&nbsp;&nbsp;&nbsp;"A granje seliora - potpuno isto, kakvo sam vam jednom nakidala! I kako samo miriše! Od tada dva puta nedeljno letim po njega."
<BR>&nbsp;&nbsp;&nbsp;&nbsp;&nbsp;"Vi ste ga za mene nabrali?"
<BR>&nbsp;&nbsp;&nbsp;&nbsp;&nbsp;"Pa da, razume se. Jer vi ste tako hteli. Često sam bila kod oca, samo vi to niste znali. Tada sam sasvim slučajno izašla u vrt i videla kako šetate stazom i kidate pune naramke trave. Posle, kada su vas preneli u kuću, otac vam je sve to oduzeo i bacio. Ali vi ste želeli travu i lišće. Tada sam odletela u dolinu i nabrala. I bacila na pod: jeste li se naljutili?"
<BR>&nbsp;&nbsp;&nbsp;&nbsp;&nbsp;"Nisam znao da ste to bili vi."
<BR>&nbsp;&nbsp;&nbsp;&nbsp;&nbsp;"I naljutili ste se na nekog drugog?"
<BR>&nbsp;&nbsp;&nbsp;&nbsp;&nbsp;"Nisam znao da ste to vi. Shvatate li? Pre nekoliko meseci čak nisam ni znao da postojite. A cveće su pokupili drugi ljudi i razmestili ga u vaze u pravilnim buketima."
<BR>&nbsp;&nbsp;&nbsp;&nbsp;&nbsp;"Kakva glupost! Divlje cveće ne raste u pravilnim nizovima, i kada ga čovek kida, treba od njega praviti jednostavno gomilu. Jer, kakvog bi to inače imalo smisla?"
<BR>&nbsp;&nbsp;&nbsp;&nbsp;&nbsp;"Kada bi ste to pokušali da objasnite Pedelu."
<BR>&nbsp;&nbsp;&nbsp;&nbsp;&nbsp;"Ali, sa vama su bili ljudi?"
<BR>&nbsp;&nbsp;&nbsp;&nbsp;&nbsp;"Da, ljudi. Ljudi Jegerhauena."
<BR>&nbsp;&nbsp;&nbsp;&nbsp;&nbsp;"Loše vam je u ovoj tamnici?"
<BR>&nbsp;&nbsp;&nbsp;&nbsp;&nbsp;"Nemojmo o tome, Il. O onome što me vezuje za Jegerhauen ne može ni da se diskutuje, niti to može da se osuđuje."
<BR>&nbsp;&nbsp;&nbsp;&nbsp;&nbsp;"Izvinite. Ali ja govorim o svom ocu. Ne volim da dolazim ovamo upravo zbog toga, što je on jedini krivac za sve ono što se dešava u Jegerhauenu."
<BR>&nbsp;&nbsp;&nbsp;&nbsp;&nbsp;"Po mome mišljenju u Jegerhauenu se već odavno ništa ne dešava."
<BR>&nbsp;&nbsp;&nbsp;&nbsp;&nbsp;"Ovde se dešava... ovde se narušava prvi zakon čovečanstva - zakon dobrovoljnosti rada. Recite mi pošteno, zar vi radite ono što ste sami odabrali?"
<BR>&nbsp;&nbsp;&nbsp;&nbsp;&nbsp;Klimnuo sam glavom.
<BR>&nbsp;&nbsp;&nbsp;&nbsp;&nbsp;"Nije istina! I vama teško pada ta sputanost. Doleteli ste na Zemlju da bi postali čovek, a ne robot, kome određuju program ovako ili onako..."
<BR>&nbsp;&nbsp;&nbsp;&nbsp;&nbsp;"Ne osuđujte tako strogo svog oca, Il. On je čist pred osobom i pred svim ljudima. Ono što je on uradio, davši nam svoju stanicu, bilo je najbolji izlaz za mene. Vaš otac zna o meni više od vas - izvinite za to. Njegovi postupci su sasvim pravilni."
<BR>&nbsp;&nbsp;&nbsp;&nbsp;&nbsp;"No", rekla je čvrstim glasom, tako da sam shvatio - nikakvim rečima nemoguće ju je ubediti; ona zna da je u pravu.
<BR>&nbsp;&nbsp;&nbsp;&nbsp;&nbsp;I odista je bila u pravu.
<BR>&nbsp;&nbsp;&nbsp;&nbsp;&nbsp;"Žao mi je Il što ste zbog mene izmenili svoj stav prema ocu. Molim vas - budite dobri prema njemu."
<BR>&nbsp;&nbsp;&nbsp;&nbsp;&nbsp;Najednom me je pažljivo pogledala. Posle se nasmejala:
<BR>&nbsp;&nbsp;&nbsp;&nbsp;&nbsp;"Ne, pomislite samo: hiljadama godina se vodi borba da bi se čoveku pružile sve moguće i nemoguće dobrobiti i slobode, a kada se on konačno izbori za njih, počne da ih koristi - ne dozvoljavaju mu da uživa čak ni u naramku sena."
<BR>&nbsp;&nbsp;&nbsp;&nbsp;&nbsp;"Taj paradoks vas je naterao da poletite po cveće?"
<BR>&nbsp;&nbsp;&nbsp;&nbsp;&nbsp;"Da. A zar je za tako nešto potreban neki jači razlog?"
<BR>&nbsp;&nbsp;&nbsp;&nbsp;&nbsp;To je bilo sve. Sve moje nade i pretpostavke otišle su u bestraga. Ponosito, čak malo nadmeno uzdignuta glava. Nekakav mehaničar, koji je otupeo i ogrubeo za jedanaest godina svog boravka u društvu robota. I ja sam se usudio... No, leti, leti, sunce moje, leti kod svojih Džabža, Lakosta, velikih pozorišnih ljudi. I kod onih koji smeju da dolaze na vaš Olimp. Umem da čekam, a ti imaš samo osamnaest. Neću valjda celog života biti mali kibermehaničar. A tada ćemo već videti. Leti, mali skakavče.
<BR>&nbsp;&nbsp;&nbsp;&nbsp;&nbsp;"A zašto se smejete?"
<BR>&nbsp;&nbsp;&nbsp;&nbsp;&nbsp;"Jednostavno sam zamislio šta bi govorio skakavac kada bi vas posmatrao."
<BR>&nbsp;&nbsp;&nbsp;&nbsp;&nbsp;"I? Rekao bi - nakaza, a kolena gledaju - svako na svoju stranu."
<BR>&nbsp;&nbsp;&nbsp;&nbsp;&nbsp;"Tako je. Čak ne ume ni da cvrči."
<BR>&nbsp;&nbsp;&nbsp;&nbsp;&nbsp;"Zar odista ne umem?"
<BR>&nbsp;&nbsp;&nbsp;&nbsp;&nbsp;"Ma ne, ponekad vam to ipak polazi za rukom."
<BR>&nbsp;&nbsp;&nbsp;&nbsp;&nbsp;"Recite tati nešto lepo u moje ime."
<BR>&nbsp;&nbsp;&nbsp;&nbsp;&nbsp;Ćilibarski, kao i sva kola Kolibe, mobil se vinuo uvis i stopio se s večernjim nebom, koje je počelo da natiče plavetnilom pred nepogodu.
<BR>&nbsp;&nbsp;&nbsp;&nbsp;&nbsp;Postojao sam još malo, stegavši ruke na leđima i zabacivši glavu i počeo da tražim Elefantusa, da mu kažem nešto lepo.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
