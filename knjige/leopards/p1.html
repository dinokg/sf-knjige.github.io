<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;...Gušterčić kao od tirkiza - ne veći od moga dlana - posmatrao me je kako mu prilazim, i plašljivo se stiskao uz neravnu površinu krečnjačke stene. Čučnuo sam - nije bežao, već je samo ubrzano disao, šireći svoje svetlo grlo.
<BR>&nbsp;&nbsp;&nbsp;&nbsp;&nbsp;"Eh, ti", rekao sam, mikrokrokodilu. "Koliko vas već godina niko ne dira? Najmanje jedno tri hiljade. A vi se još neprestano bojite."
<BR>&nbsp;&nbsp;&nbsp;&nbsp;&nbsp;Gušter me je posmatrao i treptao. Najednom sam uhvatio samoga sebe da razmišljam o tome da se jedino pred tim bićem ne osećam krivim. I on me je slušao pažljivo i mirno, bez onog snishodljivog sveznalaštva, koje mi se priviđalo u svakom sagovorniku.
<BR>&nbsp;&nbsp;&nbsp;&nbsp;&nbsp;"Dobro, pasi i dalje", rekao sam mu. "U staro doba bi te ispekli i pojeli."
<BR>&nbsp;&nbsp;&nbsp;&nbsp;&nbsp;Obala je bila pusta. Popločana jedva malo rozikastim kamenim pločama i oivičena maštovitom lakom ogradom, ona se pružala od plantaža Suhumija sve do samog Dunavskog nacionalnog parka, čas se spuštajući do nivoa mora, čas se opet dižući nad zlatastim ćelama bezbrojnih plaža i plavkasto-zelenom dremljivošću subtropskih šuma. Obala se nije promenila. Ona je bila ista onakva kakva je bila i u doba školskih ferija. Tada sam isto ovako voleo da šetam po njoj po najgoroj vrućini i koračao sam po širokim pločama, trudeći se da ne stupam na sastave. A zašto? Verovatno zato, što je u detinjstvu najlakše reći samome sebi: tako treba da bude. I pridržavati se toga, raditi to, iako je to bila jednostavno besmislena igra. Tako treba da bude - stići do onog drveta tamo i pri tome nijednom ne stati na pukotinu. A ako stanem na nju - biće loše. Potrebno je stići donde, ne zgazivši nijednom na nju.
<BR>&nbsp;&nbsp;&nbsp;&nbsp;&nbsp;Kada ljudi postaju zreli, u njima ostaje jako mnogo od tog dečijeg 'tako treba da bude'. Zato se sigurno Sana i ograničila samo na kratko pitanje o stanju mog zdravlja. Radiopitanjem, bez davanja pozivnih znakova. Tako treba da bude. Tako treba da bude pošto sam se jedanaest godina budio sa jednom jedinom mišlju: da li je ona živa?
<BR>&nbsp;&nbsp;&nbsp;&nbsp;&nbsp;Konture skamenjenih školjki su se jasno videle na neravnoj površini kamena. Suviše jasno.
<BR>&nbsp;&nbsp;&nbsp;&nbsp;&nbsp;Kako to u detinjstvu nisam mogao da shvatim da su te ploče - veštačke?
<BR>&nbsp;&nbsp;&nbsp;&nbsp;&nbsp;Sa nekakvim besom sam počeo bučno da gazim po svim pukotinama i spojevima tih prokletih ploča. Neka mi bude loše. Meni je ionako loše. Da mi bude gore - tako mi je loše, da bi čak bilo i interesantno: a kako to - još gore?
<BR>&nbsp;&nbsp;&nbsp;&nbsp;&nbsp;U svojoj vasionskoj stanici - 'plutači' čitao sam da su nekada davno ljudi, dospevši u moje stanje, jednostavno pljuckali na sve i jednostavno menjali sferu svoje delatnosti. U osnovi takvog postupka verovatno su ležale drevne predstave o nesrećama, kao ispoljavanju najviših sila. Trebalo je pljucnuti i - više sile, zapanjene takvim znakom nipodaštavanja njihove moći, menjale bi gnev u milost. Osvrnuo sam se i, ne zapazivši u blizini nikoga, osim udaljene dečije figure, pljunuo sam u sam centar raskošnog ljubičastog otiska, koji je ličio na otisak morskog ježa. Eto vam. Posle sam se naglo okrenuo, prišao najbližem uređaju za radiovezu na koji sam naleteo i pozvao svoj mobil.
<BR>&nbsp;&nbsp;&nbsp;&nbsp;&nbsp;Zašto sam toliko želeo da stignem ovamo? Ovde se ništa nije promenilo, samo je sve postalo nekako začuđujuće usamljeno. Nekada davno, dok sam još išao u školu, čak i u najvrelije dane, ovde su se muvale mrke gomile, koje su sisale suik i svakog sata menjale boju svojih kupaćih kostima. Ali, za vreme koje je od tada proteklo, lekari su verovatno došli do zaključka da subtropska oblast nije baš najidealnija za odmor što se tiče klimatskih uslova. Obična stvar. Svojevremeno, pre jedno dve stotine godina, subtropske zone počeli su naglo da se šire u obe hemisfere. Priča se da su tada uništene prelepe plantaže venerskog suika u Velikim slaništima, a sada, eto ti na - izvoli, nigde nikoga. Izjutra je, istina, doletelo odnekud nekoliko stotina mobila; svi su se spustili na vodu, tako da su ljudi, ne izlazeći na plaže, skakali u vodu direktno sa površine nosnog krila. Ali mobili su uskoro odjurili dalje, i ja sam ostao sam-samcat. Ta brzina mi je išla na nerve - za poslednjih jedanaest godina navikao sam se na to da nikuda ne žurim. U prvo vreme sam mislio da upravo ta navika i stvara kod mene iluziju užurbanosti oko mene; ali prošlo je neko vreme, i ubedio sam se da se tempo opšteg života odista povećao u poređenju sa onim kakav sam imao prilike da posmatram pre svog nesrećnog polaska. Pa šta, tako je to bilo nekada. Odavno, odavno, kada je počelo da se gradi komunističko društvo. Sa svim entuzijazmom, svojstvenim toj herojskoj epohi, ljudi su to počeli da rade za račun svog dugog života: udisali su pare raznih eternih ulja i kiselina, živa se koristila takoreći u svakoj laboratoriji! Zar odista nisu mogli da proizvedu milione manipulatora? To je čak teško i zamisliti. Uništavali su sami sebe od malog do velikog, od laboranta do akademika. I nisu sebe smatrali za heroje, i nisu dizali čak ni spomenike onima koji su poginuli. A ginuli su... I atmosferu su zagadili - dve storine i pedeset godina nikako nije mogla da joj se povrati pređašnja čistota. I to je stajalo toliko energije, da je čak strašno i pomisliti, čak i pri sadašnjim njenim neograničenim rezervama. Iako - 'neograničenim' - malo je ipak prejako rečeno. Sećam se, Sana je pričala da je za lansiranje 'Overatora' energija morala da se prikuplja okolo plutonskim kondenzatorima skoro punih osamnaest godina... Da, tačno, osamnaest. Eksperiment je trebalo da otpočne uskoro posle mog polaska - nije nikakvo čudo, što start malog, remontno-transportnog broda niko nije ni zapazio. A bilo je doba, kada je o lansiranju čak i najbeznačajnije rakete svet brujao najmanje nedelju dana! Poleteli smo bez mnogo buke, negde na 'plutači' za spasavanje - prava ironija! - izgubili smo brod i ljude i izvoleli su nas se setiti tek jedanaest godina kasnije. A možda su nas uzaludno i spasavali? Da sam ostao tamo, Elefantus bi sigurno bio mirniji. A sada, najverovatnije, starac nigde ne može da se skrasi: negovao je, tetošio i eto ti na - pacijent uzeo i iz zahvalnosti - kidnuo.
<BR>&nbsp;&nbsp;&nbsp;&nbsp;&nbsp;Mobil je već odavno lebdeo nada mnom na visini od jedno desetak metara, a da nisam ni zapazio da se pojavio. Ranije su se mobili spuštali na zemlju i prilazili samom pozivnom uređaju. I to mi je nekakva modernizacija. Šta sada treba da se radi? Aha, evo ovako, sigurno. Poluga se strelicom okrenutom nadole - tačno, mobil se spustio pored mene. Nehotice sam se trgao, iako sam morao da znam, da se sećam, da nijedan, pa čak ni najprostiji mobil ne može da se spusti na živu organsku materiju.
<BR>&nbsp;&nbsp;&nbsp;&nbsp;&nbsp;Otvorio se i odmah za mnom zatvorio trouglasti otvor bočnog ulaza. Ispružio sam se na prohladnom belom sedištu. Dobro. Učiniću sve da budem zahvalan.
<BR>&nbsp;&nbsp;&nbsp;&nbsp;&nbsp;U alfografu sam našao koordinate Jegerhauena - severoistočne baze Elefantusa. Okrenuo sam šifru, i mobil je pojurio pravo nad priobalnim putem, a onda je najednom naglo počeo da se diže uvis i zaplovio je nad Krimskim planinama, birajući najkraći i najpogodniji put.
<BR>&nbsp;&nbsp;&nbsp;&nbsp;&nbsp;Kroz deset minuta drugi mobil je uzleteo samo nekoliko stotina metara od mesta sa koga sam ja uzleteo. Pošto su svi mobili službe opšteg transporta posedovali istovetne uređaje za rešavanje, drugi mobil je poleteo istom trasom kao i moj, i istom lokalnom brzinom.
<BR>&nbsp;&nbsp;&nbsp;&nbsp;&nbsp;I takođe stigao u Jegerhauen.
<BR>
<BR>&nbsp;&nbsp;&nbsp;&nbsp;&nbsp;Elefantusu je verovatno bio potreban sav takt koji je posedovao da bi se susreo sa mnom sa takvom, da kažemo, uzdržanošću. Klimao je svojom ptičijom glavicom, posmatrajući kako prilazim malenoj zgradi stacionara, i njegove ogromne trepavice su tužno podrhtavale, kao u deteta koje je tonulo u san. Prišao sam mu i zaustavio se nasred staze, posmatrajući ga odozgo nadole. Ćutao je, i ja jednostavno više nisam mogao da izdržim.
<BR>&nbsp;&nbsp;&nbsp;&nbsp;&nbsp;"Upitajte me nešto, doktor Elia. Zar vas ne interesuje gde me je to odvukla nečastiva sila?"
<BR>&nbsp;&nbsp;&nbsp;&nbsp;&nbsp;Elefantus je digao pogled na mene i ponovo ga spustio.
<BR>&nbsp;&nbsp;&nbsp;&nbsp;&nbsp;"Morao sam da odem na obalu. Crnomorsku."
<BR>&nbsp;&nbsp;&nbsp;&nbsp;&nbsp;Ponovo je oćutao. Raširio sam noge i stavio ruke na leđa. U detinjstvu, kada sam hteo da izgledam potpuno nezavisan, zauzimao sam taj položaj.
<BR>&nbsp;&nbsp;&nbsp;&nbsp;&nbsp;"Sećate li se svojih raspusta? Dva riđa, sunčana meseca, dva meseca slobode i mora... A znate li na šta sam ja trošio ta dva blagoslovena meseca? Posvećivao sam ih kamenim pločama. Onim, kojima su popločane obale. Koračao sam po njima i trudio se da slučajno ne stanem na liniju spoja dve ploče. Čvrsto sam verovao da će mi se desiti nekakva nesreća ako to uradim. Takav je ugovor postojao između nas - između mene i tih crvenkastih ploča. One su bile nešto šire od mog koraka i ponekad sam morao da trčim. A danas se najednom ispostavilo da su one za mene uske. Duboka filosofija, zar ne? Uz sve to, otkrio sam da su one..."
<BR>&nbsp;&nbsp;&nbsp;&nbsp;&nbsp;"Potrudite se, molim vas, da navedete sve ljude, sa kojima ste razgovarali."
<BR>&nbsp;&nbsp;&nbsp;&nbsp;&nbsp;"Bio sam sam. Mobil, obala, mobil."
<BR>&nbsp;&nbsp;&nbsp;&nbsp;&nbsp;"D-da", rekao je, i, okrenuvši se, krenuo prema kući.
<BR>&nbsp;&nbsp;&nbsp;&nbsp;&nbsp;Krenuo sam za njim. Zaustavio se.
<BR>&nbsp;&nbsp;&nbsp;&nbsp;&nbsp;"Oprostite mi", tiho je rekao, i shvatio sam da ne treba da idem za njim.
<BR>&nbsp;&nbsp;&nbsp;&nbsp;&nbsp;Đavo ga odneo, izgleda da sam uvredio starca. Ali na koji to način? Nešto sam lupnuo i nisam to ni zapazio? Da, dolazi do izražaja jedanaestogodišnji boravak u društvu automata. Moji 'gnomovi' su primali samo čisto fizičku stranu bilo kakve informacije, njima nije moglo da se priča o toplim krečnjačkim pločama. I evo, prvi čovek, kome sam pokušao da otkrijem nešto svoje, ljudsko, nije me shvatio i, verovatno je prihvatio sve to kao grubu šalu četrdesettrogodišnjeg grmlja.
<BR>&nbsp;&nbsp;&nbsp;&nbsp;&nbsp;Mali sunčano-žuti mobil pojavio se iza šiljatog planinskog vrha i, naglo pikiravši, spustio se iza Elefantusove kuće. Malo sam se smirio - znači da nisam bio ja taj, koji je toliko uznemirio starca. Jednostavno je nekoga očekivao. To je sve.
<BR>&nbsp;&nbsp;&nbsp;&nbsp;&nbsp;Pateri Pat izašao je iz kuće i počeo teško da korača prema meni. Njegovo crveno lice bilo je mnogo mračnije nego što sam se na to navikao za tih deset dana, koje sam proveo u Elefantusovoj kući. Trgao je glavom, što je, prema svemu, trebalo da označava: 'Idemo!'. Krenuo sam za njim. Pateri Pat je ćutao, kao i Elefantus.
<BR>&nbsp;&nbsp;&nbsp;&nbsp;&nbsp;"Pateri, prijatelju!" rekao sam ne baš mnogo sigurnim glasom, "i bez tvoje natuštene njuške shvatam da sam - svinja. Zašto je potrebno to i podvlačiti?"
<BR>&nbsp;&nbsp;&nbsp;&nbsp;&nbsp;Pateri Pat je nastavio ćutke da korača. Skrenuli smo ka malom, lakom kotedžu sa prostorom za mobile na krovu. Moj saputnik je lagano okrenuo prema meni svoju masivnu glavu:
<BR>&nbsp;&nbsp;&nbsp;&nbsp;&nbsp;"Izgubio si pola dana", rekao je sa pauzama, kao automat.
<BR>&nbsp;&nbsp;&nbsp;&nbsp;&nbsp;Zaustavio sam se. Nisam odmah shvatio smisao. A posle sam počeo da se smejem.
<BR>&nbsp;&nbsp;&nbsp;&nbsp;&nbsp;Pateri Pat se meko i brzo, kao mačka, okrenuo prema meni. U njegovom pogledu, u njegovim ramenima lako povijenim napred, u njegovom vratu, povijenom nešto više nego obično, pojavio se neshvatljivi bes. Za trenutak mi se učinilo da će tog istog časa da se baci na mene. Ali, Pateri Pat se ispravio, pružio ruku prema kotedžu i kratko rekao:
<BR>&nbsp;&nbsp;&nbsp;&nbsp;&nbsp;"Tvoj."
<BR>&nbsp;&nbsp;&nbsp;&nbsp;&nbsp;Okrenuo se i brzo nestao iza krivine staze.
<BR>&nbsp;&nbsp;&nbsp;&nbsp;&nbsp;Koračao sam po škripavom šljunku i nisam prestajao da se smejem. Divan, odvratan svet! Odmah je postao za mene onaj pređašnji. Ne, pa to je odista divno - čoveku, koji je izgubio punih jedanaest godina reći da je izgubio pola dana!
<BR>&nbsp;&nbsp;&nbsp;&nbsp;&nbsp;Kraj ulaza me je čekao mali, sivo-plavičasti robot. Omanji broj gornjih ekstremiteta - samo dva - naveo me je na pomisao da to nije običan 'gnom' za računsko-mehaničke poslove. Stavio sam ruke na leđa i kritički ga odmerio 'od nogu do glave'.
<BR>&nbsp;&nbsp;&nbsp;&nbsp;&nbsp;"Šta želite?" brzo me je upitao muškim glasom.
<BR>&nbsp;&nbsp;&nbsp;&nbsp;&nbsp;"Želim da znam ko si ti i zašto si ovde?"
<BR>&nbsp;&nbsp;&nbsp;&nbsp;&nbsp;"Robot tipa ERO-4-MM", brzo se predstavio.
<BR>&nbsp;&nbsp;&nbsp;&nbsp;&nbsp;Verovatno je mislio da sam u školi učio i proučavao sve tipove robota. Dobro. Da vidimo za šta si sposoban.
<BR>&nbsp;&nbsp;&nbsp;&nbsp;&nbsp;"A zar ne možeš da govoriš sporije?"
<BR>&nbsp;&nbsp;&nbsp;&nbsp;&nbsp;"Nema svrhe. Moram da vas za najkraće vreme pripremim za mehaničara-energetičara najjednostavnijih uređaja."
<BR>&nbsp;&nbsp;&nbsp;&nbsp;&nbsp;"Aha", rekao sam, sada mi je sve jasno. Jaja uče kokošku.
<BR>&nbsp;&nbsp;&nbsp;&nbsp;&nbsp;"To nije baš sasvim korektno", neočekivano se uvredio taj tip.
<BR>&nbsp;&nbsp;&nbsp;&nbsp;&nbsp;"A činiti zamerke starijim - zar je to korektno?" eksplodirao sam. Navikao sam se da sa svojim 'gnomovima' budem kratak i jasan.
<BR>&nbsp;&nbsp;&nbsp;&nbsp;&nbsp;"Izvinite", odgovorio mi je kratko.
<BR>&nbsp;&nbsp;&nbsp;&nbsp;&nbsp;"Uzgred budi rečeno, palo mi je napamet, kako da te zovem?"
<BR>&nbsp;&nbsp;&nbsp;&nbsp;&nbsp;"Kako hoćete."
<BR>&nbsp;&nbsp;&nbsp;&nbsp;&nbsp;"Onda ću te zvati 'Pedel'. Nemaš ništa protiv?"
<BR>&nbsp;&nbsp;&nbsp;&nbsp;&nbsp;"Nemam ništa protiv. Ali, šta je to?"
<BR>&nbsp;&nbsp;&nbsp;&nbsp;&nbsp;"Na jeziku drevnih ljudi to je značilo: učitelj, nastavnik."
<BR>&nbsp;&nbsp;&nbsp;&nbsp;&nbsp;"Zahvaljujem se. Ali, moram da vas upozorim za ubuduće, da jezici drevnih naroda ne ulaze u moj program."
<BR>&nbsp;&nbsp;&nbsp;&nbsp;&nbsp;'No, neka te onda đavo nosi', pomislio sam, ali to ipak nisam glasno rekao. Želeo sam da se odmorim. Bilo kako bilo, ipak sam pretrčao jedno dvadesetak kilometara, a to je mnogo kada ne postoji navika.
<BR>&nbsp;&nbsp;&nbsp;&nbsp;&nbsp;"Slobodan si, Pedel", rekao sam.
<BR>&nbsp;&nbsp;&nbsp;&nbsp;&nbsp;"Koliko dugo?" ravnodušno je upitao.
<BR>&nbsp;&nbsp;&nbsp;&nbsp;&nbsp;"Šest sati, trinaest minuta i četrdeset i šest sekundi." Ne okrećući se, Pedel je počeo da klizi prema vratima.
<BR>&nbsp;&nbsp;&nbsp;&nbsp;&nbsp;"Stani!... Da li si se već upoznao sa doktorom Eliom?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Koliko mu je godina?"
<BR>&nbsp;&nbsp;&nbsp;&nbsp;&nbsp;"Sto četrdeset i tri. Već preživljenih."
<BR>&nbsp;&nbsp;&nbsp;&nbsp;&nbsp;Interesantno biće - nikakvog osećanja za humor. Učinilo mi se da bi mi on, kada bih ga upitao koliko je još preostalo Elefantusu da živi, dao odgovor isto tako tačno i mirno.
<BR>&nbsp;&nbsp;&nbsp;&nbsp;&nbsp;"No, gubi se."
<BR>&nbsp;&nbsp;&nbsp;&nbsp;&nbsp;"Koga to, šta?"
<BR>&nbsp;&nbsp;&nbsp;&nbsp;&nbsp;"Idi, kažem."
<BR>&nbsp;&nbsp;&nbsp;&nbsp;&nbsp;I to je ipak bolje od Pateri Pata.
<BR>&nbsp;&nbsp;&nbsp;&nbsp;&nbsp;Nije mi se spavalo. Na Zemlji mi se uopšte nije spavalo. Dok sam leteo ovamo u malenoj raketi sa višeslojnom zaštitom, nekakav specijalan uređaj pažljivo je pratio da redovno spavam šest sati dnevno. Čim bi proteklo sledećih osamnaest časova, počinjao bih da padam u san: nesavladivo, neprirodno. To je išlo na živce, kao svaka prinudna i naturena briga, ali ja jednostavno ništa nisam mogao da uradim: za četiri meseca putovanja nikako nisam uspeo da otkrijem tog prokletog 'morfeja'. Bolje da su se pobrinuli za stvaranje elementarne gravitacije: morao sam da spavam, pričvrstivši se za spone donjeg izlaznog otvora.
<BR>&nbsp;&nbsp;&nbsp;&nbsp;&nbsp;Smakao sam jastuk i legao pravo na tepih. Jedanaest godina sam spavao na podu - tamo, na 'plutači', centralne prostorije nisu bile prilagođene za stanovanje. To su bili magacini i prostorije za akumulatore.
<BR>&nbsp;&nbsp;&nbsp;&nbsp;&nbsp;Tamo sam retko kada sanjao Zemlju. Češće mi se pričinjavalo da stalno letim i letim bog zna gde, i uvek - sam. Maštao sam da će po mene doleteti ljudi. A doleteli su ipak - roboti. Očigledno je da nemam sreće. I ponovo sam počeo da maštam, ovoga puta o tome, kako će me dočekati... A dočekali su me, blago rečeno, strogo zvanično. Deset-dvanaest ljudi u zaštitnim odelima i maskama, kao da sam u najmanju ruku bio kontejner u kome se nalazio nekakav tamo simpatičan izotop. Dok sam podnosio izveštaj oni su me posmatrali, kao da su sve već odavno znali. Posle me je jedan od njih upitao, da li sam preduzimao bilo šta da spasem one, njih četvoricu, koji su ostali gore. Slegao sam samo ramenima. Ne, oni su bili odista detaljno obavešteni o svemu što se tamo odigravalo. Ali tada je najniži od svih - bio je to Elefantus - odlučno počeo da protestvuje i mene su u ogromnom mobilu - verovatno sa jakom zaštitom - dovezli ovamo. Odmah mi je pala u oči neverovatna brzina, kojom se kretao mobil, a isto tako i to, da se i sami ljudi kreću, razgovaraju, a prema svemu i misle nekim pojačanim intenzitetom. Nisam imao koga da upitam za uzroke svega toga, jer je Elefantus u potpunosti bio obuzet istraživanjem stanja u kome sam se nalazio, a sa Pateri Patom nikako nisam mogao da se složim po karakteru. Deset dana me je okretao ovako i onako, stalno je tražio, proučavao da vidi da li moja odvratna put nije postala slučajno akumulator onog nepoznatog zračenja, kome je bila podvrgnuta naša 'plutača'. Ali, nesrećnik, nije imao sreće. Trebalo je znati sa kim se čovek povezuje. Moja nesreća je bila dovoljna ne samo za mene samoga već i za najmanje još dvojicu-trojicu oko mene.
<BR>&nbsp;&nbsp;&nbsp;&nbsp;&nbsp;Nisam uspeo ni da se sredim kako treba na novom mestu, a već je počeo da urla ulazni signal. Izgleda da su oni, koji su došli, mislili da spavam, i zato nisu koristili luminatore. Pokušao sam da zamislim ko bi to mogao da bude. Možda Sana?...
<BR>&nbsp;&nbsp;&nbsp;&nbsp;&nbsp;Oh, nesrećni dane! Kraj ulaznih vrata kućice stajala je ona ista tamnoljubičasta gomila mesa.
<BR>&nbsp;&nbsp;&nbsp;&nbsp;&nbsp;"U čemu je stvar, Pateri? I čemu sve te ceremonije sa signalima?"
<BR>&nbsp;&nbsp;&nbsp;&nbsp;&nbsp;"Doktor Elia vas poziva na večeru."
<BR>&nbsp;&nbsp;&nbsp;&nbsp;&nbsp;"Hvala ti, ali mogao si da me obavestiš i preko fona."
<BR>&nbsp;&nbsp;&nbsp;&nbsp;&nbsp;Pateri Pat me je pogledao ispod oka, kako se obično osmatraju ljudi, koji bi konačno mogli nešto i da shvate.
<BR>&nbsp;&nbsp;&nbsp;&nbsp;&nbsp;"U tvojoj kući fon još ne radi. Sutra će ga popraviti."
<BR>&nbsp;&nbsp;&nbsp;&nbsp;&nbsp;Shvatio sam da ga neće popraviti ni sutra. Ili tačnije, da ga neće uključiti. Ali, zašto?
<BR>&nbsp;&nbsp;&nbsp;&nbsp;&nbsp;"A zar ne možete da pronađete za mene neku drugu šupu?"
<BR>&nbsp;&nbsp;&nbsp;&nbsp;&nbsp;"Za sada druge nema. U susednim kotedžima su smešteni majmuni i zamorčići, koji su leteli sa tobom."
<BR>&nbsp;&nbsp;&nbsp;&nbsp;&nbsp;Jedno gore od drugoga. Četiri meseca sam leteo sa tim zverinjakom a da o tome pojma nisam imao.
<BR>&nbsp;&nbsp;&nbsp;&nbsp;&nbsp;"Stani, a zašto nisu pocrkali? Ko je petljao oko njih?"
<BR>&nbsp;&nbsp;&nbsp;&nbsp;&nbsp;"Boj."
<BR>&nbsp;&nbsp;&nbsp;&nbsp;&nbsp;Nema šta, odista divno! Nedostajao mi je najelementarniji komfor, a robot za pružanje svakodnevnih usluga postojao je ne mene radi, već zbog mojih četvoronožnih saputnika.
<BR>&nbsp;&nbsp;&nbsp;&nbsp;&nbsp;"A da li bih mogao da zapitam zašto je uopšte bila započeta ta igra žmurke, pa uz sve to još i sa nekim tamo zverima, kao na nekoj dobroj dečijoj proslavi?"
<BR>&nbsp;&nbsp;&nbsp;&nbsp;&nbsp;"Provera. Mogao si da akumuliraš nepoznato zračenje. A ono bi, sa svoje strane, moglo da ima nepovratno delovanje na druge organizme."
<BR>&nbsp;&nbsp;&nbsp;&nbsp;&nbsp;"Na sreću, čak sam i što se toga tiče ispao potpuno netalentovan."
<BR>&nbsp;&nbsp;&nbsp;&nbsp;&nbsp;"Na sreću."
<BR>&nbsp;&nbsp;&nbsp;&nbsp;&nbsp;"Ali sada ste barem sigurni da mogu slobodno da opštim sa ljudima?"
<BR>&nbsp;&nbsp;&nbsp;&nbsp;&nbsp;"Uopšte nismo. Delovanje dolazi do izražaja tek kroz jedno dva-tri meseca. Zaraženi organizam prolazi kroz nešto nalik na inkubacioni period. A posle toga dolazi do raspadanja tkiva; prvo na red dolazi - mrežnjača oka."
<BR>&nbsp;&nbsp;&nbsp;&nbsp;&nbsp;"Nepovratno raspadanje?"
<BR>&nbsp;&nbsp;&nbsp;&nbsp;&nbsp;"Za sada. Mi sada možemo samo da zaustavimo proces, možemo da ga usporimo, a da ga onemogućimo - to ne možemo."
<BR>&nbsp;&nbsp;&nbsp;&nbsp;&nbsp;"Stani malo... A odakle ti to sve znaš?"
<BR>&nbsp;&nbsp;&nbsp;&nbsp;&nbsp;Pateri Pat se zbunio. 'Sada će slagati', nepogrešivo sam zaključio.
<BR>&nbsp;&nbsp;&nbsp;&nbsp;&nbsp;"Na trasi Venera - asteroid Raps pod analogno zračenje dospela je kosmička stanica sa kontrolnim majmunima."
<BR>&nbsp;&nbsp;&nbsp;&nbsp;&nbsp;Obojica smo znali da to nije istina.
<BR>&nbsp;&nbsp;&nbsp;&nbsp;&nbsp;"Dobro. Pripitaću Elefantusa."
<BR>&nbsp;&nbsp;&nbsp;&nbsp;&nbsp;"Ne treba", brzo se usprotivio Pateri Pat, "ne zaboravi, ako je neko od nas već zaražen, onda je to on."
<BR>&nbsp;&nbsp;&nbsp;&nbsp;&nbsp;"Ili ti."
<BR>&nbsp;&nbsp;&nbsp;&nbsp;&nbsp;"Ne bih rekao. Oprezniji sam."
<BR>&nbsp;&nbsp;&nbsp;&nbsp;&nbsp;Iznenada me je nešto osenilo. Crvena njuška Pateri Pata je očigledno nosila na sebi tragove nekakvog nedavnog zračenja. Zaštitni sloj! Modifikovane ćelije suprotstavljaju se bilo kakvim zracima nekoliko hiljada puta jače nego obične! Na njemu kao da se nalazio skafander od sopstvene kože. Tada, pre mog poletanja, već su vršeni takvi eksperimenti, i čitao sam o prvim pozitivnim rezultatima. Prema svemu, za ovo vreme su naučnici uspeli da postignu potpunu zaštitu, ali koloristički efekat koji je prati...
<BR>&nbsp;&nbsp;&nbsp;&nbsp;&nbsp;Krišom sam bacio pogled na Pateri Pata. Koračao je gajući se; ogromne pesnice, obavijene ljubičastom kožom, lagano su mu se njihale negde pored kolena. Nema šta da se kaže, pravi monolit, koračajući simbol jedinstva fizičke snage i intelekta.
<BR>&nbsp;&nbsp;&nbsp;&nbsp;&nbsp;"I koliko ću još ovde da visim?"
<BR>&nbsp;&nbsp;&nbsp;&nbsp;&nbsp;"Tri meseca. Jer, četiri si proveo sa majmunima. A to još zavisi od toga, kako ćeš brzo savladati svoju novu profesiju."
<BR>&nbsp;&nbsp;&nbsp;&nbsp;&nbsp;"Recimo da baš nije sasvim nova. Što se koje čega tiče, mogu da dam svom Pedelu i čitavih sto poena prednosti."
<BR>&nbsp;&nbsp;&nbsp;&nbsp;&nbsp;"Kome to?"
<BR>&nbsp;&nbsp;&nbsp;&nbsp;&nbsp;"Onom subjektu boje golubijeg krila, kome je povereno da me pretvori od neznalice u punopravnog člana vašeg visokointelektualnog društva."
<BR>&nbsp;&nbsp;&nbsp;&nbsp;&nbsp;Pater Pat je oćutao. Ali, po tom njegovom ćutanju sam mogao lako da pogodim da nema ništa protiv takve samoocene, kao što je 'neznalica'.
<BR>&nbsp;&nbsp;&nbsp;&nbsp;&nbsp;"Dobro", rekao sam. "Hajdemo da nešto na brzu ruku prezalogajimo, a posle toga ću se prihvatiti nauke sa upornošću egipatskog roba."
<BR>&nbsp;&nbsp;&nbsp;&nbsp;&nbsp;"Egipatski robovi nisu bili uporni. Njih su jednostavno tukli."
<BR>&nbsp;&nbsp;&nbsp;&nbsp;&nbsp;"Dragi moj, a šta ti radiš sa mnom?"
<BR>
<BR>&nbsp;&nbsp;&nbsp;&nbsp;&nbsp;Ručak u Elefantusovoj kući protekao je mirno. Dobro je što je opšta žurba ostavila na miru proces ishrane. Ali je zato, kako sam shvatio, prekid za ručak postao istovremeno i vreme za odmor. Odmah posle ručka svi su se vraćali na svoja radna mesta. Kako je pri takvoj shemi Pateri Pat uspevao da ostane debeo, to je za mene ostajala večita zagonetka. Što se mene tiče, nesanica i stalno posmatranje Elefantusa i Pateri Pata blagotvorno su se odražavali na vitkost moje figure. S nehotičnom simpatijom sam bacio pogled na Elefantusa. Elastičnim i lakim pokretom prihvatio je od 'boja' tanjir sa pečenjem i, kao pravi domaćin, lagano je isekao fantastičan, ogroman komad mesa. Pravo vino, pravo zemaljsko voće. Olimpijski meni. A Pateri Pat je, ma kako to čudno bilo - vegetarijanac. Uzged budi rečeno, uopšte se ne bih začudio kada bih ga video kako ždere sirovo meso sa divljim belim lukom. Kao da je odgonetnuo moje misli, pogledao me je ispod oka. Uh, pravi ljudožder: sisa šparglu, a sam, sigurno mašta...
<BR>&nbsp;&nbsp;&nbsp;&nbsp;&nbsp;"O čemu misliš? Pateri?"
<BR>&nbsp;&nbsp;&nbsp;&nbsp;&nbsp;"Ako metahronirani ekstrakt nadraženih ćelija endokrinih žlezda..."
<BR>&nbsp;&nbsp;&nbsp;&nbsp;&nbsp;Bio je odista beznadežan slučaj.
<BR>&nbsp;&nbsp;&nbsp;&nbsp;&nbsp;"Izvinite, doktor Elia, da li bih mogao da vam postavim nekoliko pitanja?"
<BR>&nbsp;&nbsp;&nbsp;&nbsp;&nbsp;"Ako mi moje iskustvo dozvoli da odgovorim na njih, biće mi drago."
<BR>&nbsp;&nbsp;&nbsp;&nbsp;&nbsp;"Ako se ne varam, uskoro posle mog odletanja, bilo je ostvareno lansiranje 'Overatora'?"
<BR>&nbsp;&nbsp;&nbsp;&nbsp;&nbsp;"Da, tačno."
<BR>&nbsp;&nbsp;&nbsp;&nbsp;&nbsp;"Da li je taj eksperiment dao očekivane rezultate?"
<BR>&nbsp;&nbsp;&nbsp;&nbsp;&nbsp;Elefantus je malo poćutao. Pateri Pat je prestao da žvaće i zagledao se u njega.
<BR>&nbsp;&nbsp;&nbsp;&nbsp;&nbsp;"Teško mi je da odmah odgovorim na vaše pitanje, Ramone. Vi biste, u to nema sumnje, hteli da se za ovih jedanaest godina Zemlja promenila do te mere da ne možete da je prepoznate; da su se pojavile fantastične građevine, viseći bazeni veličine Kaspijskog mora ili podzemni vrtovi u olivinovom pojasu... Ali, vi to niste otkrili, zar ne, Ramone?"
<BR>&nbsp;&nbsp;&nbsp;&nbsp;&nbsp;Klimnuo sam glavom. Odista, bio sam malo razočaran, ugledavši kako se Zemlja malo promenila. Kosmodrom, - pa i on je ostao nepromenjen.
<BR>&nbsp;&nbsp;&nbsp;&nbsp;&nbsp;"Ne budite razočarani. Od kako su svi industrijski centri, kojima se predivno upravlja sa razdaljine, bili prebačeni na Mars, a Venera pretvorena u plantaže prirodne organike, Zemlja je dobila sve funkcije intelektualnog centra Sunčanog sistema. I, treba joj odati dužno priznanje, ona je za to odlično prilagođena. Vi znate koliko su stoleća radili na tome ljudi i mašine. Teško da ima svrhe bilo šta meljati iz korena tako da nam je sada preostalo samo da doterujemo stvari.
<BR>&nbsp;&nbsp;&nbsp;&nbsp;&nbsp;Elefantus je zatvorio oči i lagano pijuckao vino. Kada bi ga čovek pogledao sa strane - idealni zemaljski intelektualac u idealnim za njega uslovima.
<BR>&nbsp;&nbsp;&nbsp;&nbsp;&nbsp;Ali teško da ste obratili pažnju na nešto drugo", nastavio je. "Sada imam sto četrdeset i tri godine. Znate li to?"
<BR>&nbsp;&nbsp;&nbsp;&nbsp;&nbsp;Ponovo sam klimnuo glavom.
<BR>&nbsp;&nbsp;&nbsp;&nbsp;&nbsp;"Pateri Patu ćete dati..."
<BR>&nbsp;&nbsp;&nbsp;&nbsp;&nbsp;"Dvadeset i pet."
<BR>&nbsp;&nbsp;&nbsp;&nbsp;&nbsp;"Trideset i osam! Uzgred budi rečeno, njegov pradeda ima sto osamdeset i šest. U vezi sam sa njim - on je direktor australijske baze eksperimentalnih životinja. I odličan plivač."
<BR>&nbsp;&nbsp;&nbsp;&nbsp;&nbsp;Ponovo sam se namrgodio. To je već počelo da liči na naučno-popularno predavanje. Postavio sam pitanje direktno:
<BR>&nbsp;&nbsp;&nbsp;&nbsp;&nbsp;"Znači, 'Overator' je na neki način ipak pomogao da se otkrije tajna dugovečnosti?"
<BR>&nbsp;&nbsp;&nbsp;&nbsp;&nbsp;"Ne baš sasvim. I pre postavljanja tog eksperimenta ljudi su živeli po sto pedeset - dve stotine godina. Ali tek posle povratka 'Overatora' sve snage naučnika bile su usmerene na to, da tih dve stotine godina čovek doživi ne kao oronuli starac, već kao čovek pun snage. Tako da neke gotove recepte nismo dobili, i moje lično mišljenje je da je to čak i bolje. I mislim da je toga radi vredelo lansirati transprostorni brod."
<BR>&nbsp;&nbsp;&nbsp;&nbsp;&nbsp;U pogledu Pateri Pata sam jasno pročitao: 'Za čovečanstvo možda i jeste tako, ali ti lično od toga sreće nećeš imati.' Najednom mi je pripala muka zbog toga, što su neke tajne Elefantusa mogle da postanu jasne tom ljubičastom moržu.
<BR>&nbsp;&nbsp;&nbsp;&nbsp;&nbsp;"Ako eksperiment nije dao rezultate koji su od njega očekivani, zašto se onda ne ponovi?"
<BR>&nbsp;&nbsp;&nbsp;&nbsp;&nbsp;Elefantus mi se nasmešio, kao detetu:
<BR>&nbsp;&nbsp;&nbsp;&nbsp;&nbsp;"Upravo se tako i postavlja pitanje: vredi li ponavljati eksperiment? Uveravam vas, za ovih jedanaest godina, koliko je prošlo od tog lansiranja, čovečanstvo još nije uspelo da reši taj problem. Uz to, postoje i sve osnove da se smatra da je nepoznato zračenje, kojem je bila podvrgnuta vaša vasionska stanica, bilo u stvari posledica vraćanja 'Overatora' u naše... prostranstvo." Pateri Pat je ponovo bacio pogled na njega, i ja sam shvatio da Elefantus sve vreme nešto ostavlja nedorečeno. "U toj oblasti nisam baš tako jak, ali ako vas to pitanje zainteresuje, zamoliću stručnjake da vam daju sve hipoteze o novom zračenju."
<BR>&nbsp;&nbsp;&nbsp;&nbsp;&nbsp;"Za sada samo hipoteze?"
<BR>&nbsp;&nbsp;&nbsp;&nbsp;&nbsp;"Bojim se ne samo za sada, već zauvek. Intenzivnost nepoznatog zračenja naglo je opadala. Sada već donosimo sudove o njemu prema sekundarnim efektima. A oni su veoma interesantni - u svakom slučaju za nas, lekare. Eto, to je u stvari sve što bih za početak mogao da vam kažem. Kasnije ćemo se već vratiti na to. Porazmislite o svemu tome kada budete imali vremena, ali vam ne savetujem da ga na to trošite ipak previše. Prihvatite moje staračko gunđanje kao prijateljski savet. I ne raspitujte se kod vašeg robota o 'Overatoru' - on o njemu apsolutno ništa ne zna. Koristite ga prema nameni."
<BR>&nbsp;&nbsp;&nbsp;&nbsp;&nbsp;"Uzgred budi rečeno, kada ću moći da slušam, ako ništa drugo, bar muziku?"
<BR>&nbsp;&nbsp;&nbsp;&nbsp;&nbsp;Elefantus je zbunjeno pogledao Pateri Pata.
<BR>&nbsp;&nbsp;&nbsp;&nbsp;&nbsp;"Fon će sutra biti popravljen."
<BR>&nbsp;&nbsp;&nbsp;&nbsp;&nbsp;Pedel me je izvodio iz takta. Sa upornom odanošću pudlice koračao je za mnom i brundao, brundao, brundao... Naučio sam da se isključujem i ne obraćam pažnju na njegove vakele, ali se on brzo preključio i počeo da projektuje crteže i sheme uređaja na zidove moje sobe. Nije mi preostajalo ništa drugo, do da se pokorim. U prvi mah mi je napamet pala odista mangupska ideja: da mu dokažem da sam u nečem ipak jači od njega - bilo kako bilo, jedanaest godina sam jedino montirao i demontirao uređaje, izvlačeći za njih iz sopstvenog prsta energiju, iz dva 'gnoma' sam pravio jednog i obrnuto. Ali on bi me potpuno mirno saslušao ili posmatrao šta radim, a posle bi ravnodušno konstatovao:
<BR>&nbsp;&nbsp;&nbsp;&nbsp;&nbsp;"To znate. Prelazimo na sledeću shemu."
<BR>&nbsp;&nbsp;&nbsp;&nbsp;&nbsp;Krajem drugog meseca nisam mogao više da izdržim. Izdrao sam se na njega, ali je to ostalo bez bilo kakvih posledica. On me je veoma mirno informisao da je kurs obučavanja proračunat na četiri godine. Bio sam zapanjen. Četiri godine? Još četiri godine provesti ovde?.. Do vraga! Odlučnim korakom sam se uputio prema vratima. Ali moj Pedel me je istim ravnodušnim tonom posavetovao da se ne obraćam navedenom vragu, već da nastavim da radim sa njim, jer bez obzira na moja oskudna teoretska znanja, on smatra, uzimajući u obzir moje bogato praktično iskustvo, da će program obuke moći da se završi negde do nove godine.
<BR>&nbsp;&nbsp;&nbsp;&nbsp;&nbsp;To me je malo pomirilo sa njim. Ipak sam ga krajnje bukvalno ščepao za okovratnik i naredio mu da popravi moj fon, koji, iako je bio uključen, nije emitovao ništa drugo osim muzike. Pedel je poslušno počeo da petlja oko aparata i kroz izvesno vreme me je izvestio da je fon apsolutno ispravan. Prišao sam instrumentima, uključio alfograf doterivanja. Pucketanje, šumovi, svetlucanje ekrana. I jasna muzika u veoma uskom dijapazonu.
<BR>&nbsp;&nbsp;&nbsp;&nbsp;&nbsp;"Pedel!" pozvao sam ga.
<BR>&nbsp;&nbsp;&nbsp;&nbsp;&nbsp;Odmah se pojavio, plavičast i nevin, tako da sam odmah prestao da sumnjam da je on pokvario aparat. Šale na stranu, stvar nije u njegovoj plavičastoj ljušturi - osetio sam volju čoveka, koji je iz meni nepoznatih razloga težio da me ogradi od celog sveta. Nekakvo divljaštvo. Srednji vek. Još bi mogli i da me posade u prostoriju sa rešetkama na prozorima!
<BR>&nbsp;&nbsp;&nbsp;&nbsp;&nbsp;"Pedel", rekao sam mirno, "postavljen je zadatak: kao prvo, razjasniti zašto pri apsolutnoj ispravnosti fona nema veze sa ostalim stanicama izuzev sa jednom jedinom: kao drugo, odredite gde se nalazi stanica koja emituje muziku."
<BR>&nbsp;&nbsp;&nbsp;&nbsp;&nbsp;"Shvatio sam. Sačekajte malo, molim vas."
<BR>&nbsp;&nbsp;&nbsp;&nbsp;&nbsp;Pedel je počeo da radi. Muvao se oko aparata, omirisao zidove, brzo izleteo u susednu laboratoriju, gde smo zajedno radili na studiranju energosnabdevačke aparature, i uskoro se pojavio, natovaren nekim priborima. Ponevši prenosni fon, ćutke je otišao u vrt. Nisam uspeo ni da se unesem u knjigu koju sam čitao, a Pedel se već vratio.
<BR>&nbsp;&nbsp;&nbsp;&nbsp;&nbsp;"Nad teritorijom Jegerhauena stvoreno je privremeno usmereno polje, koje je neprobojno. Radijus polja - šesnaest kilometra. Muziku emituje stanica, koja se nalazi na udaljenosti od dve stotine i trideset metara južno odavde."
<BR>&nbsp;&nbsp;&nbsp;&nbsp;&nbsp;U ovo poslednje nisam ni sumnjao.
<BR>&nbsp;&nbsp;&nbsp;&nbsp;&nbsp;"Upoznaj se sa kartom okoline i pronadi najpogodnije mesto za iznošenje fona van granica delovanja usmerenog polja."
<BR>&nbsp;&nbsp;&nbsp;&nbsp;&nbsp;Odgovor je usledio takoreći momentalno:
<BR>&nbsp;&nbsp;&nbsp;&nbsp;&nbsp;"Kartu okoline poznajem. U radijusu od šesnaest kilometara su planine, iznošenje fona je nemoguće. Moraću još jednom da postanem nezahvalna stoka i napustim ovu gostoprimljivu kuću."
<BR>&nbsp;&nbsp;&nbsp;&nbsp;&nbsp;"Popni se na krov i pozovi mi mobil."
<BR>&nbsp;&nbsp;&nbsp;&nbsp;&nbsp;"Šifra poziva?"
<BR>&nbsp;&nbsp;&nbsp;&nbsp;&nbsp;"Kakva sada šifra?"
<BR>&nbsp;&nbsp;&nbsp;&nbsp;&nbsp;"Od dvadeset i sedmog avgusta na teritoriji Jegerhauena se mobili mogu pozivati samo pomoću šifre." Okrenuo sam se i izašao.
<BR>
<BR>&nbsp;&nbsp;&nbsp;&nbsp;&nbsp;U kabinetu Elefantusa sedeo je Pateri Pat: nije mi se baš mnogo razgovaralo sa njim, ali sam morao.
<BR>&nbsp;&nbsp;&nbsp;&nbsp;&nbsp;"Gde je doktor Elia?"
<BR>&nbsp;&nbsp;&nbsp;&nbsp;&nbsp;"Odleteo je."
<BR>&nbsp;&nbsp;&nbsp;&nbsp;&nbsp;"Na dugo?"
<BR>&nbsp;&nbsp;&nbsp;&nbsp;&nbsp;"Na četiri dana."
<BR>&nbsp;&nbsp;&nbsp;&nbsp;&nbsp;"Pozovi mi mobil."
<BR>&nbsp;&nbsp;&nbsp;&nbsp;&nbsp;"Ti ne smeš da se udaljavaš."
<BR>&nbsp;&nbsp;&nbsp;&nbsp;&nbsp;Stegao sam pesnice i lagano krenuo prema njemu. Digao je glavu i pogledao me nekako radoznalo i veoma mirno.
<BR>&nbsp;&nbsp;&nbsp;&nbsp;&nbsp;"Ti nećeš nikuda otići", ponovio je. "Dovoljno je što Elefantus i ja..."
<BR>&nbsp;&nbsp;&nbsp;&nbsp;&nbsp;Opustio sam pesnice.
<BR>&nbsp;&nbsp;&nbsp;&nbsp;&nbsp;"Ti...", nisam znao kako da upitam, i moja ruka je kao krivac dodirivala oko. "Ti... već osećaš?"
<BR>&nbsp;&nbsp;&nbsp;&nbsp;&nbsp;"Za sada - ne. Ali, ti nemaš nikakvog prava da izlažaš riziku bilo koga osim nas. Jer, mi smo na to pristali potpuno dobrovoljno."
<BR>&nbsp;&nbsp;&nbsp;&nbsp;&nbsp;Pateri Pat me je ćutke posmatrao. Njegova mirnoća prelazila je u podsmeh. Odlučio sam da odem, i, po mogućnosti, što je moguće uljudnije.
<BR>&nbsp;&nbsp;&nbsp;&nbsp;&nbsp;"Hoćeš li još nešto da mi kažeš?" upitao sam ga.
<BR>&nbsp;&nbsp;&nbsp;&nbsp;&nbsp;"Ne, idi i radi."
<BR>&nbsp;&nbsp;&nbsp;&nbsp;&nbsp;"Slušaj, nisam mogao da se uzdržim. Ako misliš da ti tvoja arhiunikalna profesija daje pravo da se prema meni ponašaš kao prema eksperimentalnom šimpanzi, onda želim da ti na veoma primitivni način dokažem suprotno."
<BR>&nbsp;&nbsp;&nbsp;&nbsp;&nbsp;Pateri Pat me je prekorno pogledao.
<BR>&nbsp;&nbsp;&nbsp;&nbsp;&nbsp;"Gubim samo vreme", kratko je rekao. "Izvini."
<BR>&nbsp;&nbsp;&nbsp;&nbsp;&nbsp;"Gubi ga", rekao sam, "nije mi žao. Ali, potrudi se da mi odgovoriš - ko ti je dao pravo da budeš ključar takvom čoveku kakav si i ti sam? Pristajem da sedim u karantinu, đavo će ga i sam znati koliko dugo, ako sam opasan za ljude. Ali, zašto je nad Jegerhauenom podignuto to polje?"
<BR>&nbsp;&nbsp;&nbsp;&nbsp;&nbsp;Ustao je. Prišao je Elefantusovom stolu, počeo tamo nešto da pretura i izvukao potpuno svežu ploču radiograma. Aha, kada spavam, polje se uklanja. Porazmislivši malo, pružio mi je ploču.
<BR>&nbsp;&nbsp;&nbsp;&nbsp;&nbsp;'Dragi doktore Elia,' pročitao sam, 'drago mi je ako sve bude kao i pre, kako sam vas i molila. Ne bojte se za njega - posle onoga što je preživeo, još dva meseca će neprimetno proći. Meni je mnogo teže. Ali, ne govorite mu o meni. Zahvaljujem vam se za sve - a vi znate da neću umeti da vam se za sve to odužim.'
<BR>&nbsp;&nbsp;&nbsp;&nbsp;&nbsp;Dva meseca će proći neprimetno... Dva meseca će proći... Sve ostalo je nestalo, rastvorilo se u toj nepovratnoj, realnoj sreći. Pateri Pat je izvukao ploču iz mojih prstiju.
<BR>&nbsp;&nbsp;&nbsp;&nbsp;&nbsp;"Na!" rekao sam, pružajući mu je. "I isključi svoj vergl. Neće mi biti do muzike. Treba raditi. Dva puna meseca." Po prvi put sam jasno video kako je u crnim, čak ljubičastim očima Pateri Pata promakla obična zavist.
<BR>&nbsp;&nbsp;&nbsp;&nbsp;&nbsp;"Budi mi zdrav, starče!" povikao sam. Dva meseca!
<BR>&nbsp;&nbsp;&nbsp;&nbsp;&nbsp;Đavo ga odneo, kako sam samo spavao te noći! Plavi gušteri su jurcali po mojim snovima, preturali se na leđa u oduševljenju, dižući uvis sve četiri šape vikali su: dva meseca!
<BR>
<BR>&nbsp;&nbsp;&nbsp;&nbsp;&nbsp;Muklo je počeo da brunda zvučni signal kompleksa za buđenje, pred zatvorenim očima se digao i eksplodirao svetlosni balon - u tom času sam pred sobom ugledao Pedela. Pružao mi je na kašičici komadić nekakvog želea:
<BR>&nbsp;&nbsp;&nbsp;&nbsp;&nbsp;"Sontorain."
<BR>&nbsp;&nbsp;&nbsp;&nbsp;&nbsp;Lek je bio hladan i jako kiseo. Obuzela me je apatija, slična onoj, koju sam osećao u raketi. Još koji trenutak, i - već sam spavao, ovoga puta bez plavih guštera.
<BR>&nbsp;&nbsp;&nbsp;&nbsp;&nbsp;U međuvremenu je moj odnos prema Pedelu prešao sve granice uljudnosti. Lupkao sam ga po bučnoj stražnjici boje golubijeg krila i, daveći se neprirodnim smehom, bez prestanka urlao:
<BR>&nbsp;&nbsp;&nbsp;&nbsp;&nbsp;"No, stari hrčku, idemo li prema blistavim dostignućima?"
<BR>&nbsp;&nbsp;&nbsp;&nbsp;&nbsp;Poslušno je obnavljao svoja objašnjenja, ali ja više ništa, apsolutno ništa nisam mogao da shvatim ili zapamtim, i to me uopšte nije plašilo, već me je nasuprot, zabavljalo, i odlučio sam da se zabavljam, a kada me je on sutradan zamolio da regulišem blok termopunjenja, ja sam mu tračicom mijala uzemljio napajanje, tako da je jadnik svakih pet minuta morao da juri da se puni. Moje odista potresne, oštroumne šale o tome da mu se pokvario želudac, jednostavno nisu pogađale cilj - on nije bio programiran za razgovore na medicinske teme.
<BR>&nbsp;&nbsp;&nbsp;&nbsp;&nbsp;Ponekad, sam, kao da sam dolazio sebi, osećao da sam već stigao do stanja idiotske infantilonosti i da više ništa ne mogu da uradim sa samim sobom, i stalno sam se smejao Pedelu očekujući da će on učiniti nešto, što će prepuniti čašu mog strpljenja - a tada bih opet izgubio samokontrolu.
<BR>&nbsp;&nbsp;&nbsp;&nbsp;&nbsp;Ali, poslednju kap predstavljao je Pateri Pat.
<BR>&nbsp;&nbsp;&nbsp;&nbsp;&nbsp;Za vreme večere on mi je suvo primetio da preopterećujem svog robota zadacima koji nisu uključeni u program. Eksplodirao sam i zamolio ga da me pusti da se zabavljam onako kako ja to želim. Izrazi koje sam upotrebio i uputio na adresu Pateri Pata teško da su bili mekši od onih, koje je morao da sluša Pedel.
<BR>&nbsp;&nbsp;&nbsp;&nbsp;&nbsp;Video sam Elefantusove oči koje su se zaokruglile i znao sam kako sam u tom času jadan i strašan, i ipak ništa nisam mogao da uradim sa sobom, i krenuo sam na Pateri Pata, zanoseći se i zagrcujući se potocima odabranih bisera drevne krasnorečivosti, koje sam proučio na vasionskoj 'plutači' iz starih papirnih folijanata.
<BR>&nbsp;&nbsp;&nbsp;&nbsp;&nbsp;Elefantus se preplašio.
<BR>&nbsp;&nbsp;&nbsp;&nbsp;&nbsp;Pojurio je na mene, dograbio me za ruku i povukao ka izlazu. Vodio me je po vrtu, mrmljajući sebi pod nos: "To je trebalo predvideti... nikada sebi neću oprostiti..." Jasno se sećam kako sam uporno skretao sa staze na rondoe sa cvećem i dalje, prema žbunju seliora koji je cvetao, kidao grane, i pred samom kućom sam pao i počeo da čupam travu, ali sam posle toga ustao i sa ogromnim naramkom tog sena stigao do svoje postelje i sručio se na nju, zabivši lice u šuštavo lišće. To je bila Zemlja, to je bila moja Zemlja - sva u oporoj gorčini stabla koje sam zagrizao usnama, u toploti izgužvane trave koja je brzo umirala. Hteo sam svoju Zemlju, želeo sam je punih jedanaest godina u carstvu metala, metala, metala i metala - i uzeo sam je onoliko, koliko sam mogao da je odjednom ponesem.
<BR>&nbsp;&nbsp;&nbsp;&nbsp;&nbsp;To je bila moja Zemlja. I negde na njoj - sasvim blizu mene - bila je Sana, i ona je mislila ne mene, sećala me se: možda me je čak još i volela. Važno je bilo jedno - postojala je, i to na Zemlji.
<BR>&nbsp;&nbsp;&nbsp;&nbsp;&nbsp;Ali zašto sam ja, srećnik, osećao da počinjem da ludim?...
<BR>
<BR>&nbsp;&nbsp;&nbsp;&nbsp;&nbsp;Verovatno mi je i odista bilo jako loše. Dolazili su nekakvi ljudi, nadnosili se nad mene šušteći. Jednom se dokotrljao i Pedel. Zamahnuo sam i lupio ga svom snagom.
<BR>&nbsp;&nbsp;&nbsp;&nbsp;&nbsp;"Ne shvatam", rekao je tiho i nestao.
<BR>&nbsp;&nbsp;&nbsp;&nbsp;&nbsp;Nasmejao sam se - eto šta se sve priviđa ponekad čoveku... i, ako mi se još jednom jave ta priviđenja - bilo bi divno kada bi se na mestu Pedela našao Pateri Pat.
<BR>&nbsp;&nbsp;&nbsp;&nbsp;&nbsp;A u sobu su ulazili ljudi, sve više i više, i svi su se naginjali nad mene, i njihova lica, niz za nizom, uzdizala su se do same tavanice, kao ogromne košnice, i sva ta beskonačna lica su pokretala trepavicama i monotono zujala:
<BR>&nbsp;&nbsp;&nbsp;&nbsp;&nbsp;"Ti moraš... Mo-raš... mo-raš..."
<BR>&nbsp;&nbsp;&nbsp;&nbsp;&nbsp;A posle su sa mnom radili nešto lako i nerazumljivo - ili su me mazili, ili su me njihali, i odvratnim, tankim, piskutavim glasovima pevali:
<BR>&nbsp;&nbsp;&nbsp;&nbsp;&nbsp;"Eto tako će ti biti bolje... bolje... bolje..."
<BR>&nbsp;&nbsp;&nbsp;&nbsp;&nbsp;Ali, bolje mi nije bilo, ako ni zbog čega drugog a ono zbog toga, što mi je bilo užasno neprijatno što se toliko ljudi muva oko mene i misli za mene šta treba da radim, kako da ležim, i kako da dišem i sve ostalo. Svi su oni bili istovetni, podjednako nepoznati ljudi, kao što ne bih mogao da razlikujem stotinu morževa u jednom stadu. I da se okrenem od njih nisam mogao, jer je celo moje telo bilo tako lako, da me jednostavno nije slušalo. Verovatno sam se nalazio pod nekakvim zračenjem, koje je u potpunosti potčinjavalo sebi moj nervni sistem. Ponekad sam dolazio sebi na nekoliko trenutaka, počinjao da tražim očima Elefantusa i - nisam ga nalazio i tada bih ponovo padao u onaj san, koji sam video svake noći od samog početka. Momenat prelaska u stanje sna sam prihvatao kao gubljenje svesti, a posle sam u snu dolazio sebi i osećao kako me neko nekuda vuče čvrstim metalnim šapama, i svaki put, kada su me prenosili preko praga sledećeg horizontalnog nivoa, moj spasilac me je spuštao na pod i obavljao nekakve manipulacije, posle čega se čuo težak udarac i nisko, otegnuto brujanje. Kada sam shvatio da se to zatvaraju zaštitne pregrade i da se uključuju polja superjake zaštite, počeo sam da urlam divljim glasom i da se otimam iz čeličnog zagrljaja 'gnoma'. On je nastavljao da me vuče ne obraćajući pažnju na moje očajničke pokušaje da se otmem.
<BR>&nbsp;&nbsp;&nbsp;&nbsp;&nbsp;"Odmah smakni polje!" vikao sam mu. "Razmakni zaštitne ploče, one ne mogu spolja da se otvore!"
<BR>&nbsp;&nbsp;&nbsp;&nbsp;&nbsp;"Nemoguće", odgovarao mi je on sa neverovatnom ravnodušnošću.
<BR>&nbsp;&nbsp;&nbsp;&nbsp;&nbsp;"Pa tamo su ljudi, čuješ li, tamo su još četiri čoveka!"
<BR>&nbsp;&nbsp;&nbsp;&nbsp;&nbsp;"Ne", odgovarao mi je on bez ikakvog uzbuđenja.
<BR>&nbsp;&nbsp;&nbsp;&nbsp;&nbsp;Shvatio sam da se pokvario i da sada može da počini razne neprijatnosti - jer, svi 'gnomovi' na kosmičkoj stanici bili su uključeni u poseban program, i kada bi se pojavila i najmanja opasnost, oni su se bavili isključivo spasavanjem ljudi. Činili su prava čuda i spasavali ih. A ovaj - ovaj ih uništava.
<BR>&nbsp;&nbsp;&nbsp;&nbsp;&nbsp;"Ostavi me i spasavaj one, četvoricu, oni su ostali tamo gore!"
<BR>&nbsp;&nbsp;&nbsp;&nbsp;&nbsp;"Tamo nema ljudi. Treba spasavati samo tebe."
<BR>&nbsp;&nbsp;&nbsp;&nbsp;&nbsp;"Ma ne, oni su tamo!"
<BR>&nbsp;&nbsp;&nbsp;&nbsp;&nbsp;"Tamo nema ljudi. Tamo su leševi."
<BR>&nbsp;&nbsp;&nbsp;&nbsp;&nbsp;Čudnovato je kako sam mu samo poverovao. Ne zbog toga što sam se navikao da ta stvorenja ne mogu da greše - jednostavno su se oko mene dešavale takve stvari da je čovek mogao da veruje samo u najgore. A ostati usamljen u tom paklu - to je i bilo u stvari ono najgore.
<BR>&nbsp;&nbsp;&nbsp;&nbsp;&nbsp;Kasnije sam pomislio da ono, što sam mu vikao, on ne bi mogao da izvrši, pošto sam znao: nekoliko minuta posle rada zaštitnog polja, pa još uz to uključenog na maksimalnu snagu, na površini nije mogla da ostane živa ni jedna jedina ćelija. Ja bih ipak i pored svega, prekinuo rad polja i krenuo bih nazad, ali on je sve proračunao i znao je da postupa na najbolji mogući način.
<BR>&nbsp;&nbsp;&nbsp;&nbsp;&nbsp;U međuvremenu me je moj 'gnom' pustio i počeo da daje signale poziva. Nekoliko sekundi kasnije, drugi, istovetan takav aparat pojavio se odnekud odozdo i prihvatio me. Prvi 'gnom' je izdao drugom nekakva naređenja i vratio se nazad. Drugi je, isto kao i prvi, zatvorio za njim zaštitne ploče. Prvi je ostao tamo, gde se lagano i neumitno kroz metal probijalo smrtonosno zračenje. Zašto je otišao? Kasnije su mi 'gnomovi' objasnili da je on ulovio u sebi usmereno polje nepoznate prirode i, pošto nije mogao da shvati smisao onoga što se dešavalo, smatrao je za najbolje da me napusti i prepusti brizi drugih aparata, a sam se vratio u zonu uništavajućih zraka, samo da me ne podvrgne dopunskoj opasnosti svojim zračenjem. On je bio dobar momak, taj prvi 'gnom', mudro me je i samopožrtvovano vukao kroz vrata nazad u život - nisu uzalud njegov program sastavili ljudi, koji su ne jednom dospevali u neprilike u međuzvezdanom prostranstvu. I on je postupio kao čovek, učinivši sve da bi spasao drugoga, otišavši pri tome sam u sigurnu pogibiju. Jedno me je ipak mučilo: sva ta mudrost, sva ta energija trošeni su samo da bih bio spasen ja jedini. Beskonačno jaki u svojoj svemoći, ti roboti nisu ni prst pomerili da bi spasli ostale, čim su izračunali da su gustina i jačina zračenja mnogo jači od smrtonosnih doza.
<BR>&nbsp;&nbsp;&nbsp;&nbsp;&nbsp;Tako je to bilo onda, i isto tako jasno sam sve to video i sada u snu. Metalne, grube šape vukle su me preko pragova, spuštale u ledene otvore, i sve niže i niže - tamo gde je još postojala nada u spas. Ali, ja sam se otimao iz tih šapa i znao sam da neću uspeti da se otmem, i ponovo sam se otimao, i tako san za snom, sve do beskonačnosti. Na taj sam način iskupljivao trenutak očajanja, dok moj razum, podivljao od užasa i spustivši se na nivo tih mašina, nije poverovao konačno u pogibiju onih drugih. Poverovao sam, morao sam u to da poverujem, i svaki drugi na mom mestu bi poverovao, ali upravo to sebi nikako nisam mogao da oprostim.
<BR>&nbsp;&nbsp;&nbsp;&nbsp;&nbsp;Osećao bih se sasvim dobro da nije bilo tih uspomena. I još sam žalio, što sam se tako surovo poneo prema Pedelu. Ako ostavimo po strani činjenicu da sam upravo njemu i bio obavezan za stanje u kome sam se nalazio, on i nije bio baš tako loš momak. Zašto se više ne pojavljuje? Uvredio se? Uvredljivost je od vajkada odlikovala ljude niskog intelekta. Sada se to pravilo sigurno proširilo i na robote. A možda sam ga dobro unakazio? Snage za tako nešto ipak imam. Otvorivši malo jedno oko, posmatrao sam kako su se nečujno oko mene muvali ljudi u belom. Na časnu reč, sa radošću bih ih sve dao za jednog jedinog Pedela. Na njega sam se već bio navikao, i kada je on nestao, onda sam ga se među svim tim tuđim, užurbanim ljudima sećao kao nekog dragog rođaka. Suviše sam mnogo maštao o tome da se vratim među ljude, a kada mi je to konačno pošlo za rukom, najednom se ispostavilo da mi uopšte nije potrebna ta masa ljudi, da mi je potrebna samo nekolicina, ali da to budu moji, bliski, toplokrvni, đavo ga odneo - ljudi, a takvih na Zemlji zbog nečega nije bilo. Oko mene se muvalo najmanje pedesetak ljudi, i sve su to, izgleda, bili istaknuti stručnjaci; oni su se majali sa mnom, trudili su se da me što pre postave na noge, ali u svojoj brzini nisu ostavljali mesta za tako neophodnu mi ljudsku toplinu.
<BR>&nbsp;&nbsp;&nbsp;&nbsp;&nbsp;Nisam već dugo padao u san. Jednom sam se probudio i osetio da mogu da govorim. Ali, odmah sam pomislio da će me, kada su mi već tako milostivo vratili govor, u prvo vreme posmatrati.
<BR>&nbsp;&nbsp;&nbsp;&nbsp;&nbsp;"Dva puta dva", rekao sam, "to je Pedel sa kusurom."
<BR>&nbsp;&nbsp;&nbsp;&nbsp;&nbsp;I neka misle o meni šta hoće.
<BR>&nbsp;&nbsp;&nbsp;&nbsp;&nbsp;Ne znam šta su oni pomislili o meni, ali su se uskoro otvorila vrata, i ušao je Elefantus jedva se malo pogrbivši.
<BR>&nbsp;&nbsp;&nbsp;&nbsp;&nbsp;Seo je pored mene i nagao ka meni svoja mršava ramena. 'No, eto', pomislio sam, 'sada odista živim. Sada se istovremeno sećam one četvorice, tugujem za Sanom, mučim se zbog sopstvene neprilagođenosti ovom životu, koji se odvija brzinom kurirskih mobila, dosađujem se bez Pedela i evo, uskoro ću ponovo da se uznemiravam zbog Elefantusa, koji po mojoj milosti, čini mi se, može da oslepi.' Da me je mučilo nešto - samo jedna jedina stvar - onda bi to bilo kao u nekom lošem romanu: 'jedna misao mu nije davala mira...' Tako se to i dešava u snu - jedna misao. A kada otpočinje pravi život - na čoveka pada odmah trideset i tri razloga za razna tamo preživljavanja.
<BR>&nbsp;&nbsp;&nbsp;&nbsp;&nbsp;"Kako se osećate?" upitao sam Elefantusa.
<BR>&nbsp;&nbsp;&nbsp;&nbsp;&nbsp;Uvek uzdržan, Elefantus je dozvolio sebi da se začudi.
<BR>&nbsp;&nbsp;&nbsp;&nbsp;&nbsp;"Zahvaljujem se, ali mi se čini da sam ja taj, koji bi trebalo da bude zabrinut za stanje u kome se vi nalazite."
<BR>&nbsp;&nbsp;&nbsp;&nbsp;&nbsp;"Ponašate se prema meni kao prema bolesnom detetu, doktore Elia. A ja želim da znam: mogu li da budem sa ljudima? Da li predstavljam opasnost po okolinu? Ja to moram, shvatite me, moram da znam..."
<BR>&nbsp;&nbsp;&nbsp;&nbsp;&nbsp;Elefantus je počeo da trepće.
<BR>&nbsp;&nbsp;&nbsp;&nbsp;&nbsp;"Pretpostavljali smo da je tako nešto moguće. Ali uveravam vas da su sve naše mere sigurnosti bile nepotrebne - vi ne nosite u sebi nikakvo zračenje - ni primarno, ni usmereno."
<BR>&nbsp;&nbsp;&nbsp;&nbsp;&nbsp;"Ali, Pateri Pat je stručnjak u toj oblasti. I on se boji..."
<BR>&nbsp;&nbsp;&nbsp;&nbsp;&nbsp;"U neku ruku sam ja takođe... stručnjak." Počeo sam da se osećam nelagodno.
<BR>&nbsp;&nbsp;&nbsp;&nbsp;&nbsp;"Izvinite", nastavio je Elefantus. "Sada mogu da vam priznam da smo se namerno trudili da vas ogradimo od spoljnjeg sveta. Pateri Pat je smatrao da je to obavezan uslov za vaše što brže uključivanje u ritam života celog čovečanstva. Ovde, u skrovitom kutu Švajcarskog nacionalnog parka, trebalo je da bez ikakvih smetnji savladate svoju specijalnost u tom stepenu, da se ne osećate na Zemlji kao tuđin i neznalica. Uzeli smo pravo da odlučujemo za drugog čoveka kako on treba da živi. A za to nismo imali prava. Pogrešili smo, i ja sam glavni krivac pred vama, jer sam se složio sa Pateri Patom i... još jednim čovekom."
<BR>&nbsp;&nbsp;&nbsp;&nbsp;&nbsp;"Ne treba, doktore Elia", stavio sam ruku na njegov suvi dlan. "Sve će biti u najboljem redu."
<BR>&nbsp;&nbsp;&nbsp;&nbsp;&nbsp;Tužno me je pogledao:
<BR>&nbsp;&nbsp;&nbsp;&nbsp;&nbsp;"Možda... Možda će kod vas i biti sve u najboljem redu." Zastao je. "Zdravi ste, Ramone. I još nešto: prekosutra je - Nova godina. Sećate li se?"
<BR>&nbsp;&nbsp;&nbsp;&nbsp;&nbsp;"Da, da, razume se." A predstave o tome nisam imao.
<BR>&nbsp;&nbsp;&nbsp;&nbsp;&nbsp;On je brzo, jedva se malo nagavši napred krenuo ka izlazu. On je takođe stalno nekuda hitao. To nije padalo u oči, jer je bio mršav i nekako lak, kao slepi miš. Druga je stvar - Pateri Pat. Njegova užurbanost me je oduvek čudila, čak me je i neprijatno zapanjivala, kao što bi bila smešna čoveku lakoća kretanja nilskog konja, koji je dospeo na planetu sa silom teže deset puta manjom od one što vlada na Zemlji.
<BR>
<BR>&nbsp;&nbsp;&nbsp;&nbsp;&nbsp;Probudivši se sutradan, potpuno neočekivano sam otkrio da se sa druge strane prozora svuda nalazi sneg, iako sam znao da se u Jegerhauenu plafon subtropske klime nalazi na visini od deset metara. Ali, obrisi planina koje su ovde bile mnogo bliže, učinile su mi se poznatima. Do njih je bilo oko kilometar i po do dva: uzana staza polazila je iza moje kuće i, nestajala među tamnoplavim jelama. Zabacio sam ruke za glavu i protegao se. No, vraga će me sada ovde zadržati. Uzeću skije i krenuti tamo, među plave jele, a ako ne bude bilo skija - krenuću ovako, valjajući se u smetovima, lomeći grane, hvatajući usnama sneg, sve dok slepoočnice ne počnu da me bole od suvog i bodljikavog mraza. Od takvih misli je u sobi počeo da se oseća miris četinara i još nečeg gorkog. Čak je nekako suviše jako zamirisalo. Nagao sam se - kraj same postelje, na podu, ležao je naramak oštre, nalik na osoku trave i ogromni cvetovi seliora, koji su bili ubrani na brzu ruku, gotovo bez lišća - surove zvezde ne jarkoružičaste, kao u Elefantusovom vrtu, već nežnoljubičaste, divlje. I još nekoliko gustih jelovih grana sa debelim iglama, sa smolastom paučinom na nevešto pokidanim krajevima. I kapljice vode na belom, kao izgaženi sneg, podu.
<BR>&nbsp;&nbsp;&nbsp;&nbsp;&nbsp;A kraj vrata, naslonivši se na dovratak ramenima i spustivši ruke, stajala je Sana.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
