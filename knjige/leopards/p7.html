<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Jurio sam kao da su mi za petama bili pregladneli leopardi. Kroz šumu sam proleteo takvom brzinom, da je za mnom ostao samo oblak snega koji je spadao sa jela. Osvrnuo sam se. Ne, rano je - mobil koji bi se spustio ovamo, mogao bi se videti iz Jegerhauena. Naglo sam skrenuo ulevo i sjurio se niz padinu. Brzina je bila ludačka, čak i za tako bezbedni spust. Ali ja sam ga dobro poznavao. Lagano sam počeo da kočim. Posle sam naglo iskrenuo skije i zaustavio se.
<BR>&nbsp;&nbsp;&nbsp;&nbsp;&nbsp;"Koliba... Koliba...", pozivao sam, prinevši 'miki' samim ustima, tako da je on postao topao i prekrio se parom.
<BR>&nbsp;&nbsp;&nbsp;&nbsp;&nbsp;"Koliba sluša. Čime mogu da pomognem?" začuo se metalni glas.
<BR>&nbsp;&nbsp;&nbsp;&nbsp;&nbsp;No, razume se, sa posadom od samo četiri čoveka bilo bi odista glupo da kraj fona dežuraju ljudi. Verovatno su roboti analizirali sve izveštaje koji su stizali i samo su u krajnjem slučaju pozivali ljude.
<BR>&nbsp;&nbsp;&nbsp;&nbsp;&nbsp;"Molim jednosedni mobil na peleng, rekao sam. Peleng po fonu."
<BR>&nbsp;&nbsp;&nbsp;&nbsp;&nbsp;I doterao sam 'miki' na signale pelenga.
<BR>&nbsp;&nbsp;&nbsp;&nbsp;&nbsp;Oblaka nije bilo, i Kolibu sam ugledao iz daljine. Jurila je ka meni fantastičnom brzinom. Mršava crna figura igrala je na prostoru pred Kolibom nekakvu divljačku igru. Razume se, to su mogli da budu ili Tuan, ili Il. Rukom sam dohvatio pult upravljanja i doterao fon na Kolibu. Iz crnog diska poleteli su oduševljeni vapaji: "Ehej, stražo, diži signalna svetla! Na horizontu jedan od naših brodova!"
<BR>&nbsp;&nbsp;&nbsp;&nbsp;&nbsp;Mobil se spustio kraj samih njenih nogu.
<BR>&nbsp;&nbsp;&nbsp;&nbsp;&nbsp;"Brže!" povikala je. "Upravo ste nam danas potrebni kao hleb nasušni! No, izlazite, jer će se on sada vratiti!" Upravo danas nisam bio raspoložen da skačem kao proletnja senka. Želeo sam da se izjadam. Hteo sam Džabžu. Bio mi je potreban njegov prsluk da se isplačem u njega. Izašao sam i počeo da gunđam:
<BR>&nbsp;&nbsp;&nbsp;&nbsp;&nbsp;"Vaspitana sobarica ne zviždi u prste kada ugleda gosta, kao momak na piratskom brodu, već sklapa ruke pod keceljom i učtivo se raspituje šta je posetiocu potrebno."
<BR>&nbsp;&nbsp;&nbsp;&nbsp;&nbsp;"Dobro, dobro, imaćete i vaspitanu sobaricu, pa čak i sa kapicom na glavi ako hoćete, a sada izlazite, nemamo mehaničara."
<BR>&nbsp;&nbsp;&nbsp;&nbsp;&nbsp;Uhvatila me je za ruku i povukla kroz uski otvor vrata.
<BR>&nbsp;&nbsp;&nbsp;&nbsp;&nbsp;"Brže, brže", bez ikakvih obzira me je ugurala u kabinu teretnog lifta. "Da završimo pre nego što se vrati Tuan."
<BR>&nbsp;&nbsp;&nbsp;&nbsp;&nbsp;"A čime to mogu da vam pomognem?"
<BR>&nbsp;&nbsp;&nbsp;&nbsp;&nbsp;"Nešto nije u redu sa blokom zvučnog prijema."
<BR>&nbsp;&nbsp;&nbsp;&nbsp;&nbsp;"Kod koga to?"
<BR>&nbsp;&nbsp;&nbsp;&nbsp;&nbsp;"Kod Tuana."
<BR>&nbsp;&nbsp;&nbsp;&nbsp;&nbsp;Nisam uspeo ni da postavim pitanje, a lift se zaustavio, i Il me je već vukla dalje, kroz ogromne prostorije koje su u stvari, koliko sam mogao da pogodim, bile prostorije za akumulatore, kibernetičare, bila su tu i skladišta i kiber-remontne radionice. Na kraju, u manjoj prostoriji sa plavičastim zidovima ugledao sam preostalu trojicu. Lakost i Džabža su se nadneli nad Tuanom koji je sedeo u fotelji i, čini se da su ga češljali, umirući od smeha. Il je pritrčala i počela da se kliberi tako zvonko, da sam se i sam osmehnuo.
<BR>&nbsp;&nbsp;&nbsp;&nbsp;&nbsp;Tuanova oprema me je odista potresla. Sav u belom, blistavom oklopu, koji je podvlačio njegovu atletsku figuru, u belosnežnim rukavicama od jelenske kože koje su se tesno pripijale uz šaku, kojoj bi mogla da pozavidi i sama Il, sedeo je zavaljen u fotelju, prepustivši drugovima da mu savijaju i slažu raskošnu bradu. Istočnjački parfemi su se osećali po sobi. Posmatrao sam ga i nisam mogao da shvatim na koga više liči: na predivnog ritera-krstaša ili na ništa manje lepog Saracena?
<BR>&nbsp;&nbsp;&nbsp;&nbsp;&nbsp;"Ustani dete, i pozdravi čiku", naredio je Džabža i povukao Tuana za raskošni brk.
<BR>&nbsp;&nbsp;&nbsp;&nbsp;&nbsp;Tuan se ispravio.
<BR>&nbsp;&nbsp;&nbsp;&nbsp;&nbsp;Zapanjio sam se. To je bio, a istovremeno i nije bio Tuan. To je bio najdivniji robot na svetu, sa sladunjavom fizionomijom, od koje bi pravi Tuan jednostavno prepukao.
<BR>&nbsp;&nbsp;&nbsp;&nbsp;&nbsp;'Tuan' mi se uzdržano poklonio. Osećao se Lakostov rad.
<BR>&nbsp;&nbsp;&nbsp;&nbsp;&nbsp;"No?" upitala je Il.
<BR>&nbsp;&nbsp;&nbsp;&nbsp;&nbsp;"Izložite ga u berbernici", posavetovao sam ih.
<BR>&nbsp;&nbsp;&nbsp;&nbsp;&nbsp;"Šteta što ne postoji svemirska asocijacija starih devica", rekao je Lakost.
<BR>&nbsp;&nbsp;&nbsp;&nbsp;&nbsp;"On bi se tamo pojavljivao na prijemnim ispitima", prihvatio je Džabža.
<BR>&nbsp;&nbsp;&nbsp;&nbsp;&nbsp;"Momci, dajte mi ga", zatražila je Il. "Garantujem vam da ću ponovo uvesti idolopoklonstvo."
<BR>&nbsp;&nbsp;&nbsp;&nbsp;&nbsp;"To je sve jako veselo, ali on ne radi kako treba. Ramone, nadam se da vam neće biti teško da pogledate jedan blok."
<BR>&nbsp;&nbsp;&nbsp;&nbsp;&nbsp;Lakost i ja smo se bez ikakvih obzira uvukli u belo-snežni želudac tog lepotana.
<BR>&nbsp;&nbsp;&nbsp;&nbsp;&nbsp;Pola sata smo ga doterivali, ponekad ubacujući po koju šalu. Dečak je počeo da radi kao hronometar. Ukoliko sam dobro shvatio, on je bio predviđen za najjedonstavnije mehaničke radnje, ali je njegov osnovni zadatak bio da dublira Tuana u njegovoj instruktorskoj delatnosti. Za to je nabubao ne samo sve priručnike i instrukcije iz alpinizma i smučanja, već takođe arhive baze od dana njenog osnivanja i sva istorijska dokumenta, koja su se odnosila na Švajcarski nacionalni park, što je u stvari predstavljalo potresni spisak tragičnih događaja koji su se desili u tim planinama. Nema šta - to je bio odista obrazovani momak.
<BR>&nbsp;&nbsp;&nbsp;&nbsp;&nbsp;Završili smo doterivanje upravo u trenutku kada se začuo metalni glas:
<BR>&nbsp;&nbsp;&nbsp;&nbsp;&nbsp;"Mobil 'Hrom-tri' stigao je na startno mesto."
<BR>&nbsp;&nbsp;&nbsp;&nbsp;&nbsp;Pogledali smo se.
<BR>&nbsp;&nbsp;&nbsp;&nbsp;&nbsp;"Svi na palubu!" rekla je Il gromkim šapatom, kao da je neko spolja mogao da nas čuje.
<BR>&nbsp;&nbsp;&nbsp;&nbsp;&nbsp;U istom trenutku smo se svi našli u onoj omanjoj sali obloženoj brvnima; gde sam proveo svoju prvu noć u Kolibi.
<BR>&nbsp;&nbsp;&nbsp;&nbsp;&nbsp;Tuan je ušao istovremeno sa nama kroz vrata na suprotnoj strani.
<BR>&nbsp;&nbsp;&nbsp;&nbsp;&nbsp;"Gde vi to svi zajedno nestajete?" sumnjičavo nas je upitao.
<BR>&nbsp;&nbsp;&nbsp;&nbsp;&nbsp;Činilo se da poslednji dani nisu uticali na njegov karakter baš najpovoljnije.
<BR>&nbsp;&nbsp;&nbsp;&nbsp;&nbsp;"Pa eto, upoznali smo gosta s prostorijama." Džabža je raširio usta od uveta do uveta.
<BR>&nbsp;&nbsp;&nbsp;&nbsp;&nbsp;Tuan mi je krenuo u susret sa ispruženom rukom.
<BR>&nbsp;&nbsp;&nbsp;&nbsp;&nbsp;"Odlično! Često smo vas pominjali."
<BR>&nbsp;&nbsp;&nbsp;&nbsp;&nbsp;Osećao sam se prijatno što su me se sećali.
<BR>&nbsp;&nbsp;&nbsp;&nbsp;&nbsp;"Ima li novosti?" upitao je uznemireno.
<BR>&nbsp;&nbsp;&nbsp;&nbsp;&nbsp;"Da, i nisu najbolje. Moraćeš da odeš na šesnaesti kvadrat", tonom načelnika, koji ne podnosi protivurečenje, progovorio je Džabža.
<BR>&nbsp;&nbsp;&nbsp;&nbsp;&nbsp;"A šta, je li ih već zatrpalo?" sa nadom u pogledu, digao je oči na njega Tuan.
<BR>&nbsp;&nbsp;&nbsp;&nbsp;&nbsp;Sada sam shvatio u čemu je bila stvar. To su bili oni koji nisu bili mlađi od osamdeset godina.
<BR>&nbsp;&nbsp;&nbsp;&nbsp;&nbsp;"Još nije", odgovorio je neumoljivi Džabža. "Ali, oni to očekuju svakog trenutka. Uzimajući u obzir njihov uzrast, ne možemo im odreći onu ljubaznost koju zahtevaju."
<BR>&nbsp;&nbsp;&nbsp;&nbsp;&nbsp;"Još nešto?"
<BR>&nbsp;&nbsp;&nbsp;&nbsp;&nbsp;"Moraćeš sam da ih prevedeš preko grebena."
<BR>&nbsp;&nbsp;&nbsp;&nbsp;&nbsp;"Ja sam alpinista, a ne udvarač, a greben nije mesto za šetnje. I nikakve dame neću nikuda povesti!"
<BR>&nbsp;&nbsp;&nbsp;&nbsp;&nbsp;"Hoćeš!"
<BR>&nbsp;&nbsp;&nbsp;&nbsp;&nbsp;"Da se opkladimo!"
<BR>&nbsp;&nbsp;&nbsp;&nbsp;&nbsp;"Deset poziva."
<BR>&nbsp;&nbsp;&nbsp;&nbsp;&nbsp;"Ha! I svih dvadeset! I pripremi svoj mobil."
<BR>&nbsp;&nbsp;&nbsp;&nbsp;&nbsp;Džabža se okrenuo prema vratima.
<BR>&nbsp;&nbsp;&nbsp;&nbsp;&nbsp;"Tuane!" dreknuo je i vrata su se tada otvorila.
<BR>&nbsp;&nbsp;&nbsp;&nbsp;&nbsp;Bili smo pripremljeni za taj prizor, i ipak se u nama nešto sledilo. Na pragu je stajao Tuan, ustremivši napred zamišljeni pogled predivnih kestenjastih očiju. Nežno rumenilo mu oblivaše obraze tamo gde nisu bili prekriveni bradom. Il je isplazila vrh jezika.
<BR>&nbsp;&nbsp;&nbsp;&nbsp;&nbsp;"Tuane", rekao je Džabža, i robotove oči, bacajući oko sebe zlataste iskre, kao kod divojarca, okrenule su se i ustremile u tačku iz koje je dopirao zvuk. "Dođi ovamo, potreban si nam."
<BR>&nbsp;&nbsp;&nbsp;&nbsp;&nbsp;Robot je čvrstim korakom prešao preko sobe i zaustavio se pred Džabžom. Korak mu je bio uzdržan i lak. Od svakog pokreta odisao je nečim idealnim, šta je čovek nehotice želeo da poljubi.
<BR>&nbsp;&nbsp;&nbsp;&nbsp;&nbsp;"Šta želite?" začuo se glas 'Tuana', Pravom Tuanu opustila se donja vilica.
<BR>&nbsp;&nbsp;&nbsp;&nbsp;&nbsp;"Poletećeš u šesnaesti kvadrat, sačekaćeš tamo grupu alpinista (začuo se zajednički uzdah), upoznaćeš ih sa okolnostima i prevešćeš ih preko grebena. Čim pređeš granicu kvadrata - vrati se ovamo. Da li je sve jasno?"
<BR>&nbsp;&nbsp;&nbsp;&nbsp;&nbsp;"Sve je jasno. Koji mobil da uzmem?"
<BR>&nbsp;&nbsp;&nbsp;&nbsp;&nbsp;"Galij-jedan. Meteorološki podaci su povoljni, podatke ćeš dobiti za vreme leta. Sam ćeš ih zatražiti."
<BR>&nbsp;&nbsp;&nbsp;&nbsp;&nbsp;"Mogu li da idem?"
<BR>&nbsp;&nbsp;&nbsp;&nbsp;&nbsp;"Srećno! Kreći!"
<BR>&nbsp;&nbsp;&nbsp;&nbsp;&nbsp;Još jedan bezvučni poklon i Tuanov dvojnik je nestao.
<BR>&nbsp;&nbsp;&nbsp;&nbsp;&nbsp;"Dušice!" nije mogla da se uzdrži Il, šaljući mu vazdušne poljupce. "Srce! Mačence!"
<BR>&nbsp;&nbsp;&nbsp;&nbsp;&nbsp;Džabža je lupio po ramenu pravog Tuana:
<BR>&nbsp;&nbsp;&nbsp;&nbsp;&nbsp;"I pripremi svoj mobil..."
<BR>&nbsp;&nbsp;&nbsp;&nbsp;&nbsp;Tuan je, zanoseći se, ustao u svoj svojoj visini i počeo demonstrativno da čupa dlake iz brade.
<BR>&nbsp;&nbsp;&nbsp;&nbsp;&nbsp;"Jedan, brojao je Lakost, dva, tri, četiri, pet, šest..."
<BR>&nbsp;&nbsp;&nbsp;&nbsp;&nbsp;"Boli", rekao je Tuan i odmahnuo rukom. "Sada ću je obrijati."
<BR>&nbsp;&nbsp;&nbsp;&nbsp;&nbsp;"Tuane!" zapištala je Il, pojurivši ka njemu. "Samo to ne!... Seti se svoje neznanke. Radi nje si dužan da nosiš breme svoje brade."
<BR>&nbsp;&nbsp;&nbsp;&nbsp;&nbsp;"No, dobro, dobro." Džabža je uhvatio Il za crne prste. "Brada ulazi u inventar Kolibe i zato ostaje neprikosnovena. A sada ne bi bilo suvišno da upitamo, zbog čega je izvoleo doći naš visoko poštovani gost?"
<BR>&nbsp;&nbsp;&nbsp;&nbsp;&nbsp;U dve reči sam ispričao o svom strahovanju da ne umem da vladam vatrenim oružjem. Džabža se namrštio.
<BR>&nbsp;&nbsp;&nbsp;&nbsp;&nbsp;"Današnjoj omladini sve izgleda lako... bio sam ubeđen da sam stariji od njega najmanje pet do sedam godina. Za mesec dana ćeš, razume se, naučiti da razbijaš flaše, pa i to samo pod uslovom da svakodnevno treniraš. Ali, u lov na jelena te neću povesti. A sada hajde, da se malo poigramo. A ti, crvendaću, pobrini se za večeru."
<BR>&nbsp;&nbsp;&nbsp;&nbsp;&nbsp;Il je digla trepavice i nasmešila se. Zbog nečega mi se činilo da je mogla, ako je samo htela, da pokreće svaku trepavicu ponaosob.
<BR>&nbsp;&nbsp;&nbsp;&nbsp;&nbsp;Izašli smo na teren ispred Kolibe. Ne bi se moglo reći da se bojim visine, ali se nekako nisam baš previše radovao perspektivi da pod nogama imam jedno pet stotina metara vertikalnog leta. Uz sve to, nisam video metu koju bismo mogli da gađamo. Jedino možda oblake.
<BR>&nbsp;&nbsp;&nbsp;&nbsp;&nbsp;"Idemo!" viknuo je Džabža, ali sam shvatio da se to ne odnosi na mene. I odista, sa leve i desne strane od nas su se uvis digla dva mala mobila između kojih je bio zategnut konopac. Na konopcu se njihalo tuce flaša. Mobili su počeli da lebde u vazduhu na tridesetak metara od nas.
<BR>&nbsp;&nbsp;&nbsp;&nbsp;&nbsp;Moram reći da je taj dan bio dan razočarenja ne samo za Tuana. Opalio sam oko pedeset hitaca po oblacima, četiri po desnom mobilu, dva - po levom, i jedan - u flašu. I to - pravo u grlić.
<BR>&nbsp;&nbsp;&nbsp;&nbsp;&nbsp;"D-da", rekao je Džabža i počeo da mi objašnjava kako treba da se puni i prazni pištolj.
<BR>&nbsp;&nbsp;&nbsp;&nbsp;&nbsp;Brzo sam to savladao i, uzevši pištolj, ne razmišljajući mnogo, opalio sam mu u nogu, ruku i glavu. Da sam pucao isto toliko puta koliko sam pucao i u oblake, sigurno bih ga pogodio, tim pre što sam pucao iz neposredne blizine. Još jednom mi je sve objasnio i stao iza mojih leđa. Posle tri bezuspešna pokušaja samoubistva, slegao sam ramenima i vratio mu puštolj. Strpao ga je u džep i kratko, ali jasno mi objasnio svoje gledište o tome šta će raditi roboti za nas u najbližoj budućnosti, ako i nadalje budemo nipodaštavali fizički trening.
<BR>&nbsp;&nbsp;&nbsp;&nbsp;&nbsp;Posle toga smo se vratili u društvo divno raspoloženi i sa fantastičnim apetitom.
<BR>&nbsp;&nbsp;&nbsp;&nbsp;&nbsp;Društvo se sastojalo od dve medveđe kože i Lakosta koji je ležao popreko na njima.
<BR>&nbsp;&nbsp;&nbsp;&nbsp;&nbsp;"No, kako je?" digao je glavu sa knjige.
<BR>&nbsp;&nbsp;&nbsp;&nbsp;&nbsp;"Učvrstio sam svoje pacifističke tendencije", rekao sam, da bih se prvi nasmejao.
<BR>&nbsp;&nbsp;&nbsp;&nbsp;&nbsp;Ali, Lakost je, izgleda, iscrpeo svoje oštroumlje na Tuanu i sada se mirno krio iza knjige. Ne bih rekao da bi ovde gosta počeli da štede. Jednostavno im je za taj dan bilo već dosta.
<BR>&nbsp;&nbsp;&nbsp;&nbsp;&nbsp;Sto je već bio postavljen. Nikakvih prefinjenih jela, kao na primer medveđeg pečenja nije bilo, ali se u celom načinu serviranja osećao onaj graciozni nemar, koji je odmah pravio razliku ovog stola od jegerhauenskog, gde su sve pripremali i servirali roboti.
<BR>&nbsp;&nbsp;&nbsp;&nbsp;&nbsp;"Već ste se vratili?" začuo se iza vrata zvonak glas Il. "Otvorite brže, nemam dovoljno ruku."
<BR>&nbsp;&nbsp;&nbsp;&nbsp;&nbsp;Pojurio sam ka vratima, gurnuo ih i - zanemeo po drugi put tog dana. Il je promakla u sobu jedva držeći u ruci pet ili šest tanjira.
<BR>&nbsp;&nbsp;&nbsp;&nbsp;&nbsp;Ali, kako je samo bila odevena.
<BR>&nbsp;&nbsp;&nbsp;&nbsp;&nbsp;Sva je bila u dugačkom i šuštavom.
<BR>&nbsp;&nbsp;&nbsp;&nbsp;&nbsp;Snežno bela kecelja dosezala je do samog poda.
<BR>&nbsp;&nbsp;&nbsp;&nbsp;&nbsp;A na glavi se nalazila kapica.
<BR>&nbsp;&nbsp;&nbsp;&nbsp;&nbsp;Ali ni Džabža ni Lakost nisu ni brkom pomerili, čak se nisu ni zainteresovali kakav je utisak na mene ostavila cela ta maskarada.
<BR>&nbsp;&nbsp;&nbsp;&nbsp;&nbsp;"Ne smetati jedan drugome da se prave gluposti - to je zakon Kolibe" - setio sam se Ilinih reči.
<BR>&nbsp;&nbsp;&nbsp;&nbsp;&nbsp;Pogledala me je tako stidljivo, kao da sam je poznavao samo nekoliko minuta i kao da sam mogao u tako nešto da poverujem, i sakrila ruke ispod kecelje i ponovo nestala.
<BR>&nbsp;&nbsp;&nbsp;&nbsp;&nbsp;Muškarci su krenuli prema stolu. Ponovo se pojavila Il i predala nam posudu sa kafom koja se dimila. Sela je na svoje uobičajeno mesto, poduprla obraz obnaženom do lakta rukom. Čekali smo Tuana.
<BR>&nbsp;&nbsp;&nbsp;&nbsp;&nbsp;"Blagorodnici!" zaurlao je, ulećući u sobu. "Ne, to treba videti sopstvenim očima. Skupili su se u gomilu, a on pred njima gestikulira kao neki hrišćanski propovednik. Izgleda da im priča sve tragične slučajeve, koji su se odigrali na tom grebenu. Dao bih ne znam šta, kada bih mogao da čujem šta i kako tamo improvizuje."
<BR>&nbsp;&nbsp;&nbsp;&nbsp;&nbsp;"Uzmi ako hoćeš badava", rekao je Lakost. "Uzeli smo u obzir tvoju radoznalost, i u prvo vreme sve njegove propovedi se snimaju. Treba samo pričekati da se vrati - tada ćemo se dobro zabaviti."
<BR>&nbsp;&nbsp;&nbsp;&nbsp;&nbsp;Kako sam i pretpostavljao, sa stanice je vršeno posmatranje svakog kutka nacionalnog parka. Interesantno je, da li se i teritorija Jegerhauena može isto tako slobodno da vidi? Moraću da proverim.
<BR>&nbsp;&nbsp;&nbsp;&nbsp;&nbsp;Tuan je obema rukama zagladio kosu, povukao džemper - danas je u uniformi bio Lakost - i blaženo se ispružio u fotelji. Il mu je gurnula tanjir i osmehnula se onim čudnovatim, dragim i stidljivim osmejkom, koji nikako nisam hteo ozbiljno da prihvatim. Ali, ostali su to prihvatili kao normalnu stvar, tako da mi nije preostajalo ništa drugo do da jedem i krišom razgledam njene ukrase.
<BR>&nbsp;&nbsp;&nbsp;&nbsp;&nbsp;Crvenkasta atlasna kapica sa dvostrukim redom starinskih čipki i trakom boje golubijeg krila potpuno joj je prekrivala kosu, laka bela marama jedva je pokrivala vrat - on joj je inače, sve do brade, bio obavijen crnim trikoom.
<BR>&nbsp;&nbsp;&nbsp;&nbsp;&nbsp;Atlasna bluza ili košuljica, ili žaket - sam bog zna kako to žene zovu - bila je boje starog piva i rukavi, zasukani do iznad laktova, da ne bi upali u nekakav sos, omogućavali su da se vide uske manžete donje bluze, koja je na moju veliku nesreću prekrivala laktove. Krajevi marame nestajali su ispod četvorougaonog gornjeg dela kecelje, koja se držala bog zna na čemu. Suknju nisam video, ali sam se sećao da je bila siva, i stalno je tiho škriputala pod stolom. Minijaturne raskošne cipelice bile su potpuno glatke, bez ikakvih ukrasa. U suštini, sve je bilo jako jednostavno. Razume se, ako čovek ne bi mislio na to da u svakom trenutku može da se začuje uzbuna i da bi tada svi morali da krenu na mesto nekakve nesreće. Ali ako se čovek odvoji od planina i provalija, onda sam smatrao da je radna odeća sobarica Kolibe prosto očaravajuća.
<BR>&nbsp;&nbsp;&nbsp;&nbsp;&nbsp;Svirala je muzika. Neka klasika - još malo pa Mocart. Nisam ni zapazio kada je počela da svira, tako se prirodno uklapala u celu tu atmosferu. Vitke ruke Il nečujno su vračale u svetlosti treperavih jezičaka sveća. Posmatrao sam te ruke, i lagano sam počinjao da shvatam kakva će potresna žena postati jednom ta devojčica, ako ona već sada ume tako dobro da shvati da se i pored predivnih prijateljskih odnosa u toj kući ponekad ipak oseća hladnoća beskonačnih obdaništa za dečake; ona im donosi svu kondenzovanu u njoj ženstvenost, ali se pri tome mudro ograđuje čarolijom nedodirljive bajke.
<BR>&nbsp;&nbsp;&nbsp;&nbsp;&nbsp;I danas je njen riter bio Lakost, iako ga ničim nije izdvajala; nije mu se smeškala ništa više nego ostalima, ali je ipak bilo nečeg zajedničkog u njenoj starinskoj haljini i njegovom supersavremenom trikou sa srebrnastim koletom u čiju su podstavu bili tako dobro montirani svi mogući uređaji; možda bi tako odevena pre nekoliko stoleća i izgledala kao služavka; ali sada je to bila vila, i to vila najvišeg mogućeg ranga. A Lakostu je nedostajao samo orden Zlatnog Runa. Razgovor za stolom je vođen u pola glasa, odavno ga već nisam pratio, i niko me nije uznemiravao, dozvoljavali su mi da se predam svojim mislima, i čudio sam se kako sam to za vreme moje prethodne posete mogao i da pomislim da ovaj dečak Tuan ima bilo kakve veze sa njom.
<BR>&nbsp;&nbsp;&nbsp;&nbsp;&nbsp;Večera je već bila završena, ali niko nije ustajao; muzika je neprestano svirala. Sedeli smo za stolom, ali mi se činilo da se svi okrećemo u sporoj starinskoj igri, smeškajući se i klanjajući se jedni drugoma. I Il igra sa Lakostom.
<BR>&nbsp;&nbsp;&nbsp;&nbsp;&nbsp;'A u stvari, zašto me toliko uznemirava sa kim je ona', pomislio sam, i tog istog trenutka u sobu su uleteli tupi učestali udarci. Činilo se da su se otvorila vrata, iza kojih kuca nečije ogromno srce. Ali udarci su se odmah udaljili, i na njihovom udaljenom fonu začuo se monotoni glas:
<BR>&nbsp;&nbsp;&nbsp;&nbsp;&nbsp;"U kvadratu šest stotina i dva, lavinom je zatrpana grupa od sedam ljudi. Približni obim snežne mase biće emitovan u mobilu. Nastavljam orijentacione proračune. Neophodno je da krenu lekar i mehaničar."
<BR>&nbsp;&nbsp;&nbsp;&nbsp;&nbsp;Lakosta i Džabže u sobi više nije bilo.
<BR>&nbsp;&nbsp;&nbsp;&nbsp;&nbsp;Pogledao sam Il. Na njenom licu pojavio se izraz tužne zabrinutosti. I samo to. Ustala je i počela da rasprema sto. Tuan je takođe ustao, i kako mi se barem učinilo, laganim koracima udaljio se u centralne prostorije.
<BR>&nbsp;&nbsp;&nbsp;&nbsp;&nbsp;Očigledno se sve odvijalo kao i obično, jer ovo nije bilo prvi put da se u nacionalnom parku sruči lavina. Ali činilo mi se da bi svi do poslednjeg morali početi nešto da rade, da jure, da budu usplahireni. A oni su se ponašali kao da se ništa nije ni desilo. Il je odnela posuđe i sela kraj kamina koji je počeo da se gasi, stavivši noge na rešetku.
<BR>&nbsp;&nbsp;&nbsp;&nbsp;&nbsp;"Danas je bilo mnogo urvina", rekla je, kratko se osmehnuvši, kao da mi je rekla da je nabrala mnogo ljubičica.
<BR>&nbsp;&nbsp;&nbsp;&nbsp;&nbsp;Shvatio sam da je to gostoljublje domaćice, koja mora da zabavlja nametljivog gosta. Ustao sam.
<BR>&nbsp;&nbsp;&nbsp;&nbsp;&nbsp;"Ne idite", brzo se pobunila. "Jer, vidite, ostavili su me samu."
<BR>&nbsp;&nbsp;&nbsp;&nbsp;&nbsp;Kao da nisam znao da je sama samcita lutala noću po planinama.
<BR>&nbsp;&nbsp;&nbsp;&nbsp;&nbsp;"Ostanite sunce još nije zašlo."
<BR>&nbsp;&nbsp;&nbsp;&nbsp;&nbsp;Prošlog puta bih je upitao: "A šta ću za to dobiti?" i ostao bih. Danas jednostavno nisam znao o čemu sa njom da razgovaram - pred očima mi se stalno nalazilo mršavo, jedva malo podsmešljivo Lakostovo lice. Tražio sam potrebne reči da bih se oprostio što je moguće učtivije, kako bih na taj način ostavio sebi mogućnost da još jednom posetim Kolibu. Ali, u tom trenutku ušao je Tuan.
<BR>&nbsp;&nbsp;&nbsp;&nbsp;&nbsp;"Gotovo se ništa ne vidi - 'gnomovi' dižu zid od snega. Lakost i Džabža lebde nešto dalje i kažu da je sve u najboljem redu."
<BR>&nbsp;&nbsp;&nbsp;&nbsp;&nbsp;"Kako to - lebde?" nisam mogao da se uzdržim.
<BR>&nbsp;&nbsp;&nbsp;&nbsp;&nbsp;"Ne izlaze iz mobila, jer može doći do nove urvine. 'Gnomovi' će sami otkopati ljude i dovući ih do Džabže."
<BR>&nbsp;&nbsp;&nbsp;&nbsp;&nbsp;"A ako ipak dospeju pod urvinu?"
<BR>&nbsp;&nbsp;&nbsp;&nbsp;&nbsp;"I to se dešavalo. Tada ću ja poleteti." Bio je već u uniformi.
<BR>&nbsp;&nbsp;&nbsp;&nbsp;&nbsp;"A tvoj dvojnik?" podsetila ga je Il.
<BR>&nbsp;&nbsp;&nbsp;&nbsp;&nbsp;"Do đavola, sasvim sam zaboravio na njega." Tuan se okrenuo i odjurio nazad.
<BR>&nbsp;&nbsp;&nbsp;&nbsp;&nbsp;"Već sam mu smislila nadimak", rekla je Il.
<BR>&nbsp;&nbsp;&nbsp;&nbsp;&nbsp;"Kome to?"
<BR>&nbsp;&nbsp;&nbsp;&nbsp;&nbsp;"Dvojniku. Zvaćemo ga 'Antuan'."
<BR>&nbsp;&nbsp;&nbsp;&nbsp;&nbsp;Slegao sam ramenima. Negde pod snegom gušili su se ljudi, a ona je torokala razne gluposti. Zar odelo toliko može da promeni ženu?
<BR>&nbsp;&nbsp;&nbsp;&nbsp;&nbsp;"Ne uzbuđujte se, Ramone", rekla je meko. "Meni se u početku takođe činilo da moram da se umešam u svaki nesrećni slučaj. Ali, ovde sam već pune četiri godine i znam: kada radi Lakost - ne treba se uznemiravati. Oni će svoj posao obaviti kako treba. A kroz nekoliko minuta možemo da budemo potrebni i mi. To je naš život, već smo se navikli. U ratu - kao u ratu."
<BR>&nbsp;&nbsp;&nbsp;&nbsp;&nbsp;Nisam mogao da se uzdržim i značajno sam je pogledao. Ta sobarica je brbljala o ratu. A sama se boji da ode u lov.
<BR>&nbsp;&nbsp;&nbsp;&nbsp;&nbsp;"A da li ste ikada držali pištolj u ruci?"
<BR>&nbsp;&nbsp;&nbsp;&nbsp;&nbsp;"Da", rekla je jednostavno, "dosta dobro pucam."
<BR>&nbsp;&nbsp;&nbsp;&nbsp;&nbsp;"A da li vam se i tada desilo da se nađete pod lavinom?"
<BR>&nbsp;&nbsp;&nbsp;&nbsp;&nbsp;"Nekoliko puta", odgovorila je isto tako jednostavno. "Jedanput je Džabža jedva uspeo da me probudi."
<BR>&nbsp;&nbsp;&nbsp;&nbsp;&nbsp;Počeo sam nelagodno da se osećam zbog tog dečijeg - 'probuditi'. Nije čak shvatala ni kako treba šta znači - umreti.
<BR>&nbsp;&nbsp;&nbsp;&nbsp;&nbsp;"Recite mi", najednom mi se otelo, "zar se ne dešava da ljudi dolaze u planine da umru? Znaju da to ne mogu da izbegnu, i odabiru smrt na ledenom vrhu, najbližem nebu?"
<BR>&nbsp;&nbsp;&nbsp;&nbsp;&nbsp;"Ne shvatam vas. Zar čovek, kome je preostalo još samo malo može da gubi vreme na to, da bi umro u egzotičnim uslovima? Bolje da proživi te svoje poslednje dane onako kako to priliči čoveku i da se potrudi da umre tako da smrt predstavlja ne poslednje zadovoljstvo, već poslednji posao."
<BR>&nbsp;&nbsp;&nbsp;&nbsp;&nbsp;Sa njom odista nije moglo da se razgovara na tu temu. Nastavio sam da govorim samo zato što sam hteo da završim svoju misao. Možda će se jednom, kada odraste, setiti toga i shvatiti me.
<BR>&nbsp;&nbsp;&nbsp;&nbsp;&nbsp;"Čini mi se da je Znanje, koje je doneo 'Overator' mnogo opširnije nego što to mi pretpostavljamo. Teško da ste to posmatrali, ali mi se čini da se u čoveku probudio jedan od najnerazumljivijih instikata - instinkt smrti. Znate li kako ranjena životinja odlazi na određeno mesto da bi tamo umrla? Kako slonovi, kitovi, pa čak i ajkule stvaraju svoja ogromna groblja? Njih vodi drevni instinkt, koji je čovek izgubio, i čini mi se, ne samo da se sada taj instinkt vratio čoveku, već je postao nešto mnogo više i divnije od onoga što pokreće životinje - isto se desilo sa ljudskom ljubavlju, koja se uzdigla iz instinkta množenja."
<BR>&nbsp;&nbsp;&nbsp;&nbsp;&nbsp;Il me je već posmatrala bez osmejka.
<BR>&nbsp;&nbsp;&nbsp;&nbsp;&nbsp;"A da li ste ubeđeni da postoji takav instinkt - instinkt smrti? Meni se zbog nečega uvek činilo da su ga ljudi jednostavno izmislili. Instinkt života postoji. Da sam životinja, šta bih radila kada bih bila smrtno ranjena? Odvukla bih se na samo meni poznato mesto da se tamo opustim, zalizala rane i oporavila. Upravo - oporavila. Životinje ne žele da umru. I ako one odlaze, kao slonovi na neko određeno mesto - ubeđena sam da se ta oblast odlikuje ili posebno zdravom klimom, ili nekom korisnom radijacijom, ali životinje tamo u svakom slučaju odlaze da bi živele. Jer, inače ne bi imalo smisla da tamo odlaze. A ljudi su zbog nečega zapažali samo trupla onih životinja koje nisu uspele da prežive, a one, koje su bile jače, koje su uspele da se ponovo dignu na noge i vrate u život, ljudi su jednostavno zaboravili. To me ne čudi - jer, ljudi su otkrili taj instinkt i dali mu ime upravo onda, kada se čoveku i samome ponekad nije živelo. No, pomislite, zar biste počeli nešto da radite da biste umrli? Ne biste. I životinje to isto ne rade, pa ni ja, ni vi, i niko..."
<BR>&nbsp;&nbsp;&nbsp;&nbsp;&nbsp;Nisam hteo da nastavim taj razgovor, video sam da me ne shvata, ali to više nije bilo dečije neprihvatanje komplikovanog sveta odraslih, već svoje, potpuno formirano mišljenje o stvarima o kojima ja u takvom uzrastu nikada uopšte nisam ni razmišljao.
<BR>&nbsp;&nbsp;&nbsp;&nbsp;&nbsp;Pogledao sam Il odozgo. Kako ti je samo lako! Oko tebe su ljudi, sa kojima ništa nije strašno, pa čak ni ono. Oni te neguju, dozvoljavaju ti da priređuješ maskarade, da pališ sveće i kamine, da se igraš spasavanja ljudi. Oni su ti preneli svoja znanja, hrabrost i dobrotu. Ono što si mi maločas govorila - takođe nije tvoje, već njihovo. Svih njih, pa čak i onog žutokljunca Tuana. I sada ćeš ti ostati sa njima, a meni je vreme da krenem, vreme je da krenem tamo, gde ću, stegavši zube, nemoćno da posmatram kako odlazi i odlazi, i nikako ne može da ode najdraži mi čovek. Taj čovek može sve - da me izluđuje, da me trpa u kamenu vreću prokletog Jegerhauena, jer me je volela i čekala - i sada ima pravo na celoga mene.
<BR>&nbsp;&nbsp;&nbsp;&nbsp;&nbsp;"Vreme mi je", rekao sam i krenuo prema izlazu.
<BR>&nbsp;&nbsp;&nbsp;&nbsp;&nbsp;"Do viđenja", začuo sam iza sebe uvređeni dečiji glasić.
<BR>&nbsp;&nbsp;&nbsp;&nbsp;&nbsp;Nešto se diglo u meni - tupo, puno zavisti; izleteo sam na parking i bacio se na dno mobila, proklinjući sve koji žive tako lako i lepo; žive, ne znajući da večito nešto moraju. Ne, moj bes nije bila zavist - mogao sam da ostanem sa njima - to je bila svesnost moje potpune nemoći da nateram Sanu da proživi svojih poslednjih godinu dana onako kao oni.
<BR>
<BR>&nbsp;&nbsp;&nbsp;&nbsp;&nbsp;Kretao sam se po teškom proletnjem snegu i činilo mi se da bih kada bih se okrenuo - ugledao vrh planine kako svetluca obasjan mesečinom, gde žive ti zadivljujuće đavolski obični Ijudi, koji sigurno nisu pravili probleme od toga šta hoće i šta moraju da rade.
<BR>&nbsp;&nbsp;&nbsp;&nbsp;&nbsp;Sana, razume se, nije spavala. Šetkala se po sobi, i korak joj je bio težak i nesiguran. Kao da je na svakom koraku htela da se okrene prema vratima i beži nekuda, ali se ipak uzdržavala. Ništa mi nije rekla.
<BR>&nbsp;&nbsp;&nbsp;&nbsp;&nbsp;Ispružio sam se na postelji, kao čovek koji je prevalio đavo će ga znati koliko kilometara. Nisam se pretvarao - bio sam odista izmučen. Umalo se nisam osmehnuo, setivši se 'Antuana'. I konačno sam se zbog današnje večeri naljutio na sebe samog zbog toga što sam se onako ponašao prema Il. Jadno dete. Trebalo bi da živi i da se raduje, a ovde je napadaju razni amateri-filosofi sa svojim novootkrivenim instinktima. A ona se sigurno još i lutkama igra. Tuan se sa njom vere po planinama, Džabža joj nos briše, Lakost je intelektualno razvija. No, zašto to ne bi i bio život? Posle će se u jednog od njih zaljubiti, to će dirljivo kriti od ostalih, a onda će sasvim neočekivano i obavezno u herojskim okolnostima ta ljubav da ispliva na svetlost dana i, evo - biće svadba na Olimpu. Surovo sam počeo da crtam u svom umu takvu lakiranu sličicu: mlada, po drevnim običajima sva u belom, samo pažljivi pogled može da otkrije između visoke rukavice i čipke rukava crnu površinu trikoa. Tupi signali uzbune narušavaju svečane zvuke Mendelsonovog marša, i moćni brod već nosi mladi bračni par u susret njihovoj prvoj bračnoj opasnosti. Il mirno smiče sa sebe prozirni veo, a Lakost...
<BR>&nbsp;&nbsp;&nbsp;&nbsp;&nbsp;Zašto - Lakost?
<BR>&nbsp;&nbsp;&nbsp;&nbsp;&nbsp;U meni se sve uzbunilo.
<BR>&nbsp;&nbsp;&nbsp;&nbsp;&nbsp;"Šta ti je?" upitala me je Sana.
<BR>&nbsp;&nbsp;&nbsp;&nbsp;&nbsp;"Dešava se to", rekao sam. "Kada dugo trčiš, posle ruke i noge počinju da se trzaju..."
<BR>&nbsp;&nbsp;&nbsp;&nbsp;&nbsp;"Da", rekla je, "dešava se."
<BR>&nbsp;&nbsp;&nbsp;&nbsp;&nbsp;Bojao sam se da će početi da se raspituje još o nečemu, ali - ona je već spavala. U san je padala odista fantastično - kao da se momentalno isključivala od svih dnevnih briga. A lagano se i teško budila. Pitao sam je u čemu je stvar, i ona je to objašnjavala time, što je posao u Jegerhauenu za nju nov i da se jako zamara. Ali, ja sam shvatao da je zamara ne rad, već večito iščekivanje, napetost - znao sam da je svaki njen minut ispunjen mislima o meni, i danju - o meni, i noću - o meni, i sada - o meni, i posle - o meni, i uvek, uvek samo o meni.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
