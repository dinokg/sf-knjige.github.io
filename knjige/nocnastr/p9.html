<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. OREB I DRUGI
<P>&nbsp;&nbsp;&nbsp;&nbsp;&nbsp;Češlja je ležala na leđima, otvorenih usta, sklopljenih očiju. Crna kosa, rasuta po jastuku, isticala je bledilo lica. U molitvi nagnut iznad nje, Svila je bio izrazito svestan kostiju ispod tog lica: isturenih jagodičnih kostiju, očnih duplji i njenog visokog, neobično četvorougaonog čela. Iako je dan bio topao, i sve topliji, majka ju je pokrila sve do vilice debelim, crvenim, vunenim ćebetom koje je u sobi prepunoj sunca blistalo kao zažarena peć; čelo joj bejaše osuto znojem, i samo je taj znoj, koji se ubrzo nanovo pojavljivao čim bi ga majka sunđerom otrla, uveravao Svilu da je Češlja još živa.
<BR>&nbsp;&nbsp;&nbsp;&nbsp;&nbsp;Kad je razmahnuo brojanicama i otpojao poslednju od propisanih molitvi, njena majka reče: "Čula sam, Patera, njen jauk, kao da se ubola u prst. Bilo je to usred noći, pa sam mislila da ružno sanja. Ustala sam iz kreveta i otišla da vidim šta je s njom. Sva ostala deca su spavala, a i Češlja isto tako. Prodrmala sam je za rame, a ona se malo probudila i rekla da je žedna. Trebalo je da joj kažem da sama ode po vodu."
<BR>&nbsp;&nbsp;&nbsp;&nbsp;&nbsp;Svila reče: "Ne."
<BR>&nbsp;&nbsp;&nbsp;&nbsp;&nbsp;"Al nisam, Patera. Otišla sam ja do ćupa i sipala šolju vode; ona je to popila i sklopila oči." Posle nekoliko trenutaka žena produži. "Lekar neće da dođe. Marten je pokušao da ga dovede."
<BR>&nbsp;&nbsp;&nbsp;&nbsp;&nbsp;Svila klimnu glavom. "Učiniću što mogu."
<BR>&nbsp;&nbsp;&nbsp;&nbsp;&nbsp;"Ako bi ti opet razgovarao s njim, Patera..."
<BR>&nbsp;&nbsp;&nbsp;&nbsp;&nbsp;"Prošli put me nije pustio da uđem, ali pokušaću."
<BR>&nbsp;&nbsp;&nbsp;&nbsp;&nbsp;Češljina mati pogleda svoju kćer i uzdahnu. "Bilo je krvi na njenom jastuku, Patera. Ne mnogo. Primetila sam tek posle dizanja zastora. Mislila sam da joj je možda iscurilo iz uha, ali nije. A na dodir je bila tako hladna."
<BR>&nbsp;&nbsp;&nbsp;&nbsp;&nbsp;Češljine oči se otvoriše, iznenadivši njih oboje. Nejakim glasom Češlja reče: "Starac, užasan."
<BR>&nbsp;&nbsp;&nbsp;&nbsp;&nbsp;Njena mati se nagnu napred. "A? Šta?"
<BR>&nbsp;&nbsp;&nbsp;&nbsp;&nbsp;"Žedna."
<BR>&nbsp;&nbsp;&nbsp;&nbsp;&nbsp;"Donesi joj još vode", reče Svila i mati pohita napolje. "Napao te starac?"
<BR>&nbsp;&nbsp;&nbsp;&nbsp;&nbsp;"Krila." Češljine oči su se prevrnule ka prozoru, a zatim sklopile.
<BR>&nbsp;&nbsp;&nbsp;&nbsp;&nbsp;Bili su četiri sprata iznad ulice, čega je Svila, koji se i sa bolnim desnim skočnim zglobom popeo uz sva četiri, bio veoma svestan. Sad ustade, dođe do prozora ćopajući i pogleda napolje. Duboko dole bejaše dvorište, maleno i prljavo. Iznad njih, samo potkrovlje u vidu okrugle, male kule. Zidovi, koji su se na tom mestu već sužavali ka gore, bejahu od neukrašene žućkaste cigle, pečene na suncu.
<BR>&nbsp;&nbsp;&nbsp;&nbsp;&nbsp;Po predanju, razgovor sa vragovima donosio je nesreću. "Da li ti je on nešto rekao, Češljo?" reče Svila. "Ili ti njemu?"
<BR>&nbsp;&nbsp;&nbsp;&nbsp;&nbsp;Nije odgovorila.
<BR>&nbsp;&nbsp;&nbsp;&nbsp;&nbsp;Majka se vratila sa vodom. Svila joj pomože da podigne Češlju u polusedeći položaj; očekivao je da će morati da se pomuče dok je nateraju da pije, ali ona žedno popi celu šolju čim oseti glinenu ivicu na usnama.
<BR>&nbsp;&nbsp;&nbsp;&nbsp;&nbsp;"Donesi još", reče on. Čim je Češljina majka otišla, Svila prevrte devojku, koja se nije opirala, na bok.
<BR>&nbsp;&nbsp;&nbsp;&nbsp;&nbsp;Kad je Češlja ispila još jednu šolju, njena mati upita: "Da li je to bio đavo, Patera?"
<BR>&nbsp;&nbsp;&nbsp;&nbsp;&nbsp;Svila još jednom sede na stoličicu koju je mati za njega donela. "Mislim da jeste." Onda odmahnu glavom. "A već imamo i pravih bolesti previše. Utoliko je strašnija pomisao..." Ne dovrši tu misao.
<BR>&nbsp;&nbsp;&nbsp;&nbsp;&nbsp;"Šta možemo da uradimo?"
<BR>&nbsp;&nbsp;&nbsp;&nbsp;&nbsp;"Neguj je i hrani je. Daj joj vode koliko god može da popije. Mislim da je izgubila veliku količinu krvi." On otkači šuplji krst sa lanca koji mu je bio oko vrata i poče opipavati njegove oštre, čelične ivice. "Patera Štuka mi je pričao o toj vrsti demona. To je bilo..." Svila zažmuri, računajući. "Oko mesec dana pre nego što je umro. Nisam mu verovao, ali sam ipak slušao, iz učtivosti. Sad mi je drago što jesam."
<BR>&nbsp;&nbsp;&nbsp;&nbsp;&nbsp;Češljina majka žustro klimnu glavom. "Da li ti je rekao kako da ga oteraš?"
<BR>&nbsp;&nbsp;&nbsp;&nbsp;&nbsp;"Otišao je đavo i bez teranja", reče Svila rasejano. "Problem je kako mu sprečiti povratak. Mogu da uradim isto što je Patera Štuka uradio. Ne znam kako je to naučio i ne znam da li je iole delovalo; ali, po njegovim rečima, to dete nije bilo napadnuto drugi put."
<BR>&nbsp;&nbsp;&nbsp;&nbsp;&nbsp;Uz pomoć Krvovog štapa, Svila ode do prozora, sede na prozorski prag i nagnu se napolje, pridržavajući se slobodnom rukom za stari prozorski ram sav izgrizen dejstvom vremenskih prilika. Prozor je bio mali, pa je Svila sa lakoćom dohvatio prostor iznad gornje grede prozorskog rama. Šiljatim uglom jednoga od četiri gamadiona koji su sačinjavali krst, on ugreba u cigle znak sabiranja.
<BR>&nbsp;&nbsp;&nbsp;&nbsp;&nbsp;"Ja ću te držati, Patera."
<BR>&nbsp;&nbsp;&nbsp;&nbsp;&nbsp;Češljin otac čvrsto je obuhvatio njegove noge iznad kolena. "Hvala", reče Svila. Ugreba ime Patere Štuke levo od naherenog 'X'. Patera Štuka je rekao da je svoje delo potpisao.
<BR>&nbsp;&nbsp;&nbsp;&nbsp;&nbsp;"Doveo sam kola za tebe, Patera. Rekao sam mom džefu o tebi, a on je rekao da je to u redu."
<BR>&nbsp;&nbsp;&nbsp;&nbsp;&nbsp;Posle još jednog trenutka neodlučnosti, Svila upisa i svoje ime, desno od 'X'. "Još jednom ti hvala." Uvuče se natrag u sobu. "Želim da se oboje molite Feji. Lečenje je njeno, a osim toga, ovo što se dogodilo Češlji izgleda da je bilo na kraju Fejinog dana."
<BR>&nbsp;&nbsp;&nbsp;&nbsp;&nbsp;Češljini roditelji istovremeno klimnuše glavom.
<BR>&nbsp;&nbsp;&nbsp;&nbsp;&nbsp;"Takođe Sfiksi, jer je današnji dan njen, a i Scili Talasnoj, ne samo zato što je ovo njen grad, nego i zato što je vaša kćer tražila vodu. I, najzad, želim da se sa velikom odanošću molite Izvanašu."
<BR>&nbsp;&nbsp;&nbsp;&nbsp;&nbsp;Češljina mati upita: "Zašto, Patera?"
<BR>&nbsp;&nbsp;&nbsp;&nbsp;&nbsp;"Zato što ja kažem", uzvrati Svila razdražljivo. "Ne verujem da znate ijednu od molitava koje su za njega propisane, a i nema ih nešto mnogo. Ali vi sami smislite molitve. One će njemu biti prihvatljive, pod uslovom da su iskrene."
<BR>&nbsp;&nbsp;&nbsp;&nbsp;&nbsp;Dok je silazio niz stepenice ka ulici, prevaljujući jedan po jedan bolni korak, Gljiva progovori iza njega. "Ovo ti je bilo zanimljivo. Šta ćeš sledeće da preduzmeš?"
<BR>&nbsp;&nbsp;&nbsp;&nbsp;&nbsp;Okrenuo se najbrže što je mogao. Kao u snu, ugleda osmeh lude devojke, širok kao na mrtvačkoj lobanji, i oči koje nikad nisu pripadale Češljinom pogurenom, tvrdorukom ocu. Pre njegovim očima Gljiva nestade, a čovek koji je za njim silazio niz stepenice sada se strese.
<BR>&nbsp;&nbsp;&nbsp;&nbsp;&nbsp;"Je li ti dobro, Martene?" upita Svila.
<BR>&nbsp;&nbsp;&nbsp;&nbsp;&nbsp;"Nešto me čudno spopalo, maločas, Patera. Ne znam šta mi bi."
<BR>&nbsp;&nbsp;&nbsp;&nbsp;&nbsp;Svila klimnu glavom, iscrta znak sabiranja u vazduhu i promrmlja blagoslov.
<BR>&nbsp;&nbsp;&nbsp;&nbsp;&nbsp;"Mislim da sam sad dobar. Ma to sam se ja suviše zabrinuo za Čeli, pa mi se zec pokakio na grob."
<BR>
<BR>&nbsp;&nbsp;&nbsp;&nbsp;&nbsp;U prošlosti, Svila je nosio lavabo pun vode gore, uz stepenice, u svoju spavaću sobu. Tamo se prao u pristojnoj privatnosti; to sada nije dolazilo u obzir. Zatvorio je i zabravio oba prozora, onda pokrio onaj prema Ulici srebra kuhinjskim peškirom i jednom kuhinjskom krpom za suđe, a onaj prema bašti (samim tim, i prema kenobi) teškim sivim ćebetom koje je svojevremeno presavio i sklonio na najvišu policu u trpezariji, da tamo čeka zimu.
<BR>&nbsp;&nbsp;&nbsp;&nbsp;&nbsp;Povukao se u najmračniji kutak, nadomak stepeništa, skinuo se nag i predao se hladnom kupanju za kojim je toliko čeznuo. Nasapunao se ceo, od temena do gipsa na nozi, a onda je spirao sapunicu čistom, hladnom vodom koju je tog trenutka ispumpavao iz dubine zemlje.
<BR>&nbsp;&nbsp;&nbsp;&nbsp;&nbsp;Sav mokar, i nešto osvežen, mada i umoran do te mere da je ozbiljno pomišljao da se opruži po podu kuhinje, on pregleda odbačenu odeću. Pantalone se još mogu spasti, zaključi on: zakrpiš tu, zašiješ tamo, i opet mogu da se nose, bar kad treba popravljati krov mantejona ili obavljati slične radove. On isprazni njihove džepove, ostavivši brojanice, Krvove dve karte i sve ostalo na izrovašeni, stari kuhinjski sto. Tunika je bila upropašćena, ali će dati, posle dobrog pranja, korisne krpe; on je ubaci u korpu za prljavu odeću, preko pantalona i gaća. Onda osuši, jednim čistim kuhinjskim peškirom, one delove tela koji se nisu već osušili u silnoj vrelini kuhinje i pope se uz stepenice, do kreveta. Da nije bilo bola u zglavku, mogao je maltene zaspati i pred vratima spavaće sobe.
<BR>
<BR>&nbsp;&nbsp;&nbsp;&nbsp;&nbsp;Magarac, njegov, u žutoj kući izgubljen. Pod njegovim kopitima krckaju parčad one čaše koju je Krv razlupao Zumbulinim zlatnim igličnim pištoljem, a rogata sova velika poput Letača kruži i vreba priliku da se obruši na njih. On vidi dvostruki ubod koji je sova ostavila napola skriven kosom na zadnjoj strani Češljinog vrata, i sav se stresa.
<BR>&nbsp;&nbsp;&nbsp;&nbsp;&nbsp;Magarac ga je ugrizao za skočni zglob, steže zubima i ne pušta, kao pas. On ga mlati Sfiksinim štapom za pešačenje, ali to ne pomaže.
<BR>&nbsp;&nbsp;&nbsp;&nbsp;&nbsp;Na Njorkinom velikom, sivom magarcu jaše majka, sedeći postrance - on nju vidi, preko mnogih krovova obasjanih nebeskom svetlošću, ali ne može da vikne. Ipak, stiže do tog mesta, a kad tamo, gle, među opalim lišćem leži njen stari drveni kip kaldea; on ga podiže, a ona se pretvara u loptu, koju on gura u džep, i budi se.
<BR>
<BR>&nbsp;&nbsp;&nbsp;&nbsp;&nbsp;Spavaća soba još i sad vrela, sunca prepuna, a njegovo nago telo - preznojeno. Pridigao se u sedeći položaj i popio mnogo vode, mlake, iz ćupa. A ispod je onaj zarđali ključ od kutije za pare, još je na svom mestu, to je veoma važno. Opet ležući, prisetio se da je unutra zaključao Zumbulu.
<BR>&nbsp;&nbsp;&nbsp;&nbsp;&nbsp;Patuljak, u crno odeven, sa krvavocrvenim mačem, stoji na njegovim prsima i posmatra ga, nakreće glavu na jednu stranu. Svila se pokreće i patuljak beži, lepršajući kao mala zastava.
<BR>&nbsp;&nbsp;&nbsp;&nbsp;&nbsp;Neka suva, tvrda kiša uleće kroz prozor, pa se kotrlja po podu, ali ne donosi sa sobom ni vetar, niti ikakvo olakšanje od vrućine. Svila ječi i zariva znojavo lice u jastuk.
<BR>&nbsp;&nbsp;&nbsp;&nbsp;&nbsp;Najzad ga je probudila Mejtera Mermer, vičući kroz otvoreni prozor njegovo ime. Još sav smućen od spavanja, Svila je pokušavao da oceni koliko dugo je spavao. Zaključio je samo da to nije bilo dovoljno dugo.
<BR>&nbsp;&nbsp;&nbsp;&nbsp;&nbsp;Ustao je, klateći se. Revnosni, mali časovnik pored njegovog triptiha objavljivao je da je prošlo jedanaest sati, da je blizu podne. Svila se upinjao da se priseti u kom položaju su kazaljke bile kad je dopustio sebi da se sruši u postelju. Osam je bilo, ili više od osam, recimo osam i trideset. Češlja, jadna, mala Češlja, nju je ugrizla sova - ili đavolica. Krilata, ako je stigla kroz prozor, a to znači, đavolica dvostruko nemoguća. Svila žmirnu, zevnu, poče trljati oči.
<BR>&nbsp;&nbsp;&nbsp;&nbsp;&nbsp;"Patera? Jesi li tamo gore, Patera?"
<BR>&nbsp;&nbsp;&nbsp;&nbsp;&nbsp;Mogla bi ga videti, ako on sad priđe prozoru. Preturajući po jednoj ladici, ne bi li našao čist veš, on povika: "Šta je, Mejtera?"
<BR>&nbsp;&nbsp;&nbsp;&nbsp;&nbsp;"Doktor! Kaže da je došao da leči tebe! Jesi li ranjen, Patera?"
<BR>&nbsp;&nbsp;&nbsp;&nbsp;&nbsp;"Čekaj malo." Navukao je svoje najbolje, zapravo jedine preostale pantalone; onda je prišao prozoru i pri tom dvaput bolno nagazio na šljunak.
<BR>&nbsp;&nbsp;&nbsp;&nbsp;&nbsp;Na stazici je čekala Mejtera Mermer; njeno lice, nagore okrenuto, caklilo se na vrelom suncu. Pored nje stajao je doktor Ždral, noseći u jednoj ruci otrcanu, smeđu lekarsku torbu.
<BR>&nbsp;&nbsp;&nbsp;&nbsp;&nbsp;"Neka svaki bog bude na vašoj strani jutros", doviknu im Svila učtivo.
<BR>&nbsp;&nbsp;&nbsp;&nbsp;&nbsp;Ždral, u odgovor, mahnu slobodnom rukom. "Sfigdanom i hieragdanom, pamtiš? Tad sam u ovom delu grada! Danas je sfigdan. Puštaj me unutra!"
<BR>&nbsp;&nbsp;&nbsp;&nbsp;&nbsp;"Čim se obučem", obeća Svila.
<BR>&nbsp;&nbsp;&nbsp;&nbsp;&nbsp;Pođe ćopavo niz stepenice, oslanjajući se na Krvov štap sa glavom lavice. Činilo se da ga ruka i zglob na nozi bole više nego ikad; a on je sebi čvrsto objasnio da je to samo zato što je prestalo palijativno delovanje lekova koje mu je Ždral noćas ubrizgao i onih jakih pića koja je neobazrivo kušao.
<BR>&nbsp;&nbsp;&nbsp;&nbsp;&nbsp;Hramljući i bolno trzajući licem, on požuri u kuhinju. Raznovrsnu zbirku predmeta koje je ostavio na stolu sad brzo premesti u džepove čistih pantalona; jedino je, za trenutak, oklevao kad je nadneo šaku nad Zumbulin blistavi igličar.
<BR>&nbsp;&nbsp;&nbsp;&nbsp;&nbsp;"Patera?"
<BR>&nbsp;&nbsp;&nbsp;&nbsp;&nbsp;Njegovo ćebe i sad je prekrivalo prozor prema dvorištu; odupirući se iskušenju da ga svuče, Svila pođe dalje, bolno nalete na jednu stolicu, otvori vrata i poče predstavljati njih dvoje jedno drugom. "Mejtera, ovo je doktor Ždral..."
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom nezadovoljno, a lekar reče: "Već smo se upoznali. Ja sam ubacivao šljunak kroz tvoj prozor - bio sam prilično siguran da je tvoj, jer sam te čuo kako hrčeš gore - a onda me je Mermera pronašla i predstavila mi se."
<BR>&nbsp;&nbsp;&nbsp;&nbsp;&nbsp;Mejtera Mermer upita: "Jesi li ti poslao po njega, Patera? Sigurno je nov u ovom kvartu."
<BR>&nbsp;&nbsp;&nbsp;&nbsp;&nbsp;"Ja ne stanujem ovde", objasni Ždral. "Samo navratim u posetu, na nekoliko mesta, dvaput nedeljno. Svi ostali moji pacijenti su kasne spavalice" - on namignu Svili - "ali sam se nadao da će Svila biti budan."
<BR>&nbsp;&nbsp;&nbsp;&nbsp;&nbsp;Svila je izgledao pokunjeno. "Bojim se da sam danas i ja bio dremljivac."
<BR>&nbsp;&nbsp;&nbsp;&nbsp;&nbsp;"Žao mi je što sam te morao buditi, ali pomislio sam i da te povezem kad budemo gotovi - ne valja da mnogo hodaš sa takvim zglobom." Ždral jednim pokretom pokaza prema trpezariji, gde su bili sto i stolice. "Meni bi odgovaralo da ti sad sedneš. Možemo li mi da uđemo unutra?"
<BR>&nbsp;&nbsp;&nbsp;&nbsp;&nbsp;Mejtera Mermer reče: "Mogu li ja da vas gledam, Patera? Kroz vrata...?"
<BR>&nbsp;&nbsp;&nbsp;&nbsp;&nbsp;"Možeš", reče Svila. Verovatno će imati obilje mogućnosti da razgovara sa Ždralom nasamo, dok se budu vozili do žute kuće. "Svakako, Mejtera, ako želiš."
<BR>&nbsp;&nbsp;&nbsp;&nbsp;&nbsp;"Nisam znala. Mejtera Ruža je rekla Mejteri Nani i meni za doručkom, ali se činilo da i sama ne zna mnogo o tome. Ti - ti si razgovarao sa njom nestrpljivo, rekla bih."
<BR>&nbsp;&nbsp;&nbsp;&nbsp;&nbsp;"Jesam, veoma." Svila tužno klimnu glavom, povlačeći se u trpezariju. Krivica se nametala preko bola koji je stizao iz noge. Mejtera Ruža bila je gladna, van svake sumnje, a on ju je oterao. Bila je i radoznala; ali to je njena osobina, jača od njene volje. Svakako je imala dobre namere, ili je, bar, rekla sebi da ima dobre namere, i u to iskreno verovala. Kako nesebično ta žena služi ovom mantejonu već šezdeset godina! A ipak, on ju je oterao sa svojih vrata, jutros.
<BR>&nbsp;&nbsp;&nbsp;&nbsp;&nbsp;Sručio se u najbližu od krutih, starih stolica, onda opet ustao i pomerio stolicu dva lakta u stranu, da bi Mejtera Mermer mogla sa ulaza da vidi njih obojicu.
<BR>&nbsp;&nbsp;&nbsp;&nbsp;&nbsp;"Ne smeta da stavim torbu na ovaj stočić ovde?" Ždral je zakoračio levo, udaljujući se od vrata. Tamo nije bilo nikakvog stočića, ali on je otvorio torbu, podigao jednu bezobličnu, tamnu grudvu da je Svila vidi (ali tako da je Mejtera Mermer nije mogla videti) i ispustio je na pod; torbu je stavio na pod pored grudve. "E, sad, Svilo. Ruka nam je prva na redu, rekao bih ja."
<BR>&nbsp;&nbsp;&nbsp;&nbsp;&nbsp;Svila podvrte rukav i ispruži ozleđenu ruku.
<BR>&nbsp;&nbsp;&nbsp;&nbsp;&nbsp;One svetlucave makazice koje je noćas upamtio sada isekoše zavoj. "Ti verovatno misliš da je zglob gori problem, što na neki način svakako jeste. Ali ovde imaš odlične izglede za trovanje krvi, a to nije šala. Od zgloba nećeš umreti - osim ako smo baš najgori baksuzi." Ždral osmotri rane pod nekim majušnim, ali brilijantnim svetlom, progunđa nešto sam za sebe i sagnu se da ih pomiriše. "Za sad je dobro, ali daću ti jednu dozu za ojačanje otpornosti."
<BR>&nbsp;&nbsp;&nbsp;&nbsp;&nbsp;Da ne bi mislio na ampulu, Svila reče: "Veoma mi je žao što sam jutros propustio naše molitve. Koliko je sati, Mejtera?"
<BR>&nbsp;&nbsp;&nbsp;&nbsp;&nbsp;"Blizu je podne. Mejtera Ruža je rekla da moraš - je li to ptica, Patera?"
<BR>&nbsp;&nbsp;&nbsp;&nbsp;&nbsp;Ždral uzviknu: "Ne cimaj se tako, ej!"
<BR>&nbsp;&nbsp;&nbsp;&nbsp;&nbsp;"Pomislio sam na... na pticu koja je ovo učinila", reče Svila nejako.
<BR>&nbsp;&nbsp;&nbsp;&nbsp;&nbsp;"Mogao si da odlomiš iglu. Kako bi ti se dopadalo da je posle tražim i vadim, a?"
<BR>&nbsp;&nbsp;&nbsp;&nbsp;&nbsp;"Jeste ptica!" reče Mejtera Mermer, pokazujući prstom. "Sad je skočila nazad, onamo. U tvojoj je kuhinji, Patera."
<BR>&nbsp;&nbsp;&nbsp;&nbsp;&nbsp;"To gde pokazuješ zapravo je stepenišni bunar", reče joj Svila. "Čudi me da je još tu."
<BR>&nbsp;&nbsp;&nbsp;&nbsp;&nbsp;"Neka krupna, crna ptica, a ja bih rekla da joj je jedno krilo slomljeno. Nije ga baš vukla, ali ga nije ni držala kako treba, znaš šta hoću reći? Je li to ona ptica? Ona koju...?"
<BR>&nbsp;&nbsp;&nbsp;&nbsp;&nbsp;"Samo ti sedi mirno", reče Ždral. Previjao je Svilinu ruku novim zavojem.
<BR>&nbsp;&nbsp;&nbsp;&nbsp;&nbsp;"Nije čudo da nije odleteo", reče Svila. Mejtera Mermer ga pogleda upitno.
<BR>&nbsp;&nbsp;&nbsp;&nbsp;&nbsp;"To je ona ptica koju sam nameravao da žrtvujem, Mejtera. Bila je samo pala u nesvest ili već nešto tako - imala je neki napad, nešto što se pticama dešava. Jutros samo joj otvorio kuhinjski prozor da bi mogla odleteti, ali izgleda da sam joj slomio krilo kad sam zalupao mojim štapom za pešačenje po gornjoj strani kuhinjskog ormana."
<BR>&nbsp;&nbsp;&nbsp;&nbsp;&nbsp;Podigao je štap da ga Mejtera vidi. Štap ga je podsetio na Krva, a Krv ga je, opet, podsetio da će morati da objašnjava Mejteri Mermer - kao i, osim ako bude imao izuzetno mnogo sreće, Mejteri Nani i Mejteri Ruži - tačno na koji način je zadobio ove povrede.
<BR>&nbsp;&nbsp;&nbsp;&nbsp;&nbsp;"Ormana, Patera?"
<BR>&nbsp;&nbsp;&nbsp;&nbsp;&nbsp;"Da. Tad je bila tamo gore." Razmišljajući kako će i šta objasniti sibilama, on nastavi: "Sigurno je bila uzletela na njega."
<BR>&nbsp;&nbsp;&nbsp;&nbsp;&nbsp;Ždral privuče jednu stoličicu za odmaranje nogu i sede na nju. "Sad diži tuniku. Dobro. Malo niže taj opasač."
<BR>&nbsp;&nbsp;&nbsp;&nbsp;&nbsp;Mejtera Mermer stidljivo okrete glavu na drugu stranu.
<BR>&nbsp;&nbsp;&nbsp;&nbsp;&nbsp;Svila upita: "Da li bi mi učinio jednu uslugu: ako uhvatim tu pticu, da joj namestiš krilo?"
<BR>&nbsp;&nbsp;&nbsp;&nbsp;&nbsp;"Ne znam mnogo konjske medicine, ali mogu pokušati. Nekoliko puta sam pomogao Mošusu oko sokolova."
<BR>&nbsp;&nbsp;&nbsp;&nbsp;&nbsp;Svila pročisti grlo, rešen da što manje laže, ali da ipak ne otkrije Mejteri Mermer kakve prirode je bila njegova poseta vili. "Vidiš, Mejtera, kad sam porazgovarao sa... prijateljem Mejtere Nane, znaš na koga mislim, pomislio sam da bi moglo biti mudro da odem Krvu u posetu. Pamtiš ko je Krv? Juče po podne pokazala si mu naše imanje."
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom. "Naravno, Patera. Kako bih mogla da zaboravim?"
<BR>&nbsp;&nbsp;&nbsp;&nbsp;&nbsp;"Posle si govorila, kad smo se našli pod senicom, da će naše zgrade biti srušene, ili možda ne srušene, nego mi prisiljeni da se iz njih iselimo. Zato sam smatrao da bi bilo mudro da sa novim vlasnikom popričam onako, od srca srcu. On stanuje izvan grada, pa sam se, na žalost, zadržao mnogo duže nego što sam očekivao."
<BR>&nbsp;&nbsp;&nbsp;&nbsp;&nbsp;Ždral reče: "Nagni se malo više unazad." Rastrljavao je neki plavi rastvor po Svilinim prsima i trbuhu.
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom, ali neubeđeno. "To je bilo veoma lepo od tebe, Patera. Divno, zaista divno, mada ja nemam utisak da je on..."
<BR>&nbsp;&nbsp;&nbsp;&nbsp;&nbsp;Svila se nagnu unazad koliko god je mogao, isturajući kukove napred. "Jeste, Mejtera. Daće mi - daće nama, trebalo bi da kažem - bar još mesec dana ovde. Štaviše, moguće je da nikada nećemo morati da odemo."
<BR>&nbsp;&nbsp;&nbsp;&nbsp;&nbsp;"O, Patera!" Mejtera Mermer se toliko zaboravila, da je pogledala pravo u njega.
<BR>&nbsp;&nbsp;&nbsp;&nbsp;&nbsp;Svila je žurno nastavio. "Ali hteo sam da objasnim sledeće. Jedan čovek koji radi za Krva drži, kao kućne ljubimce, nekoliko veoma velikih ptica. Zapravo, ja pretpostavljam da ih ima bar pet-šest, na osnovu onoga kako su on i Krv, u mom prisustvu, razgovarali o njima."
<BR>&nbsp;&nbsp;&nbsp;&nbsp;&nbsp;Ždral klimnu glavom rasejano.
<BR>&nbsp;&nbsp;&nbsp;&nbsp;&nbsp;"E, pa, jednu takvu pticu on je dao Krvu", nastavi Svila. "Bio je mrak, dabome, a ja sam joj prišao suviše blizu. Krv je veoma ljubazno predložio da doktor Ždral danas dođe da pogleda moje povrede."
<BR>&nbsp;&nbsp;&nbsp;&nbsp;&nbsp;"O, Patera, kako je to divno od njega!" Oči Mejtere Mermer bile su tako reći blistave od divljenja prema Svilinoj diplomatskoj veštini; osetio je da crveni.
<BR>&nbsp;&nbsp;&nbsp;&nbsp;&nbsp;"Sve je to deo mog posla", reče Ždral skromno, nabijajući opet čep u plavu bocu.
<BR>&nbsp;&nbsp;&nbsp;&nbsp;&nbsp;Svila proguta i duboko udahnu, nadajući se da je ovo pravi trenutak. "Pre nego što odemo, doktore, moram nešto pomenuti. Maločas si rekao da ćeš pomoći toj povređenoj ptici ako ja mogu da je uhvatim. Bio si, zapravo, veoma plemenit u vezi sa tim."
<BR>&nbsp;&nbsp;&nbsp;&nbsp;&nbsp;Ždral, ustajući, umorno klimnu. "Pardon. Da uzmem testeru."
<BR>&nbsp;&nbsp;&nbsp;&nbsp;&nbsp;"Jutros", nastavi Svila, "jutros su me zvali da odnesem oproštaj bogova jednoj devojčici koja se zove Češlja."
<BR>&nbsp;&nbsp;&nbsp;&nbsp;&nbsp;Mejtera Mermer se ukruti.
<BR>&nbsp;&nbsp;&nbsp;&nbsp;&nbsp;"Ona je blizu smrti, ali ja verujem - ja se usuđujem da se nadam - da se može i oporaviti, ako joj se ukaže bar najosnovnija medicinska nega. Njeni roditelji su siromašni i imaju mnogo druge dece."
<BR>&nbsp;&nbsp;&nbsp;&nbsp;&nbsp;"Ispruži nogu." Ždral opet sede na 'stolicu' za odmaranje nogu. Cirkularna testera zazuja.
<BR>&nbsp;&nbsp;&nbsp;&nbsp;&nbsp;"Oni ti nikako ne mogu platiti", nastavljao je Svila uporno. "A ne mogu ni ja, osim molitvama. Ali, bez tvoje pomoći, Češlja može umreti. To njeni roditelji i očekuju, inače zašto bi njen otac pre dizastora dolazio ovamo i tražio mene. U ovoj gradskoj četvrti postoje samo dva lekara. Ni jedan ni drugi neće nikog da leče ako im se ne plati ceo iznos unapred. Obećao sam Češljinoj majci da ću učiniti sve što mogu da joj dovedem doktora, a ti si jedina stvarna nada koju imam."
<BR>&nbsp;&nbsp;&nbsp;&nbsp;&nbsp;Ždral diže pogled. U očima mu je treperilo nešto, neka iskra kalkulisanja i dalekog nagađanja, što Svila nije uspevao da razume. "Bio si tamo jutros?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Zato sam tako pozno legao da spavam. Njen otac je došao u kenobu pre nego što sam se ja vratio sa mog razgovora sa Krvom, a kad je Mejtera Ruža videla da sam stigao, došla je i rekla mi. Pošao sam istog časa." Uspomena na zelene paradajze ubode ga kao osa. "Ili maltene istog časa", dovrši on kudikamo tiše.
<BR>&nbsp;&nbsp;&nbsp;&nbsp;&nbsp;Mejtera Mermer reče: "Moraš je videti, doktore. Zaista moraš."
<BR>&nbsp;&nbsp;&nbsp;&nbsp;&nbsp;Ždral nije obraćao pažnju na nju. Provlačio je prste kroz bradu. "I ti si njima tamo rekao da ćeš pokušati da nađeš lekara za tu... kako se zvaše?"
<BR>&nbsp;&nbsp;&nbsp;&nbsp;&nbsp;U Svili procveta nada. "Jesam, rekao sam. Biću tvoj dužnik sve dok Pes ne okonča postojanje ovog svitka. Biće mi više nego drago da ti pokažem tačno gde ona stanuje. Kad pođemo, možemo usput da stanemo tamo."
<BR>&nbsp;&nbsp;&nbsp;&nbsp;&nbsp;Mejtera Mermer jeknu: "Patera! Onolike stepenice!"
<BR>&nbsp;&nbsp;&nbsp;&nbsp;&nbsp;Ždral se opet nagnu nad gipsani omotač Svilinog zglavka; testera zaječa i jedna polovina omotača otpade. "Nećeš se ti pentrati uz mnogo stepenika, ako se ja o tome pitam. Ne sa ovim zglavkom. Ovde je, evo, Mermera, koja mi može pokazati..."
<BR>&nbsp;&nbsp;&nbsp;&nbsp;&nbsp;"Oh, da!" Mejtera Mermer je cupkala od nestrpljenja. "Moram je videti. Ona je jedna od mojih."
<BR>&nbsp;&nbsp;&nbsp;&nbsp;&nbsp;"Ili mi možeš dati samo adresu", dovrši Ždral. "Moji nosači će znati gde je to. Pogledaću nju, pa ću se vratiti ovamo, po tebe." On skide ostatak gipsa. "Je l' ovo mnogo bolelo?"
<BR>&nbsp;&nbsp;&nbsp;&nbsp;&nbsp;"Ni približno onoliko kao briga za Češlju", reče mu Svila. "Ali ti si ovo drugo rešio, ili si bar najgori vid te brige otklonio. Nikada neću biti u mogućnosti da ti dovoljno zahvalim."
<BR>&nbsp;&nbsp;&nbsp;&nbsp;&nbsp;"Nisu meni potrebna tvoja zahvaljivanja", reče Ždral. Ustade i otrese čestice gipsa sa nogavica pantalona. "Ono što ja hoću, to je da postupiš po mojim uputstvima. Pazi dobro: daću ti lekovitu ovojnicu. Veoma je skupa, a može se koristiti više puta, zato, da mi je vratiš čim tvoj zglavak ozdravi. I da je koristiš tačno kao što ja kažem."
<BR>&nbsp;&nbsp;&nbsp;&nbsp;&nbsp;Svila klimnu glavom. "Hoću, obećavam."
<BR>&nbsp;&nbsp;&nbsp;&nbsp;&nbsp;"Što se tiče tebe, Mermero", Ždral se okrete da je pogleda, "možeš se voziti sa mnom. Zašto ne, bar da uštediš pešačenje. Želim da saopštiš roditeljima te devojčice da ja to ne radim iz neke dobrote mog srca, niti ću raditi, jer ne želim da mi dodijavaju prosjaci noć i dan. Ovo je iz dobre volje prema Svili - Pateri Svili, tako ga zovete? I ovo je samo sad, ovaj jedan put, i nikada više."
<BR>&nbsp;&nbsp;&nbsp;&nbsp;&nbsp;Mejtera Mermer pokorno klimnu glavom.
<BR>&nbsp;&nbsp;&nbsp;&nbsp;&nbsp;Sitni doktor ode opet do svoje torbe i izvadi nešto što je izgledalo kao široka traka žute, tanke kozje kože. "Jesi li ikad video ovo?"
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"To treba treskati." Ždral šutnu tu ovojnicu, koja udari u zid na drugoj strani trpezarije i odbi se od njega. "Samo je baciš nekoliko puta, ili njome mlatiš po nečemu ravnom i glatkom, kao što je ova stoličica." Uze zgužvanu ovojnicu i poče njome žonglirati. "Kad to uradiš, ona se zagreje. Treskao si je, pa se probudila. Pratiš me? Evo, pipni."
<BR>&nbsp;&nbsp;&nbsp;&nbsp;&nbsp;Svila pipnu. Ovojnica je bila maltene suviše vruća da bi se mogla dodirivati; osim toga, činilo se da pecka na neki iskričav način.
<BR>&nbsp;&nbsp;&nbsp;&nbsp;&nbsp;"Od te vreline tvom zglavku će biti bolje, a zahvaljujući zvučnim talasima - koje ti ne čuješ, ali oni su tu - tok zaceljivanja ići će brže. I još više: ovojnica će osećati prelom u tvom medijalnom maleolusu i stezaće se taman toliko da spreči pomicanje slomljenog mesta." Ždral zastade, oklevajući. "Ovakve ovojnice više se ne mogu nabavljati, a ja imam ovu jednu. Obično to ne kažem ljudima."
<BR>&nbsp;&nbsp;&nbsp;&nbsp;&nbsp;"Dobro ću je čuvati", obeća Svila, "i vratiću je čim kažeš."
<BR>&nbsp;&nbsp;&nbsp;&nbsp;&nbsp;Mejtera Mermer zapita: "Zar ne bi trebalo da krenemo?"
<BR>&nbsp;&nbsp;&nbsp;&nbsp;&nbsp;"Još minut. Omotaj to oko zglavka Patera. Prilično čvrsto pritegni. Nema potrebe da vezuješ, niti ma šta slično - držaće se ona sama, dokle god oseća slomljenu kost."
<BR>&nbsp;&nbsp;&nbsp;&nbsp;&nbsp;Omotnica se tako reći sama stegla oko Sviline noge. Vrelina je bila žestoka, ali prijatna. Bol u njegovom zglavku postepeno nestade.
<BR>&nbsp;&nbsp;&nbsp;&nbsp;&nbsp;"Kad prestane da radi, ti ćeš to znati. Onda je skini i bacaj o zid kao što sam ti pokazao, ili mlati njome po podu." Lekar povuče bradu. "Da vidimo. Danas je sfigdan. Ja se vraćam u hieragdan, pa ćemo videti. Svejedno, trebalo bi da hodaš manje-više normalno već kroz nedelju dana. Ako je ne uzmem u hieragdan, uzeću je tada. Ali sve do tada što više izbegavaj opterećivanje tog zgloba, jasno? Nabavi štaku ako ti treba. Trčanje, skakanje - nipošto. Jesi li čuo?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Jesam, dabome. Ali ti si Krvu rekao, pet..."
<BR>&nbsp;&nbsp;&nbsp;&nbsp;&nbsp;"Naprosto, prelom nije tako težak kao što mi se učinilo, to je sve. Jednostavan promašaj u dijagnozi. Vaš glavni augur... kako ga zovu, Prvi govornik? Jesi primetio da kad se on razboli, ne pozovu mene? Vidiš, to je zato. Ja ponekad pogrešim. On, čovek, ima doktore koji nikad ne greše. Pitaj ih, videćeš."
<BR>&nbsp;&nbsp;&nbsp;&nbsp;&nbsp;Mejtera Mermer upita: "Kakav je osećaj, Patera?"
<BR>&nbsp;&nbsp;&nbsp;&nbsp;&nbsp;"Divan! U iskušenju sam da kažem da mi zglob uopšte nije povređen, ali ovo je još bolje. Kao da su mi dali novi zglob, mnogo bolji od onog koji sam slomio."
<BR>&nbsp;&nbsp;&nbsp;&nbsp;&nbsp;"Mogao bih ja tebi dati desetine stvari od kojih bi se osećao još bolje", reče mu Ždral, "počinjući sa injekcijom čistog, ili jednim ušmrkom rđe. Ali od ove ovojnice stvarno će ti biti bolje, a to je daleko teže postići. Nego, gde ti je ta ptica? Ako treba da je kao lečim, onda hajde sad, pre nego što pođemo. Koja je to vrsta ptice?"
<BR>&nbsp;&nbsp;&nbsp;&nbsp;&nbsp;"Noćni vran, a zovu ga i leganj", reče Svila.
<BR>&nbsp;&nbsp;&nbsp;&nbsp;&nbsp;"Je l' govori?"
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Onda ga možda mogu i ja uhvatiti. Mejtera, hoćeš li, molim te, reći mojim nosačima da dođu s ove strane, u Sunčanu? Oni su sad u Srebrnoj. I reci im da ćeš se i ti voziti sa mnom i da ćemo poći kroz minut-dva."
<BR>&nbsp;&nbsp;&nbsp;&nbsp;&nbsp;Mejtera Mermer ode sitnim, sporim trkom.
<BR>&nbsp;&nbsp;&nbsp;&nbsp;&nbsp;Lekar pripreti Svili prstom. "Sedi ti i odmaraj se, mladi čoveče. Ja ću uhvatiti vrana."
<BR>&nbsp;&nbsp;&nbsp;&nbsp;&nbsp;Ode u stepenišni prostor, i još dalje. Uskoro je Svila začuo njegov glas iz kuhinje, ali nerazgovetno. Povika za njim: "Rekao si Krvu da će mi toliko dugo trebati, da bi mi dao što više vremena, zar ne? Hvala ti, doktore."
<BR>&nbsp;&nbsp;&nbsp;&nbsp;&nbsp;Odgovora nije bilo. Omotač je ostajao vreo i čudnovato prijatan. Svila poče da mrmori popodnevnu molitvu Sfiksi Hrabroj. Jedna debela, plava muva-zunzara projuri, bučno zujeći, kroz vrata, potraži hranu i bupnu u staklo bližeg od dva prozora.
<BR>&nbsp;&nbsp;&nbsp;&nbsp;&nbsp;Iz kuhinje ga pozva Ždral. "Svilo, da li bi došao ovamo na minut?"
<BR>&nbsp;&nbsp;&nbsp;&nbsp;&nbsp;"Važi." Svila ustade i ode maltene normalnim hodom do vrata kuhinje; desna noga bila mu je bosa, a ovojnica oko skočnog zgloba teška.
<BR>&nbsp;&nbsp;&nbsp;&nbsp;&nbsp;"Sakrio se tamo gore", reče Ždral, pokazujući ka vrhu ormana. "Uspeo sam da popričam malo s njim, ali neće da siđe da mu pogledam to krilo ako mu ti prvo ne obećaš da neće više da strada."
<BR>&nbsp;&nbsp;&nbsp;&nbsp;&nbsp;"Stvarno?" upita Svila.
<BR>&nbsp;&nbsp;&nbsp;&nbsp;&nbsp;Noćni vran zakrešta sa vrha ormana, a Ždral klimnu glavom i namignu.
<BR>&nbsp;&nbsp;&nbsp;&nbsp;&nbsp;"Ako je tako, obećavam. Neka mi Veliki Pes presudi ako učinim ovom vranu išta nažao ili dopustim da mu iko drugi učini nešto nažao."
<BR>&nbsp;&nbsp;&nbsp;&nbsp;&nbsp;"Nee seče?" graknu ptican. "Nee štap?"
<BR>&nbsp;&nbsp;&nbsp;&nbsp;&nbsp;"Tako je", objavi Svila. "Neću te prineti na žrtvu i neću ti nikakvo drugo zlo učiniti."
<BR>&nbsp;&nbsp;&nbsp;&nbsp;&nbsp;"Tvoj bi-mac?"
<BR>&nbsp;&nbsp;&nbsp;&nbsp;&nbsp;"Da, bićeš moj kućni ljubimac, sve dok ti krilo ne ozdravi dovoljno da možeš odleteti. Tad ćeš biti slobodan."
<BR>&nbsp;&nbsp;&nbsp;&nbsp;&nbsp;"Ne ka-vez?"
<BR>&nbsp;&nbsp;&nbsp;&nbsp;&nbsp;Ždral ćušnu Svilu da bi mu privukao pažnju i odmahnu glavom.
<BR>&nbsp;&nbsp;&nbsp;&nbsp;&nbsp;"Tako je. Nema kaveza." Svila uze kavez sa stola i diže ga iznad glave, dovoljno visoko da ga ptica vidi. "Pazi sad ovo." Obema rukama tresnu kavez o pod, i vitke grančice se polomiše. On zdravom nogom nagazi na kavez, pokupi ostatke i baci ih u sanduk za potpalu.
<BR>&nbsp;&nbsp;&nbsp;&nbsp;&nbsp;Ždral odmahnu glavom. "Nešto mi govori da ćeš zažaliti zbog ovoga. Sigurno će nastajati nezgodne situacije, s vremena na vreme."
<BR>&nbsp;&nbsp;&nbsp;&nbsp;&nbsp;Mlatarajući zdravim krilom, crni ptican se baci sa vrha ormana na kuhinjski sto.
<BR>&nbsp;&nbsp;&nbsp;&nbsp;&nbsp;"Dobar ptican!" reče mu Ždral. Sede na kuhinjsku stolicu. "Sad ću te uzeti u ruke, a ti miruj malo. Nastojaću da te ne boli više nego što neizbežno mora."
<BR>&nbsp;&nbsp;&nbsp;&nbsp;&nbsp;"Bio sam i ja zarobljenik neko vreme, prošle noći", reče Svila, govoreći više od upola samome sebi. "Iako nisam bio, baš, u kavezu, nije mi se dopalo."
<BR>&nbsp;&nbsp;&nbsp;&nbsp;&nbsp;Ždral spretno uhvati pticana, koji se nimalo nije opirao. Ruke su mu bile nežne, ali čvrste. "Da li bi mi doneo torbu?"
<BR>&nbsp;&nbsp;&nbsp;&nbsp;&nbsp;Svila klimnu glavom i vrati se u trpezariju. Prvo zatvori vrata prema bašti, a onda podiže sa poda onu tamnu grudvu koju mu je Ždral pokazao. Kao što je i pretpostavio, bila je to njegova druga po kvalitetu mantija. U njenom džepu i sad se nalazila pernica i u njoj pisaljke. Mantija je bila omotana oko njegove cipele, one bez koje je dosad bio. On obuče mantiju, zatim, iako nije imao čarapu za desno stopalo, obu i tu desnu cipelu. Onda zatvori smeđu medicinsku torbu i odnese je u kuhinju.
<BR>&nbsp;&nbsp;&nbsp;&nbsp;&nbsp;Ptica je kreštala i lepršala dok joj je Ždral istezao povređeno krilo. "Iščašeno", reče on. "Kao kad bi ti iščašio lakat; potpuno ista stvar. Ćušnuo sam ga nazad u zglob, ali hoću i da vežem udlagu, da ne iskoči opet pre nego što se zaleči. Dotle je bolje da on ostane u zgradi, da ga ne ćapi neka mačka."
<BR>&nbsp;&nbsp;&nbsp;&nbsp;&nbsp;"To znači da mora svojom voljom da ostane unutra", reče Svila.
<BR>&nbsp;&nbsp;&nbsp;&nbsp;&nbsp;"U nutra", ponovi ptican.
<BR>&nbsp;&nbsp;&nbsp;&nbsp;&nbsp;"Tvoj kavez je polomljen", nastavi Svila, oštrim tonom, "a ja ni slučajno ne nameravam da se kuvam ovde sa zatvorenim prozorima, samo da ti ne bi išao napolje."
<BR>&nbsp;&nbsp;&nbsp;&nbsp;&nbsp;"Ne napolje", reče ptica. Ždral je preturao po torbi.
<BR>&nbsp;&nbsp;&nbsp;&nbsp;&nbsp;"Nadam se da ne." Svila svuče ćebe sa prozora ka bašti, širom ga otvori, a ćebe opet uredno presavi.
<BR>&nbsp;&nbsp;&nbsp;&nbsp;&nbsp;"U koje vreme bi trebalo da se sretneš sa Krvom u žutoj kući?"
<BR>&nbsp;&nbsp;&nbsp;&nbsp;&nbsp;"Tačno u jedan." Svila odnese ćebe u trpezariju; vraćajući se, dodade: "Verovatno ću zakasniti, ali mislim da će on samo gunđati zbog toga, ništa gore."
<BR>&nbsp;&nbsp;&nbsp;&nbsp;&nbsp;"To je pravi duh. Koliko ja njega poznajem, zakasniće i on. Voli on da svi budu već pri ruci u trenutku kad on stiže. A to ne verujem da će biti pre dva."
<BR>&nbsp;&nbsp;&nbsp;&nbsp;&nbsp;Prilazeći prozoru ka ulici Srebrnoj, Svila skide sa njega kuhinjsku krpu i kuhinjski peškir, pa ga isto tako širom otvori. Taj prozor bio je rešetkama zaštićen od lopova i njemu pade na um da je on, bukvalno, u kavezu, ovde, u ovoj drevnoj kućici sa četiri sobe, koju je, svojom voljom, naučio da naziva svojim domom. Odgurnu tu misao od sebe. Ako je Ždralova nosiljka ranije bila u Srebrnoj, sad sigurno više nije bila tu; Mejtera Mermer je, nesumnjivo, obavila svoj zadatak i sad ih čeka u Sunčanoj.
<BR>&nbsp;&nbsp;&nbsp;&nbsp;&nbsp;"Ovo bi trebalo da posluži." Ždral je prevrtao u prstima komadić neke plave sintetičke materije. "Bićeš spreman za polazak kad se ja vratim?"
<BR>&nbsp;&nbsp;&nbsp;&nbsp;&nbsp;Svila klimnu glavom, a onda opipa vilicu. "Moraću se obrijati. Dok se ti vratiš, biću spreman."
<BR>&nbsp;&nbsp;&nbsp;&nbsp;&nbsp;"Dobro. Ja ću doći prilično kasno, a devojke postanu zlovoljne ako ne mogu da izlaze u kupovinu." Ždral prilepi malu udlagu još jednim, poslednjim komadom gotovo nevidljive adhezivne trake. "Ovo će da otpadne samo od sebe, kroz nekoliko dana. Tad ga pusti da leti ako hoće. Ako je on sličan onim sokolovima, ustanovićeš da prilično dobro ume da oceni za šta je sposoban, a za šta nije."
<BR>&nbsp;&nbsp;&nbsp;&nbsp;&nbsp;"Ne leti", saopšti ptican.
<BR>&nbsp;&nbsp;&nbsp;&nbsp;&nbsp;"Sad sigurno nećeš. Ja da sam na tvom mestu, ne bih više ni pokretao to krilo danas."
<BR>&nbsp;&nbsp;&nbsp;&nbsp;&nbsp;Svilin um je bio negde drugde. "To je demonska posednutost, a? U žutoj kući?"
<BR>&nbsp;&nbsp;&nbsp;&nbsp;&nbsp;Ždral se okrete da ga pogleda. "Ne znam. Šta god da je, nadam se da ćeš imati više uspeha nego ja."
<BR>&nbsp;&nbsp;&nbsp;&nbsp;&nbsp;"A šta se tamo dešavalo? Moj vozač i ja smo noćas čuli vrisak iz žute kuće, ali nismo ulazili."
<BR>&nbsp;&nbsp;&nbsp;&nbsp;&nbsp;Maleni doktor prisloni prst duž celog nosa. "Devojka može vrisnuti iz hiljadu i jednog razloga, a naročito jedna od tih devojaka. Mogla je to biti mrlja na njenoj omiljenoj haljini, ili ružan san, ili pauk."
<BR>&nbsp;&nbsp;&nbsp;&nbsp;&nbsp;Majušna igla bola sada se probi kroz zaštitno dejstvo ovojnice; Svila otvori niski orman, kojim je bio ispunjen čitav severni, oštri ugao kuhinje, i izvuče stoličicu na kojoj je Patera Štuka sedeo za vreme obroka. "Ne verujem da bi me Krv zvao da isterujem demone iz snova njegovih žena."
<BR>&nbsp;&nbsp;&nbsp;&nbsp;&nbsp;Ždral zaklopi, sa oštrim zvukom, lekarsku torbu. "Svilo, kad ljudi kao što si ti kažu da je neka žena 'posednuta', u njenoj svesti zapravo boravi samo ona sama, i niko više. Pa i sama svest je najobičnija apstrakcija - u suštini, jedna naša zgodna izmišljotina. Kad kažem da je čovek u nesvesti, to samo znači da su izvesni mentalni procesi obustavljeni. Kad kažem da je došao svesti, to znači da su se nastavili. Ne može niko jednu apstrakciju da 'posedne' kao da je to okupirani grad."
<BR>&nbsp;&nbsp;&nbsp;&nbsp;&nbsp;"Ali sam si rekao, pre neku sekundu, da u svesti te žene 'boravi' ona sama."
<BR>&nbsp;&nbsp;&nbsp;&nbsp;&nbsp;Ždral poslednji put pogleda povređenu pticu i ustade. "Izgleda da vas tamo ipak uče nečemu, osim onolikom grdnom trućanju."
<BR>&nbsp;&nbsp;&nbsp;&nbsp;&nbsp;Svila klimnu glavom. "Logici."
<BR>&nbsp;&nbsp;&nbsp;&nbsp;&nbsp;"Jeste, to je logika." Ždral se osmehnuo i Svila uvide, na sopstveno iznenađenje, da mu je ovaj čovek prijatan. "Dobro, ako stvarno treba da pogledam tu tvoju bolesnu malu, bolje da kibam odmah. A šta je kao njoj? Groznica?"
<BR>&nbsp;&nbsp;&nbsp;&nbsp;&nbsp;"Meni se činilo da joj je koža hladna, ali ti bolje poznaješ bolesti nego ja."
<BR>&nbsp;&nbsp;&nbsp;&nbsp;&nbsp;"Pa valjda." Ždral podiže torbu. "Da vidimo - kroz onu prednju sobu, pa u Sunčanu, a? Možda ćemo još popričati dok nas budu nosili kod Orhi."
<BR>&nbsp;&nbsp;&nbsp;&nbsp;&nbsp;"Baci pogled na zadnju stranu njenog vrata", reče Svila.
<BR>&nbsp;&nbsp;&nbsp;&nbsp;&nbsp;Ždral zastade na vratima, uputi mu jedan upitan pogled, pa pohita napolje.
<BR>&nbsp;&nbsp;&nbsp;&nbsp;&nbsp;Mrmljajući tiho molitvu za Češlju, Svila pođe u trpezariju i zatvori, a zatim i zamandali vrata koja je doktor, izlazeći, ostavio širom otvorena. Prolazeći pored jednog prozora, ugleda Ždralovu nosiljku. Mejtera Mermer sedela je zavaljena u sedište, pored bradatog doktora. Njeno napeto metalno lice kao da je pokušavalo da se probije napred, u daljinu - kao da će snaga njegove volje, sama, nagnati nosiljku da krene. Pred Svilinim očima nosači pođoše lakim trkom i zamakoše za ivicu prozorskog rama.
<BR>&nbsp;&nbsp;&nbsp;&nbsp;&nbsp;Pokušao je da se priseti da li postoji neko pravilo koje bi zabranjivalo da se sibila vozi u nosiljci koja pripada muškarcu; Svilin je utisak bio da takva zabrana postoji, ali nije uspevao da se seti nikakve određene formulacije. Sa praktične tačke gledanja, nije video da tu ima ikakvih problema, ako su zavesice na prozorima nosiljke navučene.
<BR>&nbsp;&nbsp;&nbsp;&nbsp;&nbsp;Štap sa glavom lavice ležao je pored stolice na kojoj je on sedeo dok ga je Ždral pregledao. Svila ga podiže i rasejano mahnu njime dva-tri puta. Dokle god ovojnica dejstvuje, ovaj štap mu neće biti potreban, ili bar neće biti mnogo potreban. On zaključi da je ipak bolje da ga ima pri ruci; mogao bi biti od neke koristi, naročito kad omotnici bude potrebna obnova snage. Nasloni ga na vrata ka Sunčanoj, da ga ne bi mogao zaboraviti kad on i Ždral budu polazili ka žutoj kući.
<BR>&nbsp;&nbsp;&nbsp;&nbsp;&nbsp;Nekoliko opitnih koraka ga uveri, još jednom, da sa Ždralovom ovojnicom može da hoda maltene normalno. Činilo se da sad nema dobrih razloga da ne ponese lavor tople vode uz stepenište, gde bi se mogao obrijati na svoj uobičajeni način. On opet uđe u kuhinju.
<BR>&nbsp;&nbsp;&nbsp;&nbsp;&nbsp;Vran je i sad bio na stolu. Nagnuo je glavu i pogledao ga jednim okom upitno. "Bi-mac gla-dan", reče.
<BR>&nbsp;&nbsp;&nbsp;&nbsp;&nbsp;"I ja sam. Ali neću ponovo jesti dok ne prođe podne."
<BR>&nbsp;&nbsp;&nbsp;&nbsp;&nbsp;"Podne sad."
<BR>&nbsp;&nbsp;&nbsp;&nbsp;&nbsp;"Heh, pa valjda jeste." Svila podiže kružnu gvozdenu ploču sa rupe u kojoj je, na površini peći, ležala, i zaviri unutra. Najzad se i njemu desilo da u peći vidi nekoliko neugašenih komada žara. On poče blago duvati u njih i posipati ih odozgo komadićima skrcanog kaveza, pomišljajući da je ovaj vran očigledno bistriji nego što je njemu u prvi mah izgledalo.
<BR>&nbsp;&nbsp;&nbsp;&nbsp;&nbsp;"Vran gla-dan."
<BR>&nbsp;&nbsp;&nbsp;&nbsp;&nbsp;Sad je kroz grančice proplamsavala vatrica. Svila je u sebi raspravljao da li je tu potrebno pravo ogrevno drvo i zaključio da nije. "Voliš li ti sir?"
<BR>&nbsp;&nbsp;&nbsp;&nbsp;&nbsp;"Voli sir."
<BR>&nbsp;&nbsp;&nbsp;&nbsp;&nbsp;Svila nađe lavor i stavi ga pod otvor pumpe za vodu. "Al tvrd je, da ti kažem. Ako očekuješ fin, mekan sir, bićeš razočaran."
<BR>&nbsp;&nbsp;&nbsp;&nbsp;&nbsp;"Voli sir!"
<BR>&nbsp;&nbsp;&nbsp;&nbsp;&nbsp;"Dobro, neka ti bude." Mnogobrojni energični zamasi polugom pumpe bili su potrebni da bi voda potekla, pa i tad tek curkom; ali Svila napuni lavor do pola, a onda, naknadno se setivši, napuni opet i šolju ostavljenu za noćnog vrana.
<BR>&nbsp;&nbsp;&nbsp;&nbsp;&nbsp;"Sir sad?" raspitivao se vran. "Ri-ba gla-va?"
<BR>&nbsp;&nbsp;&nbsp;&nbsp;&nbsp;"Riblje glave nemam, nijednu." Izvadio je sir, koji se poglavito sastojao od kore, i ostavio ga pored šolje. "Nego, pripazi ti na pacove, dok ja nisam tu. Vole i oni sir."
<BR>&nbsp;&nbsp;&nbsp;&nbsp;&nbsp;"Voli pacov." Noćni vran klepnu kljunom, probno, jedanput, kljucnu sir.
<BR>&nbsp;&nbsp;&nbsp;&nbsp;&nbsp;"U tom slučaju, nećeš biti usamljen." Voda u lavoru se jedva smlačila, a grančice ispod nje već su dogorevale. Svila uze lavor i ponese ga prema stepeništu.
<BR>&nbsp;&nbsp;&nbsp;&nbsp;&nbsp;"Pacov gde?"
<BR>&nbsp;&nbsp;&nbsp;&nbsp;&nbsp;Zaustavio se i pogledao nazad, ka vranu. "Misliš, ti voliš njih da jedeš?"
<BR>&nbsp;&nbsp;&nbsp;&nbsp;&nbsp;"Da, da!"
<BR>&nbsp;&nbsp;&nbsp;&nbsp;&nbsp;"Aha. Tako. Mogao bi ti čak i da ubiješ pacova, pretpostavljam, ako nije suviše veliki. Kako se zoveš?"
<BR>&nbsp;&nbsp;&nbsp;&nbsp;&nbsp;"Nema ime." Pažnja noćnog vrana opet se usmeri na sir.
<BR>&nbsp;&nbsp;&nbsp;&nbsp;&nbsp;"Trebalo je da to bude moj ručak, znaš. Sad ću morati da nađem ručak na nekom drugom mestu, ili da idem gladan."
<BR>&nbsp;&nbsp;&nbsp;&nbsp;&nbsp;"Ti Svila?"
<BR>&nbsp;&nbsp;&nbsp;&nbsp;&nbsp;"Jest, tako se zovem. Verovatno si čuo da me doktor Ždral tako zove. Nego, daj, treba nam neko ime za tebe." Razmotrio je ovo pitanje. "Mislim da ću te zvati Oreb - u Spisima se pojavljuje jedan gavran sa tim imenom, a ti si kao nekakav gavran. Kako ti se sviđa ime?"
<BR>&nbsp;&nbsp;&nbsp;&nbsp;&nbsp;"Oreb."
<BR>&nbsp;&nbsp;&nbsp;&nbsp;&nbsp;"Dabome. Mošus je jednu svoju pticu nazvao po bogu, što je veoma rđav postupak, ali ne verujem da je rđavo ako uzmemo ime iz Spisa pod uslovom da nije božansko, a naročito ime koje i u Spisima pripada ptici. Dakle, Oreb."
<BR>&nbsp;&nbsp;&nbsp;&nbsp;&nbsp;Na spratu je, kod stočića za umivanje, trljao brijač o dugačku, tvrdu kožnu traku, tamo i amo, više puta, da bi ga naoštrio. Bejaše to veliki brijač sa koštanom drškom, onaj koji je u majčinom niskom ormariću ležao toliko godina i čekao da Svila dovoljno odraste da se počne brijati. On sada nasapuna lice i sastruga crvenkasto-plavu bradu. Dok je čistio sečivo, palo mu je na um (to isto mu je padalo na um redovno, ber jednom nedeljno) da je taj brijač gotovo sigurno pripadao njegovom ocu. Kao i toliko puta ranije, donese ga do prozora da potraži na njemu neki trag vlasništva. Ali nigde se nije moglo videti ni ime vlasnika, niti ikakvi inicijali, pa čak ni oznaka proizvođača.
<BR>&nbsp;&nbsp;&nbsp;&nbsp;&nbsp;Mejtera Ruža i Mejtera Nana su, kao što je bio njihov običaj po ovakvom vremenu, uživale u ručku, sedeći za stočićem koji su iznele iz kenobe i postavile u senku smokvinog drveta. Svila je obrisao lice, prosuo vodu koja mu je poslužila za brijanje, a onda im se pridružio u bašti.
<BR>&nbsp;&nbsp;&nbsp;&nbsp;&nbsp;Mejtera Ruža ponudi mu jednim pokretom stolicu koja bi normalno bila za Mejteru Mermer. "Zar nam se nećeš pridružiti, Patera? Ovde imamo više nego dovoljno hrane za troje."
<BR>&nbsp;&nbsp;&nbsp;&nbsp;&nbsp;Zabolelo ga je to, baš kao što je, van svake sumnje, i bila njena namera. "Neću", reče Svila, "ali trebalo bi da popričam sa tobom na trenutak."
<BR>&nbsp;&nbsp;&nbsp;&nbsp;&nbsp;"I ja sa tobom, Patera, i ja sa tobom." Mejtera Ruža poče svoje složene pripreme za ustajanje od stola.
<BR>&nbsp;&nbsp;&nbsp;&nbsp;&nbsp;On hitro sede za sto. "O čemu je reč, Mejtera?"
<BR>&nbsp;&nbsp;&nbsp;&nbsp;&nbsp;"Želela sam se da ti o tome ispričam sinoć, Patera, ali nisi bio tu."
<BR>&nbsp;&nbsp;&nbsp;&nbsp;&nbsp;Pokraj samog Svilinog lakta bila je pletena korpa, prekrivena platnenom salvetom. Odatle se širio miomiris kao iz samog Glavnog procesora. Očito je Mejtera Mermer jutros pekla testo i ostavila ishode svog truda u pećnici u kenobi, sa uputstvima da ih Mejtera Nana izvadi čim ona i Ždral odu. Svila proguta pljuvačku, promrmlja "Da", i pusti da razgovor o toj temi ostane na toj jednoj reči.
<BR>&nbsp;&nbsp;&nbsp;&nbsp;&nbsp;"A jutros mi je sasvim otišlo s pameti. Ni o čemu nisam mogla da mislim osim o tom groznom čoveku, ocu te devojčice. Poslaću ti Roga po podne na disciplinski razgovor, Patera. Ja sam ga već kaznila, u to možeš biti siguran. Sada ti on sam mora priznati svoju krivicu, to mu je završni deo kazne." Mejtera Ruža je zastala, da bi završne reči ostavile što jači utisak; glavu je nagnula na jednu stranu, kao maločas vran, i zagledala se u Svilu svojim jedinim zdravim okom. "Ali ako ti odlučiš da ga dopunski kazniš, ja neću imati primedaba. To bi moglo delovati zdravo."
<BR>&nbsp;&nbsp;&nbsp;&nbsp;&nbsp;"Šta je uradio?"
<BR>&nbsp;&nbsp;&nbsp;&nbsp;&nbsp;Sintetički deo usta Mejtere Ruže sada se povio oštro nadole - znak gađenja. Svila se, kao i u nekoliko ranijih prilika, zapita da li ja starica, bolestima sva prorešetana, koja je nekad bila Mejtera Ruža, uopšte još pri svesti. "Ismejavao je tebe, Patera, oponašao je tvoj glas i pokrete, i pričao gluposti."
<BR>&nbsp;&nbsp;&nbsp;&nbsp;&nbsp;"Je li to sve?"
<BR>&nbsp;&nbsp;&nbsp;&nbsp;&nbsp;Mejtera Ruža šmrknu i izvadi jednu svežu kiflu iz korpe. "Ja bih rekla da je to više nego dovoljno."
<BR>&nbsp;&nbsp;&nbsp;&nbsp;&nbsp;Mejtera Nana poče: "Ako sam Patera..."
<BR>&nbsp;&nbsp;&nbsp;&nbsp;&nbsp;"Još pre nego što se Patera rodio, ja sam se trudila da usađujem mladima pristojno poštovanje prema svetom pozivu augura, pozivu koji je - kao i naš sibilski - osnovala lično Sveta Scila. Taj trud nastavljam sve do dana današnjeg. Pokušavam, kao što sam oduvek pokušavala, da naučim svakog studenta, meni poverenog, da poštuje mantiju, bez obzira na to kakav pojedinac, muškarac ili žena, tu mantiju nosi."
<BR>&nbsp;&nbsp;&nbsp;&nbsp;&nbsp;"To je pouka svima nama." Svila uzdahnu. "Vrlo dobro, razgovaraću s njim čim budem mogao. Ali kroz nekoliko minuta odlazim. Moguće je da ću se vratiti tek kasno uveče. To sam hteo da vam kažem, da kažem naročito Mejteri Nani."
<BR>&nbsp;&nbsp;&nbsp;&nbsp;&nbsp;Digla je pogled. U njenim smeđim očima, koje su se topile, videlo se pitnje.
<BR>&nbsp;&nbsp;&nbsp;&nbsp;&nbsp;"Biću zauzet, ali ne mogu znati koliko dugo. Pamtiš Njorku, Mejtera. Mora biti da ga pamtiš. Bio je tvoj đak. Znam da si juče govorila Mejteri Mermer o njemu."
<BR>&nbsp;&nbsp;&nbsp;&nbsp;&nbsp;"Oh, Patera, pamtim, dakako." Malo, ne baš sasvim neprivlačno lice Mejtere Nane bilo je ozareno.
<BR>&nbsp;&nbsp;&nbsp;&nbsp;&nbsp;Mejtera Ruža šmrknu, a Mejtera Nana smesta obori pogled.
<BR>&nbsp;&nbsp;&nbsp;&nbsp;&nbsp;"Razgovarao sam s njim noćas, Mejtera, u vrlo kasno doba."
<BR>&nbsp;&nbsp;&nbsp;&nbsp;&nbsp;"Da, Patera?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Ali zaboravljam nešto drugo što treba da ti kažem. Imao sam susret sa njim i ranije te večeri, i ispovedio sam ga. On pokušava, i to po mom uverenju sasvim iskreno, da iziđe na bolji put u životu."
<BR>&nbsp;&nbsp;&nbsp;&nbsp;&nbsp;Mejtera Nana opet diže ka njemu pogled, sav zračan od pohvale. "To je zaista divno, Patera!"
<BR>&nbsp;&nbsp;&nbsp;&nbsp;&nbsp;"Jeste, jeste divno; ali je znatno više ishod tvog truda, i truda Patere Štuke, nego mog. Ono što sam hteo reći, Mejtera, jeste sledeće: kad sam poslednji put razgovarao s njim, on je nagovestio da bi mogao danas doći ovde. Ako dođe, siguran sam da će želeti da iskaže svoje poštovanje tebi."
<BR>&nbsp;&nbsp;&nbsp;&nbsp;&nbsp;Čekao je da ona to potvrdi. Međutim, ona nije rekla ništa. Samo je sedela, sa rukama preklopljenim u krilu, oborenog pogleda.
<BR>&nbsp;&nbsp;&nbsp;&nbsp;&nbsp;"Molim te, reci mu da veoma želim da ga vidim. Zamoli ga da me čeka, ako može. Ne verujem da će on doći pre večere. Ako se ja do tad još ne vratim, reci mu da ću gledati da dođem što pre mogu."
<BR>&nbsp;&nbsp;&nbsp;&nbsp;&nbsp;Razmazujući bogati žuti maslac po još jednoj zlatnoj kifli, Mejtera Ruža reče: "Prošle večeri ti si već bio otišao u vreme kad je Rog završio posao koji radi za svog oca. Reći ću i Rogu da te čeka."
<BR>&nbsp;&nbsp;&nbsp;&nbsp;&nbsp;"Siguran sam da hoćeš, Mejtera. Hvala vam obema." Svila ustade, osloni preveliku težinu na povređeni zglob i bolno trznu licem. Za formalni egzorcizam, biće mu potrebni Hrazmološki spisi iz mantejona, zatim slike bogova, naročito Pesa i Scile. I Sfikse, pokroviteljke ovog dana. Ova misao ga podseti na to da nije dovršio molitve: a to baš nije pravi način da se stekne nečija naklonost.
<BR>&nbsp;&nbsp;&nbsp;&nbsp;&nbsp;Poneće onaj triptih koji mu je majka dala; sa triptihom bi mogle poći i majčine molitve.
<BR>&nbsp;&nbsp;&nbsp;&nbsp;&nbsp;Stupao je opet uz stepenice, sada svesniji svog skočnog zgloba nego što je bio ijednog trenutka od kad mu je Ždral namestio ovojnicu. Razmišljao je: njega su obučavali samo za borbu protiv nepostojećih đavola. Sećao se koliko se zaprepastio kad je shvatio da Patera Štuka bukvalno veruje u postojanje demona i kad je Štuka čak progovorio, sa robusnim ponosom, o svojim ličnim pokušajima da osujeti njihove namere.
<BR>&nbsp;&nbsp;&nbsp;&nbsp;&nbsp;Pre nego što je stigao do vrha stepeništa, zažalio je što je ostavio Krvov štap u trpezariji. Sede na krevet i odmota ovojnicu; bila je primetno hladna na dodir. Fljusnu je o zid nekoliko puta, najjače što je mogao, a onda je opet namota. Onda izu cipelu i obu čistu čarapu i na to stopalo.
<BR>&nbsp;&nbsp;&nbsp;&nbsp;&nbsp;Krv će ga čekati u žutoj kući u Ulici lampiona. Sa Krvom bi mogao doći Mošus, ili neko jednako gadan. Svila sklopi triptih, položi ga u kutiju od tikovog drveta, iznutra obloženu tkaninom bež boje, priteže kaiševe kroz šnale, i izvuče iz kutije dršku na rasklapanje. Ovo je potrebno, kao i Spisi, koje će morati da uzme pre polaska; Pesov gamadion već mu visi o vratu, a brojanice su mu u džepu. Moglo bi biti predostrožno da ponese i sveto kandilo, ulje i još ponešto. Razmislio je o tome, odbacio pet ili šest mogućnosti, a onda uzeo, ispod ćupa za vodu, ključ.
<BR>
<BR>&nbsp;&nbsp;&nbsp;&nbsp;&nbsp;Noseći mladog orla na levoj ruci, zaštićenoj debelom navlakom od štavljene kože, Mošus je stajao na neujednačeno belom pločniku pored Scilinog vodoskoka i osvrtao se, jednako uspravan i glave jednako ponosito dignute kao ma koji gardista. Iz duboke senke trena sa stubovima ispred ulaza u vilu, oni ga gledaju: Krv, Savetnik Lemur i njegov rođak Savetnik Loris, Komesar Simuliid, i još nekoliko drugih ljudi. Mošus, u mislima, zatrese posudu sa kockama.
<BR>&nbsp;&nbsp;&nbsp;&nbsp;&nbsp;Ovaj orao već je priviknut da stoji na ruci i da prilazi mamcu. Upoznao je njegov, Mošusov, glas, i naučio da ga povezuje sa hranom. Kad mu bude skinuta kapuljača sa glave, videće vodoskok, tekuću vodu u pokrajini u kojoj je bilo kakva voda sada retkost. Došlo je vreme da ovaj orao nauči da leti - ali Mošus ga tome ne može učiti. Orao će se vratiti do drvene ploče na kojoj če ga čekati nasečeno meso. Ili se neće vratiti. Čas je došao da se kockice hitnu.
<BR>&nbsp;&nbsp;&nbsp;&nbsp;&nbsp;Kroz pljuskanje vodoskoka, Krvov glas, jedva čujan, dopre do njega. "Ne požuruj ga."
<BR>&nbsp;&nbsp;&nbsp;&nbsp;&nbsp;To je neko pitao šta Mošus čeka. On uzdahnu, znajući da ne može još dugo da odlaže. Da odugovlači ove trenutke, u kojima je ptica, koju možda više nikada neće videti, još njegova.
<BR>&nbsp;&nbsp;&nbsp;&nbsp;&nbsp;Nebo je prazno, ili bar tako izgleda. Nebeske zemlje su nevidljive iza beskonačnog trakastog bleska sunca. Nevidljivi i Letači, ako ih ima. S one strane zida, iznad krošnji, daleke njive polako se povijaju ka visini, penju kroz vazduh i tako, postupno, nestaju u plavetnilu. Jezero Limna, komadić ogledala umetnut u svitak, svetlucav: đinđuva jeftino uramljena.
<BR>&nbsp;&nbsp;&nbsp;&nbsp;&nbsp;Vreme je da hitne.
<BR>&nbsp;&nbsp;&nbsp;&nbsp;&nbsp;Kao da je znao šta će se dogoditi, mladi orao se počeo vrpoljiti. Možus klimnu glavom, sam za sebe. "Vrati se meni", prošaputa on. "Vrati se meni."
<BR>&nbsp;&nbsp;&nbsp;&nbsp;&nbsp;Onda, kao pod kontrolom nekog drugog (nekog boga koji voli da se meša, ili pod kontrolom Krvove lude kćeri), njegova desna ruka pođe nagore. Nekom svojom, zasebnom voljom pokretana, ona dohvati kapuljaču ukrašenu skerletnim perjem i strže je ptici sa glave.
<BR>&nbsp;&nbsp;&nbsp;&nbsp;&nbsp;Mladi orao podiže krila kao da će poleteti, ali ih onda opet sklopi. Možda je trebalo imati masku na glavi, sada. Ako ga orao napadne, kljunom u lice, napraviće mu doživotni ožiljak, ili će ga čak i ubiti. Međutim, ponos mu nije dozvolio da iziđe sa maskom.
<BR>&nbsp;&nbsp;&nbsp;&nbsp;&nbsp;"Aj, sokole!" Uzmahnuo je rukom, istovremeno je izokrećući, da bi ptica počela da pada napred. U jednom deliću sekunde pomislio je da orao uopšte neće poleteti.
<BR>&nbsp;&nbsp;&nbsp;&nbsp;&nbsp;Udar krila naprosto ga je bacio unazad. Orao je leteo sporo i trapavo, vrhovima krilnih pera bukvalno dodirujući bujnu travu pri svakom zamahu nadole. Do zida, pa zaokret na levo, pored kapije, i opet levo, duž travnate staze. Mošus pomisli da mu se orao vraća.
<BR>&nbsp;&nbsp;&nbsp;&nbsp;&nbsp;Pravo u portal vile; tamo se posmatrači razbežaše kud koji, kao prepelice. Sad ako skrene oko zgrade, pa ako se zaleti u zverinjak za mačke, misleći da je to 'štala' za ptice...
<BR>&nbsp;&nbsp;&nbsp;&nbsp;&nbsp;Hvatao je visinu, sad već jednaku visini zida, pa opet skrenuo levo. Pa opet levo, i evo ga, prolazi iznad njegove glave, krila su mu daleka tutnjava. Hvata još veću visinu, i još mnogo veću, kruži i penje se, koristi uzlazne struje sa ovog travnjaka, koji je više nego vreo, i sa krovova koji su maltene usijani. I još više uzleće mladi orao, i još više, crn naspram drečavog svetla, i najzad se, kao njive i polja, gubi u ogromnosti neba.
<BR>
<BR>&nbsp;&nbsp;&nbsp;&nbsp;&nbsp;I kad su svi drugi otišli, Mošus je ostao. Šakama je zaklanjao oči od nemilosrdnog sunca. Mnogo kasnije, Zec mu je doneo dvogled, i Mošus je osmatrao, i osmatrao, i nije video ništa.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
