<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. POGODBA
<P>&nbsp;&nbsp;&nbsp;&nbsp;&nbsp;"Nije mnogo", reče pedantni, sitni čovek, "ali je moje, dokle god mi on dozvoljava da bude moje."
<BR>&nbsp;&nbsp;&nbsp;&nbsp;&nbsp;To 'njegovo' bejaše soba, osrednje velika, silno pretrpana stvarima, u severnom, levom, dograđenom krilu Krvove vile. Dok je govorio, sitni čovek je preturao po jednoj ladici. Utaknuo je jednu bočicu u otvor ispod cevi nekog pištolja nezgrapnog izgleda; onda je ćušnuo cev pištolja kroz jednu od poderotina u Svilinoj tunici i opalio.
<BR>&nbsp;&nbsp;&nbsp;&nbsp;&nbsp;Svila oseti oštar bol, kao da ga je ubola pčela.
<BR>&nbsp;&nbsp;&nbsp;&nbsp;&nbsp;"Ova tvar ubije mnoge pacijente", obavesti ga mali petljaroš. "Znači, sad treba da vidimo da li si ti jedan od njih. Ako ne umreš za minut-dva, daću ti još. Imaš li ikakve teškoće sa disanjem?"
<BR>&nbsp;&nbsp;&nbsp;&nbsp;&nbsp;Stiskajući zube zbog bola u nožnom zglavku, Svila duboko udahnu, a zatim odmahnu glavom.
<BR>&nbsp;&nbsp;&nbsp;&nbsp;&nbsp;"Dobro. To ti je bila minimalna doza. Neće te ubiti ni ako si alergičan, ali će se pobrinuti za te duboke ogrebotine. Osim toga, od nje će ti toliko pozliti, da ću ja biti upozoren da ti ne dajem više." Mali petljaroš se sagnu bliže i zagleda se u Sviline oči. "Udahni opet duboko, a onda ispusti dah."
<BR>&nbsp;&nbsp;&nbsp;&nbsp;&nbsp;Svila to učini. "Kako se zoveš, doktore?"
<BR>&nbsp;&nbsp;&nbsp;&nbsp;&nbsp;"To ovde ne koristimo mnogo. Tebi je dobro. Ispruži ruku."
<BR>&nbsp;&nbsp;&nbsp;&nbsp;&nbsp;Svila to učini, a pčela ubode još jednom.
<BR>&nbsp;&nbsp;&nbsp;&nbsp;&nbsp;"Zaustavlja bol, suzbija infekciju." Mali petljaroš čučnu, podiže jednu Svilinu nogavicu i opali treći put, sada u list Sviline noge.
<BR>&nbsp;&nbsp;&nbsp;&nbsp;&nbsp;"Sad nije uspelo", reče mu Svila.
<BR>&nbsp;&nbsp;&nbsp;&nbsp;&nbsp;"Jeste, ali sad nisi osetio. Možemo skinuti tu cipelu."
<BR>&nbsp;&nbsp;&nbsp;&nbsp;&nbsp;"Ja se zovem Patera Svila."
<BR>&nbsp;&nbsp;&nbsp;&nbsp;&nbsp;Mali petljaroš diže pogled ka njemu. "Doktor Ždral, Svilo. Smej se koliko ti volja. Stvarno si augur? Mošus reče da jesi."
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"I skočio si sa prozora drugog sprata? Nemoj to ponovo učiniti." Doktor Ždral razveza pertle i skide Svilinu cipelu. "Vidiš, moja majka se nadala da ću biti visok. Naime, ona je bila visoka i volela je visoke ljude. Moj tata je bio niskog rasta."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Nisam ubeđen da razumeš." Doktor Ždral se nadnese nad Svilino stopalo. Ružičasta koža njegove glave bila je vidljiva kroz sedu kosu. "Sad ću iseći čarapu. Ako bih je skidao, šteta bi se mogla povećati." Izvuče blistave makazice, sasvim iste kao što su bile one koje je Svila našao u Zumbulinom kupatilu. "Ona je sada mrtva, a i on, pa cela ta stvar, valjda, više nije važna." Upropašćena čarapa otpade s noge. "Hoćeš li da vidiš kako je on izgledao?"
<BR>&nbsp;&nbsp;&nbsp;&nbsp;&nbsp;Otsutnost bola delovala je opojno; Svili se, od sreće, vrtelo u glavi. "Veoma bih to voleo." Zatim uspe da doda: "Ako si voljan da mi pokažeš."
<BR>&nbsp;&nbsp;&nbsp;&nbsp;&nbsp;"Ne mogu da ti ne pokažem. Gledaš ga ovoga trenutka, jer ja izgledam potpuno kao on. Naši geni, a ne naša imena, određuju kakvi smo."
<BR>&nbsp;&nbsp;&nbsp;&nbsp;&nbsp;"Odlučuje volja bogova." Svili su oči govorile da mali lekar opipava njegov natečeni skočni zglob; međutim, nije osećao ništa. "Tvoja majka bila je visoka; da si ti takođe visok, govorio bi da je to zato što je ona bila takva."
<BR>&nbsp;&nbsp;&nbsp;&nbsp;&nbsp;"Ne boli te ovo što radim?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Ja na moju majku ne ličim ni najmanje; bila je mala i crnomanjasta. Pojma nemam kako je izgledao moj otac, ali znam da sam tačno onakav čovek kako je jedan bog, jedan određeni, i to još pre mog rođenja, želeo da budem."
<BR>&nbsp;&nbsp;&nbsp;&nbsp;&nbsp;"Umrla je?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Ostavila nas je i otišla u Glavni procesor mesec dana pre nego što sam raspoređen na dužnost."
<BR>&nbsp;&nbsp;&nbsp;&nbsp;&nbsp;"Imaš plave oči. Ti si tek druga - ne, treća - osoba sa takvim očima koju sam ikada video. Sramota je što ne znaš ko ti je bio otac. Rado bih ga pogledao. Da vidimo, možeš li ti da ustaneš."
<BR>&nbsp;&nbsp;&nbsp;&nbsp;&nbsp;Mogao je. Ustao je.
<BR>&nbsp;&nbsp;&nbsp;&nbsp;&nbsp;"Fino. Daj ruku. Hoću da se stvoriš na onom stolu tamo. Prelom je fin, čist, rekao bih ja, pa ću da ga prikačim i stavim u zavoj."
<BR>&nbsp;&nbsp;&nbsp;&nbsp;&nbsp;Nemaju nameru da ga ubiju. Svila je uživao u ukusu te misli. Ne planiraju da ga ubiju; dakle, još ima izgleda da mantejon bude spasen.
<BR>
<BR>&nbsp;&nbsp;&nbsp;&nbsp;&nbsp;Krv je bio malo pripit. Svila mu je na tome zavideo maltene isto koliko i na posedovanju mantejona. Kao da mu je pročitao misli, Krv reče: "Zar ti niko nije ništa doneo, Patera? Moši, nađi nekoga da donese čoveku piće."
<BR>&nbsp;&nbsp;&nbsp;&nbsp;&nbsp;Zgodni mladić klimnu glavom i kliznu iz sobe; Svila se odmah oseti malo bolje.
<BR>&nbsp;&nbsp;&nbsp;&nbsp;&nbsp;"Imamo mi i što-šta drugo, Patera. Al ti nisi korisnik toga?"
<BR>&nbsp;&nbsp;&nbsp;&nbsp;&nbsp;Svila reče: "Tvoj doktor mi je već dao lek za ublažavanje bola. Ne verujem da bi bilo mudro mešati ga sa nečim drugim." Bio je veoma svestan tog bola, koji se vraćao, ali nije hteo da dopusti Krvu da to primeti.
<BR>&nbsp;&nbsp;&nbsp;&nbsp;&nbsp;"Dobro kažeš." Krv se nagnu napred u velikoj, crvenoj kožnoj fotelji, tako daleko napred da Svila za trenutak pomisli da će možda bukvalno ispasti iz nje. "Sve rešavati lakim dodirom - to je oduvek bio moj moto. Čak i kod tih tvojih prosvetljenja, najbolje je pristupiti lako."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Uprkos onome što mi se desilo, ne mogu se složiti."
<BR>&nbsp;&nbsp;&nbsp;&nbsp;&nbsp;"Štaaa, štaaa!" Široko se osmehujući, Krv je glumio razbesnelost. "Da l' ti je prosvetljenje reklo da dođeš ovamo i provališ u moju kuću? Nije, nije, Patera. Ne pokušavaj to da mi pričaš. Dovela te pohlepa, ona ista za koju bi hteo mene da optužiš. Tvoja limena sibilica ti je rekla da sam kupio to vaše imanje - što i jesam, sve sasvim legalno - pa si izračunao da imam stvari koje bi vredelo maznuti. Aj, nemoj mi pričaš. Pa i ja sam stari dripac."
<BR>&nbsp;&nbsp;&nbsp;&nbsp;&nbsp;"Došao sam da ti ukradem mantejon, tako da bude opet naš", reče Svila. "To je, svakako, nešto što 'vredi maznuti'. Ti si ga uzeo zakonito, a ja sam došao da ti ga oduzmem bilo kako, naime; kako god mogu."
<BR>&nbsp;&nbsp;&nbsp;&nbsp;&nbsp;Krv pljunu, osvrte se da potraži piće, vide praznu rakijsku čašicu i odbaci je na tepih. "A ša si mislio da možeš postigneš? Da ukradeš zeznute papire od mene? To ne bi niš značilo. Mošus je registrovan kao kupac. On bi samo moro da plati kartu-dve za novi primerak."
<BR>&nbsp;&nbsp;&nbsp;&nbsp;&nbsp;"Nameravao sam da te nateram da prepišeš mantejon na mene", reče mu Svila. "Nameravao sam da se sakrijem u tvoju spavaću sobu, da te sačekam tamo i da zapretim da ću te ubiti ako ne uradiš tačno kako ti kažem."
<BR>&nbsp;&nbsp;&nbsp;&nbsp;&nbsp;Otvoriše se vrata. Uđe Mošus, a za njim poslužitelj u livreji, sa poslužavnikom. Poslužitelj položi poslužavnik na stočić ukrašen intarzijom, nadomak Svilinog lakta. "Da li će to biti sve, gospodine?"
<BR>&nbsp;&nbsp;&nbsp;&nbsp;&nbsp;Svila uze sa poslužavnika debelu čašu pića prozirnog poput vode i popi malo. "Da, hvala. Baš ti hvala, Mošuse."
<BR>&nbsp;&nbsp;&nbsp;&nbsp;&nbsp;Sluga ode. Mošus se osmehnu ogorčeno.
<BR>&nbsp;&nbsp;&nbsp;&nbsp;&nbsp;"Ovo postaje zanimljivo", reče Krv, naginjući se napred. "Stvarno bi me ubio, Patera?"
<BR>&nbsp;&nbsp;&nbsp;&nbsp;&nbsp;Svila, koji ga ne bi ubio, sada oseti da njih dvojica neće u to poverovati. "Nadao sam se da to neće biti potrebno."
<BR>&nbsp;&nbsp;&nbsp;&nbsp;&nbsp;"A, dakle, tako. Dakle, tako. I nije ti palo na pamet da bi ja poviko nekim mojim pajtosima u Gradskoj gardi čim bi ti izišo napolje? Da ne bi čak moro da šaljem moje ljude na tebe, jer bi Garda uradila taj poso?" Krv se nasmeja. Mošus šakom zakloni osmejak.
<BR>&nbsp;&nbsp;&nbsp;&nbsp;&nbsp;Svila opet otpi; na trenutak se zapita nije li piće drogirano. Ali, zaključi on, ako ovi hoće da ga drogiraju, to mogu i bez prikrivanja. Piće je, koje god da je, svakako bilo vrlo jako; sa drogom ili bez nje, moglo bi ublažiti bol u njegovom zglavku. Oprezno popi još jedan gutljaj. Ove noći već je pio rakiju, i to onu koju mu je Gib dao; činilo se da je to bilo u davnoj prošlosti. Krv, šta god drugo radio, valjda neće tražiti da on ovo piće plati. (Svila je samo jednom mesečno, ili ređe, pio išta jače od vode.)
<BR>&nbsp;&nbsp;&nbsp;&nbsp;&nbsp;"Znači, nisi?" Krv prezrivo frknu. "Znaš, imam ja nekoliko ljudi koji rade za mene, a koji ne razmišljaju ništa bolje nego ti, Patera."
<BR>&nbsp;&nbsp;&nbsp;&nbsp;&nbsp;Svila vrati piće na poslužavnik. "Prisilio bih te da potpišeš priznanje. To je jedino čega sam se mogao setiti, pa sam tako i planirao."
<BR>&nbsp;&nbsp;&nbsp;&nbsp;&nbsp;"Ja? Priznanje čega?"
<BR>&nbsp;&nbsp;&nbsp;&nbsp;&nbsp;"To nije bilo važno." Umor poče obavijati Svilu kao ogrtač. Nikada nije znao da fotelja može biti ovako udobna; u ovoj bi mogao spavati danima. "Možda priznanje da si spremao zaveru za obaranje Ajuntamienta. Nešto tako." Priseti se izvesnih postiđujućih trenutaka iz učionice i natera sebe da diše duboko, da ne bi počeo da zeva; pulsiranje bola u nozi bilo je veoma slabo i činilo se veoma daleko, odagnano iza najudaljenijih vironskih granica, zahvaljujući blagodatnoj čaroliji iz debele čaše. "Dao bih to priznanje jed... jednom drugom auguru, koga dobro poznajem. Zapečaćeno. A on bi obećao da ga preda Juzgadu ako se meni išta desi. Otprilike tako."
<BR>&nbsp;&nbsp;&nbsp;&nbsp;&nbsp;"Nije mnogo loše." Krv izvuče iz opasača Zumbulin mali igličar, palcem podiže kočnicu i nanišani pažljivo u Svilina prsa.
<BR>&nbsp;&nbsp;&nbsp;&nbsp;&nbsp;Mošus se namršti i dodirnu Krvovu ruku.
<BR>&nbsp;&nbsp;&nbsp;&nbsp;&nbsp;Krv se tiho nasmeja. "Aaa, ne se brini. Samo sam teo da vidim kako bi se on ponašo na mom mestu. Al izgleda da mu je prilično svejedno." Maleno, zlo oko igličara trznu se udesno i pljunu; debela čaša se raspršta, zasipajući Svilu krhotinama i mirisnim pićem.
<BR>&nbsp;&nbsp;&nbsp;&nbsp;&nbsp;Svila to otrese sa sebe, prstima. "A šta bi ti želeo da ja tebi prenesem u vlasništvo? Rado ću. Daj papir."
<BR>&nbsp;&nbsp;&nbsp;&nbsp;&nbsp;"Pa, ne znam." Krv baci zlatom obloženi igličar na poslužavnik pokraj sebe. "Šta imaš, Patera?"
<BR>&nbsp;&nbsp;&nbsp;&nbsp;&nbsp;"Dve ladice da odećom i tri knjige. Ne, dve; prodao sam moj primerak Spisa. Imam brojanice - one su ovde, daću ti ih odmah ako želiš. Moju staru pernicu sa olovkama, ali to je ostalo u mantiji, koja je još u sobi one žene. Ako pošalješ nekog po to, priznaću da sam ti se popeo na krov i ušao u kuću bez tvoje dozvole, i još ću ti dati pernicu."
<BR>&nbsp;&nbsp;&nbsp;&nbsp;&nbsp;Krv odmahnu glavom. "Ne treba mi tvoje priznanje, Patera. Imam tebe."
<BR>&nbsp;&nbsp;&nbsp;&nbsp;&nbsp;"Kako ti drago." Svila dočara sebi sliku svoje spavaće sobe, u stambenoj zgradi, iznad kuhinje. "Pesov gamadion. Od čelika je, naravno, ali lanac je od srebra, i trebalo bi da vredi nešto. Takođe imam jedno staro, prenosivo svetilište koje je pripadalo Pateri Štuki. To sam stavio na moj stočić, pa bi se valjda moglo reći da je sada moje. Postoji i jedan prilično lep triptih, i jedna mala polihromna svetiljka, i jedno platno za prinošenje žrtava, i tako dalje; i sanduk od tikovog drveta, u kome se sve to nosi. Hoćeš? A ja se nadao - nerazumno, dabome - da sve to prenesem mome nasledniku."
<BR>&nbsp;&nbsp;&nbsp;&nbsp;&nbsp;Krv odmahnu rukom, odbacujući triptih. "Kako prođe kroz kapiju?"
<BR>&nbsp;&nbsp;&nbsp;&nbsp;&nbsp;"Nikako. Odsekao sam jednu granu u šumi i vezao je za ovaj konopac." Pokaza prstom ka svom struku. "Zabacio sam je preko klinova na tvojoj ogradi i popeo se uz konopac."
<BR>&nbsp;&nbsp;&nbsp;&nbsp;&nbsp;"Moraćemo da preduzmemo nešto oko toga." Krv uputi značajan pogled Mošusu. "Kažeš da si bio na krovu. Znači, ti si ubio Hieraksa."
<BR>&nbsp;&nbsp;&nbsp;&nbsp;&nbsp;Svila se uspravi u fotelji; osećao se kao da su ga tek sad probudili iz sna. "Dali ste mu ime boga?"
<BR>&nbsp;&nbsp;&nbsp;&nbsp;&nbsp;"Mošus mu je dao ime. Zašto ne?"
<BR>&nbsp;&nbsp;&nbsp;&nbsp;&nbsp;Mošus blago reče: "Pripadao je sorti grifona. To je planinska prica grabljivica. Divna. Mislio sam da mogu da ga izdresiram da ubija."
<BR>&nbsp;&nbsp;&nbsp;&nbsp;&nbsp;"Al nije vredelo", nastavi Krv. "Mošus se naljutio na njega i spremao se da ga izbode nožem. Mošusove su one štale pozadi."
<BR>&nbsp;&nbsp;&nbsp;&nbsp;&nbsp;Svila učtivo klimnu glavom. Patera Štuka mu je jednom kazao da nikada ne možeš po spoljašnjem izgledu jednog čoveka pogoditi šta bi mogao biti njegov izvor zadovoljstva; proučavajući Mošusa, Svila zaključi da nikada nije cenio Štukinu mudrost onoliko koliko je ona to zasluživala.
<BR>&nbsp;&nbsp;&nbsp;&nbsp;&nbsp;"Onda sam ja reko da ako on neće Hieraksa, ja oću", nastavi Krv, "pa sam ga stavio na krov da mi bude kućni ljubimac."
<BR>&nbsp;&nbsp;&nbsp;&nbsp;&nbsp;"Aha", reče Svila. "Ti si mu potkresao krila."
<BR>&nbsp;&nbsp;&nbsp;&nbsp;&nbsp;"To sam jednom Mošusovom pomoćniku naredio da učini. Da ne bi odleteo. A u lov i inače nije hteo da ide."
<BR>&nbsp;&nbsp;&nbsp;&nbsp;&nbsp;Svila klimnu glavom, pretežno samome sebi. "Ali je napao mene, verovatno zato što sam uzeo ono parče oguljene kože. Bili smo kod grudobrana, pa je u uzbuđenju tih trenutaka on zaboravio - neću reći Hieraks, to je sveto ime - on je zaboravio da više ne može da leti."
<BR>&nbsp;&nbsp;&nbsp;&nbsp;&nbsp;Krv posegnu rukom ka igličaru. "Kažeš da sam ga ja ubio! To je zeznuta laž! Ti si ga ubio."
<BR>&nbsp;&nbsp;&nbsp;&nbsp;&nbsp;Svila klimnu glavom. "Poginuo je tako što je sam uleteo u nesreću, jer me je napao; ali možeš, ako ti se sviđa, reći da sam ga ja ubio. Svakako sam pokušavao."
<BR>&nbsp;&nbsp;&nbsp;&nbsp;&nbsp;"Posle si ukrao igličar od Zumbule, a ona te isterala kroz prozor, onim njenim azofom. Tu ti je pad bio jedno tries lakta. Pa što je ne ubi?"
<BR>&nbsp;&nbsp;&nbsp;&nbsp;&nbsp;"Da li bi je ti ubio", reče Svila, "da si bio na mom mestu?"
<BR>&nbsp;&nbsp;&nbsp;&nbsp;&nbsp;Krv se tiho nasmeja. "Da. A onda bi je bacio Mošusovim ptičurinama, kao hranu."
<BR>&nbsp;&nbsp;&nbsp;&nbsp;&nbsp;"Ono što sam ja tebi do sada uradio sigurno je mnogo gore od onog što je Zumbula uradila meni; da i ne govorimo o onome što sam nameravao da ti uradim. Da li ćeš me ubiti?" Ako bi se sad bacio napred, zaključi Svila, možda bi mogao, iako mu je noga ovako povređena, da otme mali igličar od Krva; zatim bi, držeći cev prislonjenu uz Krvovu glavu, mogao da ih natera da ga puste na slobodu. Poče se pripremati, pomicati napred u fotelji, izračunavati udaljenost.
<BR>&nbsp;&nbsp;&nbsp;&nbsp;&nbsp;"Pa mogo bi. Baš bi mogo, Patera." Krv se poigravao igličarem, držao ga je na dlanu, prevrtao ga, odmeravao. "Jasno ti je, bar se nadam da ti je jasno, da mi nismo učinili nikakvo krivično delo, niko od nas. Ni ja, ni Mošus ovde prisutan, niti iko od mojih ljudi."
<BR>&nbsp;&nbsp;&nbsp;&nbsp;&nbsp;Svila zausti da nešto kaže, ali se predomisli.
<BR>&nbsp;&nbsp;&nbsp;&nbsp;&nbsp;"Misliš da si, kao, nešto saznao? Važi, evo ja ću da pogađam. Ti mi reci ako nisam u pravu. Razgovarao si sa Zu, i zato misliš da je kurva. Jedan od naših večerašnjih gostiju dao joj je taj azof. To je poklončina, stvarno, jaka čak i od jednog člana Saveta. Možda se hvalisala i nekim drugim poklonima. Pogađam li ja metu?"
<BR>&nbsp;&nbsp;&nbsp;&nbsp;&nbsp;Svila obazrivo klimnu glavom, ne skidajući pogled sa igličara. "Imala je nekoliko... posetilaca."
<BR>&nbsp;&nbsp;&nbsp;&nbsp;&nbsp;Krv se tiho nasmeja. "Vidi ga, Mošuse. Pocrveneo. Da, Patera, znam. Al oni nisu ništa platili, a to je jedino važno sa stanovišta zakona. Oni su moji gosti, a Zumbula je moja stalna gošća u kući. Znači, ako ona hoće s nekim da se dobro provede, to je njena stvar i moja, ali se tebe ništa ne tiče. Veliš da si došo da uzmeš nazad, od mene, tvoj mantejon. E, al mi ti ga nismo uzeli." Krv naglasi ovu poentu tako što uperi cev u Svilino lice. "Ako ćemo pričati šta nije po zakonu, pričaćemo i šta jeste. A ti po zakonu nikad nisi bio vlasnik. Po tapiji koju sam ja dobio, Udruženje sveštenika bilo je vlasnik tog mantejona. Zar nije?"
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"A grad je onda oduzeo mantejon od Udruženja, zbog neplaćenih poreza. Ne od tebe, jer ga nisi nikad ni posedovao. Mislim da je to bilo prošle nedelje. Siguran sam da je sve urađeno ispravno. Udruženje obavešteno, i sve to. Nisu ti rekli?"
<BR>&nbsp;&nbsp;&nbsp;&nbsp;&nbsp;"Nisu." Svila uzdahnu i prisili sebe da se opusti. "Znao sam da se to može dogoditi, čak sam obavestio Udruženje o toj opasnosti. Ali oni nisu obavestili mene da se već dogodilo."
<BR>&nbsp;&nbsp;&nbsp;&nbsp;&nbsp;"Onda bi trebalo, Patera, da ti jave da im je žao, a ja se i nadam da će to učiniti. Al to nema veza sa Mošusom i sa mnom. Mošus je kupio tvoj mantejon od grada i tu nema ničeg nepravilnog. Nastupao je kao moj agent, sa mojim novcem, al ni tu nema ničeg protivzakonitog, to je samo pitanje poslovnog dogovora između njega i mene. Platili smo trinaest hiljada kartica, plus porez. Nismo ništa ukrali. Tačno? Nismo učinili nikakvo zlo ni tebi... ni ma kome... a?"
<BR>&nbsp;&nbsp;&nbsp;&nbsp;&nbsp;"Čitav jedan kvart će trpeti, nekoliko hiljada siromašnih porodica, ako vi zatvorite mantejon."
<BR>&nbsp;&nbsp;&nbsp;&nbsp;&nbsp;"Oni, ako im se ide, mogu da pođu i u neki drugi mantejon, a osim toga ja bi reko da je to briga Udruženja." Krv mahnu pištoljem ka modricama na Svilinim prsima. "Ti si nešto i nastradao, to je nesporno. Al ugruvo si se ratujući protiv ptice koju sam ja čuvo kao kućnu ljubimicu, i skačući kroz prozor. Zu se samo branila azofom, na šta zaista ima puno pravo. Nemaš nameru da zujiš o njoj, a?"
<BR>&nbsp;&nbsp;&nbsp;&nbsp;&nbsp;"Da zujim?"
<BR>&nbsp;&nbsp;&nbsp;&nbsp;&nbsp;"Da trtljaš kod žabara."
<BR>&nbsp;&nbsp;&nbsp;&nbsp;&nbsp;"A ne. Ni u kom slučaju."
<BR>&nbsp;&nbsp;&nbsp;&nbsp;&nbsp;"To ti je dobro. Drago mi je što si razuman. Samo pogledaj kako stvari stoje. Provalio si u moju kuću misleći da otmeš moju imovinu - bila je Mošusova, al ti to nisi znao. Priznao si stvar Mošusu i meni, što smo mi spremni pod zakletvom da ponovimo sudiji, ako moramo."
<BR>&nbsp;&nbsp;&nbsp;&nbsp;&nbsp;Svila se osmehnu; činilo mu se da je veoma mnogo vremena proteklo od kad se poslednji put osmehnuo. "Nećeš me stvarno ubiti, Krve, je li? Nisi voljan da prihvatiš taj rizik."
<BR>&nbsp;&nbsp;&nbsp;&nbsp;&nbsp;Krvov prst nađe okidač igličara. "Nastaviš li tako da pričaš, baš bih i mogo, Patera."
<BR>&nbsp;&nbsp;&nbsp;&nbsp;&nbsp;"Ne verujem. Naredio bi nekom drugom da to uradi, verovatno Mošusu. Ali ni to nećeš. Ovo je zastrašivanje uoči puštanja na slobodu."
<BR>&nbsp;&nbsp;&nbsp;&nbsp;&nbsp;Krv pogleda Mošusa, koji klimnu glavom i zađe iza Sviline fotelje. Svila oseti ovlašni dodir Mošusovih prstiju na svojim ušima.
<BR>&nbsp;&nbsp;&nbsp;&nbsp;&nbsp;"Ako nastaviš tako da pričaš, Patera, boleće te. Neće ostati nikakvi tragovi, ali neće ti se dopasti. Mošus je to već radio. Dobar je u tome."
<BR>&nbsp;&nbsp;&nbsp;&nbsp;&nbsp;"Nije nekom auguru. Ko učini bilo šta nažao nekom auguru, izlaže se ljutnji svih bogova."
<BR>&nbsp;&nbsp;&nbsp;&nbsp;&nbsp;Bol je bio iznenadan kao udarac i tako oštar da Svila ostade bez daha: rasprskavanje agonije, kao da mu je neko zdrobio glavu.
<BR>&nbsp;&nbsp;&nbsp;&nbsp;&nbsp;"To su ti neka mesta iza ušiju", objasni Krv. "Mošus ih pritisne zglavcima prstiju."
<BR>&nbsp;&nbsp;&nbsp;&nbsp;&nbsp;Svila se borio za vazduh. Držao se obema šakama za mastoidne izbočine na slepoočnicama. Nije mogao čak ni da klimne glavom.
<BR>&nbsp;&nbsp;&nbsp;&nbsp;&nbsp;"Mi to možemo da radimo opet i opet, ako treba", nastavi Krv. "Ako nam na kraju dosadi pa odemo na spavanje, možemo da počnemo iz početka, ujutro."
<BR>&nbsp;&nbsp;&nbsp;&nbsp;&nbsp;Crvena izmaglica bejaše zaklonila Svilino vidno polje. Sad se povlačila. On uspe da izgovori: "Ne moraš mi objašnjavati u kakvoj sam situaciji."
<BR>&nbsp;&nbsp;&nbsp;&nbsp;&nbsp;"Možda ne. Ali ću, ipak, objašnjavati ako mi se objašnjava. Znači, da nastavimo - u pravu si, radije te ne bismo ubili, ako ne moramo. Za to postoje tri-četiri različita razloga, i svi su dobri. Za početak, ti si augur. E, ako su bogovi ikad obraćali ikakvu pažnju na Viron, davno su prestali. Ja lično ne verujem da je u svemu tome ikad bilo ikakve istine, osim jedne, a to je da ljudi kao što si ti postižu da dobiju sve što žele, bez rada. Al Udruženje se brine za tebe. Ako bi se čulo da smo te mi oladili - a moglo bi samo da se priča, nikad ne bi bio nađen nijedan dokaz - narod bi se nervirao, to bi bilo loše za posao."
<BR>&nbsp;&nbsp;&nbsp;&nbsp;&nbsp;Svila reče: "U tom slučaju, ne bih umro uzalud", i oseti opet Mošusove prste iza ušiju.
<BR>&nbsp;&nbsp;&nbsp;&nbsp;&nbsp;Krv odmahnu glavom i potencijalni bol se zaustavi, ostade da lebdi na ivici mogućeg. "Osim toga, mi smo upravo kupili tvoje imanje, pa bi neko mogao pomisliti na nas. Jesi li rekao ikome da ćeš ići ovamo?"
<BR>&nbsp;&nbsp;&nbsp;&nbsp;&nbsp;Eto. Došlo je. Svila je bio spreman da laže ako mora, ali ipak skloniji da izbegava, ako može. "Misliš, nekoj od sibila? Ne, ništa tako."
<BR>&nbsp;&nbsp;&nbsp;&nbsp;&nbsp;Krv klimnu glavom. Opasnost je prošla. "Ipak, moglo bi to privući nečiju pažnju. Ko zna ko te je možda mogao videti. Videla te Zu, pričala s tobom, i tako to. Verovatno je čak saznala tvoje ime."
<BR>&nbsp;&nbsp;&nbsp;&nbsp;&nbsp;Svila se toga nije mogao setiti, ali reče: "Jeste. Zar nemaš poverenja u nju? Pa, ona je tvoja venčana žena."
<BR>&nbsp;&nbsp;&nbsp;&nbsp;&nbsp;Mošus se zakikota iza njega. Krv poče da urla od smeha i da se pljeska, slobodnom rukom, po butinama.
<BR>&nbsp;&nbsp;&nbsp;&nbsp;&nbsp;Svila slegnu ramenima. "Jedan od tvojih slugu rekao je da je to njegova gospodarica. Mislio je, dabome, da sam ja jedan od gostiju."
<BR>&nbsp;&nbsp;&nbsp;&nbsp;&nbsp;Krv obrisa oči. "Meni se ona dopada, Patera, i stvarno je najlepša kurva u Vironu, pa prema tome i vredno parče imovine ovde. Ali, ovo drugo..." On odmahnu rukom, odbacujući celu tu temu. "Ono što sam hteo da kažem jeste sledeće: radije bismo te imali za prijatelja." Videći Svilin izraz lica, opet se nasmeja.
<BR>&nbsp;&nbsp;&nbsp;&nbsp;&nbsp;Svila se trudio da zvuči nemarno. "Moje prijateljstvo se lako stiče." To je bio onaj razgovor koji je zamišljao kad je sa zida osmatrao vilu; sad poče mahnito tragati za frazama koje je tad uvežbavao. "Vrati moj mantejon Udruženju, pa ću te blagosiljati do kraja mog života." Kap znoja mu pocure sa čela prema očima. Plašeći se da će Mošus pomisliti da poseže za nekim oružjem ako pokuša da izvadi maramicu, on otre lice rukavom.
<BR>&nbsp;&nbsp;&nbsp;&nbsp;&nbsp;"To, Patera, ja ne bih nazvao lakim za mene. Trinaest hiljada sam ja izvrteo za to tvoje. Nikada više neću videti nijednu od tih kartica. Ali razmišljao sam o načinima da budemo prijatelji, a da pare poteku u moj džep. Uvek sam za to. Ti si najobičniji lopov. To si i sam priznao. Dobro, i ja sam." Krv ustade iz fotelje, proteže se i kao da poče sa divljenjem da osmatra bogataški nameštenu sobu. "Što bismo nas dvojica kružili jedan oko drugog kao dva mačora, nastojeći jedan drugog da ubodemo nožem?"
<BR>&nbsp;&nbsp;&nbsp;&nbsp;&nbsp;Mošus pogladi Svilu po kosi. Svila se, od toga, oseti nečisto i reče: "Prestani s tim!" Mošus prestade.
<BR>&nbsp;&nbsp;&nbsp;&nbsp;&nbsp;"Hrabar si čovek, Patera, a i dovitljiv." Krv se prošeta preko sobe i zagleda se u sliku, rađenu sa mnogo sivih i zlatnih tonova, na kojoj je bio prikazan Pes kako izriče osudu izgubljenim duhovima; jedna Pesova glava bila je modra od besa, druga je izgovarala reči prokletstva. "Da sam ja sedeo tu gde ti sediš, ne bi pokušo to sa Mošusom, a ti si pokušo i uspeo. Mlad si, jak si, a imaš i dve-tri prednosti koje mi ostali nemamo. Niko nikad ne sumnja u augura. Dalje, dobio si poprilično obrazovanje - bolje nego ja, neću to poricati. Kaži mi, kao jedan lopov drugome, zar nisi znao, duboko u pukotinama svog bića, da nije bilo pošteno da kradeš od mene?"
<BR>&nbsp;&nbsp;&nbsp;&nbsp;&nbsp;"Naravno da sam znao." Svila zastade, da sabere misli. "Međutim, postoje trenuci kad se mora birati između dva zla, ili između više zala. Ti si bogat; i bez mog mantejona ostao bi bogat. Ali bez mantejona, stotine porodica u našem kvartu - ljudi koji su već veoma siromašni - bile bi mnogo siromašnije. Našao sam da je to neodoljivo jak razlog." Čekao je nailazak drobećeg bola od Mošusovih zglavaka. Kad to nije nastupilo, dodao je: "Predložio si da govorimo kao jedan lopov drugome, što ja shvatam kao sasvim otvoren razgovor. Pa, iskreno da ti kažem, nalazim da je taj razlog i sad neodoljiv."
<BR>&nbsp;&nbsp;&nbsp;&nbsp;&nbsp;Krv se opet okrete pravo ka njemu. "Dabome, Patera. Onda me iznenađuje da nisi smislio neki jednako dobar razlog da ubiješ Zu. Ti tvoji bogovi često su ubijali i sa manje razloga, a?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Površno gledano, da. Ali bogovi su u odnosu na nas viša bića. Zato oni mogu postupati kako god smatraju da treba, kao što si ti tvom ljubimcu potkresao krila bez krivice. Ja nisam više biće u odnosu na Zumbulu."
<BR>&nbsp;&nbsp;&nbsp;&nbsp;&nbsp;Opet se začu Krvovo tiho 'he-he-he'. "Onda si ti jedini muškarac na svetu koji to ne misli, Patera. Nego, prepustiću moralisanje tebi. To je, ipak, tvoj posao. Posao je moj, a ono što mi ovde imamo jeste sasvim jednostavan poslovni dogovor. Platio sam gradu trinaes hiljada za tvoj mantejon. Šta ti misliš, koliko on stvarno vredi?"
<BR>&nbsp;&nbsp;&nbsp;&nbsp;&nbsp;Svila se priseti svežih, mladih lica dece u palestri i umornih, sretnih osmeha njihovih majki; slatkog žrtvenog dima koji se uzvija sa oltara i prolazi kroz kapiju bogova, na krovu. "U novcu? Neprocenjiv je."
<BR>&nbsp;&nbsp;&nbsp;&nbsp;&nbsp;"Dabome." Krv pogleda igličar koji mu je još bio u ruci i ćušnu ga u džep pantalona, ukrašenih vezom. "Tako ti osećaš i zato si i potegao čak ovamo, iako si znao da su prilični izgledi da budeš ubijen. Uzgred rečeno, nisi prvi koji je pokušao da provali ovde, ali si prvi koji je prodro u kuću."
<BR>&nbsp;&nbsp;&nbsp;&nbsp;&nbsp;"To je neka uteha."
<BR>&nbsp;&nbsp;&nbsp;&nbsp;&nbsp;"Znači, divim ti se i mislim da bi trebalo da budemo sposobni da sklopimo jednu malu pogodbu. Na slobodnom tržištu, Patera, tvoje imanje vredi tačno trinaest hiljada kartica, ni jednu jedinu prokletu stotinčicu manje niti više. Mi to znamo, jer je bilo stavljeno na prodaju pre samo nekoliko dana i najveća dobijena ponuda bila je trinaest hiljada. Znači, to je cena za poslovnog čoveka. Razumeš šta ti govorim?"
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Ja, dabome, imam planove za to mesto. Unosne. Ali to nije jedino moguće mesto. Zato, evo mog predloga. Rekao si da je neprocenjiv, tvoj mantejon. To ti je, ej, mnogo para: 'neprocenjivo'." Liznu usne i pogleda Svilu suženim očima, netremice. "Kao čovek koji uzme laćanu ćar gde god može, al nikad ne odere nikoga baš do koske, predlažem da prepolovimo razliku. Ti plati meni dvostruko više od onog što sam ja platio, a ja ću tebi onda prodati, za taj iznos, mantejon."
<BR>&nbsp;&nbsp;&nbsp;&nbsp;&nbsp;Svila zausti da nešto kaže, ali Krv diže ruku. "Da mi to zakucamo ko dvojica dobrih mandovana. Prodaću ti mantejon za tačno dvaes šes hiljada, a svi troškovi prenosa nek idu na mene. Nema prevare, nema cepanja imanja na delove. Dobićeš sve što sam ja dobio."
<BR>&nbsp;&nbsp;&nbsp;&nbsp;&nbsp;Sviline nade, koje su sa svakom izgovorenom rečju uzletale ka novim visinama, sada sasvim padoše. Zar Krv stvarno zamišlja da je on bogat? Znao je da neki ne-sveštenici zamišljaju da je svaki augur bogat. "Rekoh ti šta posedujem; sve zajedno ne bi donelo ni dvesta karata. Celo imanje moje majke vredelo je manje od dvadeset šest hiljada, a kad sam položio zakletvu, samim tim činom je neopozivo prešlo u vlasništvo Udruženja."
<BR>&nbsp;&nbsp;&nbsp;&nbsp;&nbsp;Krv se nasmeši. "Kapiram, Patera. Oš drugo piće?"
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"I ja bi."
<BR>&nbsp;&nbsp;&nbsp;&nbsp;&nbsp;Čim je Mošus otišao, Krv opet sede. "Jasno je meni da ti nemaš dvaes šes hiljada, ni ma šta blizu toga. Ne verujem baš u sve što si mi reko, al da ti imaš bar nekolko hiljada, ne bi čamio u Sunčevoj. Međutim, ko kaže da ako si siromah, moraš ostati siromah? Evo pogledaj mene, ne bi se reklo, al i ja sam nekad bio siromah."
<BR>&nbsp;&nbsp;&nbsp;&nbsp;&nbsp;"Verujem ti."
<BR>&nbsp;&nbsp;&nbsp;&nbsp;&nbsp;Krvov osmeh nestade. "I zato me gledaš sa visine. Možda je zato provala išla lakše."
<BR>&nbsp;&nbsp;&nbsp;&nbsp;&nbsp;"Ne", reče mu Svila. "Zato je išla mnogo teže. Nikad nisi dolazio na prinošenje žrtve u naš mantejon - mada mnogi lopovi baš dolaze - ali ja sam pošao da opljačkam jednog našeg i u dubini duše sam to znao i bilo mi je odvratno."
<BR>&nbsp;&nbsp;&nbsp;&nbsp;&nbsp;Krvov tihi smeh nije obećavao ni humor, ni prijateljstvo. "Svejedno si pošo."
<BR>&nbsp;&nbsp;&nbsp;&nbsp;&nbsp;"Kao što vidiš."
<BR>&nbsp;&nbsp;&nbsp;&nbsp;&nbsp;"Vidim ja više nego što ti misliš, Patera. Vidim ja mnogo više nego ti. Vidim da si imo volju da me opljačkaš i da si bio na domaku uspeha. Maločas mi reče kolko sam, po tvom mišljenju, bogat. Tolko da mi ne bi nedostajale četiri stare kuće na Sunčevoj. Misliš da sam najbogatiji u Vironu?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Šta ne?"
<BR>&nbsp;&nbsp;&nbsp;&nbsp;&nbsp;Svila slegnu ramenima. "Čak i kad smo razgovarali na ulici, nisam ni pomislio da si najbogatiji čovek u ovom gradu, iako pojma nemam ko bi mogao biti najbogatiji. Samo sam smatrao da si bogat, što očigledno jesi."
<BR>&nbsp;&nbsp;&nbsp;&nbsp;&nbsp;"Pa, lepo, nisam najbogatiji", saopšti Krv, "a ni najkvarniji. Ima bogatijih, a ima pokvarenijih. Mnogo ih ima. Ali, Patera, malo ko od njih je tako blizak sa Ajuntamientom kao ja - i to treba uvek da imaš na umu, bez obzira na to da li ti se čini verovatno ili ne."
<BR>&nbsp;&nbsp;&nbsp;&nbsp;&nbsp;Svila nije odgovorio, niti je ikakvom promenom izraza lica nagovestio da je ovo uopšte čuo.
<BR>&nbsp;&nbsp;&nbsp;&nbsp;&nbsp;"Pa, ako hoćeš da ti se vrati mantejon, zašto ga ne kupiš od njih? Cena je dvadeset šest hiljada, kao što sam ti kazao. Meni to znači samo toliko, ništa više. Znači, njihov je koliko i moj, s tim što će oni biti i lakši za ubeđivanje, većina njih. Slušaš li ti mene, Patera?"
<BR>&nbsp;&nbsp;&nbsp;&nbsp;&nbsp;Svila, neoduševljeno, klimnu glavom.
<BR>&nbsp;&nbsp;&nbsp;&nbsp;&nbsp;Mošus, kao i ranije, otvori vrata i uđe u sobu pre poslužitelja. Sad su na poslužavniku bile dve niske, debele čaše.
<BR>&nbsp;&nbsp;&nbsp;&nbsp;&nbsp;Krv dohvati jednu, a poslužitelj se nakloni Svili. "Patera Svilo?"
<BR>&nbsp;&nbsp;&nbsp;&nbsp;&nbsp;Sad sigurno cela kuća zna za njegovo hvatanje, pomisli Svila; sigurno svi znaju i ko je on. "Da." Nema svrhe poricati.
<BR>&nbsp;&nbsp;&nbsp;&nbsp;&nbsp;Poslužitelj se duboko nakloni i pruži poslužavnik ka njemu. Na poslužiteljevom licu bio je izraz koji Svila nije mogao protumačiti. "Bio sam tako slobodan, Patera. Mošus je rekao da mogu. Da li biste prihvatili ovo piće i time iskazali dobru volju prema meni?"
<BR>&nbsp;&nbsp;&nbsp;&nbsp;&nbsp;Svila uze piće, osmehnu se, i reče: "Hvala ti, sine moj. To je bilo izuzetno ljubazno od tebe." Sluga je, na trenutak, bio sav ozaren.
<BR>&nbsp;&nbsp;&nbsp;&nbsp;&nbsp;"Ako te ukebaju", nastavi Krv, čim je poslužitelj izišao, "ja te ne poznajem. Nikad te nisam vido. Nikad ne bi ovako nešto predložio, nikome. Eto - tako mora biti."
<BR>&nbsp;&nbsp;&nbsp;&nbsp;&nbsp;"Svakako. Ali večeras ti predlažeš da ja ukradem toliko para i da otkupim moj mantejon od tebe. Da ja, augur, ulazim u kuće drugih ljudi, kao što sam u tvoju, i da kradem."
<BR>&nbsp;&nbsp;&nbsp;&nbsp;&nbsp;Krv otpi malo iz čaše. "Ja kažem da ako hoćeš da ti se mantejon vrati, ja ću ti ga prodati, i to je sve što ja kažem. Kako ćeš ti da nabaviš pare, to je tvoja stvar. Misliš da je grad pitao odakle meni pare?"
<BR>&nbsp;&nbsp;&nbsp;&nbsp;&nbsp;"Ovo je rešenje koje može uspeti", priznade Svila, "i, u isti mah, jedino koje je dosad predloženo."
<BR>&nbsp;&nbsp;&nbsp;&nbsp;&nbsp;Mošus mu se isceri.
<BR>&nbsp;&nbsp;&nbsp;&nbsp;&nbsp;"Tvoj lekar, ovde nastanjen, kaže da mi je slomljen skočni zglob", nastavi Svila. "Bojim se da će biti potrebno poprilično vremena da zaraste."
<BR>&nbsp;&nbsp;&nbsp;&nbsp;&nbsp;Krv diže pogled sa pića. "Ne mogu ti dati nešto mnogo vremena, Patera. Možda, možda koliko bi trebalo za nekoliko poslova. Ne više."
<BR>&nbsp;&nbsp;&nbsp;&nbsp;&nbsp;"A-ha." Svila se pogladi po vilici. "Ali ćeš mi dati neko vreme - moraćeš. Dakle, dok to vreme teče, šta će se dešavati sa mojim mantejonom?"
<BR>&nbsp;&nbsp;&nbsp;&nbsp;&nbsp;"To je moj mantejon, Patera. Šta kažeš na ovo: ti ostaneš u njemu i radiš ko što si dosad radio? Al ako neko pita, jasno kažeš da sam ja vlasnik, da je to sad moje."
<BR>&nbsp;&nbsp;&nbsp;&nbsp;&nbsp;"Mogao bih reći da si ti platio poreze, kao što i jesi. I da nas puštaš, iz razloga pobožnosti, da nastavimo sa služenjem bogovima." Bila bi to laž, ali bi se on nadao da će ona, vremenom, prerasti u istinu.
<BR>&nbsp;&nbsp;&nbsp;&nbsp;&nbsp;"To je dobro. Ali sve što zaradiš, preko troškova održavanja mantejona, jeste moje, a kad god zatražim da vidim knjige, ima da ih doneseš ovamo. Inače ništa ne važi. Koliko ti vremena treba?"
<BR>&nbsp;&nbsp;&nbsp;&nbsp;&nbsp;Svila razmisli. Nije bio siguran da će moći da prisili sebe da izvrši te krađe koje Krv od njega zahteva. "Godinu dana", odvaži se on. Za godinu dana se mnogo toga može dogoditi.
<BR>&nbsp;&nbsp;&nbsp;&nbsp;&nbsp;"Teška šala. Ti kad dovodiš ovna za scildan, sigurno te dočeka opšti smeh. Tri nedelje. Aj, nema veze, nek ti bude mesec dana. To je maksimum, nema više. Dal će ti noga bude dobra kroz mesec dana?"
<BR>&nbsp;&nbsp;&nbsp;&nbsp;&nbsp;"Ne znam." Svila pokuša da pokrene nogu i nađe, kao i ranije, da zavoj to onemogućava. "Ne bih rekao da je to mnogo verovatno."
<BR>&nbsp;&nbsp;&nbsp;&nbsp;&nbsp;Krv frknu. "Moši, daj zovi Ždrala."
<BR>&nbsp;&nbsp;&nbsp;&nbsp;&nbsp;Kad se vrata zatvoriše iza Mošusa, Svila upita: "Da li uvek imaš doktora ovde, nastanjenog?"
<BR>&nbsp;&nbsp;&nbsp;&nbsp;&nbsp;"Nastojim da imam." Krv ostavi čašu po strani. "Imo sam godinu dana jednog, al se taj nije pokazao. Posle sam uzo jednog hirurga za mozak, koji je ostao samo par meseci. Posle toga sam morao dugo da tražim, i najzad nađoh ovog Ždrala. On je sa mnom već..." Krv zastade, da izračuna. "...ima skoro četri godine. Brine se o mojim ljudima ovde, naravno, a triput nedeljno ide i u grad, da pogleda devojke tamo. Zgodnije je to, a i uštedi se pomalo."
<BR>&nbsp;&nbsp;&nbsp;&nbsp;&nbsp;Svila reče: "Iznenađen sam da visoko stručan doktor..."
<BR>&nbsp;&nbsp;&nbsp;&nbsp;&nbsp;"Pristaje da radi za mene, da se brine za moje droce?" Krv zevnu. "Pretpostavimo da si ti otišo kod nekog doktora u gradu da vidi taj tvoj zglob, Patera. Dal bi mu platio?"
<BR>&nbsp;&nbsp;&nbsp;&nbsp;&nbsp;"Čim bih mogao, da."
<BR>&nbsp;&nbsp;&nbsp;&nbsp;&nbsp;"A to je verovatno nikad. On, pošto radi za mene, dobija redovnu platu. Ne mora nikog da leči iz milosrđa, a ponekad mu devojke daju bakšiš, ako su lepo zaradile."
<BR>&nbsp;&nbsp;&nbsp;&nbsp;&nbsp;Sledećeg trenutka stiže mali sitničavi čovek, ukorak sa Mošusom koji mu pridrža otvorena vrata. Svila je ne tako davno video sliku jedne ptice koja je pripadala vrsti ždrala; sad se setio te slike, mada ne i mesta gde ju je video. Ujedno se priseti Ždralovog podsmehivanja samome sebi. Mali doktor nije ličio na tu visoku pticu ništa više nego on na svetlucavu tkaninu po kojoj ga je majka nazvala.
<BR>&nbsp;&nbsp;&nbsp;&nbsp;&nbsp;Krv mahnu rukom ka Svili. "Ti si ga krpio. Kolko mu treba da ozdravi?"
<BR>&nbsp;&nbsp;&nbsp;&nbsp;&nbsp;Mali lekar se pogladi po bradi. "Da ozdravi, u kom smislu reči, gospodine? Mislite, da može hodati bez štaka?"
<BR>&nbsp;&nbsp;&nbsp;&nbsp;&nbsp;Krv razmisli o ovome. "Recimo, dovoljno da može brzo da trči. Kolko mu treba za to?"
<BR>&nbsp;&nbsp;&nbsp;&nbsp;&nbsp;"Teško je reći. Mnogo zavisi od naslednog činioca - ne verujem da on o tome zna išta korisno - i od ukupnog zdravstvenog stanja. Ako ništa drugo, bar je mlad, znači, moglo bi biti i gore." Doktor Ždral se okrete Svili. "Sedi ti za trenutak uspravno, mladi čoveče. Da ja tebe opet oslušnem, sad kad si dobio mogućnost da se smiriš."
<BR>&nbsp;&nbsp;&nbsp;&nbsp;&nbsp;Podiže Svilinu pocepanu tuniku, prisloni uho na njegova prsa i poče mu kuckati prstima po leđima. Posle trećeg tupkanja, Svila oseti da mu nešto tvrdo i hladno klizi pod opasač od konopca od konjske dlake.
<BR>&nbsp;&nbsp;&nbsp;&nbsp;&nbsp;"Trebalo je da ponesem instrumente. Zakašlji se, molim."
<BR>&nbsp;&nbsp;&nbsp;&nbsp;&nbsp;Već izvan sebe od radoznalosti, Svila se zakašlja i za nagradu dobi još jedno tupkanje po leđima.
<BR>&nbsp;&nbsp;&nbsp;&nbsp;&nbsp;"Dobro. Još jednom, molim, i to ovog puta dublje. Duboko."
<BR>&nbsp;&nbsp;&nbsp;&nbsp;&nbsp;Svila se nakašlja najdublje što je mogao.
<BR>&nbsp;&nbsp;&nbsp;&nbsp;&nbsp;"Izvrsno." Doktor Ždral se uspravi, puštajući da Svilina tunika padne nazad na svoje mesto. "Zaista izvrsno. Ti si fini primerak, mladi čoveče, Vironu na čast." Brujanje njegovog glasa sad je bilo malo, gotovo neprimetno, izmenjeno. "Neko tamo gore te voli." Pokaza šaljivim pokretom ka tavanici, na kojoj se naslikana Molpe takmičila sa Fejom u tome koja će biti veći kič. "Neka zaljubljena boginja, pretpostavio bih."
<BR>&nbsp;&nbsp;&nbsp;&nbsp;&nbsp;Svila se zavali nazad u fotelju, iako sada, sa tim tvrdim predmetom na leđima, nije moglo biti ni govora o udobnosti. "Ako to znači da ću dobiti manje vremena od mog poslodavca, onda ne bih mogao reći da su mi bogovi naklonjeni, sine moj."
<BR>&nbsp;&nbsp;&nbsp;&nbsp;&nbsp;Doktor Ždral se osmehnu. "Dobro, onda možda nisu."
<BR>&nbsp;&nbsp;&nbsp;&nbsp;&nbsp;"Koliko dugo?" reče Krv i tresnu čašu na poslužavnik. "Koliko dugo dok mu noga bude jednako dobra kao dok je nije slomio?"
<BR>&nbsp;&nbsp;&nbsp;&nbsp;&nbsp;"Pet do sedam nedelja, rekao bih ja. Mogao bi on da trči i pre toga, ako se oko zglavka pritegne elastična traka, valjano. Sve ovo važi, dabome, uz pretpostavku da će u međuvremenu imati dovoljno odmora i dobru medicinsku negu - soničnu stimulaciju slomljene kosti, i tako dalje."
<BR>&nbsp;&nbsp;&nbsp;&nbsp;&nbsp;Svila pročisti grlo. "Ja, doktore, nemam para za složeno lečenje. Moći ću samo da hramljem unaokolo i da se molim bogovima da se kost zaceli."
<BR>&nbsp;&nbsp;&nbsp;&nbsp;&nbsp;"Ne mož ni ovde da dolaziš", reče mu Krv ljutito. "Da nisi to mislio, možda?"
<BR>&nbsp;&nbsp;&nbsp;&nbsp;&nbsp;Doktor Ždral poče: "Mogli biste, gospodine, angažovati specijalistu u gradu..."
<BR>&nbsp;&nbsp;&nbsp;&nbsp;&nbsp;Krv opet šmrknu. "Trebalo je da ga ubijemo i tačka. Tako mi Fejine krmače, bolje je bilo da je poginuo pri padu. Specijalista - ne. Nego ti kad si u tom delu grada, idi obiđi ga. Kad će to biti? U sfigdan il hieragdan?"
<BR>&nbsp;&nbsp;&nbsp;&nbsp;&nbsp;"Da, ja idem sfigdanom, a to je sutra", reče doktor Ždral i baci pogled ka jednom kitnjasto izrađenom zidnom časovniku na drugom kraju sobe. "Trebalo bi da sam već u krevetu."
<BR>&nbsp;&nbsp;&nbsp;&nbsp;&nbsp;"E pa, videćeš ga tada", reče Krv. "Sad iziđi."
<BR>&nbsp;&nbsp;&nbsp;&nbsp;&nbsp;Svila reče Ždralu: "Iskreno žalim što ću te dodatno angažovati, doktore. Kad bi mi tvoj poslodavac dao malo više vremena, to ne bi bilo potrebno."
<BR>&nbsp;&nbsp;&nbsp;&nbsp;&nbsp;Na izlazu se doktor Ždral okrete i kao da, maltene, namignu.
<BR>&nbsp;&nbsp;&nbsp;&nbsp;&nbsp;Krv reče: "Napravićemo kompromis, Patera. Obrati pažnju, jer ja sam voljan da idem toliko daleko, i ne dalje. Zar nećeš piti to?"
<BR>&nbsp;&nbsp;&nbsp;&nbsp;&nbsp;Osećajući Mošusove zglavkove iza ušiju, Svila revnosno popi jedan gutljaj.
<BR>&nbsp;&nbsp;&nbsp;&nbsp;&nbsp;"Kroz mesec dana - jedan mesec od danas - donećeš mi znatnu sumu. Jesi čuo? Ja kad vidim kolika je, odlučiću dal je dovoljna. Ako jeste, odbiću je od dvaes šes hiljada, i reći ću ti kolko imaš vremena da dobaviš ostatak. Al ako nije dovoljna, onda ti i tvoja limena sibila ima da ispadnete napolje." Krv zastade; usta su mu bila ružna. U ruci je vrtložio piće. "Je l' ti stanuje još neko tamo? Još neki augur, možda?"
<BR>&nbsp;&nbsp;&nbsp;&nbsp;&nbsp;"Tu su još dve sibile. Mejtera Ruža i Mejtera Nana. Sa Mejterom Mermer si razgovarao, verujem. Ja sam naš jedini augur."
<BR>&nbsp;&nbsp;&nbsp;&nbsp;&nbsp;Krv zamumla. Zatim reče: "Tvoje sibile će hteti da dolaze ovamo i da mi drže predavanja. Reci im da neće stići dalje od kapije."
<BR>&nbsp;&nbsp;&nbsp;&nbsp;&nbsp;"Reći ću im."
<BR>&nbsp;&nbsp;&nbsp;&nbsp;&nbsp;"Zdrave su? Ždral bi ih mogo pogleda kad dolazi kod tebe, ako im treba doktor."
<BR>&nbsp;&nbsp;&nbsp;&nbsp;&nbsp;Svila oseti toplinu prema ovom čoveku. "To je izuzetno ljubazno od tebe." U svakome se može naći nešto dobro, podseti on sebe; neki nezapažen, ali sigurno prisutan poklon Pesov. "Mejtera Nana je sasvim dobro, koliko je meni poznato. Mejtera Ruža je onoliko dobro koliko se može očekivati, ali sad je, bojim se, velikim delom od prostetičkih komponenti."
<BR>&nbsp;&nbsp;&nbsp;&nbsp;&nbsp;"A, to je ono, digitalne ruke i noge? A?" Krv se nagnu napred, zainteresovan. "Takvih nije mnogo ostalo."
<BR>&nbsp;&nbsp;&nbsp;&nbsp;&nbsp;"To su joj ugradili pre izvesnog broja godina; zapravo, pre nego što sam se ja rodio. Tad je harala neka bolest zbog koje su bile neophodne amputacije." Svili pade na um da bi trebalo da zna više o životnoj priči Mejtere Ruže - o biografijama sve tri sibile - nego što sada zna. "Prema onome što ona kaže, tad su veštačke komponente mogle lako da se nabave."
<BR>&nbsp;&nbsp;&nbsp;&nbsp;&nbsp;"Kolko je stara?"
<BR>&nbsp;&nbsp;&nbsp;&nbsp;&nbsp;"Ne znam sigurno." Svila još jednom prekore sebe; ovako nešto bi trebalo da zna. "To valjda piše negde u našoj arhivi, mogao bih to da potražim za tebe, i rado ću potražiti."
<BR>&nbsp;&nbsp;&nbsp;&nbsp;&nbsp;"To sam ja samo učtiv", reče mu Krv. "Babi je sugurno... pa, devedeset, ako ima mnogo limenih delova. Šta bi ti reko, Patera, kolko godina ja imam?"
<BR>&nbsp;&nbsp;&nbsp;&nbsp;&nbsp;"Verovatno si stariji nego što izgledaš." Koje nagađanje će polaskati Krvu? Ne bi valjalo kazati nešto smešno. "Možda četrdeset pet?"
<BR>&nbsp;&nbsp;&nbsp;&nbsp;&nbsp;"Četrdeset devet." Krv diže čašu, podsmešljivo glumeći zdravicu. "Blizu pedeset." U trenu kad je Krv to izgovarao, Mošusovi prsti su se trznuli i Svila je znao sa potpunom sigurnošću, mada to nikako ne bi mogao dokazati, da Krv laže, da je bar pet godina stariji. "U mom telu ne postoji ni jedan jedini delić koji nije moj, izuzev par zuba."
<BR>&nbsp;&nbsp;&nbsp;&nbsp;&nbsp;"Ne izgledaš tako."
<BR>&nbsp;&nbsp;&nbsp;&nbsp;&nbsp;"Mogo bi ja tebi da pričam, Patera..." Krv odmahnu rukom, odbacivši i tu temu. "Nema veze. Kasno je doba. Kolko sam reko? Mesečno? Pet hiljada?"
<BR>&nbsp;&nbsp;&nbsp;&nbsp;&nbsp;"Rekao si, da bude znatna suma", podseti ga Svila. "Ja da ti donesem koliko god mogu da nabavim, a ti da odlučiš da li je to dovoljno. Da li ću donositi novac ovde?"
<BR>&nbsp;&nbsp;&nbsp;&nbsp;&nbsp;"Daa-bome. Reci mom oku na kapiji ko si, pa će neko izići po tebe. Mošuse, zovni vozača da dođe pred kapiju."
<BR>&nbsp;&nbsp;&nbsp;&nbsp;&nbsp;"Za mene?" upita Svila. "Hvala. Bojao sam se da ću morati da pešačim - a ne bih to mogao, sa ovakvom nogom. Morao bih da moljakam da me seljaci voze na taljigama."
<BR>&nbsp;&nbsp;&nbsp;&nbsp;&nbsp;Krv se široko osmehnu. "Ti si meni, Patera, zarada od trinaest hiljada kartica. Moram se brinem za tebe. Nego, slušaj. Ono što sam ti reko da sibile ne dolaze ovde da me masiraju? To ostaje da važi, ali reci onoj - babi, kako se zove?"
<BR>&nbsp;&nbsp;&nbsp;&nbsp;&nbsp;"Mejtera Ruža."
<BR>&nbsp;&nbsp;&nbsp;&nbsp;&nbsp;"E, njoj. Reci ti lepo Mejteri Ruži da ako je zainteresovana za novu nogu il tako nešto, i ako mož da navuče lovu, ovde bi ja mogo da joj pomognem. Il ako bi prodala nešto tako, da pomogne tebi, na primer. Bolju cenu neće dobiti nigde."
<BR>&nbsp;&nbsp;&nbsp;&nbsp;&nbsp;"Moje zahvaljivanje već postaje jednolično, bojim se. Ali, eto, moram ti još jednom zahvaliti, u svoje ime, i u ime Mejtere Ruže."
<BR>&nbsp;&nbsp;&nbsp;&nbsp;&nbsp;"Mani se toga. Za takve komponente, pa i polovne, sad će biti tržište i po, a ja imam čoveka koji ume da ih popravlja."
<BR>&nbsp;&nbsp;&nbsp;&nbsp;&nbsp;Mošusova glatka glava pojavila se u vratima. "Lebdilica spremna."
<BR>&nbsp;&nbsp;&nbsp;&nbsp;&nbsp;Krv ustade, klateći se pomalo. "Možeš hodaš, Patera? Ne, jasno da ne. Moši, daj mu jedan od mojih štapova za pešačenje, hoćeš? Al ne od onih skupih. Drš se, Patera."
<BR>&nbsp;&nbsp;&nbsp;&nbsp;&nbsp;Krv mu je pružio šaku. Svila je uze i nađe da je mekana i iznenađujuće hladna. Nekako se podiže na noge, oštro svestan da u pojasu, iza leđa, nosi neki predmet koji je tu zadenuo doktor Ždral, i da prihvata pomoć od čoveka koga je nameravao da opljačka. "Još jednom ti hvala", reče i steže zube zbog oštrog seva bola.
<BR>&nbsp;&nbsp;&nbsp;&nbsp;&nbsp;Sad će Krv, kao domaćin, hteti da ga isprati napolje; ali, ako mu se nađe iza leđa, lako može videti taj predmet ispod tunike. Silno priželjkujući da mu sada bude pri ruci mantija koja je ostala u Zumbulinoj spavaćoj sobi, napola onesposobljen zbog krivice i bola, Svila uspe da izgovori: "Mogu li se naslanjati na tvoju ruku? Nije trebalo toliko da popijem."
<BR>&nbsp;&nbsp;&nbsp;&nbsp;&nbsp;Teturali su se rame uz rame, sve do hola. Tamo su široka dvokrilna vrata i sad puštala noć unutra; ali bila je to noć (ili je Svila tako zamišljao) koja će uskoro postati siva zbog dizanja zastora. Na travnatoj putanji čekala je letilica sa podignutim svodom; u njoj je za kontrolnim uređajima sedeo livrejisani vozač. Najdramatičnija noć u njegovom životu sasvim se primakla kraju.
<BR>&nbsp;&nbsp;&nbsp;&nbsp;&nbsp;Mošus zalupa starim, oguljenim štapom za šetnju po Svilinom zavoju na skočnom zglobu, osmehnu se videći trzaj bola na Svilinom licu, a onda mu stavi štap u slobodnu šaku. Svila otkri da mu je Mošus i sad odvratan, iako mu se Mošusov gospodar počeo, maltene, sviđati.
<BR>&nbsp;&nbsp;&nbsp;&nbsp;&nbsp;"...kolima sve donde, Patera", govorio je Krv. "Ako kažeš ikome o našem malom sporazumu, samim tim on prestaje da važi, nemoj to da si zaboravio. Lepa gomilica idućeg meseca, a to ne znači nekoliko stotina."
<BR>&nbsp;&nbsp;&nbsp;&nbsp;&nbsp;Livrejisani vozač izišao je iz letelice da mu pomogne. Još trenutak, i Svila je bezbedno sedeo na širokom, poput fotelje mekano obloženom sedištu iza vozačevog. Ždralova ledena, uglasta tajna opet mu je grozno žuljila leđa. "Hvala ti", reče on Krvu opet. "Hvala vam obojici." (Nadao se da će Krv misliti da se te reči odnose na njega i Mošusa, ali zapravo ih je uputio Krvu i vozaču.) "Veoma to cenim. Međutim, pomenuo si naš sporazum. Prema tome - bio bih izuzetno zahvalan..." i on, neodlučno, pruži ruku napred, sa dlanom nagore.
<BR>&nbsp;&nbsp;&nbsp;&nbsp;&nbsp;"Šta je sad, Feje ti?"
<BR>&nbsp;&nbsp;&nbsp;&nbsp;&nbsp;"Moj igličar, molim. Nije mi drago da to zahtevam, posle svega što si za mene učinio, ali on se nalazi u tvom džepu. Ako se više ne bojiš da bih te mogao ubiti, mogu li ga dobiti natrag?"
<BR>&nbsp;&nbsp;&nbsp;&nbsp;&nbsp;Krv je samo zurio u njega.
<BR>&nbsp;&nbsp;&nbsp;&nbsp;&nbsp;"Očekuješ da ti donesem nekoliko hiljada kartica - to je, valjda, ono što ti smatraš znatnom sumom. Nekoliko hiljada karata, a ja jedva idem. Onda bi bar mogao da mi vratiš moje oružje, da imam čime da radim."
<BR>&nbsp;&nbsp;&nbsp;&nbsp;&nbsp;Krv se zakikota, pa se zakašlja, pa poče da se smeje na sav glas. Možda samo zato što je tek tada, prvi put, čuo Krvov smeh na otvorenom prostoru, dobi utisak da tu postoji neka sličnost sa zvucima koji se ponekad uzdižu, kad je tiha noć, iz jama Alambrere. Morao je još jednom da podseti sebe da Pes voli i ovoga čoveka.
<BR>&nbsp;&nbsp;&nbsp;&nbsp;&nbsp;"Koja momčina! Ej, ovaj bi to mogo, Moši. Ja stvarno mislim da bi on to mogo." Krv poče petljati po džepu, izvuče maleni pištolj i pritisnu polugu za otvaranje; desetak srebrnastih iglica iskoči iz zatvarača cevi i pade kao kišica na kratko potkresanu travu.
<BR>&nbsp;&nbsp;&nbsp;&nbsp;&nbsp;Mošus se nagnu ka Krvu i Svila začu njegov šapat: "Ulica lampiona."
<BR>&nbsp;&nbsp;&nbsp;&nbsp;&nbsp;Krvove obrve se uzvinuše. "Iz-vrs-no. U pravu si. Uvek si ti u pravu." Baci zlatasti igličar Svili u krilo. "Evo ti, Patera. U dobrom zdravlju da ga koristiš. Ali moraćemo malčice i da ti naplatimo za njega. Sutra oko jedan po podne dođi na sastanak s nama, u žutu kuću u Ulici lampiona. Važi?"
<BR>&nbsp;&nbsp;&nbsp;&nbsp;&nbsp;"Pa, valjda moram", reče Svila. "Da, doći ću, ako želiš."
<BR>&nbsp;&nbsp;&nbsp;&nbsp;&nbsp;"To mesto se zove 'Kod Orhideje'." Krv se nagnu preko ruba lebdilice. "Nalazi se prekoputa onog što proizvodi makarone. Znaš egzorcizam? Znaš kako se to radi?"
<BR>&nbsp;&nbsp;&nbsp;&nbsp;&nbsp;Svila se odluči da klimne glavom, ali odmereno.
<BR>&nbsp;&nbsp;&nbsp;&nbsp;&nbsp;"E, dobro. Donesi sve što ti je potrebno. Bili su tamo neki, hm, problemi, celog leta. Možda je prosvetljeni augur tačno ono što nam treba. Vidimo se tamo, sutra."
<BR>&nbsp;&nbsp;&nbsp;&nbsp;&nbsp;"Do viđenja", reče Svila.
<BR>&nbsp;&nbsp;&nbsp;&nbsp;&nbsp;Dve polovine krova bešumno kliznuše uvis, iz leve i desne ivice vozila, i sklopiše se u celinu. Krv i Mošus ustuknuše malo. Čim se krov zabravio, mašina prigušeno zabrunda.
<BR>&nbsp;&nbsp;&nbsp;&nbsp;&nbsp;Osećanje je bilo, razmišljao je Svila, kao da su zaplovili; kao da je dojurila neka nevidljiva plima i ponela ih zelenom stazom, i kao da će se oni zauvek okretati oko sebe, nošeni maticom sve dalje - iako se ni jedan jedini put nisu okrenuli oko sebe.
<BR>&nbsp;&nbsp;&nbsp;&nbsp;&nbsp;Pored njih kao da se odmotavala traka sa drvećem, ogradama i brilijantnim cvećem. Naiđe Krvov veličanstveni vodoskok, u kome je Scila Namočena uživala među kristalnim mlazevima; ali i nestade brzo, i evo glavne kapije pred njima. Ona se postepeno diže, a talusove dugačke, blistave ruke stadoše da se uvlače u sebe. Malo spuštanje letelice, malo migoljenje, i oni su napolju. Neka sila ih nosi niz drum, kao kad vetar ponese suvi list; plove kroz utvarni noćni pejzaž koji se u tečnost pretvorio, a iza sebe ostavljaju ponositu perjanicu uskomešane, žutosive prašine.
<BR>&nbsp;&nbsp;&nbsp;&nbsp;&nbsp;Nebeske zemlje su i sada sijale u visinama, presečene napola crnom trakom zastora. Ali daleko iznad čak i nebeskih zemalja, skrivene ali ipak prisutne, blistale su milijarde plamenih tačkica koje je Izvanaš otkrio ljudskom pogledu; a i te tačkice sadrže u sebi, na neki neshvatljiv način, neke druge zemlje. Svila uvide da ih je sada svesniji nego što je bio od onog životnog veka provedenog izvan vremena, na igralištu: to su vatrene lopte, u raznim bojama, beskonačno daleke.
<BR>&nbsp;&nbsp;&nbsp;&nbsp;&nbsp;Lopta mu je još u džepu. Njihova jedina. Mora dobro da pripazi da je ne ostavi ovde, u letelici. Onda dečaci sutra ne bi imali loptu. Ne, ne sutra; sutra je sfigdan. Nema palestre. To je dan kad se treba pripremati za veliko prinošenje žrtve na scildan, ako bude šta da se prinosi.
<BR>&nbsp;&nbsp;&nbsp;&nbsp;&nbsp;Poče se tapšati po džepovima i napipa dve Krvove karte u onom u kome je bila i lopta. Izvadi ih, pogleda i vrati u džep. Kad su ga ovi pretresali, karte su se našle ispod lopte, i lopta ih je spasla. Za koju svrhu?
<BR>&nbsp;&nbsp;&nbsp;&nbsp;&nbsp;Zumbulin igličar pao je na zastrti pod letelice. Svila ga dohvati i strpa u taj isti džep, a onda poče da steže loptu prstima. Kaže se da od toga šake ojačaju. Ona majušna svetla, koja on ne može videti, plamte i sad, plamte iznad nebeskih zemalja, ali i ispod njegovih nogu. Svetla bez ijednog treptaja, daleka; osvetljavaju neke stvari koje su veće od svitka.
<BR>&nbsp;&nbsp;&nbsp;&nbsp;&nbsp;Tajanstveni Ždralov predmet baš mu seče leđa. On se naginje napred. "Vozaču, koliko je sati?"
<BR>&nbsp;&nbsp;&nbsp;&nbsp;&nbsp;"Tri i četvrt, Patera."
<BR>&nbsp;&nbsp;&nbsp;&nbsp;&nbsp;Postigao je ono što je Izvanaš želeo. Ili je, bar, pokušao da postigne. Moguće je da nije uspeo. I kao da neka ruka povuče u stranu neki veo, on vide: mantejon će živeti još mesec dana. Najmanje toliko. Jer, svašta se može dogoditi za mesec dana. Zar je to moguće - pa on jeste ostvario želju Izvanaševu! Njegov um se ispuni veseljem.
<BR>&nbsp;&nbsp;&nbsp;&nbsp;&nbsp;Letelica se nagnu nalevo i zavi okukom druma. Eno seoskih imanja. Njive, kuće, sve tečno, sve u proletanju, a njihovu letelicu i sad nosi fantomska bujica. Diže se brdo, kao veliki smeđezeleni talas, i gle, već se razbija u nebom obasjanu penu seoskih taraba i krošnji iz kojih je obrano voće. Letelica se sjuruje niz drugu stranu i preleće jarugu.
<BR>
<BR>&nbsp;&nbsp;&nbsp;&nbsp;&nbsp;Mošus je podešavao blendu svog fenjera tako da je na kraju ostala samo jedna svetla površina, osmougaona, manja of samog fitilja, i čudno izobličena. Njegov ključ se tiho okrete u dobro podmazanom katancu; vrata se otvoriše sa gotovo nečujnim škriputom.
<BR>&nbsp;&nbsp;&nbsp;&nbsp;&nbsp;Jastreb sabljaš najbliži vratima malo se uzvrteo na svojoj grani; okretao je glavu, prekrivenu kapuljačom, ne bi li video uljeza koga videti nije mogao. S druge strane pregrade, napravljene od pamučne mreže, bio je merlin, Mošusova prva lovna ptica, bez kapuljače; poče žmirkati i buditi se. Začulo se cilikanje majušnih zvona - zlatnih zvona koja je Krv poklonio Mošusu povodom neke sada zaboravljene svečanosti, pre tri godine. Iza merlina, peregrinski soko, siv i plav, ostade nepomičan kao obojeni kip.
<BR>&nbsp;&nbsp;&nbsp;&nbsp;&nbsp;Zadnji deo volijere bio je pregrađen čitavim zidom od mreža. Tamo je, na grani, sedela velika ptica sa mamuzama na nogama, nepomična kao i soko. Bila je još neodrasla, ali je svakom linijom svoga tela pokazivala snagu spram koje su sokolovi i jastreb izgledali kao igračke.
<BR>&nbsp;&nbsp;&nbsp;&nbsp;&nbsp;Mošus odveza mrežu i zakorači unutra. Znao je, iako ne bi mogao reći na osnovu čega, da se velika ptica probudila. Blago reče: "Ooo, sokole."
<BR>&nbsp;&nbsp;&nbsp;&nbsp;&nbsp;Velika prica uzdiže glavu prekrivenu kapuljačom. Pri tom pokretu, njena groteskna kruna od skerletnih pera se zatalasa.
<BR>&nbsp;&nbsp;&nbsp;&nbsp;&nbsp;"Ooo, sokole", ponovi Mošus i poče gladiti pticu pomoću jednog ćurećeg pera.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
