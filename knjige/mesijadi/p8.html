<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Istina trpi od previše provera.
<BR>
<BR>&nbsp;&nbsp;&nbsp;&nbsp;&nbsp;Drevna slobodnjačka izreka
<BR>
<BR>&nbsp;&nbsp;&nbsp;&nbsp;&nbsp;"Časna Majko, grozim se što vas srećem pod ovakvim okolnostima", reče Irulan.
<BR>&nbsp;&nbsp;&nbsp;&nbsp;&nbsp;Stajala je u dovratku ćelije, premeravajući njenu prostranost na osoben benegeseritski način. Bila je to kocka osnove tri metra, izdubljena u izbrazdanoj smeđoj steni ispod Polove Tvrđave. Od nameštaja su se u prostoriji nalazile jedna klimava pletena stolica u kojoj je sada sedela Časna Majka, Gaius Helen Mohijam, zatim slamarica sa smeđim pokrivačem na kome je ležao razasut špil novih tarok karata Dine, merna slavina za vodu iznad prihvatnog čančeta i slobodnjački nužnik sa kontrolisanim stepenom vlage. Sve je bilo nekvalitetno i primitivno. Žuta svetlost širila se iz pričvršćenih i rešetkama ograđenih sjajnih kugli koje su stajale u sva četiri ugla ćelije.
<BR>&nbsp;&nbsp;&nbsp;&nbsp;&nbsp;"Da li ste obavestili gospu Džesiku?" upita Časna Majka.
<BR>&nbsp;&nbsp;&nbsp;&nbsp;&nbsp;"Da, ali od nje ne očekujem ni da prstom makne protiv svog prvenca", reče Irulan. Pogledala je u karte. Govorile su o moćniku koji okreće leđa moliocima. Karta Velikog Crva ležala je ispod karte Pustog Peska. Savetovale su strpljenje. Da li je tarok potreban da bi se to uvidelo? upita se Irulan.
<BR>&nbsp;&nbsp;&nbsp;&nbsp;&nbsp;Straža je stajala spolja i posmatrala ih kroz metastaklo prozora na vratima. Irulan je znala da njihov susret prate na još nekoliko načina. Provela je mnogo vremena u razmišljanju i planiranju pre nego što se usudila da dođe ovamo. Izazvala bi opasnost i da ništa nije preduzela.
<BR>&nbsp;&nbsp;&nbsp;&nbsp;&nbsp;Časna Majka bila je zadubljena u prana meditaciju koju je povremeno prekidala da bi proučavala tarok. Uprkos slutnji da Arakis neće napustiti živa, postigla je izvesnu meru spokoja. Proročke moći jedne osobe mogu biti sasvim slabe, ali mutljag je uvek mutljag. Tu je onda pomagala Litanija protiv Straha.
<BR>&nbsp;&nbsp;&nbsp;&nbsp;&nbsp;Starica još nije uspela da proceni značaj događaja koji su je strovalili u ovu ćeliju. Obuzimale su je teške slutnje (a tarok ih je potvrđivao). Da li je moguće da je Esnaf ovo isplanirao?
<BR>&nbsp;&nbsp;&nbsp;&nbsp;&nbsp;Jedan u žuto odeven Kvizara, obrijane glave da bi oko nje mogao da se obavije turban, sitnih, sjajnih i potpuno plavih očiju, kože uštavljene od uticaja vetra i sunca Arakisa, dočekao ju je na prijemnom mestu letelice. Podigao je pogled sa šolje kafe od začina kojom ga je poslužio stjuard pokornog izgleda. Posmatrao ju je nekoliko trenutaka, a onda spustio šoljicu.
<BR>&nbsp;&nbsp;&nbsp;&nbsp;&nbsp;"Vi ste Časna Majka Gaius Helen Mohijam?"
<BR>&nbsp;&nbsp;&nbsp;&nbsp;&nbsp;Ponovivši ovo pitanje u sebi, ponovo je u sećanju prizvala taj trenutak. Grlo joj se steglo od neobuzdanog, grčevitog straha. Kako je jedan od Carevih miljenika saznao za njeno prisustvo na letelici?
<BR>&nbsp;&nbsp;&nbsp;&nbsp;&nbsp;"Doznali smo da ste na brodu", reče Kvazara. "Da li ste zaboravili da vam je zabranjeno da kročite na svetu planetu?"
<BR>&nbsp;&nbsp;&nbsp;&nbsp;&nbsp;"Ja se ne nalazim na Arakisu", odgovori ona. "Samo sam putnik na letelici Esnafa u slobodnom svemiru."
<BR>&nbsp;&nbsp;&nbsp;&nbsp;&nbsp;"Ne postoji nikakav slobodan svemir, Gospođo."
<BR>&nbsp;&nbsp;&nbsp;&nbsp;&nbsp;Osetila je mržnju pomešanu sa dubokom sumnjom u tonu njegovog glasa.
<BR>&nbsp;&nbsp;&nbsp;&nbsp;&nbsp;"Svuda vlada Muad'Dib", reče on.
<BR>&nbsp;&nbsp;&nbsp;&nbsp;&nbsp;"Arakis nije moje odredište", bila je uporna.
<BR>&nbsp;&nbsp;&nbsp;&nbsp;&nbsp;"Arakis je svačije odredište", reče on. Pobojala se za trenutak da će sada stati da joj objašnjava mističnu maršrutu koju su sledili hodočasnici. (Upravo ovaj brod ih je prevezao na hiljade.)
<BR>&nbsp;&nbsp;&nbsp;&nbsp;&nbsp;No, umesto toga, Kvizara je ispod odore izvukao zlatnu amajliju, poljubio je, dodirnuo njome čelo i prislonio je na desno uho - osluškujući. Zatim je naglim pokretom vratio amajliju u skrovište.
<BR>&nbsp;&nbsp;&nbsp;&nbsp;&nbsp;"Naređujem vam da pokupite svoj prtljag i da pođete sa mnom na Arakis."
<BR>&nbsp;&nbsp;&nbsp;&nbsp;&nbsp;"Ali, krenula sam na drugo mesto."
<BR>&nbsp;&nbsp;&nbsp;&nbsp;&nbsp;U tom trenutku pomislila je da ju je Esnaf izdao... ili da su je razobličile izvesne transcendentalne moći samog Cara, odnosno njegove sestre. Izrod, Alija, sigurno poseduje sposobnosti Časne Majke Bene Geserita. Do čega li je došlo kada su se ove moći spojile sa moćima koje su dejstvovale na njenom bratu?
<BR>&nbsp;&nbsp;&nbsp;&nbsp;&nbsp;"Smesta!" odbrusi Kvizara.
<BR>&nbsp;&nbsp;&nbsp;&nbsp;&nbsp;Svaki deo njenog bića opirao se da još jednom kroči na tu prokletu pustinjsku planetu. Ovde se Gospa Džesika usprotivila Sestrinstvu. Ovde su izgubili Pola Atreida, Kvizac Haderaha, za kojim su tragali kroz mnoga pokolenja kontrolisanog rađanja.
<BR>&nbsp;&nbsp;&nbsp;&nbsp;&nbsp;"Odmah", složi se ona.
<BR>&nbsp;&nbsp;&nbsp;&nbsp;&nbsp;"Nemamo vremena za gubljenje", reče Kvizara. "Ono što Car naredi, svi podanici slušaju."
<BR>&nbsp;&nbsp;&nbsp;&nbsp;&nbsp;Znači, naređenje je poteklo od Pola!
<BR>&nbsp;&nbsp;&nbsp;&nbsp;&nbsp;Mislila je da protestuje kod zamenika Navigatora, ali je odustala zbog uzaludnosti takvog čina. Šta bi mogao Esnaf da učini?
<BR>&nbsp;&nbsp;&nbsp;&nbsp;&nbsp;"Car je rekao da ću umreti ako moja noga dotakne tle Dine", reče pokušavajući poslednjim naporom da na neki način izbegne stupanje na Arakis. "I sami ste to rekli. Osudićete me na smrt ako me povedete sa sobom."
<BR>&nbsp;&nbsp;&nbsp;&nbsp;&nbsp;"Više ni reči", naredi Kvizara. "Ja samo izvršavam naređenje."
<BR>&nbsp;&nbsp;&nbsp;&nbsp;&nbsp;Dobro je znala da se na ovaj način uvek govorilo o carskim naredbama. Izvršavam naređenje! Sveti vladar čije su oči bile u stanju da proniknu u budućnost, rekao je svoje. Ono što mora da se dogodi, mora. On je to predvideo. Nije li?
<BR>&nbsp;&nbsp;&nbsp;&nbsp;&nbsp;Poslušno je krenula, osećajući da se uhvatila u sopstvenu zamku.
<BR>&nbsp;&nbsp;&nbsp;&nbsp;&nbsp;A zamka je postala ćelija u kojoj je Irulan mogla da je poseti. Primetila je da je Irulan nešto ostarila od njihovog poslednjeg susreta na Valahu IX. Iz uglova očiju širile su joj se nove bore izazvane sadašnjim brigama. Pa... došlo je vreme da se vidi da li će ova sestra Bene Geserita ispuniti svoje zavete.
<BR>&nbsp;&nbsp;&nbsp;&nbsp;&nbsp;"Stanovala sam i u gorem brlogu", reče Časna Majka. "Da li dolaziš od Cara?" Počela je da dobuje prstima, tobože nasumice.
<BR>&nbsp;&nbsp;&nbsp;&nbsp;&nbsp;Irulan je razumela poruku koju su joj poslali staričini prsti i ona joj na isti način odgovori, uzvrativši pritom: "Ne - došla sam čim sam čula da ste ovde."
<BR>&nbsp;&nbsp;&nbsp;&nbsp;&nbsp;"Neće li se Car naljutiti" upita Časna Majka, a prsti joj se ponovo pokrenuše: zapovednički, navaljujući, tražeći.
<BR>&nbsp;&nbsp;&nbsp;&nbsp;&nbsp;"Neka se ljuti. Vi ste bili moja učiteljica u Sestrinstvu, kao što ste bili učiteljica i njegove majke. Ne misli valjda da ću vam i ja okrenuti leđa kao što je to ona uradila?" U isto vreme, Irulanin govor prstiju odzvanjao je izvinjavanjima, molbama.
<BR>&nbsp;&nbsp;&nbsp;&nbsp;&nbsp;Časna Majka uzdahnu. Posmatrano spolja, bio je to uzdah zatvorenika koji jadikuje nad svojom sudbinom, ali je zapravo predstavljao prekor upućen Irulan. Beskorisno je bilo nadati se da bi se dragoceno genetsko ustrojstvo atreidskog Cara moglo očuvati sjedinjeno sa slabim instrumentom kakva je bila Irulan. Bez obzira na lepotu, princeza je imala puno mana. Ispod glazure seksualne privlačnosti, živela je plačljiva goropadnica koja je više važnosti pridavala rečima nego delu. Pa ipak, Irulan je još bila Bene Geserit, a Sestrinstvo je sačuvalo izvesne tehnike kojima je podvrgavalo svoje slabije članove da bi osiguralo ispunjenje posebno važnih planova.
<BR>&nbsp;&nbsp;&nbsp;&nbsp;&nbsp;Tokom kratkog razgovora o mekanijoj strunjači i boljoj hrani, Časna Majka je uspela da slomi otpor Irulan i da joj izda nova naređenja: ispitati mogućnost genetskog ukrštanja brata i sestre. (Irulan se gotovo srušila kada je primila zapovest.)
<BR>&nbsp;&nbsp;&nbsp;&nbsp;&nbsp;"Morate mi pružiti šansu", zavapili su Irulanini prsti.
<BR>&nbsp;&nbsp;&nbsp;&nbsp;&nbsp;"Bila ti je pružena", glasio je protivudar Časne Majke. Uputstva su joj bila glasna i jasna: da li se Car ikada naljutio na svoju naložnicu? Jedinstvene moći koje poseduje mora da ga veoma otuđuju od drugih ljudi - kome bi mogao da se obrati u nadi da će ga shvatiti? Sigurno sestri. Ona deli njegovu usamljenost. Mora se iskoristiti dubina njihove veze. Neophodno je stvoriti uslove da što češće ostaju zajedno nasamo. Potrebno je pobrinuti se da stupe u intimne odnose. Treba ispitati mogućnost da se odstrani naložnica. Bol uklanja tradicionalne prepreke.
<BR>&nbsp;&nbsp;&nbsp;&nbsp;&nbsp;Irulan se pobunila. Ako Čani bude ubijena, sumnja će odmah pasti na Princezu-Suprugu. Osim toga, bilo je i drugih problema. Čani je pristupila jednom starom slobodnjačkom režimu ishrane za koji se smatra da pospešuje plodnost, kao i naročitoj kuri koja odstranjuje svako dejstvo kontraceptivnih droga. Pojačanom apstinencijom Čani bi postala samo još plodnija.
<BR>&nbsp;&nbsp;&nbsp;&nbsp;&nbsp;Časna Majka je bila veoma rastrojena i s mukom je to prikrivala. Prsti su joj dobovali stalno nova pitanja. Zašto joj to nije saopštila na početku njihovog razgovora? Kako je Irulan mogla da bude tako glupa? Da je Čani začela i rodila sina, Car bi ga proglasio svojim naslednikom!
<BR>&nbsp;&nbsp;&nbsp;&nbsp;&nbsp;Irulan joj je odgovorila da je shvatila opasnost, ali da je smatrala da se geni u tom slučaju ne bi sasvim izgubili.
<BR>&nbsp;&nbsp;&nbsp;&nbsp;&nbsp;Dovraga i takva glupost! razbesnela se Časna Majka. Ko zna kakve je sve genetske mutacije i stranputice Čani mogla da unese iz svoje divlje slobodnjačke loze? Sestrinstvo mora da odgaja samo čistu pasminu! Naslednik bi obnovio Polove ambicije, pokrenuo ga na nove napore da učvrsti Carstvo. Zavera nije mogla da dozvoli takav korak nazad.
<BR>&nbsp;&nbsp;&nbsp;&nbsp;&nbsp;Braneći se, Irulan je želela da sazna kako bi mogla da spreči Čani da svoje zamisli sprovede u delo.
<BR>&nbsp;&nbsp;&nbsp;&nbsp;&nbsp;Časna Majka nije bila raspoložena da prihvata izvinjenja. Irulan je dobila iscrpna uputstva kako da se suoči sa novom pretnjom. Ako Čani zatrudni, u hranu ili piće mora joj se ubaciti sredstvo za pobacivanje. Po svaku cenu treba je sprečiti da Caru podari naslednika.
<BR>&nbsp;&nbsp;&nbsp;&nbsp;&nbsp;Sredstvo za pobačaj bilo bi isto tako opasno kao i otvoren napad na naložnicu, prigovorila je Irulan. Zadrhtala je i pri samoj pomisli da ubije Čani.
<BR>&nbsp;&nbsp;&nbsp;&nbsp;&nbsp;Da li se Irulan uplašila opasnosti? upitala ju je Časna Majka govorom prstiju koji je odražavao duboko omalovažavanje.
<BR>&nbsp;&nbsp;&nbsp;&nbsp;&nbsp;Razljućena, Irulan je otkucala da starica vrlo dobro poznaje njenu vrednost kao agenta u kraljevskom domu. Da li zavera želi da izgubi jednog tako dragocenog agenta? Da li nju treba odbaciti? Postoji li neki drugi način na koji bi mogli da nadgledaju Cara iz takve blizine? Ili su možda ubacili nekog drugog agenta u domaćinstvo? Je li to posredi? Da li će ona sada biti iskorišćena poslednji, očajnički put?
<BR>&nbsp;&nbsp;&nbsp;&nbsp;&nbsp;U ratu sve vrednosti dobijaju nova značenja, glasio je protivotkucaj Časne Majke. Za njih je najveću opasnost predstavljalo da se Kuća Atreida osigura carskom lozom. Sestrinstvo nije moglo da preuzme toliki rizik. On je uveliko nadmašao opasnosti koje prete ustrojstvu gena Atreida. Dozvoliti Polu da učvrsti porodicu na prestolu, značilo bi da će programi Sestrinstva biti vekovima poremećeni.
<BR>&nbsp;&nbsp;&nbsp;&nbsp;&nbsp;Irulan je razumela argumente, ali nije mogla da odagna pomisao da je neopozivo doneta odluka kojom se Princeza-Supruga žrtvuje za nešto što je od velike vrednosti. Da li postoji bilo šta što bi trebalo da sazna o goli? sa ustezanjem upita Irulan.
<BR>&nbsp;&nbsp;&nbsp;&nbsp;&nbsp;Časna Majka je želela da zna da li Irulan misli da je Sestrinstvo skup budala. Jesu li oni ikada propustili da joj kažu sve što je trebalo da zna?
<BR>&nbsp;&nbsp;&nbsp;&nbsp;&nbsp;To nije bio odgovor već priznanje da su joj prećutali istinu, uvidela je Irulan. Prema tome, neće joj biti rečeno ništa više od onoga što je trebalo da zna.
<BR>&nbsp;&nbsp;&nbsp;&nbsp;&nbsp;Kako mogu biti sigurni da je gola u stanju da uništi Cara? zapita Irulan.
<BR>&nbsp;&nbsp;&nbsp;&nbsp;&nbsp;Isto je tako mogla da zapita da li melanž poseduje sposobnost uništavanja, otkucala je Časna Majka.
<BR>&nbsp;&nbsp;&nbsp;&nbsp;&nbsp;Bio je to prekor koji je sadržao tananu poruku, shvati Irulan. Benegeseritski 'bič koji poučava' saopšti joj je da je već mnogo ranije trebalo da uoči sličnost između začina i gole. Melanž je bio dragocen, ali i skup - cena mu je bila odavanje. Produžavao je život godinama - ali je s druge strane predstavljao samo jedan od načina da se izazove smrt.
<BR>&nbsp;&nbsp;&nbsp;&nbsp;&nbsp;Gola je posedovao istu takvu pogubnu vrednost.
<BR>&nbsp;&nbsp;&nbsp;&nbsp;&nbsp;Očevidan način da se spreči neželjeno rađanje bio je da se ubije buduća majka pre nego što začne, otkucala je Časna Majka, prelazeći ponovo u napad.
<BR>&nbsp;&nbsp;&nbsp;&nbsp;&nbsp;Naravno, pomisli Irulan. Ako već odlučiš da potrošiš određenu sumu, potrudi se da za nju dobiješ što više.
<BR>&nbsp;&nbsp;&nbsp;&nbsp;&nbsp;Oči Časne Majke, tamne, sa plavim sjajem izazvanim odavanjem melanžu, zurile su u Irulan, odmeravajući, čekajući, zapažajući pojedinosti.
<BR>&nbsp;&nbsp;&nbsp;&nbsp;&nbsp;Jasno me je prozrela, pomisli užasnuto Irulan. Obučavala me je i pomno posmatrala za vreme tog obučavanja. Jasno joj je da shvatam kakva je odluka upravo donesena. Sada joj jedino preostaje da izvidi kako ću to primiti. Pa dobro, primiću to kako dolikuje jednoj Bene Geserit i jednoj princezi.
<BR>&nbsp;&nbsp;&nbsp;&nbsp;&nbsp;Irulan pođe za rukom da se osmehne i uspravi; misli joj se usredsrediše na evokativni početni pasus Litanije protiv Straha:
<BR>&nbsp;&nbsp;&nbsp;&nbsp;&nbsp;'Ne smem da se bojim. Strah satire um. Strah je mala smrt koja donosi potpuno brisanje. Spremno ću se suočiti sa strahom.'
<BR>&nbsp;&nbsp;&nbsp;&nbsp;&nbsp;Kada joj se vratila pribranost, ona pomisli: Neka me potroše. Pokazaću im koliko vredi jedna princeza. Možda će im doneti više nego što očekuju.
<BR>&nbsp;&nbsp;&nbsp;&nbsp;&nbsp;Nakon još nekoliko praznih rečenica izgovorenih glasno da bi se prikrio pravi razgovor, Irulan ode.
<BR>&nbsp;&nbsp;&nbsp;&nbsp;&nbsp;Kad je izišla, Časna Majka se vrati kartama za tarok i poče da ih ređa u obliku plamenog jezika. Gotovo odmah je izvukla kartu Kvizac Haderaha iz Velike Arkane, a za njom Osmicu Brodova: obmanutu i izdanu sibilu. Nisu to bile karte koje su proricale dobro znamenje: jasno su govorile o skrovitim izvorištima neprijatelja.
<BR>&nbsp;&nbsp;&nbsp;&nbsp;&nbsp;Ostavila je karte i sva uzbuđena sela, pitajući se da li postoji mogućnost da Irulan uništi sve njih.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
