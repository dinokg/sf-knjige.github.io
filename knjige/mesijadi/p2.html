<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Bogata riznica mitova obavija Pola Muad'Diba, Cara Mentata, i njegovu sestru Aliju, tako da je teško razabrati stvarne osobe iza svih tih velova. Ali, u svakom slučaju, postojao je čovek koji se rodio kao Pol Atreid i žena rođena kao Alija. Njihova tela su bila podložna prostoru i vremenu. I mada su ih njihove proročke moći smeštale s one strane uobičajenih ograničenja vremena i prostora, oni su poticali iz ljudskog soja. Iskusili su stvarne događaje koji su ostavili stvarne tragove na stvarnom svetu. Da bi se oni razumeli, treba shvatiti da je njihova propast bila ujedno i propast celog čovečanstva. Ovo delo je stoga posvećeno ne Muad'Dibu ili njegovoj sestri, već njihovim nasledicima - svima nama.
<BR>
<BR>&nbsp;&nbsp;&nbsp;&nbsp;&nbsp;Posveta iz Indeksa Muad'Diba prepisana sa Tabula Memorijum kulta duha Mahdija.
<BR>
<BR>&nbsp;&nbsp;&nbsp;&nbsp;&nbsp;Doba carske vladavine Muad'Diba dalo je više istoričara nego sva ostala razdoblja ljudske istorije. Većina njih je ljubomorno i sektaški zastupala jedno osobeno stanovište, što govori o izuzetnom uticaju ovog čoveka koji je ustalasao silne strasti na čitavom mnoštvu različitih svetova.
<BR>&nbsp;&nbsp;&nbsp;&nbsp;&nbsp;Naravno, on je sadržao sastojke istorije, idealne i idealizovane. Ovaj čovek, rođen kao Pol Atreid u jednoj drevnoj Velikoj Porodici, dobio je temeljito prana-bindu obrazovanje od gospe Džesike, njegove majke i članice reda Bene Geserita, što mu je omogućilo da u potpunosti gospodari svojim mišićima i nervima. Ali i više od toga, jer on je bio mentat, sa umom koji je nadmašivao inteligenciju mehaničkih kompjutera što su ih stari narodi koristili, a koje je nova religija proskribovala.
<BR>&nbsp;&nbsp;&nbsp;&nbsp;&nbsp;Povrh svega, Muad'Dib je bio Kvizac Haderah koga je Sestrinstvo Bene Geserita prosejalo kroz mnogo hiljada pokolenja naročitim programom uzgajanja.
<BR>&nbsp;&nbsp;&nbsp;&nbsp;&nbsp;A onda je on, Kvizac Haderah, onaj koji može da se nalazi 'na više mesta u isto vreme', prorok, čovek pomoću koga se Bene Geserit nadao da će upravljati ljudskom sudbinom - postao Car Muad'Dib, ukinuvši konvencionalni brak sa ćerkom Cara Padišaha koga je pobedio.
<BR>&nbsp;&nbsp;&nbsp;&nbsp;&nbsp;Pošto ste verovatno čitali i druge istorije, tako da su vam poznate ključne činjenice, sva je prilika da uviđate paradoks, pogrešku koja u ovom trenutku postaje razumljiva. Divlji Slobodnjaci Muad'Diba odista su savladali Padišaha Šadama IV. Razbili su Sardaukarove legije, savezničke trupe Velikih kuća, armiju Harkonena i najamnike kupljene novcem izglasanim u Landsradu. On je bacio na kolena Svemirski Esnaf i postavio svoju sestru Aliju na religijski presto koji je Bene Geserit smatrao svojim.
<BR>&nbsp;&nbsp;&nbsp;&nbsp;&nbsp;Sve to je on uradio, i još više.
<BR>&nbsp;&nbsp;&nbsp;&nbsp;&nbsp;Muad'Dibovi misionari Kvizarata vojevali su religijski rat širom svemira u obliku Džihada, čija je ofanziva potrajala samo dvanaest standardnih godina, ali i to je bilo dovoljno da religijski kolonijalizam podvede pod jednu vlast ceo ljudski svet, sa izuzetkom jednog sićušnog dela.
<BR>&nbsp;&nbsp;&nbsp;&nbsp;&nbsp;Sve ovo je učinio jer je osvajanjem Arakisa, planete poznatije pod imenom Dina, stekao monopol nad najvažnijim sredstvom razmene u Carstvu - nad gerijatrijskim začinom, melanžom, tim otrovom koji daje život.
<BR>&nbsp;&nbsp;&nbsp;&nbsp;&nbsp;Tu se srećemo sa još jednim sastojkom idealne istorije: u pitanju je materijal čija psihička hemija rastače Vreme. Bez melanža, Sestrinstvo Časnih Majki ne bi bilo u stanju da posmatra i kontroliše ljude. Bez melanža vozači esnafskih brodova ne bi mogli da plove svemirom. Bez melanža, milijarde i milijarde građana Carstva umrlo bi usled apstinencije od konzumiranja.
<BR>&nbsp;&nbsp;&nbsp;&nbsp;&nbsp;Bez melanža Pol Muad'Dib ne bi mogao da proriče.
<BR>&nbsp;&nbsp;&nbsp;&nbsp;&nbsp;Poznato nam je da je ovaj trenutak vrhunske moći sadržavao nedostatak. Postoji samo jedan odgovor na to: savršeno tačno i potpuno proročanstvo je pogubno.
<BR>&nbsp;&nbsp;&nbsp;&nbsp;&nbsp;Ostale istorije govore da su Muad'Diba porazili neskriveni zaverenici - Esnaf, Sestrinstvo i nemoralni naučnici reda Bene Tleilaks sa svojim prerušavanjem u Lice-Igrače. Druge istorije ukazuju na postojanje špijuna u domu Muad'Diba. Oni većinom pripadaju Dininom Tarotu koji je pomračio Muad'Dibovu moć proricanja. Neki pak tvrde da je Muad'Dib bio primoran da prihvati usluge jednog gole, tela vraćenoig iz mrtvih i obučenog da ga uništi. Ali oni bi svakako trebalo da znaju da je taj gola bio Dankan Ajdaho, poručnik Atreida, koji je poginuo spasavajući život mladog Pola.
<BR>&nbsp;&nbsp;&nbsp;&nbsp;&nbsp;Sve istorije, međutim, ukazuju na tajno udruženje Kvizarata na čelu sa Korbom Panegiristom. One nam potanko otkrivaju Korbin plan za ubistvo Muad'Diba i njegovu nameru da krivicu svali na Čani, Polovu naložnicu iz plemena Slobodnjaka.
<BR>&nbsp;&nbsp;&nbsp;&nbsp;&nbsp;Ali, zar bilo šta od ovoga može da nam predoči istinski tok istorije? Ne, ne može. Jedino smo kroz pogubnu prirodu proročanstva u stanju da razumemo krah jedne tako velike i dalekovidne moći.
<BR>&nbsp;&nbsp;&nbsp;&nbsp;&nbsp;Nadajmo se da će potonji istoričari moći da nauče nešto iz tog otkrovenja.
<BR>
<BR>&nbsp;&nbsp;&nbsp;&nbsp;&nbsp;Analiza istorije:
<BR>&nbsp;&nbsp;&nbsp;&nbsp;&nbsp;Muad'Dib od Bronsa do Iksa
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
