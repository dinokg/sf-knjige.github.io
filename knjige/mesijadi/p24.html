<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Beše jednom čovek veoma mudar,
<BR>&nbsp;&nbsp;&nbsp;&nbsp;&nbsp;Koji je skočio
<BR>&nbsp;&nbsp;&nbsp;&nbsp;&nbsp;U peskovito mesto
<BR>&nbsp;&nbsp;&nbsp;&nbsp;&nbsp;I izgoreo oba oka!
<BR>&nbsp;&nbsp;&nbsp;&nbsp;&nbsp;A kada je shvatio da više nema očiju,
<BR>&nbsp;&nbsp;&nbsp;&nbsp;&nbsp;Nije se žalio
<BR>&nbsp;&nbsp;&nbsp;&nbsp;&nbsp;Prizivao je viziju
<BR>&nbsp;&nbsp;&nbsp;&nbsp;&nbsp;I postao svetac.
<BR>
<BR>&nbsp;&nbsp;&nbsp;&nbsp;&nbsp;'Stihovi za decu' iz 'Istorije Muad'Diba'
<BR>
<BR>&nbsp;&nbsp;&nbsp;&nbsp;&nbsp;Pol je stajao u tami izvan sieča. Proročka vizija kazala mu je da je napolju noć i da mesečina ocrtava, visoko s njegove leve strane, svetilište na vrhu Stene Brade. Ovo mesto bilo je prezasićeno uspomenama: njegov prvi sieč, gde su on i Čani...
<BR>&nbsp;&nbsp;&nbsp;&nbsp;&nbsp;Ne smem da mislim na Čani, reče on u sebi.
<BR>&nbsp;&nbsp;&nbsp;&nbsp;&nbsp;Proređena mreža njegove vizije govorila mu je o promenama svud unaokolo - grozd palmi daleko dole na desnoj strani, crnosrebrnasta linija jednog kanata koji nosi vodu kroz dine što ih je podigla jutrošnja oluja.
<BR>&nbsp;&nbsp;&nbsp;&nbsp;&nbsp;Voda teče pustinjom! Na um mu pade druga vrsta vode koja je tekla rekama njegovog matičnog sveta, Kaladana. Tada nije shvatio neprocenjivost jednog takvog toka, čak i obične muljevite vododerine u kanatu što preseca pustinjski bazen. Neprocenjivost.
<BR>&nbsp;&nbsp;&nbsp;&nbsp;&nbsp;Jedan ađutant priđe mu s leđa i diskretno se nakašlja.
<BR>&nbsp;&nbsp;&nbsp;&nbsp;&nbsp;Pol ispruži ruku prema jednom metalnom stočiću na kome je stajao komad metalnog papira. Pokreti su mu bili lagani poput vode u kanatu. Vizija je proticala, ali on se sve nevoljnije kretao zajedno s njom.
<BR>&nbsp;&nbsp;&nbsp;&nbsp;&nbsp;"Izvinite, Gospodine", reče ađutant. "Semboulski Ugovor - vaš potpis."
<BR>&nbsp;&nbsp;&nbsp;&nbsp;&nbsp;"Mogu da ga pročitam", obrecnu se Pol. On nažvrlja: 'Car Atreid' na odgovarajućem mestu i vrati ploču pravo u ispružene ruke ađutanta, svestan straha koji je izazvao kod ovoga.
<BR>&nbsp;&nbsp;&nbsp;&nbsp;&nbsp;Čovek doslovce pobeže.
<BR>&nbsp;&nbsp;&nbsp;&nbsp;&nbsp;Pol se okrenu na drugu stranu. Ružna, neplodna zemlja! Zamišljao ju je opaljenu suncem i čudovišno toplu - mestom peščanih klizišta i potopljene tame zdenaca prašine gde mahniti vetrovi razvejavaju po stenju male dine, čupajući im iz uskih utroba žute kristale. Ali to je bila i bogata zemlja; velika, širila se iz uskih mesta sa pogledom na olujom sravnjene praznine, stenovite bedeme i odronjene grebene.
<BR>&nbsp;&nbsp;&nbsp;&nbsp;&nbsp;Sve što joj je bilo potrebno bili su voda ... i ljubav.
<BR>&nbsp;&nbsp;&nbsp;&nbsp;&nbsp;Život je promenio ove plahovite praznine u ljupka i pokretna obličja, pomislio je. To je bila poruka pustinje. Kontrast ga je gotovo ošamutio svojom izrazitošću. Poželeo je da se okrene prema pomoćnicima koji su se okupili na ulazu u sieč i da im dovikne: ako vam je već potrebno da se nečemu klanjate, onda se klanjajte životu - svemu što je živo, i najsitnijem stvoru koji se miče. Svi smo sjedinjeni u toj lepoti!
<BR>&nbsp;&nbsp;&nbsp;&nbsp;&nbsp;Oni to ne bi razumeli. U pustinji, bili su beskrajno pustinjski. Stvari koje su rasle nisu za njih izvodile zeleni balet.
<BR>&nbsp;&nbsp;&nbsp;&nbsp;&nbsp;Stegnuo je pesnice i podbočio se, pokušavajući da zaustavi viziju. Želeo je da utekne iz vlastitog uma. Zver se spremala da ga proždere. U njemu je ležala svest, nabubrela, otežala od života koji je upila, prezasićena suvišnim iskustvima.
<BR>&nbsp;&nbsp;&nbsp;&nbsp;&nbsp;Očajnički, Pol istisnu misli iz glave.
<BR>&nbsp;&nbsp;&nbsp;&nbsp;&nbsp;Zvezde!
<BR>&nbsp;&nbsp;&nbsp;&nbsp;&nbsp;Svest mu se vratila pri pomisli na svete zvezde iznad njega - na njihovu bezbrojnost. Čovek bi trebalo da je polulud pa da pretpostavi da može da vlada makar i zrncetom te bezbrojnosti. Nije čak bio kadar ni da zamisli broj podanika koji su ulazili u sastav njegovog Carstva.
<BR>&nbsp;&nbsp;&nbsp;&nbsp;&nbsp;Podanici? Poklonici i neprijatelji, to je verovatnije. Da li bilo ko od njih vidi s one strane krutih uverenja? Postoji li i jedan čovek koji je umakao skučenom usudu svojih predrasuda? To čak ni Caru nije pošlo za rukom. Ni u čemu nije oskudevao u životu, pokušavao je da stvori vaseljenu prema vlastitoj zamisli. Ali likujuća vaseljena konačno ga je skrhala svojim tihim talasima.
<BR>&nbsp;&nbsp;&nbsp;&nbsp;&nbsp;Pljujem na Dinu! pomislio je. Dajem joj svoju vlagu!
<BR>&nbsp;&nbsp;&nbsp;&nbsp;&nbsp;Stvorio je ovaj mit od prepletenih pokreta i mašte, od mesečine i ljubavi, od molitvi starijih od Adama, sivih grbina i grimiznih senki, naricanja i reka mučenika - a u šta se on pretvorio na kraju? Kada se talasi budu povukli obale Vremena raskriliće se čiste i prazne, sjajeći se jedino beskrajnim zrnevljem sećanja. Da li je to bila zlatna geneza čoveka?
<BR>&nbsp;&nbsp;&nbsp;&nbsp;&nbsp;Pesak koji je zaškripao na steni kazao mu je da mu se gola pridružio.
<BR>&nbsp;&nbsp;&nbsp;&nbsp;&nbsp;"Izbegavao si me danas, Dankane", reče Pol.
<BR>&nbsp;&nbsp;&nbsp;&nbsp;&nbsp;"Opasno je da me tako oslovljavate", odvrati gola.
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Gola mu tada ispriča o prinudi koju mu je Bijaz nametnuo.
<BR>&nbsp;&nbsp;&nbsp;&nbsp;&nbsp;"Da li ti je poznata priroda te prinude?" upita Pol.
<BR>&nbsp;&nbsp;&nbsp;&nbsp;&nbsp;"Nasilje."
<BR>&nbsp;&nbsp;&nbsp;&nbsp;&nbsp;Pol se osećao kao da je stigao na mesto koje je od samog početka polagalo pravo na njega. Stajao je za trenutak nepomičan. Džihad ga je ščepao i postavio na sklisku plohu sa koje ga strašna gravitacija Budućnosti nikada neće pustiti.
<BR>&nbsp;&nbsp;&nbsp;&nbsp;&nbsp;"Dankan neće počiniti nikakvo nasilje", prošaputa Pol.
<BR>&nbsp;&nbsp;&nbsp;&nbsp;&nbsp;"Ali, Gospodine..."
<BR>&nbsp;&nbsp;&nbsp;&nbsp;&nbsp;"Reci mi šta vidiš oko nas", reče Pol.
<BR>&nbsp;&nbsp;&nbsp;&nbsp;&nbsp;"Moj Gospodaru?"
<BR>&nbsp;&nbsp;&nbsp;&nbsp;&nbsp;"Pustinja... kakva je večeras?"
<BR>&nbsp;&nbsp;&nbsp;&nbsp;&nbsp;"Zar je ne vidite?"
<BR>&nbsp;&nbsp;&nbsp;&nbsp;&nbsp;"Nemam oči, Dankane."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Posedujem jedino viziju", reče Pol, "a više bih voleo da je nisam imao. Umirem od predviđanja, da li si znao to, Dankane?"
<BR>&nbsp;&nbsp;&nbsp;&nbsp;&nbsp;"Možda se... to čega se plašite neće dogoditi", reče gola.
<BR>&nbsp;&nbsp;&nbsp;&nbsp;&nbsp;"Šta? Da poreknem sopstveno proročanstvo? Kako mogu kada sam ga video da se ispunjava hiljadama puta? Ljudi to zovu moć, dar. A to je patnja! Neće mi dozvoliti da se rastanem sa životom tamo gde sam ga našao!"
<BR>&nbsp;&nbsp;&nbsp;&nbsp;&nbsp;"Moj Gospodaru", promrmlja gola, "ja... to nije... mladi gospodaru, vi niste... ja..." Ućutao je.
<BR>&nbsp;&nbsp;&nbsp;&nbsp;&nbsp;Pol oseti golinu zbunjenost i reče: "Kako si me nazvao, Dankane?"
<BR>&nbsp;&nbsp;&nbsp;&nbsp;&nbsp;"Šta? Šta? Ja... za trenutak, ja..."
<BR>&nbsp;&nbsp;&nbsp;&nbsp;&nbsp;"Nazvao si me 'mladim gospodarem'."
<BR>&nbsp;&nbsp;&nbsp;&nbsp;&nbsp;"Da, jesam."
<BR>&nbsp;&nbsp;&nbsp;&nbsp;&nbsp;"Tako me je Dankan uvek oslovljavao." Pol ispruži ruku i dodirnu golino lice. "Da li je i to deo uloge koju su ti Tleilaksi dodelili?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Pol spusti ruku. "Šta je onda?"
<BR>&nbsp;&nbsp;&nbsp;&nbsp;&nbsp;"Došlo je iz... mene"
<BR>&nbsp;&nbsp;&nbsp;&nbsp;&nbsp;"Da služiš dva gospodara?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Oslobodi se gole, Dankane."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Ti si ljudsko biće. Ponašaj se tako."
<BR>&nbsp;&nbsp;&nbsp;&nbsp;&nbsp;"Ja sam gola."
<BR>&nbsp;&nbsp;&nbsp;&nbsp;&nbsp;"Ali tvoje telo je ljudsko. Dankan je u njemu."
<BR>&nbsp;&nbsp;&nbsp;&nbsp;&nbsp;"Nešto je u njemu."
<BR>&nbsp;&nbsp;&nbsp;&nbsp;&nbsp;"Svejedno mi je kako ćeš to postići", reče Pol, "ali uspećeš."
<BR>&nbsp;&nbsp;&nbsp;&nbsp;&nbsp;"Predviđate li to?"
<BR>&nbsp;&nbsp;&nbsp;&nbsp;&nbsp;"Neka je prokleto predviđanje!" Pol se okrenu na drugu stranu. Vizija mu je sada hrlila napred, prošarana tamnim mestima, ali bilo je nemoguće zaustaviti je.
<BR>&nbsp;&nbsp;&nbsp;&nbsp;&nbsp;"Moj Gospodaru, ako ste..."
<BR>&nbsp;&nbsp;&nbsp;&nbsp;&nbsp;"Tišina!" Pol podiže ruku. "Da li si čuo?"
<BR>&nbsp;&nbsp;&nbsp;&nbsp;&nbsp;"Šta, moj Gospodaru?"
<BR>&nbsp;&nbsp;&nbsp;&nbsp;&nbsp;Pol zavrte glavom. Dankan nije čuo. Da li mu se samo pričinio zvuk? Neko ga je pozvao iz pustinje njegovim plemenskim imenom - iz velike daljine i tiho: "Usule... Uuusssuuullleee..."
<BR>&nbsp;&nbsp;&nbsp;&nbsp;&nbsp;"Šta je bilo, moj Gospodaru?"
<BR>&nbsp;&nbsp;&nbsp;&nbsp;&nbsp;Pol ponovo zavrte glavom. Osećao je da ga nešto posmatra. Nešto skriveno među noćnim senkama znalo je da je on ovde. Nešto? Ne - neko.
<BR>&nbsp;&nbsp;&nbsp;&nbsp;&nbsp;"Bilo je uglavnom slatko", prošaputa on, "a ti si bio najslađi od svega."
<BR>&nbsp;&nbsp;&nbsp;&nbsp;&nbsp;"Šta ste kazali, moj Gospodaru?"
<BR>&nbsp;&nbsp;&nbsp;&nbsp;&nbsp;"To je budućnost", reče Pol.
<BR>&nbsp;&nbsp;&nbsp;&nbsp;&nbsp;Ta bezoblična ljudska vaseljena tamo najednom se prenula i počela da igra na melodiju njegove vizije. Zatitrale su moćne strune, čiji će avetinjski odjeci prilično potrajati.
<BR>&nbsp;&nbsp;&nbsp;&nbsp;&nbsp;"Ne razumem, moj Gospodaru", reče gola.
<BR>&nbsp;&nbsp;&nbsp;&nbsp;&nbsp;"Slobodnjak umire kad je dugo odvojen od pustinje", reče Pol. "Zovu to 'vodena bolest'. Zar to nije čudno?"
<BR>&nbsp;&nbsp;&nbsp;&nbsp;&nbsp;"Veoma je čudno."
<BR>&nbsp;&nbsp;&nbsp;&nbsp;&nbsp;Pol napregnu sećanje i pokuša da prizove zvuke Čaninog disanja dok je ležala pored njega u noći. Gde naći utehu? upitao se. Jedino je mogao da se priseti Čani za vreme doručka onog dana kad su krenuli za pustinju. Bila je uznemirena, razdražljiva.
<BR>&nbsp;&nbsp;&nbsp;&nbsp;&nbsp;"Zašto si obukao taj stari koporan?" upitala ga je, gledajući crnu uniformu sa crvenom sokolovom krestom ispod slobodnjačke odore. "Ti si Car!"
<BR>&nbsp;&nbsp;&nbsp;&nbsp;&nbsp;"Čak i Car ima svoju omiljenu odeću", reče on.
<BR>&nbsp;&nbsp;&nbsp;&nbsp;&nbsp;Zbog nečega što on nije umeo da objasni, ovo je izazvalo suze u Čaninim očima - drugi put u njenom životu kada su slobodnjačke inhibicije bile prekršene.
<BR>&nbsp;&nbsp;&nbsp;&nbsp;&nbsp;Sada, u mraku, Pol je otro svoje obraze na kojima je osetio vlagu. Ko daje vlagu mrtvima? upitao se. Bilo je to njegovo lice, a ipak nije. Vetar je zamrzao vlažnu kožu. Krhki san se najpre oformio, a zatim rastočio. Šta je značilo to nadimanje u njegovim grudima? Da li je to od nečeg što je pojeo? Kako je gorko i žalosno bilo to drugo ja, koje je davalo vlagu mrtvome. Vetar je počeo da nosi obilje peska. Koža, sada suva, bila je njegova. Čiji su, međutim, bili drhtaji koji su preostali?
<BR>&nbsp;&nbsp;&nbsp;&nbsp;&nbsp;Tog časa, negde iz dubine sieča, oglasi se jecanje. Postajalo je sve glasnije... i glasnije...
<BR>&nbsp;&nbsp;&nbsp;&nbsp;&nbsp;Gola se okrenu na iznenadni blesak svetlosti, koju je neko propustio, otvorivvši hermetička vrata. U snopu je ugledao čoveka sa prostačkim izrazom cerenja na licu - ne! Nije to bilo cerenje, već grimasa bola! Tamo je stajao jedan poručnik iz redova Fedajkina po imenu Tandis. Iza njega je nahrupila velika grupa ljudi i svi su utihnuli kada su ugledali Muad'Diba.
<BR>&nbsp;&nbsp;&nbsp;&nbsp;&nbsp;"Čani..." reče Tandis.
<BR>&nbsp;&nbsp;&nbsp;&nbsp;&nbsp;"...je mrtva", prošaputa Pol. "Čuo sam kako me doziva."
<BR>&nbsp;&nbsp;&nbsp;&nbsp;&nbsp;Okrenuo se prema sieču. Poznavao je ovo mesto. Tu se nigde nije mogao sakriti. Njegova razbuktala vizija osvetlila je celu skupinu Slobodnjaka. Video je Tandisa, osećao je Fedajkinov bol, strah i bes.
<BR>&nbsp;&nbsp;&nbsp;&nbsp;&nbsp;"Otišla je", reče Pol.
<BR>&nbsp;&nbsp;&nbsp;&nbsp;&nbsp;Gola je začuo reči koje su dopirale iz blistave korone. Sagorevale su mu grudi, kičmu, duplje njegovih metalnih očiju. Osetio je kako mu se desna ruka kreće prema nožu za pojasom. Vlastiti tok misli postao mu je čudan, isprekidan. Bio je lutka kojom su upravljali konci spušteni iz te grozne korone. Pokretao se na tuđe komande, prema tuđim željama. Konci su mu pomicali ruke, noge, vilice. Škriputavi zvuci dopirali su mu iz ustiju, zastrašujuća buka koja se ponavljala...
<BR>&nbsp;&nbsp;&nbsp;&nbsp;&nbsp;"Hrrak! Hrrak! Hrrak!"
<BR>&nbsp;&nbsp;&nbsp;&nbsp;&nbsp;Nož se podiže na udarac. U tom trenutku on zgrabi vlastiti glas i s velikim naporom uobliči škriputave reči: "Bežite! Mladi Gospodaru, bežite!"
<BR>&nbsp;&nbsp;&nbsp;&nbsp;&nbsp;"Nećemo bežati", reče Pol. "Otići ćemo dostojanstveno. Učinićemo ono što se mora."
<BR>&nbsp;&nbsp;&nbsp;&nbsp;&nbsp;Golini mišići se ukočiše. On se strese i zaklati.
<BR>&nbsp;&nbsp;&nbsp;&nbsp;&nbsp;"...Što se mora!" Reči se zakotrljaše njegovim umom kao velika riba koja je izbila na površinu. "...što se mora!" Ahhh, to kao da je rekao stari Vojvoda, Polov deda. U mladom gospodaru ima nečeg što je nasledio od tog starca. "...što se mora!"
<BR>&nbsp;&nbsp;&nbsp;&nbsp;&nbsp;Reči počeše da se odmotavaju u golinoj svesti. Osećanje da živi dva života u isto vreme preplavi mu um: Hajt/Ajdaho/Hajt/ Ajdaho... Postao je nepokretni lanac relativnog postojanja, jedini, sam. Stara sećanja nahrupiše mu iz zaborava. Lako ih je razabrao, a zatim prilagodio novom razumevanju, udarivši tako temelje nastanka jedne nove svesti. Nova osoba postigla je privremeni oblik unutarnje tiranije. Sinteza očovečenja i dalje je bila opterećena potencijalnim neredom, ali događaji su ga naterali da se provizorno dovede u red. Bio je potreban mladom gospodaru.
<BR>&nbsp;&nbsp;&nbsp;&nbsp;&nbsp;I tada se dogodilo. Dokučio je sebe kao Dankana Ajdaha, sećajući se svega o Hajtu kao da je to bilo potajno uskladišteno u njemu i aktivirano pomoću plamtećih katalizatora. Korona se rastočila. Uspeo je da se otrgne prinudi koju su mu nametnuli Tleilaksi.
<BR>&nbsp;&nbsp;&nbsp;&nbsp;&nbsp;"Ostani u mojoj blizini, Dankane", reče Pol. "Moraću da se oslonim na tebe u mnogim stvarima." Pošto je Ajdaho ostao da stoji kao u transu, Pol ga ponovo pozva: "Dankane!"
<BR>&nbsp;&nbsp;&nbsp;&nbsp;&nbsp;"Da, ja sam Dankan."
<BR>&nbsp;&nbsp;&nbsp;&nbsp;&nbsp;"Naravno da jesi! Ovo je bio trenutak u kome si se vratio. Sad ćemo ući unutra."
<BR>&nbsp;&nbsp;&nbsp;&nbsp;&nbsp;Ajdaho uhvati korak za Polom. Bilo je to kao u stara vremena, ali i različito. Sada, kada se oslobodio Tleilaksa, mogao je da ceni ono što su mu dali. Zensuni obučenost omogućavala mu je da prebrodi potres izazvan događajima. Obrazovanje mentata stvaralo je protivtežu. Otklonio je sav strah, kada je saznao njegov izvor. Celokupna svest bila mu je sada prijemčivo okrenuta prema svetu, ispunjena jedino beskrajnim čuđenjem: bio je mrtav, a sada je živ.
<BR>&nbsp;&nbsp;&nbsp;&nbsp;&nbsp;"Gospodine", reče Fedajkin Tandis, kada su mu se približili, "Žena, Lihna, kaže da mora da vas vidi. Rekao sam joj da sačeka."
<BR>&nbsp;&nbsp;&nbsp;&nbsp;&nbsp;"Hvala", reče Pol. "Porođaj..."
<BR>&nbsp;&nbsp;&nbsp;&nbsp;&nbsp;"Razgovarao sam sa lekarima", reče Tandis, priključivši im se u hodu. "Kažu da imate dvoje dece; živa su i zdrava."
<BR>&nbsp;&nbsp;&nbsp;&nbsp;&nbsp;"Dvoje?" spotaknu se Pol, uhvativši se u poslednji čas za Ajdahovu ruku.
<BR>&nbsp;&nbsp;&nbsp;&nbsp;&nbsp;"Dečaka i devojčicu", reče Tandis. "Video sam ih svojim očima. Prave slobodnjačke bebe."
<BR>&nbsp;&nbsp;&nbsp;&nbsp;&nbsp;"Kako... kako je umrla?" prošaputa Pol.
<BR>&nbsp;&nbsp;&nbsp;&nbsp;&nbsp;"Gospodaru moj?" Tandis se primače.
<BR>&nbsp;&nbsp;&nbsp;&nbsp;&nbsp;"Čani?" reče Pol.
<BR>&nbsp;&nbsp;&nbsp;&nbsp;&nbsp;"Pri porođaju, Gospodaru moj", nakašlja se Tandis. "Kažu da joj se telo isušilo zbog brzine kojom se porođaj odvijao. Ne razumem šta to znači, ali tako su rekli."
<BR>&nbsp;&nbsp;&nbsp;&nbsp;&nbsp;"Vodi me k njoj", prošaputa Pol.
<BR>&nbsp;&nbsp;&nbsp;&nbsp;&nbsp;"Gospodaru moj?"
<BR>&nbsp;&nbsp;&nbsp;&nbsp;&nbsp;"Vodi me k njoj!"
<BR>&nbsp;&nbsp;&nbsp;&nbsp;&nbsp;"Tamo i idemo, moj Gospodaru." Tandis se ponovo sagnu bliže Polu. "Zašto vaš gola nosi isukan nož?"
<BR>&nbsp;&nbsp;&nbsp;&nbsp;&nbsp;"Dankane, skloni nož", reče Pol. "Vreme za nasilje je prošlo."
<BR>&nbsp;&nbsp;&nbsp;&nbsp;&nbsp;Dok je govorio, Pol se osećao bliži zvuku svoga glasa nego mehanizmu koji ga je proizveo. Dve bebe! Vizija je govorila samo o jednoj. Pa ipak, ovi trenuci su minuli zajedno sa vizijom. Ovde je bio neko ko je osećao bol i bes. Neko. Vlastita svest nalazila mu se u procepu jednog groznog žrvnja, ponavljajući njegov život sećanja.
<BR>&nbsp;&nbsp;&nbsp;&nbsp;&nbsp;Dve bebe?
<BR>&nbsp;&nbsp;&nbsp;&nbsp;&nbsp;Ponovo se spotakao. Čani, Čani, pomisli on. Nije bilo drugog načina. Čani, voljena, veruj mi da je ova smrt bila brža za tebe... i blaža. Držali bi našu decu kao taoce, izlagali te u kavezu i jami za robove, svaljivali na tebe krivicu za moju smrt. Ovako, uništili smo ih i spasli našu decu.
<BR>&nbsp;&nbsp;&nbsp;&nbsp;&nbsp;Decu?
<BR>&nbsp;&nbsp;&nbsp;&nbsp;&nbsp;Još jednom se spotakao.
<BR>&nbsp;&nbsp;&nbsp;&nbsp;&nbsp;Neki bučni metež oglasi se u pećini ispred njih. Postajao je sve glasniji, upravo onako kako se sećao da će biti. Da, to je bilo ustrojstvo, neumoljivo ustrojstvo, čak i sa dvoje dece.
<BR>&nbsp;&nbsp;&nbsp;&nbsp;&nbsp;Čani je mrtva, rekao je u sebi.
<BR>&nbsp;&nbsp;&nbsp;&nbsp;&nbsp;U nekom dalekom trenutku prošlosti koji je delio sa ostalima, ova budućnost se spustila u njega. Progonila ga je i strovalila u ponor čije su strane postajale sve suženije. Mogao je da oseti kako se sklapaju nad njim. Tako se vizija odvijala.
<BR>&nbsp;&nbsp;&nbsp;&nbsp;&nbsp;Čani je mrtva. Trebalo bi da se prepustim bolu.
<BR>&nbsp;&nbsp;&nbsp;&nbsp;&nbsp;Ali vizija nije tekla u tom pravcu.
<BR>&nbsp;&nbsp;&nbsp;&nbsp;&nbsp;"Da li su pozvali Aliju?" zapita.
<BR>&nbsp;&nbsp;&nbsp;&nbsp;&nbsp;"Ona je sa Čaninim prijateljima", reče Tandis.
<BR>&nbsp;&nbsp;&nbsp;&nbsp;&nbsp;Pol oseti kako se gomila povlači da bi ga propustila. Njihova tišina kretala se pred njim poput talasa. Bučni metež počeo je da zamire. Osećanja navreše u sieču. Želeo je da ukloni ljude iz svoje vizije, ali to je bilo nemoguće. Svako lice koje ga je pratilo pogledom nosilo je svoje obeležje. Njihova radoznalost bila je nemilosrdna. Saosećala su, doduše, sa njim, ali su zračila i okrutnošću u koju kao da su sasvim ogrezla. Posmatrala su kako artikulisano postaje nemušto, a mudro bezumno. Zar se klovn ne obraća uvek okrutnosti?
<BR>&nbsp;&nbsp;&nbsp;&nbsp;&nbsp;Ovo je više ličilo na umiranje nego na rađanje.
<BR>&nbsp;&nbsp;&nbsp;&nbsp;&nbsp;Duša mu je žudela za odmorom, ali vizija ga je i dalje pokretala. Samo još malo, rekao je sebi. Tik pred njim zjapila je crna, viziji nedostupna tmina. Bol i krivica otrgli su to mesto iz okrilja vizije - mesto gde je mesec pao.
<BR>&nbsp;&nbsp;&nbsp;&nbsp;&nbsp;Sapleo se stupajući u njega i sigurno bi pao da ga Ajdaho nije snažno ščepao za ruku; čvrstina ovog stiska odavala je bešumno saučešće u njegovom bolu.
<BR>&nbsp;&nbsp;&nbsp;&nbsp;&nbsp;"Stigli smo", reče Tandis.
<BR>&nbsp;&nbsp;&nbsp;&nbsp;&nbsp;"Polako, Gospodaru", reče Ajdaho, pomažući mu da pređe preko praga. Zastori okrznuše Pola po licu. Narednog trenutka, Ajdaho ga zaustavi i Pol postade svestan sobe, njenog odbleska na svojim obrazima i ušima. Bila je to prostorija sa zidovima od stena koje su prekrivale velike zastirke.
<BR>&nbsp;&nbsp;&nbsp;&nbsp;&nbsp;"Gde je Čani?" prošaputa Pol.
<BR>&nbsp;&nbsp;&nbsp;&nbsp;&nbsp;Odgovorio mu je Harin glas: "Evo ovde, Usule."
<BR>&nbsp;&nbsp;&nbsp;&nbsp;&nbsp;Teško je uzdahnuo. Bojao se da su joj telo već odneli u destileriju gde Slobodnjaci prikupljaju vodu mrtvih za potrebe plemena. Da li je i vizija išla tim putem? Osećao se napuštenim u svom slepilu.
<BR>&nbsp;&nbsp;&nbsp;&nbsp;&nbsp;"A deca?" upita Pol.
<BR>&nbsp;&nbsp;&nbsp;&nbsp;&nbsp;"I ona su ovde, Gospodaru moj", reče Ajdaho.
<BR>&nbsp;&nbsp;&nbsp;&nbsp;&nbsp;"Dobio si divne blizance, Usule", reče Hara, "dečaka i devojčicu. Vidiš? Ovde su u jaslama."
<BR>&nbsp;&nbsp;&nbsp;&nbsp;&nbsp;Dva deteta, pomisli Pol začuđeno. U viziji je video samo kćerku. Oslobodio se Ajdahove ruke i krenuo prema mestu odakle je Hara govorila, dok se nije sapleo o nešto čvrsto. A onda je stao rukama da istražuje predmet: metastakleni oblik jasala.
<BR>&nbsp;&nbsp;&nbsp;&nbsp;&nbsp;Neko ga je uhvatio za levu ruku. "Usule?" Bila je to Hara. Uputila mu je šaku na pravo mesto u jaslama. Osetio je pod dodirom veoma meko telo. Bilo je tako toplo! Mogao je da napipa rebra, disanje.
<BR>&nbsp;&nbsp;&nbsp;&nbsp;&nbsp;"To ti je sin", prošaputa Hara. Pomerila mu je ruku. "A ovo ti je kćer." Ona mu stisnu šaku. "Usule, jesi li sada stvarno slep?"
<BR>&nbsp;&nbsp;&nbsp;&nbsp;&nbsp;Znao je na šta misli. Slepac mora biti napušten u pustinji. Slobodnjačka plemena ne opterećuju se suvišnim teretom.
<BR>&nbsp;&nbsp;&nbsp;&nbsp;&nbsp;"Odvedi me do Čani", reče Pol, prelazeći preko njenog pitanja.
<BR>&nbsp;&nbsp;&nbsp;&nbsp;&nbsp;Hara ga okrenu i povede levo.
<BR>&nbsp;&nbsp;&nbsp;&nbsp;&nbsp;Pol je počeo da se saživljava sa činjenicom da je Čani mrtva. Zauzeo je mesto u jednom svetu koji nije želeo, podnosio je telo koje mu nije odgovaralo. Svaki udisaj vazduha tlačio bi mu osećanja. Dvoje dece! Upitao se, nije li krenuo putem gde mu se vizija nikada neće vratiti. Bilo mu je svejedno.
<BR>&nbsp;&nbsp;&nbsp;&nbsp;&nbsp;"Gde mi je brat?"
<BR>&nbsp;&nbsp;&nbsp;&nbsp;&nbsp;Bio je to Alijin glas iza njega. Čuo je njenu užurbanost, njenu neodoljivu prisutnost kada mu je uzela ruku iz Harine.
<BR>&nbsp;&nbsp;&nbsp;&nbsp;&nbsp;"Moram da razgovaram sa tobom", reče Alija piskutavim glasom.
<BR>&nbsp;&nbsp;&nbsp;&nbsp;&nbsp;"Samo trenutak", odvrati Pol.
<BR>&nbsp;&nbsp;&nbsp;&nbsp;&nbsp;"Sada! U pitanju je Lihna."
<BR>&nbsp;&nbsp;&nbsp;&nbsp;&nbsp;"Znam", reče Pol. "Samo trenutak."
<BR>&nbsp;&nbsp;&nbsp;&nbsp;&nbsp;"Ti nemaš ni trenutak vremena!"
<BR>&nbsp;&nbsp;&nbsp;&nbsp;&nbsp;"Imam ih mnogo."
<BR>&nbsp;&nbsp;&nbsp;&nbsp;&nbsp;"Ali ne i Čani."
<BR>&nbsp;&nbsp;&nbsp;&nbsp;&nbsp;"Ućuti!" naredi on. "Čani je mrtva." Pokrio joj je rukom usta kada je počela da se buni. "Naređujem ti da ućutiš!" Osetio je kako se primirila i sklonio joj ruku s usta. "Opiši mi šta vidiš", reče on.
<BR>&nbsp;&nbsp;&nbsp;&nbsp;&nbsp;"Pole!" Pometnja i suze borili su joj se u glasu.
<BR>&nbsp;&nbsp;&nbsp;&nbsp;&nbsp;"Nije važno", reče on. Nagnao je sebe na unutrašnji mir, a zatim otvorio oči svoje vizije ovog trenutka. Da - još je bila tu. Čanino telo ležalo je na postelji od slame u krugu svetlosti. Neko je ispravio nabore na njenoj beloj odori, zategao je, trudeći se da prekrije krv od porođaja. Nije važno; nije mogao da odvoji svest od vizije njenog lica: kakvo ogledalo večnosti u tim mirnim crtama!
<BR>&nbsp;&nbsp;&nbsp;&nbsp;&nbsp;Okrenuo se na drugu stranu, ali vizija se okrenula zajedno s njim. Ona je otišla... bespovratno. Vazduh, ceo svet, sve je bilo prazno - svuda je vladala praznina. Da li je ovo bila suština njegove pokore? upitao se. Želeo je suze, ali one neće doći. Da li je odveć dugo živeo kao Slobodnjak? Ova smrt tražila je njegovu vlagu!
<BR>&nbsp;&nbsp;&nbsp;&nbsp;&nbsp;U blizini, beba je zaplakala i odmah bila umirena. Ovaj zvuk navukao mu je zavesu preko vizije. Pol je dobrodošlicom pozdravio tamu. Ovo je jedan drugi svet, pomislio je. Dvoje dece.
<BR>&nbsp;&nbsp;&nbsp;&nbsp;&nbsp;Najednom mu se javi uspomena na neki izgubljeni proročki trans. Pokušao je da ponovo uhvati bezvremeno širenje uma izazvano melanžom, ali svest mu nije uspela toliko da se prostre. Nikakav blesak budućnosti nije stigao do njegove nove svesti. Osećao je da odbacuje budućnost - svaku budućnost.
<BR>&nbsp;&nbsp;&nbsp;&nbsp;&nbsp;"Zbogom, moja Sihaja", prošaputa on.
<BR>&nbsp;&nbsp;&nbsp;&nbsp;&nbsp;Alijin glas, grub i odlučan, javi se negde iza njega. "Dovela sam Lihnu!"
<BR>&nbsp;&nbsp;&nbsp;&nbsp;&nbsp;Pol se okrenu. "To nije Lihna", reče. "To je Lice-Igrač. Lihna je mrtva."
<BR>&nbsp;&nbsp;&nbsp;&nbsp;&nbsp;"Čuj ga ipak šta ima da ti kaže", reče Alija.
<BR>&nbsp;&nbsp;&nbsp;&nbsp;&nbsp;Polako, Pol se okrenu u pravcu sestrinog glasa.
<BR>&nbsp;&nbsp;&nbsp;&nbsp;&nbsp;"Ne iznenađuje me što si živ, Atreidu." Glas je bio sličan Lihninom, ali sa izvesnim odstupanjem, kao da onaj koji je govorio koristeći devojčine glasne žice, ne vodi više pri tom računa o njihovom pomnom kontrolisanju. Pola je pogodio čudan prizvuk iskrenosti u tom glasu.
<BR>&nbsp;&nbsp;&nbsp;&nbsp;&nbsp;"Nisi iznenađen?" upita Pol.
<BR>&nbsp;&nbsp;&nbsp;&nbsp;&nbsp;"Ja sam Nebeska Priča, Tleilaks iz reda Lice-Igrača, i želeo bih da saznam nešto pre nego što počnemo da se pogađamo. Je li to što vidim iza tebe gola ili Dankan Ajdaho?"
<BR>&nbsp;&nbsp;&nbsp;&nbsp;&nbsp;"Dankan Ajdaho", odgovori Pol. "I ja neću da se pogađam s tobom."
<BR>&nbsp;&nbsp;&nbsp;&nbsp;&nbsp;"Mislim da hoćeš", odvrati Nebeska Priča.
<BR>&nbsp;&nbsp;&nbsp;&nbsp;&nbsp;"Dankane", reče Pol, obrativši mu se preko ramena, "da li bi ubio Tleilaksa ako to zatražim od tebe?"
<BR>&nbsp;&nbsp;&nbsp;&nbsp;&nbsp;"Da, moj Gospodaru." U Ajdahovom glasu osećao se prigušeni bes ratnika.
<BR>&nbsp;&nbsp;&nbsp;&nbsp;&nbsp;"Stani!" reče Alija. "Ne znaš šta odbijaš."
<BR>&nbsp;&nbsp;&nbsp;&nbsp;&nbsp;"Znam", reče Pol.
<BR>&nbsp;&nbsp;&nbsp;&nbsp;&nbsp;"Znači, ovo je odista atreidski Dankan Ajdaho", reče Nebeska Priča. "Pronašli smo polugu! Gola može da povrati vlastitu prošlost." Pol začu korake. Neko je prošao s njegove leve strane. Sada se glas Nebeske Priče začuo iza njega. "Da li se sećaš svoje prošlosti, Dankane?"
<BR>&nbsp;&nbsp;&nbsp;&nbsp;&nbsp;"Svega. Od detinjstva pa nadalje. Čak se sećam i tebe pokraj tanka kada su me izvadili iz njega", reče Ajdaho.
<BR>&nbsp;&nbsp;&nbsp;&nbsp;&nbsp;"Divno", uzvrati Nebeska Priča. "Divno."
<BR>&nbsp;&nbsp;&nbsp;&nbsp;&nbsp;Pol začu kako se glas ponovo kreće. Potrebna mi je vizija, pomisli on. Tama ga je osujećivala. Benegeseritska obučenost upozorila ga je na zastrašujuću pretnju koju je otelovljavao Nebeska Priča, ali stvorenje je i dalje bilo samo glas, samo prisenak pokreta, potpuno izvan njegovog domašaja.
<BR>&nbsp;&nbsp;&nbsp;&nbsp;&nbsp;"Da li su ovo bebe Atreida?" upita Nebeska Priča.
<BR>&nbsp;&nbsp;&nbsp;&nbsp;&nbsp;"Hara!" povika Pol. "Oteraj ga odavde!"
<BR>&nbsp;&nbsp;&nbsp;&nbsp;&nbsp;"Ostanite gde ste!" prodra se Nebeska Priča. "Svi! Upozoravam vas, Lice-Igrač može da se kreće brže nego što i mislite. Moj nož može da uzme oba ta života pre no što stignete da me dotaknete."
<BR>&nbsp;&nbsp;&nbsp;&nbsp;&nbsp;Pol oseti kako ga je neko uhvatio za desnu ruku i okrenuo na desno.
<BR>&nbsp;&nbsp;&nbsp;&nbsp;&nbsp;"Ne prenagljuj, Alija", reče Nebeska Priča.
<BR>&nbsp;&nbsp;&nbsp;&nbsp;&nbsp;"Ja sam pogrešila", prodahta Alija. "Ja sam pogrešila."
<BR>&nbsp;&nbsp;&nbsp;&nbsp;&nbsp;"Atreidu", reče Nebeska Priča, "hoćemo li da se pogađamo?"
<BR>&nbsp;&nbsp;&nbsp;&nbsp;&nbsp;Pol začu iza sebe usamljenu promuklu psovku. Grlo mu se steglo od sputane nasilnosti u Ajdahovom glasu. Ajdaho ne sme da napravi glupost! Nebeska Priča bi ubio bebe!
<BR>&nbsp;&nbsp;&nbsp;&nbsp;&nbsp;"Za pogađanje je potrebno imati nešto za prodaju", reče Nebeska Priča. "Zar nije tako, Atreidu? Želiš li da dobiješ Čani natrag? U stanju smo da ti je povratimo. Gola, Atreidu. Gola koji se svega seća! Ali moramo da požurimo. Pozovi prijatelje da donesu kriološki tank za čuvanje tela."
<BR>&nbsp;&nbsp;&nbsp;&nbsp;&nbsp;Još jednom da začujem Čanin glas, pomisli Pol. Da je osetim pored sebe. Ahhh, zato su mi dali Ajdaha kao golu, da bih otkrio koliko je obnovljeno biće slično originalu. A sada i potpuna obnova... ali po cenu koju oni odrede. Postao bih oruđe Tleilaksa za sva vremena. I Čani... doživela bi istu sudbinu zbog pretnje kojoj su izložena naša deca, ponovo bi bila upletena u zaveru Kvizarata...
<BR>&nbsp;&nbsp;&nbsp;&nbsp;&nbsp;"Kakvim biste se pritiscima koristili kada biste Čani povratili pamćenje?" upita Pol, boreći se da mu glas ostane miran. "Da li biste je uslovili da ubije jedno od svoje dece?"
<BR>&nbsp;&nbsp;&nbsp;&nbsp;&nbsp;"Koristimo se svim pritiscima koji su nam potrebni", reče Nebeska Priča. "Šta si odlučio, Atreidu?"
<BR>&nbsp;&nbsp;&nbsp;&nbsp;&nbsp;"Alija", reče Pol, "pogađaj se s ovom stvari. Ne mogu da se pogađam s nečim što ne vidim."
<BR>&nbsp;&nbsp;&nbsp;&nbsp;&nbsp;"Mudar izbor", oglasi se Nebeska Priča. "Dobro, Alija, šta mi nudiš u ime svoga brata?"
<BR>&nbsp;&nbsp;&nbsp;&nbsp;&nbsp;Pol spusti glavu, nastojeći da uspostavi potpuni mir u sebi. Upravo tog trenutka, u magnovenju je spazio nešto - nešto što je bilo slično viziji... ali ipak stvarno! Osećao je oči! Njihov ugao gledanja bio je, doduše, čudan i one su grozničavo šarale unaokolo, očigledno tražeći nešto. Tu! Nož mu se iznenada pojavi u vidnom polju. Jedva obuzdavši dah od iznenađenja, Pol istog trena prepoznade tačku gledišta. Video je ono što se nalazilo u vidokrugu jednog od njegovih blizanaca! Gledao je nož u ruci Nebeske Priče iz perspektive kolevke! Svetlucao je na razdaljini od svega nekoliko centimetara od njega. Da - a osim toga mogao je da vidi i samoga sebe na drugom kraju sobe, spuštene glave, kako nepomično stoji poput kakvog bezopasnog stvorenja na koje niko ne obraća pažnju.
<BR>&nbsp;&nbsp;&nbsp;&nbsp;&nbsp;"Za početak, možete da nam dodelite sve svoje CHOAM posede", predloži Nebeska Priča.
<BR>&nbsp;&nbsp;&nbsp;&nbsp;&nbsp;"Sve?" usprotivi se Alija.
<BR>&nbsp;&nbsp;&nbsp;&nbsp;&nbsp;"Sve."
<BR>&nbsp;&nbsp;&nbsp;&nbsp;&nbsp;Posmatrajući sebe očima iz kolevke, Pol izvuče kris nož iz korica za pojasom. Ovaj pokret izazva u njemu čudno osećanje dvojnosti. Stao je da premerava udaljenost, ugao. Drugu priliku neće imati. Pripremao je telo na način Bene Geserita, sav u jednom grču, potpuno usredsređen na taj odsudan potez. Bila je to krajna koncentracija koja je nalagala da mu svi mišići budu uravnoteženi i u savršeno skladnom dejstvu.
<BR>&nbsp;&nbsp;&nbsp;&nbsp;&nbsp;Kris-nož izlete iz njegove ruke. Sevnuo je mutnom mlečnom svetlošću i nepogrešivo se zario u desno oko Nebeske Priče, od čega je glava Lice-Igrača poletela unazad. Nebeska Priča podiže obe ruke i zatetura se prema zidu iza sebe. Odbačeni nož iz njegove ruke resko zazvuča pri udaru o tavanicu, a zatim pade na pod. Nebeska priča se odbi od zida i skljoka licem prema podu, mrtav pre nego što ga je dodirnuo.
<BR>&nbsp;&nbsp;&nbsp;&nbsp;&nbsp;I dalje se koristeći očima iz kolevke, Pol je posmatrao kako se lica prisutna u sobi okreću prema njegovoj slepoj prilici, sa zaprepašćenim izrazima. Trenutak potom, Alija pohita prema kolevki, nadvi se nad nju i zakloni mu pogld.
<BR>&nbsp;&nbsp;&nbsp;&nbsp;&nbsp;"Oh, spasena su", reče Alija, "Spasena su."
<BR>&nbsp;&nbsp;&nbsp;&nbsp;&nbsp;"Moj Gospodaru", prošapta Ajdaho. "Da li je i to bio deo vaše vizije?"
<BR>&nbsp;&nbsp;&nbsp;&nbsp;&nbsp;"Ne." On odmahnu rukom prema Ajdahu. "Pusti sad to."
<BR>&nbsp;&nbsp;&nbsp;&nbsp;&nbsp;"Oprosti mi, Pole", reče Alija. "Ali kada je to stvorenje reklo da mogu da... ožive..."
<BR>&nbsp;&nbsp;&nbsp;&nbsp;&nbsp;"Postoje cene koje jedan Atrid ne može da plati", reče Pol. "I sama to znaš."
<BR>&nbsp;&nbsp;&nbsp;&nbsp;&nbsp;"Znam", reče ona uzdahnuvši. "Ali bila sam u iskušenju..."
<BR>&nbsp;&nbsp;&nbsp;&nbsp;&nbsp;"Ko nije?" upita Pol.
<BR>&nbsp;&nbsp;&nbsp;&nbsp;&nbsp;Okrenuo se od njih, napipao put do zida, oslonio se o njega i pokušao da shvati šta je to učinio. Kako? Kako? Oči u kolevk! Osetio je da balansira na ivici strašnog otkrovenja.
<BR>&nbsp;&nbsp;&nbsp;&nbsp;&nbsp;"Moje oči, oče."
<BR>&nbsp;&nbsp;&nbsp;&nbsp;&nbsp;Predstave reči zasvetlucaše pred njegovim slepim očima.
<BR>&nbsp;&nbsp;&nbsp;&nbsp;&nbsp;"Moj sin!" prošaputa Pol, odveć tiho da bi ga neko mogao čuti. "Ti si... svestan."
<BR>&nbsp;&nbsp;&nbsp;&nbsp;&nbsp;"Da, oče. Pogledaj!"
<BR>&nbsp;&nbsp;&nbsp;&nbsp;&nbsp;Pol se osloni o zid obuzet iznenadnom plimom vrtoglavice. Osećao se iznuren i isušen. Vlastiti život promakao mu je pred njim. Video je svog oca. On sGm je bio svoj otac. I deda, i pradedovi. Svest mu je vrtoglavo hitala kroz dugačak špalir muških predaka.
<BR>&nbsp;&nbsp;&nbsp;&nbsp;&nbsp;"Kako?" upita on tiho.
<BR>&nbsp;&nbsp;&nbsp;&nbsp;&nbsp;Slabašne predstave reči pojaviše se, zatim stadoše da blede i najzad zgasnuše, kao da je naprezanje postalo preveliko. Pol obrisa pljuvačku sa uglova usana. Setio se Alijinog buđenja u utrobi gospe Džesike. Ali ovoga puta nije bila u pitanju Voda Života, niti suviše velika doza melanža... ili možda jeste? Da li je to bio uzrok Čanine neutoljive gladi? Ili je, pak, posredi genetski proizvod njegove loze, koga je predvidela Časna Majka Gaius Helen Mohijam?
<BR>&nbsp;&nbsp;&nbsp;&nbsp;&nbsp;Polu se iznenada javi utisak da se nalazi u kolevki i da to Alija njemu guče. Njene ruke su ga umirivale. Video je njeno lice kao nešto ogromno iznad sebe. Okrenula ga je tada i on ugleda svog sudruga u kolevci - devojčicu koščate građe, što je očigledno predstavljalo genetsko nasleđe žitelja pustinje. Glava joj je bila potpuno pokrivena zagasitoriđom kosom. Dok ju je posmatrao, ona otvori oči. Te oči! Čani je gledala kroz njih... i gospa Džesika. Nebrojeno mnoštvo zurilo je u njega iz tih očiju.
<BR>&nbsp;&nbsp;&nbsp;&nbsp;&nbsp;"Pogledajte", reče Alija. "Oni posmatraju jedno drugo."
<BR>&nbsp;&nbsp;&nbsp;&nbsp;&nbsp;"Bebe ne mogu jasno da vide dok su ovako male", reče Hara.
<BR>&nbsp;&nbsp;&nbsp;&nbsp;&nbsp;"Ja sam mogla", primeti Alija.
<BR>&nbsp;&nbsp;&nbsp;&nbsp;&nbsp;Polako, Pol je osećao kako se oslobađa te beskrajne svesti. Vratio se svome zidu plača i oslonio se o njega. Ajdaho ga blago protrese za ramena.
<BR>&nbsp;&nbsp;&nbsp;&nbsp;&nbsp;"Moj Gospodaru?"
<BR>&nbsp;&nbsp;&nbsp;&nbsp;&nbsp;"Neka mi se sin zove Leto prema mom ocu", reče Pol, ispravljajući se.
<BR>&nbsp;&nbsp;&nbsp;&nbsp;&nbsp;"Na krštenju", reče Hara, "stajaću pored vas u svojstvu majčine prijateljice i daću mu to ime."
<BR>&nbsp;&nbsp;&nbsp;&nbsp;&nbsp;"A moja kćer", reče Pol, "neka se zove Ganima."
<BR>&nbsp;&nbsp;&nbsp;&nbsp;&nbsp;"Usule!" primeti Hara, "Ganima je ime zlog znamenja."
<BR>&nbsp;&nbsp;&nbsp;&nbsp;&nbsp;"Spasilo ti je život", reče Pol. "Zar je važno što ti se Alija podsmevala tim imenom? Moja kćer je Ganima, ratni plen."
<BR>&nbsp;&nbsp;&nbsp;&nbsp;&nbsp;On začu tog časa iza sebe škripu točkova - što je značilo da se uklanja postelja sa Čaninim telom. Istog trenutka poče napev koji je pratio Obred Vode.
<BR>&nbsp;&nbsp;&nbsp;&nbsp;&nbsp;"Hal jaum!" reče Hara. "Sada moram da pođem ako želim da prisustvujem celoj istini i da budem pored moje prijateljice poslednji put. Njena voda pripada plemenu."
<BR>&nbsp;&nbsp;&nbsp;&nbsp;&nbsp;"Njena voda pripada plemenu", promrmlja Pol, čuvši Haru kako odlazi. Ispružio je ruku i napipao Ajdahov rukav. "Odvedi me u moje odaje, Dankane."
<BR>&nbsp;&nbsp;&nbsp;&nbsp;&nbsp;Tek kada je stigao tamo, napetost je malo popustila u njemu. Došlo je vreme da ostane sam. Ali pre nego što je Ajdaho otišao neko se pojavio na vratima.
<BR>&nbsp;&nbsp;&nbsp;&nbsp;&nbsp;"Gospodaru!" Bio je to Bijaz, koji ga je pozvao sa praga.
<BR>&nbsp;&nbsp;&nbsp;&nbsp;&nbsp;"Dankane", reče Pol, "dozvoli mu da se približi za dva koraka. Ubij ga ako krene dalje."
<BR>&nbsp;&nbsp;&nbsp;&nbsp;&nbsp;"Ajah", reče Ajdaho.
<BR>&nbsp;&nbsp;&nbsp;&nbsp;&nbsp;"Je li to Dankan?" upita Bijaz. "Pravi Dankan Ajdaho?"
<BR>&nbsp;&nbsp;&nbsp;&nbsp;&nbsp;"Jeste", uzvrati Ajdaho. "Sećam se."
<BR>&nbsp;&nbsp;&nbsp;&nbsp;&nbsp;"Onda je plan Nebeske Priče uspeo!"
<BR>&nbsp;&nbsp;&nbsp;&nbsp;&nbsp;"Nebeska Priča je mrtav", reče Pol.
<BR>&nbsp;&nbsp;&nbsp;&nbsp;&nbsp;"Ali ja nisam, baš kao ni plan", reče Bijaz. "Tako mi tanka u kome sam stvoren! Dakle, moguće je. Saznaću svoje prošlosti - sve. Potreban je samo odgovarajući okidač."
<BR>&nbsp;&nbsp;&nbsp;&nbsp;&nbsp;"Okidač?" upita Pol.
<BR>&nbsp;&nbsp;&nbsp;&nbsp;&nbsp;"Prinuda da te ubijem", reče Ajdaho besnim glasom. "Mentatski proračun: otkrili su da ja na tebe gledam kao na sina koga nikada nisam imao. Pravi Dankan Ajdaho bi pre ovladao golinim telom nego što bi te ubio. Ali... to je moglo da se izjalovi. Reci mi, kepeče, da je vaš plan propao i da sam ga ubio, šta bi se onda dogodilo?"
<BR>&nbsp;&nbsp;&nbsp;&nbsp;&nbsp;"Oh... tada bismo se pogađali sa sestrom da spase brata. Ali ovako je bolje."
<BR>&nbsp;&nbsp;&nbsp;&nbsp;&nbsp;Pol duboko uzdahnu. Mogao je da čuje žalopojke kako zamiru niz poslednje prolaze na putu prema dubokim odajama za destilaciju.
<BR>&nbsp;&nbsp;&nbsp;&nbsp;&nbsp;"Još nije kasno, moj Gospodaru", reče Bijaz. "Želite li da vam se draga vrati? Možemo je povratiti za vas. Kao golu, doduše, ali sada smo saznali kako da izvedemo potpuno obnavljanje. Da pozovemo sluge sa kriološkim tankom, da sačuvamo telo vaše voljene..."
<BR>&nbsp;&nbsp;&nbsp;&nbsp;&nbsp;Sada je već bilo znatno teže, shvati Pol. Iscrpeo je svu snagu pri prvom kušanju kome su ga podvrgli Tleilaksi. Sve je, međutim, bilo uzalud. Da još jednom oseti Čaninu prisutnost...
<BR>&nbsp;&nbsp;&nbsp;&nbsp;&nbsp;"Ućutkaj ga", reče Pol Ajdahu, posluživši se atreidskim ratničkim jezikom. Čuo je kako je Ajdaho krenuo prema vratima.
<BR>&nbsp;&nbsp;&nbsp;&nbsp;&nbsp;"Gospodaru!" zavapi Bijaz.
<BR>&nbsp;&nbsp;&nbsp;&nbsp;&nbsp;"Ako me voliš", reče Pol, i dalje na ratničkom jeziku, "učini mi tu uslugu: ubij ga pre nego što podlegnem!"
<BR>&nbsp;&nbsp;&nbsp;&nbsp;&nbsp;"Neeeeee..." kriknu Bijaz.
<BR>&nbsp;&nbsp;&nbsp;&nbsp;&nbsp;Zvuk je naglo zamro u prestravljenom ropcu.
<BR>&nbsp;&nbsp;&nbsp;&nbsp;&nbsp;"Završio sam s njim", reče Ajdaho.
<BR>&nbsp;&nbsp;&nbsp;&nbsp;&nbsp;Pol pognu glavu, osluškujući. Više nije mogao da čuje naricanje. Na um mu pade drevni obred Slobodnjaka koji se upravo odvijao duboko u nedrima sieča, daleko dole u odaji gde su se nalazile destilerije za mrtve i gde je pleme uzimalo natrag svoju vodu.
<BR>&nbsp;&nbsp;&nbsp;&nbsp;&nbsp;"Nije bilo izbora", reče Pol. "Ti to razumeš, Dankane?"
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Postoje stvari koje niko ne može da podnese. Upleo sam se u sve moguće budućnosti koje sam mogao da oblikujem sve dok, na kraju, one nisu oblikovale mene."
<BR>&nbsp;&nbsp;&nbsp;&nbsp;&nbsp;"Moj Gospodaru, ne bi trebalo..."
<BR>&nbsp;&nbsp;&nbsp;&nbsp;&nbsp;"Postoje problemi u ovoj vaseljeni na koje nema odgovora", reče Pol. "Ništa. Ništa se ne može učiniti."
<BR>&nbsp;&nbsp;&nbsp;&nbsp;&nbsp;Dok je govorio, osećao je kako se kidaju njegove veze sa vizijom. Um mu je ustuknuo, uplašen beskonačnim mogućnostima. Izgubljena vizija postala mu je slična vetru, koji duva u svim pravcima.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
