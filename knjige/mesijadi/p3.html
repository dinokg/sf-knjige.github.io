<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Ne postoji podvajanje između bogova i ljudi; oni se međusobno neraspletivo prepliću.
<BR>
<BR>&nbsp;&nbsp;&nbsp;&nbsp;&nbsp;Poslovice Muad'Diba
<BR>
<BR>&nbsp;&nbsp;&nbsp;&nbsp;&nbsp;Uprkos pogubnoj prirodi urote koju se nadao da će skovati, u misli Nebeske Priče, Lice-Igrača Tleilaksa, stalno se uvlačilo tužno sažaljenje.
<BR>&nbsp;&nbsp;&nbsp;&nbsp;&nbsp;Biće mi žao što ću pruzrokovati smrt i bedu Muad'Diba, govorio je u sebi.
<BR>&nbsp;&nbsp;&nbsp;&nbsp;&nbsp;Pažljivo je čuvao ovo osećanje samilosti od ostalih zaverenika. Ovakve misli značile su da će se lakše poistovetiti sa žrtvom nego sa napadačima - što je bilo osobeno za Tleilakse.
<BR>&nbsp;&nbsp;&nbsp;&nbsp;&nbsp;Stajao je u neodlučnoj tišini, donekle po strani od ostalih. Već se izvesno vreme vodila reč o psihičkom otrovu. Rasprava je bila silovita i žestoka, ali učtiva u onom slepo prisilnom smislu osobenom za posvećenike Velike Škole kada bi pretresali pitanja vezana za njihovu dogmu.
<BR>&nbsp;&nbsp;&nbsp;&nbsp;&nbsp;"Kada pomisliš da si ga ucmekao, upravo tada ćeš se uveriti da je neozleđen!"
<BR>&nbsp;&nbsp;&nbsp;&nbsp;&nbsp;Ove reči izgovorila je stara Časna Majka Bene Geserita, Gaius Helen Mohijam, njihova domaćica ovde na Valahu IX. Bila je to prilika krutog držanja, odevena u crno, smežurana veštica koja je sedela na lebdećoj stolici. Njena kapuljača bila je zabačena da bi istakla uštavljeno lice ispod srebrnaste kose. Duboko upale oči zurile su iz koščate lobanje.
<BR>&nbsp;&nbsp;&nbsp;&nbsp;&nbsp;Govorili su mirabasa jezikom, koji se sastojao od oštrih falanških suglasnika i otvorenih samoglasnika. Bilo je to sredstvo za izražavanje prefinjenih emocionalnih tananosti. Sada je Edrik, esnafski vozač, uzvraćao Časnoj Majci uglađenim ali i podsmešljivim tonom, što je stvaralo ljubak prizvuk ohole učtivosti.
<BR>&nbsp;&nbsp;&nbsp;&nbsp;&nbsp;Nebeska Priča je gledao u izaslanika Esnafa. Edrik je plivao u rezervoaru sa narandžastim gasom na udaljenosti od svega nekoliko koraka. Rezervoar je bio smešten u središtu prozirne kupole koju je Bene Geserit sagradio za ovaj susret. Vozač je predstavljao izduženu spodobu koja je nejasno podsećala na humanoida sa perajima na nogama i velikim, lepezastim, opnastim rukama - riba u čudnom moru. Ispusni ventili rezervoara propuštali su bledo narandžasti oblak bogat mirisom gerijatrijskog začina, melanža.
<BR>&nbsp;&nbsp;&nbsp;&nbsp;&nbsp;"Ako nastavimo ovako, glupost će nas koštati glave."
<BR>&nbsp;&nbsp;&nbsp;&nbsp;&nbsp;To je kazala četvrta prisutna osoba - potencijalni saučesnik u zaveri - princeza Irulan, žena (ali ne i ljubavnica, prisetio se Nebeska Priča) njihovog zajedničkog neprijatelja. Ona je stajala kraj Edrikovog rezervoara; visoka, plava lepotica, divna u haljini od plavog kitovog krzna i sa prikladnim šeširom. Na ušima su joj svetlucale zlatne minđuše. Držanje joj je odavalo aristokratsku oholost, ali nešto u kamenoj mirnoći crta lica bilo je znak da iza svega stoji Bene Geserit.
<BR>&nbsp;&nbsp;&nbsp;&nbsp;&nbsp;Nebeska Priča prestao je da prati nijanse u govoru i na licima, počevši da osmatra osobenosti samog mesta. Svuda okolo kupole prostiru se brda prošarana snegom koji se topi i odražava šareno, vlažno plavetnilo malog plavobelog sunca u zenitu.
<BR>&nbsp;&nbsp;&nbsp;&nbsp;&nbsp;Čemu ovo posebno mesto? upitao se Nebeska Priča. Bene Geserit bi retko kada učinio nešto slučajno. Uzmimo, na primer, otvoren svod kupole: uobičajeniji i skučeniji prostor mogao bi da izazove klaustrofobijsku nervozu kod Vozača. Inhibicije koje su mu sputavale psihu poticale su iz njegove prirodne sredine: otvorenog svemira.
<BR>&nbsp;&nbsp;&nbsp;&nbsp;&nbsp;Sagraditi ovo mesto samo zbog Edrika predstavljalo bi očigledno ukazivanje na njegove slabosti.
<BR>&nbsp;&nbsp;&nbsp;&nbsp;&nbsp;Šta je ovde meni namenjeno? pomisli Nebeska Priča.
<BR>&nbsp;&nbsp;&nbsp;&nbsp;&nbsp;"Zar nemaš ništa da kažeš, Nebeska Pričo?" zapita ga Časna Majka.
<BR>&nbsp;&nbsp;&nbsp;&nbsp;&nbsp;"Želite da me uvučete u tu besmislenu borbu?" uzvrati Nebeska Priča. "Vrlo dobro, suočeni smo sa potencijalnim mesijom. Kada je u pitanju takva osoba nikada se ne ide u otvoreni napad. Bio bi to samoubilački potez."
<BR>&nbsp;&nbsp;&nbsp;&nbsp;&nbsp;Svi su zurili u njega.
<BR>&nbsp;&nbsp;&nbsp;&nbsp;&nbsp;"Misliš da je to jedina opasnost?" upita ga Časna Majka teško dišući.
<BR>&nbsp;&nbsp;&nbsp;&nbsp;&nbsp;Nebeska Priča slegnu ramenima. Za ovaj susret odabrao je prijatno obličje okruglog lika, veselih crta lica, bezobličnih, punih usana i tela poput naduvene knedle. Proučavajući muške zaverenike, zaključio je da je napravio najbolji mogući izbor - verovatno sasvim instinktivno. Jedino je on u ovoj grupi mogao da menja telesno ustrojstvo u širokom rasponu obličja i crta lica. Bio je ljudski kameleon, Lice-Igrač, a oblik koji je sada imao navodio je ostale da ga suviše olako shvataju.
<BR>&nbsp;&nbsp;&nbsp;&nbsp;&nbsp;"Dakle?" bila je uporna Časna Majka.
<BR>&nbsp;&nbsp;&nbsp;&nbsp;&nbsp;"Uživao sam u tišini", odgovorio je Nebeska Priča. "Naše mržnje su jače kada su neizgovorene."
<BR>&nbsp;&nbsp;&nbsp;&nbsp;&nbsp;Časna Majka ustuknu i Nebeska Priča primeti da ponovo podozrivo motri. Svi su oni dobili temeljito prana-bindu obrazovanje, što im je omogućavalo da uspostave kontrolu nad mišićima i nervima - veština koju je svega nekoliko ljudskih bića ikada postiglo. Ali sve je to bilo ništavno u poređenju sa sposobnošću mišića i nerava Nebeske Priče, Lice-Igrača, koji je posedovao i naročitu osobinu simpatika, podražavalačkog pronicanja, koja mu je omogućavala da preuzme ne samo pojavni izgled nego i psihu date osobe.
<BR>&nbsp;&nbsp;&nbsp;&nbsp;&nbsp;Pruživši joj dovoljno vremena da stvori sud o njemu, Nebeska Priča reče: "Otrov!" Naglasio je reč tako da je stvorio utisak kako jedino on razume njeno skriveno značenje.
<BR>&nbsp;&nbsp;&nbsp;&nbsp;&nbsp;Vozač ustrepta i njegov glas odjeknu iz svetlucajuće govorničke kugle koja se obrtala u uglu rezervoara iznad Irulan. "Mi raspravljamo o otrovu koji deluje na psihu, a ne na fizičko stanje organizma."
<BR>&nbsp;&nbsp;&nbsp;&nbsp;&nbsp;Nebeska Priča se nasmeja. Mirabasa smeh je mogao da odere kožu sa protivnika, a on se sada orio iz sve snage.
<BR>&nbsp;&nbsp;&nbsp;&nbsp;&nbsp;Irulan se smešila u znak poštovanja, ali se u uglovima očiju Časne Majke pojavio nagoveštaj ljutnje.
<BR>&nbsp;&nbsp;&nbsp;&nbsp;&nbsp;"Prestani s tim!" zareža Mohijam.
<BR>&nbsp;&nbsp;&nbsp;&nbsp;&nbsp;Nebeska Priča je zaćutao, ali uspeo je da na sebe svrati pažnju ostalih: Edrika, koji je suzbijao gnev, Časne Majke, oprezne čak i u ljutnji, Irulan, zabavljene, ali i zbunjene.
<BR>&nbsp;&nbsp;&nbsp;&nbsp;&nbsp;"Naš prijatelj Edrik pretpostavlja", reče Nebeska Priča, "da dve veštice reda Bene Geserita, upućene u sve njegove tajne, nisu naučile da pravilno ocene upotrebu obmane."
<BR>&nbsp;&nbsp;&nbsp;&nbsp;&nbsp;Mohijam je skrenula pogled na hladna brda njene bene-geseritske postojbine. Počela je da shvata suštinu onoga što se ovde odvija, primetio je Nebeska Priča. To je dobro. Sa Irulan je, pak, bio drugi slučaj.
<BR>&nbsp;&nbsp;&nbsp;&nbsp;&nbsp;"Da li si sa nama ili nisi, Nebeska Pričo?" upita Edrik. Čkiljio je kroz oči sićušne kao u glodara.
<BR>&nbsp;&nbsp;&nbsp;&nbsp;&nbsp;"Moja zakletva na vernost nije sporna", reče Nebeska Priča. Pažnju je posvetio Irulan. "Sigurno se, Princezo, pitate da li ste zbog ovog prevalili tolike parseke i tako mnogo rizikovali."
<BR>&nbsp;&nbsp;&nbsp;&nbsp;&nbsp;Ona klimnu u znak odobravanja.
<BR>&nbsp;&nbsp;&nbsp;&nbsp;&nbsp;"Da mlatite praznu slamu sa jednom ribom-humanoidom i da čavrljate sa jednim debelim tleilaškim Lice-Igračem?" upita je Nebeska Priča.
<BR>&nbsp;&nbsp;&nbsp;&nbsp;&nbsp;Ona se odmače od Edrikovog rezervoara, odmahujući ljutito glavom zbog teškog mirisa melanža.
<BR>&nbsp;&nbsp;&nbsp;&nbsp;&nbsp;Edrik je iskoristio ovaj trenutak da u usta ubaci pilulu melanža. On jede, udiše i bez sumnje pije začin, primetio je Nebeska Priča. To je razumljivo, s obzirom na to da je začin povećavao moć predviđanja Vozača, činio ga kadrim da upravlja esnafskim letelicama koje se kreću trans-svetlosnim brzinama kroz svemir. Pomoću začinske svesti uspevao bi da pronađe liniju budućnosti broda koja izbegava opasnosti, ali njegove proročke rašlje mogle bi i da je ne pronađu.
<BR>&nbsp;&nbsp;&nbsp;&nbsp;&nbsp;"Mislim da je moje prisustvo ovde greška", reče Irulan.
<BR>&nbsp;&nbsp;&nbsp;&nbsp;&nbsp;Časna Majka se okrenula i otvorila oči, a zatim ih opet zatvorila, neobičnim reptilskim pokretom.
<BR>&nbsp;&nbsp;&nbsp;&nbsp;&nbsp;Nebeska priča skrenu pogled sa Irulan na rezervoar, pozivajući na taj način princezu da se složi s njim. Ona će, Nebeska priča je to znao, videti Edrika kao odbojnu osobu: drskog pogleda, čudovišnih stopala i ruku koje se lagano pokreću u gasu - dimnom vrtlogu narandžastih isparenja koja su ga okružavala. Razmišljaće o njegovim seksualnim navikama i pomisliće kako bi bilo čudno pariti se s nekim poput njega. Čak bi generator polja sile koji je za Edrika stvarao bestežinsko stanje svemira predstavljao prepreku među njima.
<BR>&nbsp;&nbsp;&nbsp;&nbsp;&nbsp;"Princezo", reče Nebeska Priča, "zahvaljujući Edrikovom prisustvu, proročki pogled vašeg muža ne može da predvidi određene okolnosti, uključujući i ovu... po svoj prilici."
<BR>&nbsp;&nbsp;&nbsp;&nbsp;&nbsp;"Po svoj prilici", reče Irulan.
<BR>&nbsp;&nbsp;&nbsp;&nbsp;&nbsp;Zatvorenih očiju Časna Majka klimnu glavom. "Pojavu predviđanja slabo razumeju čak i oni koji su u nju posvećeni", reče ona.
<BR>&nbsp;&nbsp;&nbsp;&nbsp;&nbsp;"Ja sam pravi esnafski Navigator i posedujem Moć", primeti Edrik.
<BR>&nbsp;&nbsp;&nbsp;&nbsp;&nbsp;Časna Majka ponovo otvori oči. Ovoga puta se zagledala u Lice-Igrača ispitujućim pogledom koji je zračio osobenom bene-geseritskom pronicljivošću. Pomno je odmeravala svaku sitnicu.
<BR>&nbsp;&nbsp;&nbsp;&nbsp;&nbsp;"Ne, Časna Majko", prmrmlja Nebeska Priča, "nisam ja tako jednostavan kao što izgledam."
<BR>&nbsp;&nbsp;&nbsp;&nbsp;&nbsp;"Ne razumemo ovu Moć drugog pogleda", reče Irulan. "U tome je stvar. Edrik kaže da moj muž nije u stanju da vidi, sazna ili predvidi šta se dešava unutar sfere Navigatorovog uticaja. Ali, kako se daleko taj uticaj prostire?"
<BR>&nbsp;&nbsp;&nbsp;&nbsp;&nbsp;"Postoje ljudi i stvari u našem svetu za koje znam samo po njihovim posledicama", reče Edrik, stisnuvši svoja riblja usta u tanku crtu. "Znam da su bili ovde... tamo... negde. Kao što vodena bića uskovitlavaju strujne tokove, tako isto onaj koji predviđa uskovitlava Vreme. Video sam gde vam je bio muž, premda nikada nisam upoznao ni njega, niti ljude koji iskreno veruju u njegove ciljeve i koji su mu odani. Ovo je tajna koju upućeni otkrivaju samo onima koje smatraju za svoje."
<BR>&nbsp;&nbsp;&nbsp;&nbsp;&nbsp;"Irulan nije vaša", primeti Nebeska Priča, pogledavši postrance princezu.
<BR>&nbsp;&nbsp;&nbsp;&nbsp;&nbsp;"Svima nam je poznato da je moje učešće neophodno u zaveri", reče Edrik.
<BR>&nbsp;&nbsp;&nbsp;&nbsp;&nbsp;Upotrebivši frazu koja se koristi za opisivanje mašina, Irulan reče: "I ti imaš svoju svrhu."
<BR>&nbsp;&nbsp;&nbsp;&nbsp;&nbsp;Sada ga vidi onakvim kakav jeste, pomisli Nebeska Priča. Dobro!
<BR>&nbsp;&nbsp;&nbsp;&nbsp;&nbsp;"Budućnost je stvar koju treba oblikovati", reče Nebeska Priča. "Upamtite to, princezo."
<BR>&nbsp;&nbsp;&nbsp;&nbsp;&nbsp;Irulan baci bez pogled prema Lice-Igraču.
<BR>&nbsp;&nbsp;&nbsp;&nbsp;&nbsp;"Ljudi koji se slažu s Polovim ciljevima, odani su mu", reče ona. "Neki od njegovih legionara-Slobodnjaka, nose njegov plašt. Videla sam kako im proriče i čula njihove krike ulagivanja za svog Mahdija, svog Muad'Diba."
<BR>&nbsp;&nbsp;&nbsp;&nbsp;&nbsp;Najzad je shvatila, pomisli Nebeska Priča, da joj se ovde sudi, da predstoji donošenje presude koja će je ili spasiti ili uništiti. Sada vidi stupicu koju smo joj postavili.
<BR>&nbsp;&nbsp;&nbsp;&nbsp;&nbsp;Za trenutak Nebeska Priča ukrsti pogled sa Časnom Majkom i u magnovenju dokuči da i ona deli isto mišljenje o Irulan. Bene Geserit je, razume se, opskrbio princezu podrobnim uputstvima, dao joj valjan lie adroit. Ali uvek nastupi trenutak kada Bene Geserit mora da se osloni na sopstveno obrazovanje i sopstvene nagone.
<BR>&nbsp;&nbsp;&nbsp;&nbsp;&nbsp;"Princezo, znam šta najviše želite od Cara", reče Edrik.
<BR>&nbsp;&nbsp;&nbsp;&nbsp;&nbsp;"Ko to zna?" zapita Irulan.
<BR>&nbsp;&nbsp;&nbsp;&nbsp;&nbsp;"Želite da postanete utemeljivačica carske dinastije", reče Edrik, prečuvši njen odgovor. "Ako nam se ne pridružite, to se nikada neće ostvariti. Zato vam dajem svoju proročku reč. Car se oženio vama iz političkih razloga i vi nikada nećete sa njim deliti postelju."
<BR>&nbsp;&nbsp;&nbsp;&nbsp;&nbsp;"Tako, znači prorok je takođe voajer", podrugljivo se nasmeja Irulan.
<BR>&nbsp;&nbsp;&nbsp;&nbsp;&nbsp;"Car je čvršće vezan za svoju slobodnjačku naložnicu nego za vas!" odbrusi Edrik.
<BR>&nbsp;&nbsp;&nbsp;&nbsp;&nbsp;"A ona mu ne dariva naslednika", reče Irulan.
<BR>&nbsp;&nbsp;&nbsp;&nbsp;&nbsp;"Razum je prva žrtva jakih osećanja", promrmlja Nebeska Priča.
<BR>&nbsp;&nbsp;&nbsp;&nbsp;&nbsp;Naslutio je da će doći do izliva Irulaninog besa, video je da njegova opomena počinje da deluje.
<BR>&nbsp;&nbsp;&nbsp;&nbsp;&nbsp;"Od nje ne dobija naslednika", reče Irulan glasom koji je odavao da je njena pribranost plod samokontrole, "jer ja potajno upravljam kontracepcijom. Da li ste to priznanje želeli da čujete od mene?"
<BR>&nbsp;&nbsp;&nbsp;&nbsp;&nbsp;"To Caru neće biti teško da otkrije", reče Edrik, smešeći se.
<BR>&nbsp;&nbsp;&nbsp;&nbsp;&nbsp;"Spremila sam laži u slučaju da se to dogodi", odvrati Irulan. "On može da dokuči istinu, ali ponekad je lakše poverovati u laž."
<BR>&nbsp;&nbsp;&nbsp;&nbsp;&nbsp;"Morate se odlučiti, Princezo", reče Nebeska Priča, "ali shvatite i šta je to što vas štiti."
<BR>&nbsp;&nbsp;&nbsp;&nbsp;&nbsp;"Pol je pravedan prema meni", reče ona. "Član sam njegovog Veća."
<BR>&nbsp;&nbsp;&nbsp;&nbsp;&nbsp;"Tokom dvanaest godina koje ste proveli kao Princeza-Supruga", zapita Edrik, "da li je prema vama pokazao i najmanje topline?"
<BR>&nbsp;&nbsp;&nbsp;&nbsp;&nbsp;Irulan odmahnu glavom.
<BR>&nbsp;&nbsp;&nbsp;&nbsp;&nbsp;"Svrgnuo je sa prestola vašeg oca uz pomoć nečasnih slobodnjačkih hordi, oženio se vama da bi utvrdio svoje pravo na tron, a ipak vas nije krunisao za Caricu", reče Edrik.
<BR>&nbsp;&nbsp;&nbsp;&nbsp;&nbsp;"Edrik pokušava da vas pokoleba, obraćajući se vašim osećanjima, Princezo", reče Nebeska Priča. "Nije li to zanimljivo?"
<BR>&nbsp;&nbsp;&nbsp;&nbsp;&nbsp;Ona uputi brz pogled prema Lice-Igraču, ugleda drzak osmeh na njegovom licu i uzvrati podizanjem obrva. Najzad joj je postalo jasno, primeti Nebeska Priča, da će, ako skup napusti pod Edrikovim okriljem i uzme udela u zaveri, ovi trenuci izbeći Polovoj proročkoj viziji. Pa ipak, i da uskrati pristanak...
<BR>&nbsp;&nbsp;&nbsp;&nbsp;&nbsp;"Ne čini li vam se, Princezo", zapita Nebeska Priča, "da Edrik ima suviše veliku moć u našoj zaveri?"
<BR>&nbsp;&nbsp;&nbsp;&nbsp;&nbsp;"Već sam pristao", reče Edrik, "da se priklonim najboljem zaključku do koga dođemo na savetovanju."
<BR>&nbsp;&nbsp;&nbsp;&nbsp;&nbsp;"A ko odlučuje o najboljem zaključku?" zapita Nebeska Priča.
<BR>&nbsp;&nbsp;&nbsp;&nbsp;&nbsp;"Da li želite da Princeza ode odavde i da nam se ne pridruži?" upita Edrik.
<BR>&nbsp;&nbsp;&nbsp;&nbsp;&nbsp;"On želi da njeno obavezivanje bude iskreno", zagunđa Časna Majka. "Ne sme da dođe do bilo kakve prevare među nama."
<BR>&nbsp;&nbsp;&nbsp;&nbsp;&nbsp;Irulan se, primeti Nebeska Priča, prepustila razmišljanju, sa šakama skrivenim u rukavima odore. Sigurno sada odmerava mamac koji joj je Edrik ponudio: osnivanje carske dinastije! Mora da se pita kakav su plan zaverenici skovali da bi se zaštitili od nje. Valja joj da proceni mnoge stvari.
<BR>&nbsp;&nbsp;&nbsp;&nbsp;&nbsp;"Nebeska Pričo", oslovi ga Irulan, "govori se da vi Tleilaksi poštujete čudan sistem časti: vašim žrtvama uvek mora da bude pružena prilika za bekstvo."
<BR>&nbsp;&nbsp;&nbsp;&nbsp;&nbsp;"Samo ako su u stanju da je otkriju", složi se Nebeska Priča.
<BR>&nbsp;&nbsp;&nbsp;&nbsp;&nbsp;"Da li sam ja žrtva?" upita Irulan.
<BR>&nbsp;&nbsp;&nbsp;&nbsp;&nbsp;Nebeska priča prasnu u smeh.
<BR>&nbsp;&nbsp;&nbsp;&nbsp;&nbsp;Časna Majka zadrhta.
<BR>&nbsp;&nbsp;&nbsp;&nbsp;&nbsp;"Princezo", reče Edrik blagim i ubedljivim glasom, "vi ste već jedna od nas, nemate čega da se bojite. Zar ne špijunirate Carsku Kuću za vaše pretpostavljene iz reda Bene Geserita?"
<BR>&nbsp;&nbsp;&nbsp;&nbsp;&nbsp;"Polu je poznato da dostavljam izveštaje svojim učiteljima", reče ona.
<BR>&nbsp;&nbsp;&nbsp;&nbsp;&nbsp;"Ali, zar im time ne dajete jak propagandni materijal protiv vašeg Cara?" upita Edrik.
<BR>&nbsp;&nbsp;&nbsp;&nbsp;&nbsp;Ne 'našeg' Cara, primeti Nebeska Priča. 'Vašeg' Cara. Irulan je isuviše Bene Geserit da bi joj se to omaklo.
<BR>&nbsp;&nbsp;&nbsp;&nbsp;&nbsp;"Ovde je u pitanju moć i kako se koristiti njome", reče Nebeska Priča, približavajući se Vozačevom rezervoaru. "Mi iz reda Tleilaksa verujemo da u celom svemiru postoji jedino neutaživa glad za materijom, da je isključivo energija bitna. A energija uči. Čujte me dobro, Princezo: energija uči. Mi to nazivamo moć."
<BR>&nbsp;&nbsp;&nbsp;&nbsp;&nbsp;"Niste me ubedili da možemo da porazimo Cara", reče Irulan.
<BR>&nbsp;&nbsp;&nbsp;&nbsp;&nbsp;"Nismo ubedili čak ni sami sebe", odgovori Nebeska Priča.
<BR>&nbsp;&nbsp;&nbsp;&nbsp;&nbsp;"Gde god da se osvrnemo", nastavi Irulan, "suočavamo se s njegovom moći. On je Kvizac Haderah, onaj koji može da se nalazi na više mesta u isto vreme. On je Mahdi čiji i najmanji kapric predstavlja zakon za misionare Kvizarata. On je mentat čiji kompjuterski um prevazilazi i najveće stare računare. On je Muad'Dib čije je naređenje, izdato legijama Slobodnjaka, dovoljno da žitelji čitavih planeta budu satrti. Takođe poseduje proročki pogled kojim prodire u budućnost. U njemu se steklo takvo ustrojstvo gena za kojim mi Bene Geserite žudimo..."
<BR>&nbsp;&nbsp;&nbsp;&nbsp;&nbsp;"Poznata su nam njegova odličja", prekide je Časna Majka. "A znamo da i izrod, njegova sestra Alija, poseduje to ustrojstvo. Ali oboje su ipak ljudi. Prema tome imaju i slabosti."
<BR>&nbsp;&nbsp;&nbsp;&nbsp;&nbsp;"A gde su te ljudske slabosti?" upita Lice-Igrač. "Hoćemo li ih tražiti u religijskoj plaćeničkoj vojsci Džihada? Može li se carska Kvizara pobuniti protiv njega? Šta je sa građanskim autoritetom Velikih Kuća? Da li je Kongres Landsrada kadar za nešto više osim podizanja žamora?"
<BR>&nbsp;&nbsp;&nbsp;&nbsp;&nbsp;"Predlažem Combine Honnete Ober Advancer Mercantiles", reče Edrik, okrenuvši se u svom rezervoaru. "CHOAM predstavlja posao, a posao prati profit."
<BR>&nbsp;&nbsp;&nbsp;&nbsp;&nbsp;"Ili možda Carevu majku", reče Nebeska Priča. "Kako sam čuo, gospa Džesika je ostala na Kaladanu, ali održava stalnu vezu sa svojim sinom."
<BR>&nbsp;&nbsp;&nbsp;&nbsp;&nbsp;"Ta izdajnička kučka", reče Mohijam nepromenjenim glasom. "Da mogu, odrekla bih se sopstvenih ruku koje su je podigle."
<BR>&nbsp;&nbsp;&nbsp;&nbsp;&nbsp;"Naša zavera mora da bude izvedena bez greške", reče Nebeska Priča.
<BR>&nbsp;&nbsp;&nbsp;&nbsp;&nbsp;"Mi smo više od zaverenika", usprotivi se Časna Majka.
<BR>&nbsp;&nbsp;&nbsp;&nbsp;&nbsp;"Ah, da", složi se Nebeska Priča. "Mi smo energični i brzo učimo. To nas čini jedinom pravom nadom i sigurnim spasom ljudskog roda." Govorio je veoma ubedljivo, što je verovatno predstavljalo krajnju ironiju za koju je bio sposoban jedan Tleilaks.
<BR>&nbsp;&nbsp;&nbsp;&nbsp;&nbsp;Jedino je Časna Majka shvatila lukavost. "Zašto?" zapita ona, obraćajući se Nebeskoj Priči.
<BR>&nbsp;&nbsp;&nbsp;&nbsp;&nbsp;Pre nego što je Lice-Igrač uspeo da odgovori, Edrik pročisti grlo i reče: "Manimo se trućanja o filozofskim besmislicama. Sva pitanja se mogu svesti na jedno: 'Zašto uopšte nešto postoji?' Svako pitanje vezano za religiju, poslove, vladanje, ima jedinstven derivativ: 'Ko će silu da sprovede u delo?' Alijanse, korporacije, trustovi - svi oni jure utvare ako se odmah ne domognu vlasti. Sve ostalo je glupost, što većina razumnih bića počinje da shvata."
<BR>&nbsp;&nbsp;&nbsp;&nbsp;&nbsp;Nebeska Priča slegnu ramenima, pokretom koji je bio namenjen jedino Časnoj Majci. Edrik joj je odgovorio umesto njega. Ta popujuća budala bila je njihova najveća slabost. Da bi bio siguran da ga je Časna Majka razumela, Nebeska Priča reče: "Ko pažljivo sluša učitelja, stiče obrazovanje."
<BR>&nbsp;&nbsp;&nbsp;&nbsp;&nbsp;Časna Majka lagano klimnu glavom.
<BR>&nbsp;&nbsp;&nbsp;&nbsp;&nbsp;"Princezo", reče Edrik, "izaberite. Odabrani ste za oruđe sudbine, najsjajnije..."
<BR>&nbsp;&nbsp;&nbsp;&nbsp;&nbsp;"Čuvajte svoje pohvale za one koji se njima mogu pokolebati", reče Irulan. "Maločas ste pomenuli duha, povratnika iz mrtvih, pomoću koga možemo da uništimo Cara. Objasnite to."
<BR>&nbsp;&nbsp;&nbsp;&nbsp;&nbsp;"Atreidi će uništiti sami sebe", zabrunda Erik.
<BR>&nbsp;&nbsp;&nbsp;&nbsp;&nbsp;"Prestanite da govorite u zagonetkama", prasnu Irulan. "Ko je taj duh?"
<BR>&nbsp;&nbsp;&nbsp;&nbsp;&nbsp;"To je veoma neobičan duh", reče Edrik. "Ima telo i ime. U telu je u dlaku isti sa uglednim učiteljem mačevanja, poznatim kao Dankan Ajdaho. Što se imena tiče..."
<BR>&nbsp;&nbsp;&nbsp;&nbsp;&nbsp;"Ajdaho je mrtav", reče Irulan. "Pol je često žalio za njim u mom prisustvu. Video je kada ga je ubio jedan od Sardaukara moga oca."
<BR>&nbsp;&nbsp;&nbsp;&nbsp;&nbsp;"Čak ni poražene", primeti Edrik, "Sardaukare tvoga oca nije napustila mudrost. Pretpostavimo da je neki mudri komandant Sardaukara prepoznao leš učitelja mačevanja među onima koje su pogubili njegovi ljudi. Šta onda? Postoje određeni postupci kojima se podvrgavaju takva tela, kao i posebna veština uvežbavanja... ako se brzo deluje."
<BR>&nbsp;&nbsp;&nbsp;&nbsp;&nbsp;"Tlielaks gola", prošaputa Irulan, bacivši postrance pogled prema Nebeskoj Priči.
<BR>&nbsp;&nbsp;&nbsp;&nbsp;&nbsp;Primetivši da ga posmatra, Nebeska Priča stade da demonstrira moći Lice-Igrača - staro obličje se pretopilo u novo, telo se razgradilo i ponovo ustrojilo. Odjednom, pred njom se nalazio mršav čovek. Lice mu je ostalo donekle okruglo, ali tamnije sa neznatno spljoštenim crtama. Visoko postavljene jagodične kosti isticale su velika udubljenja sa nedvosmisleno zakošenim očima. Kosa mu je bila crna i razbarušena.
<BR>&nbsp;&nbsp;&nbsp;&nbsp;&nbsp;"Gola nalik na ovu pojavu", reče Edrik, pokazujući na Nebesku Priču.
<BR>&nbsp;&nbsp;&nbsp;&nbsp;&nbsp;"Ili samo neki drugi Lice-Igrač?" zapita Irulan.
<BR>&nbsp;&nbsp;&nbsp;&nbsp;&nbsp;"Nije Lice-Igrač", odvrati Edrik. "Lice-Igrač se izlaže opasnosti od razlaganja, ako je duže vreme pod stalnom prismotrom. Ne; pretpostavimo da je naš mudri komandant Sardaukara sačuvao Ajdahov leš za aksolitske rezervoare. Zašto da ne? Leš je sadržao telo i nerve jednog od najboljih mačevalaca u istoriji, savetnika Atreida, genija vojne veštine. Kakvo bi traćenje bilo izgubiti sve to znanje i sposobnost kad ono može biti oživljeno u svojstvu instruktora Sardaukara."
<BR>&nbsp;&nbsp;&nbsp;&nbsp;&nbsp;"Nisam čula baš ništa o tome, a bila sam jedan od očevih poverenika", reče Irulan.
<BR>&nbsp;&nbsp;&nbsp;&nbsp;&nbsp;"Ah, ali vaš otac je bio poražen i svega nekoliko časova kasnije vi ste bili prodani novom Caru", reče Edrik.
<BR>&nbsp;&nbsp;&nbsp;&nbsp;&nbsp;"Da li je to učinjeno?" upita ona.
<BR>&nbsp;&nbsp;&nbsp;&nbsp;&nbsp;Sa ozarenim izrazom samozadovoljstva, Edrik reče: "Pretpostavimo da je mudar komandant Sardaukara, svestan da je potrebno brzo delati, smesta poslao očuvano telo Ajdaha Bene Tleilaksu. Pretpostavimo, dalje, da su komandant i njegovi ljudi umrli pre nego što su obavestili vašeg oca - koji ionako nije mogao iz toga da izvuče korist. U tom slučaju bi ostao neki fizički dokaz, komadić tela koji je poslat Tleilaksu. To se moglo postići na samo jedan način - letelicom. Mi iz Esnafa smo, naravno, upućeni u svaki teret koji prevozimo. Saznavši za ovaj, smatrali smo da bi bilo mudro domoći se gole kao poklona vrednog samog Cara."
<BR>&nbsp;&nbsp;&nbsp;&nbsp;&nbsp;"To ste, dakle, vi učinili", reče Irulan.
<BR>&nbsp;&nbsp;&nbsp;&nbsp;&nbsp;Nebeska Priča, koji je povratio svoje prethodno bucmasto obličje, reče: "Kako je to naš okolišni prijatelj nagovestio, mi smo stajali iza svega."
<BR>&nbsp;&nbsp;&nbsp;&nbsp;&nbsp;"Kako je Ajdaho bio uslovljen?"
<BR>&nbsp;&nbsp;&nbsp;&nbsp;&nbsp;"Ajdaho?" zapita Edrik, pogledavši Tlielaksa. "Znate li šta o kakvom Ajdahu, Nebeska Pričo?"
<BR>&nbsp;&nbsp;&nbsp;&nbsp;&nbsp;"Prodali smo vam osobu koja se zvala Hajt", odvrati Nebeska Priča.
<BR>&nbsp;&nbsp;&nbsp;&nbsp;&nbsp;"Ah, da - Hajt", reče Edrik. "Zašto ste nam ga prodali?"
<BR>&nbsp;&nbsp;&nbsp;&nbsp;&nbsp;"Zato što smo već jednom odgajali sopstvenog Kvizac Haderaha", odvrati Nebeska Priča.
<BR>&nbsp;&nbsp;&nbsp;&nbsp;&nbsp;Časna Majka naglim pokretom podiže staru glavu i pogleda ga. "Niste nam to rekli!" reče optužujućim glasom.
<BR>&nbsp;&nbsp;&nbsp;&nbsp;&nbsp;"Niste nas pitali", odgovori Nebeska Priča.
<BR>&nbsp;&nbsp;&nbsp;&nbsp;&nbsp;"Kako ste uspeli da ovladate svojim Kvizac Haderahom?" upita Irulan.
<BR>&nbsp;&nbsp;&nbsp;&nbsp;&nbsp;"Stvorenje koje je ceo život provelo stvarajući osobenu sliku samog sebe, pre će umreti nego postati antiteza te slike", odgovori Nebeska Priča.
<BR>&nbsp;&nbsp;&nbsp;&nbsp;&nbsp;"Ne razumem", usudi se da primeti Edrik.
<BR>&nbsp;&nbsp;&nbsp;&nbsp;&nbsp;"Ubio se", progunđa Časna Majka.
<BR>&nbsp;&nbsp;&nbsp;&nbsp;&nbsp;"Dobro me pratite, Časna Majko", upozorio ju je Nebeska Priča glasom koji je značio: vi niste seksualni objekat, nikada niste ni bili, niti uopšte možete da budete seksualni objekat.
<BR>&nbsp;&nbsp;&nbsp;&nbsp;&nbsp;Tleilaks je sačekao da ova prenaglašena opaska stvori utisak. Morala je da shvati njegovu nameru. Kada se bes bude malo stišao u njoj, jamačno će uočiti da Nebeska Priča, budući upućen u potrebe uzgajanja Sestrinstva, ne bi mogao da joj uputi takvu optužbu. Pa ipak, njegove reči sadržale su uvredu, što nije bilo u skladu sa karakterom Tleilaksa.
<BR>&nbsp;&nbsp;&nbsp;&nbsp;&nbsp;Brzo, upotrebivši mirabasin pomirljiv ton, Edrik je pokušao da izgladi situaciju. "Nebeska Pričo, rekao si da si prodao Hajta jer si se slagao sa načinom na koji smo želeli da ga iskoristimo."
<BR>&nbsp;&nbsp;&nbsp;&nbsp;&nbsp;"Edriče, ćutaćeš dok ti ne odobrim da progovoriš", reče Nebeska Priča. Kako je vozač zaustio da se pobuni, Časna Majka prasnu: "Umukni, Edriče!"
<BR>&nbsp;&nbsp;&nbsp;&nbsp;&nbsp;Vozač se povuče u rezervoar u znak protesta.
<BR>&nbsp;&nbsp;&nbsp;&nbsp;&nbsp;"Naša lična, kratkotrajna osećanja ne treba da utiču na rešenje zajedničkog problema", reče Nebeska Priča. "Ona pomućuju razum, jer je jedino relevantno osećanje - praiskonski strah koji nas je i doveo na ovaj sastanak."
<BR>&nbsp;&nbsp;&nbsp;&nbsp;&nbsp;"Razumemo", reče Irulan pogledavši Časnu Majku.
<BR>&nbsp;&nbsp;&nbsp;&nbsp;&nbsp;"Morate jasno uvideti opasna ograničenja naše glavne uzdanice", reče Nebeska Priča. "Proroštvo nije u stanju da nabasa na ono što ne može da shvati."
<BR>&nbsp;&nbsp;&nbsp;&nbsp;&nbsp;"Vi okolišite, Nebeska Pričo", reče Irulan.
<BR>&nbsp;&nbsp;&nbsp;&nbsp;&nbsp;Čak i ne sluti u kojoj meri to činim, pomisli Nebeska Priča. Kada se ovo završi, imaćemo Kvizac Haderaha kojim ćemo moći da upravljamno. Ostali neće imati ništa.
<BR>&nbsp;&nbsp;&nbsp;&nbsp;&nbsp;"Kog je porekla bio vaš Kvizac Haderah?" upita Časna Majka.
<BR>&nbsp;&nbsp;&nbsp;&nbsp;&nbsp;"Posegnuli smo u različite krajnje suštine", odgovori Nebeska Priča. "Uzeli smo krajnje dobro i krajnje zlo. Savršeni nitkov koji uživa jedino u izazivanju bola i terora može da bude veoma poučan."
<BR>&nbsp;&nbsp;&nbsp;&nbsp;&nbsp;"Stari Baron Harkonen, deda našeg Cara, da li je i on bio jedno od ostvarenja Tleilaksa?" zapita Irulan.
<BR>&nbsp;&nbsp;&nbsp;&nbsp;&nbsp;"Ne, nismo ga mi stvorili", odgovori Nebeska Priča. "Ali zato priroda često stvara stvorenja veoma slična našima. Razlika je u tome što ih mi proizvodimo samo u uslovima u kojima smo u stanju da ih proučavamo."
<BR>&nbsp;&nbsp;&nbsp;&nbsp;&nbsp;"Ne dozvoljavam da me zaobilazite i da se prema meni ovako ponašate", pobuni se Edrik. "Ko krije ovaj skup od..."
<BR>&nbsp;&nbsp;&nbsp;&nbsp;&nbsp;"Vidite?" zapita Nebeska Priča. "Evo najpametnijeg među nama."
<BR>&nbsp;&nbsp;&nbsp;&nbsp;&nbsp;"Želim da se razmotri način na koji ćemo Hajta predati Caru", bio je uporan Edrik. "Moje je mišljenje da je Hajt odraz starog morala koji su Atreidi doneli sa matičnog sveta. Hajt treba da pomogne Caru da postane moralniji, da istakne pozitivno-negativne elemente života i religije."
<BR>&nbsp;&nbsp;&nbsp;&nbsp;&nbsp;Nebeska Priča se smeškao, prelazeći blagim pogledom preko svojih saradnika. Izgledali su kao što ih je i zamišljao. Stara Časna Majka se služila svojim osećanjima kao nožem. Irulan je bila dobro izvežbana za posao u kome se našla - besprekorna kreacija Bene Geserita. Edrik je predstavljao samo puku ruku mađioničara: funkcija mu je bila da nešto prikriva ili da skreće pažnju. Sada je ponovo zaćutao pošto ostali nisu obraćali pažnju na njega.
<BR>&nbsp;&nbsp;&nbsp;&nbsp;&nbsp;"Da li sam dobro shvatila da je Hajtov zadatak trovanje Polove psihe?" upita Irulan.
<BR>&nbsp;&nbsp;&nbsp;&nbsp;&nbsp;"Manje-više", reče Nebeska Priča.
<BR>&nbsp;&nbsp;&nbsp;&nbsp;&nbsp;"A šta ćemo sa Kvizaratom?" upita Irulan.
<BR>&nbsp;&nbsp;&nbsp;&nbsp;&nbsp;"Da bi se zavist pretvorila u neprijateljstvo, dovoljna je tek neka sitna opaska, sasvim malo uplivisanje na osećanja", reče Nebeska Priča.
<BR>&nbsp;&nbsp;&nbsp;&nbsp;&nbsp;"A CHOAM?" upita Irulan.
<BR>&nbsp;&nbsp;&nbsp;&nbsp;&nbsp;"Oni će se prikloniti profitu", odvrati Nebeska Priča.
<BR>&nbsp;&nbsp;&nbsp;&nbsp;&nbsp;"Šta je sa ostalim moćnim grupama?"
<BR>&nbsp;&nbsp;&nbsp;&nbsp;&nbsp;"Dovoljno je uzeti na sebe ulogu vlade", reče Nebeska Priča. "One slabije ćemo pripojiti u ime morala i progresa. Naša opozicija će upasti u sopstvenu zamku."
<BR>&nbsp;&nbsp;&nbsp;&nbsp;&nbsp;"I Alija?"
<BR>&nbsp;&nbsp;&nbsp;&nbsp;&nbsp;"Hajt je višenamenski gola", reče Nebeska Priča. "Careva sestra je u uzrastu kad je može zavesti jedan šarmantan muškarac kome je to cilj. Privući će je njegova muškost i sposobnost mentata."
<BR>&nbsp;&nbsp;&nbsp;&nbsp;&nbsp;Mohijam razrogači stare oči u znak iznenađenja. "Gola je mentat? To je opasan potez."
<BR>&nbsp;&nbsp;&nbsp;&nbsp;&nbsp;"Da bi bio precizan", primeti Irulan, "mentat mora da raspolaže preciznim podacima. Šta će se dogoditi ako Pol od njega zatraži da mu objasni svrhu našeg poklona?"
<BR>&nbsp;&nbsp;&nbsp;&nbsp;&nbsp;"Hajt će mu reći istinu", odgovori Nebeska Priča. "To ništa neće promeniti."
<BR>&nbsp;&nbsp;&nbsp;&nbsp;&nbsp;"Znači, pružate Polu mogućnost da pobegne", reče Irulan.
<BR>&nbsp;&nbsp;&nbsp;&nbsp;&nbsp;"Mentat!" mrmljala je Mohijam.
<BR>&nbsp;&nbsp;&nbsp;&nbsp;&nbsp;Nebeska Priča pogleda staru Časnu Majku, postavši svestan drevne mržnje kojom su odisali njeni odgovori. Od vremena Batlerian Džihada kada su 'mašine koje misle' uklonjene gotovo iz celog svemira, kompjuteri bude nepoverenje. Ta drevna osećanja prenela su se i na ljude-kompjutere.
<BR>&nbsp;&nbsp;&nbsp;&nbsp;&nbsp;"Ne dopada mi se način na koji se osmehujete", iznenada reče Mohijam, ošinuvši pogledom Nebesku Priču.
<BR>&nbsp;&nbsp;&nbsp;&nbsp;&nbsp;Nebeska Priča joj odgovori na isti način: "I ja o vama imam gore mišljenje nego što bi vam se dopadalo. Ali moramo da sarađujemo." On pogleda Vozača. "Zar ne, Edriče?"
<BR>&nbsp;&nbsp;&nbsp;&nbsp;&nbsp;"Nauci koje mi daješ nanose bol", reče Edrik. "Pretpostavljam da to radiš iz želje da mi staviš do znanja kako ne smem da se suprotstavljam zajedničkim nazorima mojih ostalih drugova zaverenika."
<BR>&nbsp;&nbsp;&nbsp;&nbsp;&nbsp;"Vidite, on uči", reče Nebeska Priča.
<BR>&nbsp;&nbsp;&nbsp;&nbsp;&nbsp;"Razumem i druge stvari", progunđa Edrik. "Atreidi drže monopol nad začinom. Bez njega ja nisam u stanju da proveravam budućnost. Bene Geserit gubi uvid u istinu. Imamo velike zalihe, ali one nisu neograničene. Melanž je moćan novac."
<BR>&nbsp;&nbsp;&nbsp;&nbsp;&nbsp;"Ali ne i jedini kojim raspolaže naša civilizacija", reče Nebeska Priča. "Prema tome, ovde ne važi zakon ponude i potražnje."
<BR>&nbsp;&nbsp;&nbsp;&nbsp;&nbsp;"Nameravate da mu ukradete tajnu", zadahta Mohijam. "Sa planete koju čuvaju njegovi ludi Slobodnjaci!"
<BR>&nbsp;&nbsp;&nbsp;&nbsp;&nbsp;"Slobodnjaci su civilizovani, obrazovani i glupi", reče Nebeska Priča. "Ali nisu ludi. Naviknuti su da veruju, ne da znaju. Verovanjem se može upravljati. Jedino je znanje opasno."
<BR>&nbsp;&nbsp;&nbsp;&nbsp;&nbsp;"Da li će meni nešto preostati da utemeljim Carsku dinastiju?" upita Irulan.
<BR>&nbsp;&nbsp;&nbsp;&nbsp;&nbsp;Svi su osetili nemir u njenom glasu, ali se samo Edrik nasmejao.
<BR>&nbsp;&nbsp;&nbsp;&nbsp;&nbsp;"Ponešto", reče Nebeska Priča. "Ponešto."
<BR>&nbsp;&nbsp;&nbsp;&nbsp;&nbsp;"To znači kraj Atreida kao vladajuće sile", reče Edrik.
<BR>&nbsp;&nbsp;&nbsp;&nbsp;&nbsp;"Čak i manje nadareni za proricanje mogli bi to da predskažu", reče Nebeska Priča. "Što se mene tiče, kao što kažu Slobodnjaci, mektub al mellah."
<BR>&nbsp;&nbsp;&nbsp;&nbsp;&nbsp;"To je ispisano solju", prevela je Irulan.
<BR>&nbsp;&nbsp;&nbsp;&nbsp;&nbsp;Dok je govorila, Nebeska Priča je najzad shvatio šta mu je Bene Geserit ovde priredio - divnu i pametnu ženu koja mu nikada ne može pripasti. Pa, dobro, pomisli, možda ću je iskoristiti kao model za dupliranje.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
