<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;"Ne moli se suncu za milost."
<BR>
<BR>&nbsp;&nbsp;&nbsp;&nbsp;&nbsp;'Muad'Dibovo stradanje' iz 'Stilgarovih komentara'
<BR>
<BR>&nbsp;&nbsp;&nbsp;&nbsp;&nbsp;Trenutak nemarnosti može biti koban, podsetila se Časna Majka Gaius Helen Mohiam.
<BR>&nbsp;&nbsp;&nbsp;&nbsp;&nbsp;Šetala je, naizgled nezainteresovano, okružena stražom Slobodnjaka. Znala je da je jedan od stražara iza nje bio gluvonem, neprijemčiv za lukavost glasa. Bez sumnje mu je bilo naređeno da je ubije i za najmanju provokaciju.
<BR>&nbsp;&nbsp;&nbsp;&nbsp;&nbsp;Zašto li ju je Pol pozvao? pitala se. Da li će joj izreći presudu? Setila se jednog davnog dana kada ga je iskušavala... dete Kvizac Haderah! Bio je izuzetno inteligentan.
<BR>&nbsp;&nbsp;&nbsp;&nbsp;&nbsp;Prokleta da mu je majka za sva vremena! Njenom krivicom Bene Geserit je izgubio vlast nad ovom genetskom lozom.
<BR>&nbsp;&nbsp;&nbsp;&nbsp;&nbsp;Tišina se uskomešala duž zasvođenih prolaza ispred njene pratnje. Osetila je da se vest pronela. No, Pol bi čuo i tišinu. Znao bi da dolazi i pre no što je najavljena. Nije obmanjivala sebe pomislima da joj moći prevazilaze njegove.
<BR>&nbsp;&nbsp;&nbsp;&nbsp;&nbsp;Proklet bio.
<BR>&nbsp;&nbsp;&nbsp;&nbsp;&nbsp;Osećala je tegobe zbog bremena godina koje joj se svalilo na pleća; boleli su je zglobovi, refleksi joj više nisu bili brzi kao nekada, ni mišići gipki kao u doba mladosti. Za njom je ostajao dugi dan i dugi život. Današnji dan je provela sa dinskim tarokom u uzaludnoj potrazi za rešenjem vlastite sudbine. Ali karte su ostale neme.
<BR>&nbsp;&nbsp;&nbsp;&nbsp;&nbsp;Stražari su je usmerili iza ugla u još jedan u nizu naizgled beskrajnih, zasvođenih prolaza. Kroz trouglaste prozore od metastakla koji su se pružali s leve strane mogla je da vidi visoke čokote kalemljene vinove loze i indigo-cveće u dubokoj senci koju je gonilo popodnevno sunce. Gazila je po pločicama na kojima su bila iscrtana vodena bića sa egzotičnih planeta. Svuda unaokolo bilo je znakova koji su podsećali na vodu. Blagostanje... bogatstvo.
<BR>&nbsp;&nbsp;&nbsp;&nbsp;&nbsp;Grupa prilika odevenih u ogrtače prešla je preko dvorane ispred nje. Posmatrali su je ispod oka, nju Časnu Majku. Prema njihovim pokretima i napetosti jasno se videlo da su je prepoznali.
<BR>&nbsp;&nbsp;&nbsp;&nbsp;&nbsp;Pažljivo se zagledala u kolonu stražara neposredno ispred sebe: mlada tela sa ružičastim naborima na okovratnicima uniformi.
<BR>&nbsp;&nbsp;&nbsp;&nbsp;&nbsp;Ogromnost ove ighir-citadele počela je da je zadivljuje. Prolazi... prolazi... Prošli su pored otvorenih vrata kroz koja je dopirao blag, drevni zvuk tambure i flaute. Za trenutak je pogledala unutra i susrela se s potpuno plavim očima grupe Slobodnjaka. Osetila je kako u njima ključa legendarni bunt zapreten u divljim genima.
<BR>&nbsp;&nbsp;&nbsp;&nbsp;&nbsp;Znala je da tu leži glavni uzrok njenog unutrašnjeg nemira. Jedna Bene Geserit ne može da previdi prisustvo gena i njihove mogućnosti. Najednom ju je obuzeo bes zbog gubitka: ta tvrdoglava atreidska budala! Kako je samo mogao da osujeti rađanje budućih dragulja svoje loze? Kvizac Haderah! Rođen, doduše, mimo svog vremena, ali stvaran - kao i onaj izrod od njegove sestre... i tu leži opasna nepoznata. Divlja Časna Majka, okoćena bez uvažavanja benegeseritskih zabrana, koja uopšte ne haje za naređeni razvoj gena. Izvesno je da Alija poseduje iste moći kao i njen brat - i još veće.
<BR>&nbsp;&nbsp;&nbsp;&nbsp;&nbsp;Počela je da je pritiska veličina citadele. Hoće li se prolazi ikada završiti? Celo mesto odisalo je zastrašujućom fizičkom moći. Nijedna planeta, nijedna civilizacija u celoj ljudskoj istoriji nikada ranije nije videla da je čovek stvorio tako neizmerno veliku građevinu. Čak deset drevnih gradova moglo bi se smestiti unutar njenih zidina.
<BR>&nbsp;&nbsp;&nbsp;&nbsp;&nbsp;Prošli su pored nekoliko ovalnih vrata s treperavim svetlima. Prepoznala ih je iz iksijanskih priručnika: otvori za pneumatički prevoz. Zašto su je onda ovoliko vodali? Odgovor je sam počeo da joj se uobličuje u svesti: da je onemoguće da se pripremi za prijem kod Cara.
<BR>&nbsp;&nbsp;&nbsp;&nbsp;&nbsp;Ovo je bio samo jedan u nizu tananih pokazatelja: srazmerna uzdržanost i pažljivo biranje reči od strane njene pratnje, tragovi primitivne snebivljivosti u njihovim očima kada su je oslovljavali sa Časna Majko, zatim hladan, blag i u osnovi bezmirisan karakter ovih dvorana - sve to predstavljalo je više nego dovoljan zbir podataka da jedna Bene Geserit donese ispravan zaključak.
<BR>&nbsp;&nbsp;&nbsp;&nbsp;&nbsp;Pol je želeo nešto od nje.
<BR>&nbsp;&nbsp;&nbsp;&nbsp;&nbsp;Prikrila je osećanje ushićenosti. Znači, postojala je poluga za cenkanje. Trebalo je samo da joj otkrije prirodu i ispita snagu. Neke poluge pokrenule su stvari još veće od ove citadele. Poznato je da su dodirom prsta uništene mnoge civilizacije.
<BR>&nbsp;&nbsp;&nbsp;&nbsp;&nbsp;Časna Majka se priseti procene Nebeske Priče: Kada se neka osoba potpuno razvije u jednom određenom pravcu, ona će pre izabrati smrt nego što će se preobraziti u svoju suprotnost.
<BR>&nbsp;&nbsp;&nbsp;&nbsp;&nbsp;Prolazi kroz koje su je sprovodili izgledali su veći nego što u stvari jesu, zahvaljujući varci koju su izveli graditelji tako što su uveli lučne svodove, postupno ojačavali stubove-nosače i zamenili trouglaste prozore većim, pravougaonim. Ispred nje, konačno su se pojavila dvokrilna vrata na sredini udaljenog zida visokog predvorja. Osećala je da su vrata veoma velika tako da je bila primorana da suzdrži uzdah kada je pomoću svoje izvežbane svesti ustanovila njihove prave razmere. Visina im je iznosila najmanje osamdeset metara, a bila su bar upola toliko široka.
<BR>&nbsp;&nbsp;&nbsp;&nbsp;&nbsp;Kada im se približila sa pratnjom vrata su se iznutra otvorila: džinovska i bešumna kretnja skrivene mašinerije. Prepoznala je još neke naprave sa Iksiona. Kroz ta vrata-kulu ušla je u pratnji stražara u Veliku Odaju za Prijeme Cara Pola Atreida - 'Muad'Diba pred kim svi postaju patuljci'. Upravo je imala prilike da vidi ovu popularnu izreku na delu.
<BR>&nbsp;&nbsp;&nbsp;&nbsp;&nbsp;Prilazeći Polovom udaljenom prestolu, na Časnu Majku je veći utisak ostavila tananost arhitekture koja ju je okružavala, nego neizmernost odaje. Dvorana je bila ogromna: unutra je mogla da se smesti celokupna citadela bilo kog vladara iz ljudske istorije. Njena prostranost svedočila je o prisustvu skrivenih strukturnih sila koje su počivale u punom skladu. Nosači i potporni stubovi sa druge strane zidova, kao i visoka, kupolasta tavanica mora da su prevazilazili svaki pređašnji pokušaj da se ostvari nešto slično. Sve je govorilo i inženjerskom geniju.
<BR>&nbsp;&nbsp;&nbsp;&nbsp;&nbsp;Sužavanje dvorane ka suprotnom kraju bilo je potpuno neprimetno, tako da perspektiva nije smanjivala Pola koji je sedeo na prestolu nasred uzdignutog podijuma. Neizvežbana svest, zapanjena okolnim razmerama, videla bi ga u prvi mah mnogo većim nego što u stvari jeste. Na nezaštićenu psihu delovale su i boje: Polov zeleni tron bio je isklesan iz jednog komada hagarskog smaragda. Stvarao je utisak uvećanja, a saobrazno jednom slobodnjačkom mitu odražavao je boje jutra. Šaputalo se da na njemu sedi onaj koji je u stanju da svakog zavije u crno - život i smrt sjedinjeni u jednom simbolu, mudro isticanje suprotnosti. Iza prestola stepenasto su se spuštale plamenonarandžaste draperije, poprskane zlatom iz nedara Dine i cementnim mrljama melanža. Izvežbanom oku simbolika je bila očita, ali za neupućene ove boje bile su pogubne.
<BR>&nbsp;&nbsp;&nbsp;&nbsp;&nbsp;Ovde je vreme igralo svoju ulogu.
<BR>&nbsp;&nbsp;&nbsp;&nbsp;&nbsp;Časna Majka brzo je izračunala koliko joj je minuta potrebno da hramajući stigne do Carskog Trona. Bilo je dovoljno vremena da se svako preplaši. Razuzdana snaga, upravljena na osobu koja bi prilazila prestolu, bila je dovoljna da iz nje iscedi ma i najmanji osećaj srdžbe. Na početku tog dugog hoda čovek može biti ispunjen dostojanstvom, ali ga zato okončava sićušan kao bubica.
<BR>&nbsp;&nbsp;&nbsp;&nbsp;&nbsp;Pomoćnici i pratioci stajali su oko Cara u čudnom poretku - revnosni kućni stražari duž draperijama pokrivenog stražnjeg zida, Alija, taj izrod, dva stepenika ispod i levo od Pola, Stilgar, carski lakej, za nivo niže od Alije, a s desne strane, samo stepenik od poda dvorane, jedna usamljena prilika: stvorenje sa telom Dankana Ajdaha, gola. Primetila je među čuvarima neke starije Slobodnjake, bradate Naibe, sa ožiljcima od pustinjskih odela na nosevima; od oružja su imali kris-noževe u koricama za pojasom, nekoliko maula pištolja, pa čak i dva-tri laserska revolvera. To mora da su odani ljudi, pomislila je, kada im je dozvoljeno da nose lasersko oružje u prisustvu Pola koji je očigledno držao uključen laserski generator. Lako je mogla da razabere svetlucanje njegovog polja oko Cara. Jedan zrak laserskog pištolja ispaljen u to polje bio bi dovoljan da od cele citadele ostane samo rupa u tlu.
<BR>&nbsp;&nbsp;&nbsp;&nbsp;&nbsp;Straža se zaustavila na deset koraka od uzvišenja i prestrojila se da bi joj omogućila da nesmetano vidi Cara. Primetila je da nema Čani i Irulan i to ju je začudilo. Pričalo se da nijedna audijencija nije prošla bez njih.
<BR>&nbsp;&nbsp;&nbsp;&nbsp;&nbsp;Pol joj klimnu glavom, tiho i odmereno.
<BR>&nbsp;&nbsp;&nbsp;&nbsp;&nbsp;Najednom ona odluči da krene u napad i reče: "Znači, veliki Pol Atreid se udostojio da vidi nekoga koga je prognao?"
<BR>&nbsp;&nbsp;&nbsp;&nbsp;&nbsp;Pol se kiselo nasmeši, razmišljajući: Zna da nešto želim od nje. S obzirom na njene sposobnosti to se nije moglo izbeći. Dobro je znao kakvim moćima raspolaže. Štićenice Bene Geserita ne postaju Časne Majke slučajno.
<BR>&nbsp;&nbsp;&nbsp;&nbsp;&nbsp;"Kako bi bilo da sklopimo primirje?" upita on.
<BR>&nbsp;&nbsp;&nbsp;&nbsp;&nbsp;Da li će to biti baš tako lako? upitala se. "Kaži šta želiš?" reče.
<BR>&nbsp;&nbsp;&nbsp;&nbsp;&nbsp;Stilgar se pokrenu i oštro pogleda Pola. Carskom lakeju nije se dopao njen ton.
<BR>&nbsp;&nbsp;&nbsp;&nbsp;&nbsp;"Stilgar želi da te otpustim", reče Pol.
<BR>&nbsp;&nbsp;&nbsp;&nbsp;&nbsp;"A ne da me ubiješ?" zapita ona. "Očekivala sam nešto konkretnije od jednog slobodnjačkog Naiba."
<BR>&nbsp;&nbsp;&nbsp;&nbsp;&nbsp;Stilgar se namrgodi i reče: "Često moram da mislim jedno, a govorim drugo. To nazivaju diplomatijom."
<BR>&nbsp;&nbsp;&nbsp;&nbsp;&nbsp;"Onda, hajde da odbacimo i diplomatiju", reče ona. "Da li je bilo neophodno da me vodate tolikim putem? Ja sam već u godinama."
<BR>&nbsp;&nbsp;&nbsp;&nbsp;&nbsp;"Trebalo je da uvidiš koliko mogu da budem bezdušan", reče Pol. "Tako ćeš više ceniti moju plemenitost."
<BR>&nbsp;&nbsp;&nbsp;&nbsp;&nbsp;"Usuđuješ se na takve neumesnosti sa jednom Bene Geserit?" upita ona.
<BR>&nbsp;&nbsp;&nbsp;&nbsp;&nbsp;"Ni neotesani postupci nisu lišeni poruka", reče Pol.
<BR>&nbsp;&nbsp;&nbsp;&nbsp;&nbsp;Ona zastade odmeravajući njegove reči. Znači, on bi mogao da je se reši... na neotesan način, očigledno, ako ona... ako ona - šta?
<BR>&nbsp;&nbsp;&nbsp;&nbsp;&nbsp;"Reci šta to želiš od mene", promrmlja ona.
<BR>&nbsp;&nbsp;&nbsp;&nbsp;&nbsp;Alija pogleda brata, pokazujkući mu glavom prema zastorima iza prestola. Znala je šta Pol smera, ali joj se to nije dopadalo. Nazovimo to divljim proroštvom: nije imala nimalo volje da uzme udela u predstojećem cenkanju.
<BR>&nbsp;&nbsp;&nbsp;&nbsp;&nbsp;"Moraš voditi računa o tome kako govoriš sa mnom, starice", reče Pol.
<BR>&nbsp;&nbsp;&nbsp;&nbsp;&nbsp;Zvao me je staricom kada je još bio derle, pomisli Časna Majka. Podseća li me sada da sam se umešala u njegovu prošlost? Moram li odluku koju sam tada donela ovde ponoviti? Osećala je njenu težinu, gotovo fizički pritisak, od čega su joj zaklecala kolena. Mišići su joj prosto jaukali od umora.
<BR>&nbsp;&nbsp;&nbsp;&nbsp;&nbsp;"Bila je to duga šetnja", reče Pol. "Vidim da si umorna. Povući ćemo se stoga u moju privatnu odaju iza prestola. Tamo ćeš moći da sedneš." Rukom je dao znak Stilgaru i ustao.
<BR>&nbsp;&nbsp;&nbsp;&nbsp;&nbsp;Stilgar i gola joj se približiše i pomogoše da se popne uz stepenice, prateći Pola kroz prolaz skriven draperijama. Tada je shvatila zašto ju je pozdravio u dvorani: bila je to samo predstava za stražu i Naibe. Time ih je zaplašio. A sada - sada je naprasno postao ljubazan i dobrodušan, drznuvši se da pribegne tako providnom lukavstvu sa jednom Bene Geserit. Ili to možda nije bila drskost? Osetivši da neko ide iza nje, osvrnula se i ugledala Aliju. U očima mlade žene stajao je zamišljen, zloslutan pogled. Časna Majka zadrhta.
<BR>&nbsp;&nbsp;&nbsp;&nbsp;&nbsp;Privatna odaja na kraju prolaza bila je, u stvari, plasmeldna kocka osnove dvadeset metara, u kojoj su jedino osvetljenje pružale žute, sjajne kugle, dok su po zidovima viseli dugački narandžasti zastori od pustinjskog šatorskog platna. Od nameštaja u odaji se nalazio samo divan, mekani jastuci i niski sto na kome je stajao kristalni kondir za vodu. Svuda se osećao slabi miris melanža. Ovde se čovek osećao skučeno u poređenju sa dvoranom za prijeme.
<BR>&nbsp;&nbsp;&nbsp;&nbsp;&nbsp;Pol ju je poseo na divan i ostao da stoji, proučavajući njeno staračko lice - čelične zube, oči koje više skrivaju nego što otkrivaju, veoma izboranu kožu. Pokazao je na kondir sa vodom. Odmahnula je glavom, pri čemu joj se oslobodio pramen sede kose.
<BR>&nbsp;&nbsp;&nbsp;&nbsp;&nbsp;Pol reče tihim glasom: "Želim da se cenjkam sa tobom za život moje voljene."
<BR>&nbsp;&nbsp;&nbsp;&nbsp;&nbsp;Stilgar se nakašlja.
<BR>&nbsp;&nbsp;&nbsp;&nbsp;&nbsp;Alija steže dršku kris-noža koji joj je visio oko vrata.
<BR>&nbsp;&nbsp;&nbsp;&nbsp;&nbsp;Gola je ostao kod vrata, nepromenjenog izraza lica; metalni pogled bio mu je uprt iznad glave Časne Majke.
<BR>&nbsp;&nbsp;&nbsp;&nbsp;&nbsp;"Da li si u viziji video da sam ja umešala prste u njenu smrt?" zapita Časna Majka. Pogledala je golu koji ju je na čudan način uznemiravao. Zašto bi trebalo da se plaši gole? On je oruđe zavere.
<BR>&nbsp;&nbsp;&nbsp;&nbsp;&nbsp;"Ja znam šta ti želiš od mene", reče Pol, izbegavajući da odgovori na njeno pitanje.
<BR>&nbsp;&nbsp;&nbsp;&nbsp;&nbsp;Znači, on samo sumnja, pomislila je. Časna Majka pogleda u vrhove svojih cipela koji su virili ispod poruba odore. Crne... crne... cipele i haljine odavale su da je izvesno vreme provela u zatvoru: videle su se mrlje i nabori. Podigla je glavu i susrela se s Polovim ljutitim pogledom. Preplavilo ju je ushićenje, ali ga je sakrila iza stisnutih usana i poluzatvorenih kapaka.
<BR>&nbsp;&nbsp;&nbsp;&nbsp;&nbsp;"Šta nudiš?" upita ona.
<BR>&nbsp;&nbsp;&nbsp;&nbsp;&nbsp;"Dobićete moje seme, ali ne i mene", reče Pol. "Irulan će biti prognana i veštački oplođena..."
<BR>&nbsp;&nbsp;&nbsp;&nbsp;&nbsp;"Kako se usuđuješ!" razjari se Časna Majka, sva se ukočivši.
<BR>&nbsp;&nbsp;&nbsp;&nbsp;&nbsp;Stilgar se primače za pola koraka.
<BR>&nbsp;&nbsp;&nbsp;&nbsp;&nbsp;Gola se zbunjujuće nasmejao, što je Aliju navelo da ga prostreli pogledom.
<BR>&nbsp;&nbsp;&nbsp;&nbsp;&nbsp;"Nećemo da razgovaramo o onome što vaše Sestrinstvo zabranjuje", reče Pol. "Neću da slušam o gresima, izrodima ili verovanjima iz vremena pre Džihada. Možete dobiti moje seme za vaše planove, ali Irulanino dete neće sedeti na mom prestolu."
<BR>&nbsp;&nbsp;&nbsp;&nbsp;&nbsp;"Tvom prestolu", prosikta ona.
<BR>&nbsp;&nbsp;&nbsp;&nbsp;&nbsp;"Mom prestolu."
<BR>&nbsp;&nbsp;&nbsp;&nbsp;&nbsp;"Ko će ti onda roditi carskog naslednika?"
<BR>&nbsp;&nbsp;&nbsp;&nbsp;&nbsp;"Čani."
<BR>&nbsp;&nbsp;&nbsp;&nbsp;&nbsp;"Ona je jalova."
<BR>&nbsp;&nbsp;&nbsp;&nbsp;&nbsp;"Ona je u drugom stanju."
<BR>&nbsp;&nbsp;&nbsp;&nbsp;&nbsp;Nehotičnim uzdahom otkrila je svoju zaprepašćenost. "Lažeš!" obrecnu se ona.
<BR>&nbsp;&nbsp;&nbsp;&nbsp;&nbsp;Pol podiže ruku, zaustavljajući time Stilgara, koji je već koraknuo prema njoj.
<BR>&nbsp;&nbsp;&nbsp;&nbsp;&nbsp;"Već dva dana znamo da nosi moje dete."
<BR>&nbsp;&nbsp;&nbsp;&nbsp;&nbsp;"Ali Irulan..."
<BR>&nbsp;&nbsp;&nbsp;&nbsp;&nbsp;"Samo veštačkim putem. To je moja ponuda."
<BR>&nbsp;&nbsp;&nbsp;&nbsp;&nbsp;Časna Majka je sklopila oči da ne bi gledala njegovo lice. Dovraga! Ko je video da se geni razbacuju na ovaj način! Osećaj odvratnosti uzburka joj krv. Učenje Bene Geserita i nauci Batlerijanskog Džihada zabranjuju takav čin. Niko nema prava da ponižava najviša stremljenja čovečanstva. Nijedna mašina ne može da deluje kao ljudski mozak. Nema te reči ni dela iz kojih bi proisticalo da se čovek može pariti na nivou životinja.
<BR>&nbsp;&nbsp;&nbsp;&nbsp;&nbsp;"Šta si odlučila?" upita Pol.
<BR>&nbsp;&nbsp;&nbsp;&nbsp;&nbsp;Ona odmahnu glavom. Geni, dragoceni atreidski geni - samo su oni bili važni. Potreba je postala dublja od zabrane. Za Sestrinstvo sparivanje je imalo jedno više značenje od pukog spajanja sperme i ovuma. Težilo se zarobljavanju psihe.
<BR>&nbsp;&nbsp;&nbsp;&nbsp;&nbsp;Časna Majka je sada dokučila skriveni smisao Polove ponude. On želi da društvo Bene Geserita natera na čin koji će ga izložiti besu javnosti... ako ikada bude otkriven. Oni nisu mogli da uvaže takvo očinstvo ako ga sam Car poriče. To je jedino bio način da se geni Atreida sačuvaju za Sestrinstvo, ali ne i da se kupi presto.
<BR>&nbsp;&nbsp;&nbsp;&nbsp;&nbsp;Pogledala je unaokolo po sobi, proučavajući svako lice: Stilgar je sada miran i očekuje rasplet; gola stoji nepomičan i zadubljen u sebe; Alija posmatra golu... a Pol skriva bes ispod tanke glazure.
<BR>&nbsp;&nbsp;&nbsp;&nbsp;&nbsp;"To je sve što nudiš?" upita ona.
<BR>&nbsp;&nbsp;&nbsp;&nbsp;&nbsp;"Sve što nudim."
<BR>&nbsp;&nbsp;&nbsp;&nbsp;&nbsp;Pogledala je golu, jer ju je privukao kratkotrajni trzaj mišića na njegovom licu. Osećanje? "Ti, gola", reče ona. "Da li je dopustivo ponuditi tako nešto? Kad je već ponuđeno, treba li ga prihvatiti? Posluži nam kao mentat."
<BR>&nbsp;&nbsp;&nbsp;&nbsp;&nbsp;Metalne oči se upraviše prema Polu.
<BR>&nbsp;&nbsp;&nbsp;&nbsp;&nbsp;"Odgovori kako nađeš za shodno", reče Pol.
<BR>&nbsp;&nbsp;&nbsp;&nbsp;&nbsp;Gola usmeri svoj blistavi pogled prema Časnoj Majci, ponovo je zbunivši osmehom. "Ponuda je samo onda dobra ako se kupuje prava stvar", reče on. "Ovde se nudi razmena života, a to je prvorazredan posao."
<BR>&nbsp;&nbsp;&nbsp;&nbsp;&nbsp;Alija ukloni viticu riđe kose sa čela i reče: "Šta se još krije iza ovog cenkanja?"
<BR>&nbsp;&nbsp;&nbsp;&nbsp;&nbsp;Časna Majka izbeže Alijin pogled, ali su joj zato njene reči stale da odzvanjaju u ušima. Da, postojala su skrivena značenja u svemu tome. Istina, sestra je bila izrod, ali se ne može poreći njen status Časne Majke i sve što se pod tom titulom podrazumeva, Gaius Helen Mohijam osećala je da u ovom času nije samo jedna osoba, već da iz njenog bića progovara još mnoštvo drugih koje su joj zapretene u sećanju. Sve te Časne Majke, koje je apsorbovala u sebe kada je postala Sveštenica Sestrinstva, sada su bile na oprezu. Sa Alijom je sigurno isti slučaj.
<BR>&nbsp;&nbsp;&nbsp;&nbsp;&nbsp;"Šta još?" ponovi gola. "Nameće se pitanje zašto se čarobnice Bene Geserita nisu poslužile metodama Tleilaksa."
<BR>&nbsp;&nbsp;&nbsp;&nbsp;&nbsp;Gaius Helen Mohijam naglo okrenu glavu i susrete Alijin pogled. U trenutku došlo je do mentalnog spoja između dve Časne Majke usredsređene na istu misao: Šta leži iza bilo kog čina Tleilaksa? Gola je bio proizvod Tleilaksa. Da li je on Polu sugerisao taj plan? Da li bi se Pol upustio u cenkanje direktno sa Bene Tleilaksom?
<BR>&nbsp;&nbsp;&nbsp;&nbsp;&nbsp;Okrenula je glavu od Alije, osećajući da je i sama prožeta dilemama i nemirima. Klopka benegeseritskog vaspitanja, podsetila se, ležala je u urođenim moćima: te moći predisponiraju čoveka na taštinu i ponos. Ali moć obmanjuje one koji se njome koriste. Postaje se sklon verovanju kako moć može da prebrodi svaku prepreku... uključujući tu i vlastito neznanje.
<BR>&nbsp;&nbsp;&nbsp;&nbsp;&nbsp;Samo jednom stvari Bene Geseriti ovde gospodare, reče ona u sebi. Piramidom pokolenja koja je dostigla vrhunac u Polu Atreidu... i njegovoj sestri izrodu. Ako sledeći korak bude pogrešan, moraće iznnova da grade piramidu... da počnu mnogo pokolenja unazad u uporednim lozama i sa genetskim uzorcima potpuno lišenim bitnih odličja.
<BR>&nbsp;&nbsp;&nbsp;&nbsp;&nbsp;Kontrolisana mutacija, pomislila je. Da li je Tleilaksi stvarno upražnjavaju? Kako primamljiva perspektiva! Zatresla je glavom da bi se lakše oslobodila takvih misli.
<BR>&nbsp;&nbsp;&nbsp;&nbsp;&nbsp;"Odbijaš moj predlog?" zapita Pol.
<BR>&nbsp;&nbsp;&nbsp;&nbsp;&nbsp;"Razmišljam", reče ona.
<BR>&nbsp;&nbsp;&nbsp;&nbsp;&nbsp;Još jedanput je pogledala u sestru. Najpodesnija osoba s kojom bi se mogla ukrstiti ova žena je izgubljena... ubio ju je Pol. Preostala je, međutim, još jedna mogućnost kojom bi se u potomku mogle učvrstiti željene karakteristike. Pol se usudio da ponudi životinjsko rasplođavanje Bene Geseritima! Koliko je stvarno bio spreman da plati za Čanin život. Da li bi prihvatio ukrštanje sa svojom sestrom?
<BR>&nbsp;&nbsp;&nbsp;&nbsp;&nbsp;Nastojeći da dobije u vremenu, Časna Majka reče: "Kaži mi, o ti savršeni izdanče svega što je sveto, ima li Irulan nešto da primeti u vezi s tvojim predlogom?"
<BR>&nbsp;&nbsp;&nbsp;&nbsp;&nbsp;"Irulan će uraditi ono što joj vi naredite", zareža Pol.
<BR>&nbsp;&nbsp;&nbsp;&nbsp;&nbsp;Istina, pomisli Mohijam. Stisnula je vilice i ponudila novi gambit: "Postoje dva Atreida."
<BR>&nbsp;&nbsp;&nbsp;&nbsp;&nbsp;Naslutivši nešto od onoga što se motalo po glavi stare čarobnice, Pol oseti kako mu krv navire u obraze. "Pazi šta ćeš da predložiš", upozori je on.
<BR>&nbsp;&nbsp;&nbsp;&nbsp;&nbsp;"Ti želiš samo da Irulan iskoristiš za svoje ciljeve, a?" upita ona.
<BR>&nbsp;&nbsp;&nbsp;&nbsp;&nbsp;"Nije li ona upravo za to i obučena?" upita Pol.
<BR>&nbsp;&nbsp;&nbsp;&nbsp;&nbsp;A mi smo ti koji smo je obučavali, to u stvari želi da kaže, pomisli Mohijam. Pa... Irulan je medalja sa dve strane. Kako li je samo okrenuti na onu pravu?
<BR>&nbsp;&nbsp;&nbsp;&nbsp;&nbsp;"Da li ćeš Čanino dete postaviti na presto?" upita Časna Majka.
<BR>&nbsp;&nbsp;&nbsp;&nbsp;&nbsp;"Na moj presto", reče Pol. Pogledao je Aliju, pitajući se da li uviđa različite mogućnosti koje u sebi sadrži ovo cenkanje. Sestra mu je stajala zatvorenih očiju, zračeći neobičnim spokojem. S kakvim li je unutrašnjim snagama bila u vezi? Videći sestru u takvom stanju Pol oseti da gubi oslonac. Alija je stajala na čvrstom tlu koje je njemu izmicalo.
<BR>&nbsp;&nbsp;&nbsp;&nbsp;&nbsp;Časna Majka konačno donese odluku i reče: "Ovo je prevelika odgovornost da bi je jedna osoba primila na sebe. Moram da se konsultujem sa Većem na Valahu. Da li bi mi dozvolio da uputim poruku?"
<BR>&nbsp;&nbsp;&nbsp;&nbsp;&nbsp;Kao da joj je potrebna moja dozvola! pomisli Pol.
<BR>&nbsp;&nbsp;&nbsp;&nbsp;&nbsp;"Pristajem", reče on. "Ali ne oklevajte suviše dugo. Neću da sedim besposlen dok vi raspravljate."
<BR>&nbsp;&nbsp;&nbsp;&nbsp;&nbsp;"Hoćete li se cenjkati i sa Bene Tleilaksom?" upita gola oštrim, nadmenim glasom.
<BR>&nbsp;&nbsp;&nbsp;&nbsp;&nbsp;Alija istog časa otvori oči i zagleda se u njega, kao da ju je iz sna trgao neki opasan uljez.
<BR>&nbsp;&nbsp;&nbsp;&nbsp;&nbsp;"Nisam doneo takvu odluku", reče Pol. "Jedino je sigurno da ću otići u pustinju što pre bude moguće. Naše dete će se roditi u sieču."
<BR>&nbsp;&nbsp;&nbsp;&nbsp;&nbsp;"Mudra odluka", primeti Stilgar.
<BR>&nbsp;&nbsp;&nbsp;&nbsp;&nbsp;Alija nije želela da ga pogleda. Celim bićem je osećala da je to bila pogrešna odluka. Pol mora da je toga svestan. Zašto li je krenuo tim putem?
<BR>&nbsp;&nbsp;&nbsp;&nbsp;&nbsp;"Da li su Bene Tleilaksi ponudili svoje usluge?" upita Alija. Videla je da i Mohijam zanima odgovor.
<BR>&nbsp;&nbsp;&nbsp;&nbsp;&nbsp;Pol odmahnu glavom. "Ne." Pogledao je u Stilgara. "Stile, naredi da se pošalje poruka na Valah."
<BR>&nbsp;&nbsp;&nbsp;&nbsp;&nbsp;"Odmah, Gospodaru."
<BR>&nbsp;&nbsp;&nbsp;&nbsp;&nbsp;Pol se okrenu na drugu stranu, čekajući da Stilgar sazove čuvare i odvede staru čarobnicu. Osetio je da se Alija koleba da li da postavi još neko pitanje ili ne. Konačno, ona odustade od toga i okrenu glavu ka goli.
<BR>&nbsp;&nbsp;&nbsp;&nbsp;&nbsp;"Mentate", reče, "da li misliš da će Tleilaksi tražiti usluge od mog brata?"
<BR>&nbsp;&nbsp;&nbsp;&nbsp;&nbsp;Gola slegnu ramenima.
<BR>&nbsp;&nbsp;&nbsp;&nbsp;&nbsp;Polove misli odlutaše. Tleilaksi? Ne... ne onako kako to Alija misli. Njeno pitanje mu je otkrilo da nije uočila sve mogućnosti. Pa... vizija jedne sibile razlikuje se od vizije druge. Zašto ne bi bilo odstupanja i između brata i sestre? Misli su mu i dalje lutale... i samo na čas se vraćao u stvarnost, kada bi mu do ušiju doprli delovi razgovora koji se vodio oko njega.
<BR>&nbsp;&nbsp;&nbsp;&nbsp;&nbsp;"...mora znati šta Tleilaksi..."
<BR>&nbsp;&nbsp;&nbsp;&nbsp;&nbsp;"...potpunost podataka je uvek..."
<BR>&nbsp;&nbsp;&nbsp;&nbsp;&nbsp;"...vrlo sumnjivo gde..."
<BR>&nbsp;&nbsp;&nbsp;&nbsp;&nbsp;Pol se okrenuo i zagledao u svoju sestru, čime joj je privukao pažnju. Znao je da će ona ugledati suze na njegovom licu i da će se zabrinuti. Neka se brine. Zabrinutost je sada bila na mestu. Pogledao je zatim golu, ali je u njemu video samo Dankana Ajdaha i pored metalnih očiju. Tuga i sažaljenje su se borili u Polu. Čega bi se mogle sećati te metalne oči?
<BR>&nbsp;&nbsp;&nbsp;&nbsp;&nbsp;Postoji čitava skala moći viđenja i takođe čitava skala slepila, pomisli Pol. U sećanju mu se pojavi parafraza jednog odlomka iz Oranjske Katoličke Biblije: Koja nam to čula nedostaju, te nismo u stanju da vidimo jedan drugačiji svet koji se nalazi svuda oko nas?
<BR>&nbsp;&nbsp;&nbsp;&nbsp;&nbsp;Da li su te metalne oči raspolagale još nekim čulom osim vida?
<BR>&nbsp;&nbsp;&nbsp;&nbsp;&nbsp;Alija priđe bratu, primetivši njegovu čudnu potištenost. Dodirnula je suzu na njegovom obrazu slobodnjačkim pokretom punim strahopoštovanja, a zatim reče: "Ne smemo tugovati za onima koji su nam dragi pre nego što stvarno nestanu."
<BR>&nbsp;&nbsp;&nbsp;&nbsp;&nbsp;"Pre nego što nestanu", prošapta Pol. "Reci mi, sestro, šta to znači pre?"
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
