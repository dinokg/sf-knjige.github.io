<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Razmišljam kakva li je radost biti živ i pitam se da li ću ikada uspeti da uhvatim koren u ovom telu i da upoznam svoje pređašnje biće. Koren postoji. No, samo budućnost zna da li će mi to ikada poći za rukom. U svakom slučaju, na raspolaganju mi stoje sve ljudske moći. Svaki korak koji budem preduzeo vodi me ka tom cilju.
<BR>
<BR>&nbsp;&nbsp;&nbsp;&nbsp;&nbsp;'Gola govori' iz 'Alijinih komentara'
<BR>
<BR>&nbsp;&nbsp;&nbsp;&nbsp;&nbsp;Obavijen prodornim mirisom začina i zadubljen u ponore svoga bića pod dejstvom proročkog transa, Pol je ugledao kako mesec postaje izdužena kugla. Kotrljao se i uvijao, šišteći - užasno šišteći poput zvezde porinute u beskrajno more - sve niži... niži... niži... slično lopti koju je bacilo neko dete.
<BR>&nbsp;&nbsp;&nbsp;&nbsp;&nbsp;Nestao je.
<BR>&nbsp;&nbsp;&nbsp;&nbsp;&nbsp;Ne, ovaj mesec nije zašao. Jasna predstava koju je doživeo potpuno ga je shrvala. Nestao je: meseca više nije bilo. Zemlja je zadrhtala poput životinje koja otresa vodu sa sebe. Obuzeo ga je užas.
<BR>&nbsp;&nbsp;&nbsp;&nbsp;&nbsp;Pol se naglo uspravio na ležaju širom otvorenih očiju. Jedan njegov deo posmatrao je spoljni svet, dok je drugi još bio zaokupljen unutrašnjim. U prvom je ugledao rešetku od plasmelda kroz koju se provetravala njegova odaja, što ga je činilo svesnim da se nalazi blizu kamenog ponora svoje Tvrđave. U unutrašnjem svetu i dalje je pratio pad meseca.
<BR>&nbsp;&nbsp;&nbsp;&nbsp;&nbsp;Napolje! Napolje!
<BR>&nbsp;&nbsp;&nbsp;&nbsp;&nbsp;Rešetka od plasmelda gledala je prema bleštavoj svetlosti podneva koja je obasjavala Araken. Unutra je bila samo najcrnja noć. Prijatni mirisi iz vrta na krovu dražili su njegova čula, ali nikakav cvetni miomiris nije mogao da odagna pali mesec.
<BR>&nbsp;&nbsp;&nbsp;&nbsp;&nbsp;Pol spusti stopala na hladnu površinu poda i proviri kroz rešetku. Ugledao je vitki luk mosta za pešake od stabilizovanih kristala zlata i platine. Ukrašavali su ga plameni dragulji iz udaljenog Kedona. On je vodio u prolaze unutrašnjeg grada preko jednog bazena i fontane punih vodenog cveća. Pol je znao da će, ako ustane, videti latice, jasne i jarkocrvene poput sveže krvi, kako se vrte i okreću... jednobojne krugove raštrkane po smaragdnoj bujici.
<BR>&nbsp;&nbsp;&nbsp;&nbsp;&nbsp;Oči su mu upijale prizor, ali to nije remetilo zanos izazvan začinom.
<BR>&nbsp;&nbsp;&nbsp;&nbsp;&nbsp;Ta užasna vizija izgubljenog meseca.
<BR>&nbsp;&nbsp;&nbsp;&nbsp;&nbsp;Vizija je nagoveštavala čudovišan gubitak vlastite sigurnosti. Možda je prisustvovao padu svoje civilizacije koju su uništile njegove pretenzije.
<BR>&nbsp;&nbsp;&nbsp;&nbsp;&nbsp;Mesec... mesec... mesec koji pada.
<BR>&nbsp;&nbsp;&nbsp;&nbsp;&nbsp;Bila je potrebna velika količina supstrata začina da se prodre kroz mulj kojim ga je okružio tarok. A sve što je uspeo pri tom bilo je da otkrije mesec i mrski put koga je bio svestan od samog početka. Da bi uništio Džihad i stišao vulkan pokolja morao je da uništi svoj ugled.
<BR>&nbsp;&nbsp;&nbsp;&nbsp;&nbsp;Povući se... povući se... povući se...
<BR>&nbsp;&nbsp;&nbsp;&nbsp;&nbsp;Cvetni miris iz vrta na krovu podsetio ga je na Čani i najednom ga je obuzela žudnja za njenim rukama u čijem bi zagrljaju mogao da voli i da zaboravi. Ali čak ni Čani ne bi bila kadra da odagna viziju meseca koji gasne. Šta bi ona rekla da se pojavi kod nje i da izjavi kako je spreman da umre na određen način? Znajući da je smrt neumitna, zašto ne izabrati aristokratski način da se umre, okončati život tajnim postupkom, lišivši se tako svih onih godina koje bi još mogao da proživi. Umreti pre nego dođe do kraja snage volje - nije li to aristokratski izbor?
<BR>&nbsp;&nbsp;&nbsp;&nbsp;&nbsp;Ustao je i otišao do rešetkastog otvora, a zatim izišao na terasu ispod bašte na krovu odakle se pružao pogled na cveće i vinovu lozu. Usta su mu bila suva kao da je marširao kroz pustinju.
<BR>&nbsp;&nbsp;&nbsp;&nbsp;&nbsp;Mesec... mesec... gde je taj mesec?
<BR>&nbsp;&nbsp;&nbsp;&nbsp;&nbsp;Mislio je na Alijin opis tela mlade žene među dinama. Žena Slobodnjak uslovljena dejstvom semute! Sve se uklapalo u pakleni plan.
<BR>&nbsp;&nbsp;&nbsp;&nbsp;&nbsp;Od vaseljene se ništa ne može uzeti, pomisli on. Ona je ta koja ti udeli što želi.
<BR>&nbsp;&nbsp;&nbsp;&nbsp;&nbsp;Ostaci ljušture jedne školjke iz mora Matice Zemlje ležali su na niskom stolu pored balkonske ograde. Podigao ju je, sjajnu i glatku, i pokušao da se vrati kroz struje Vremena. Biserna površina odbijala je blistave mesece svetlosti. Odvojio je pogled od predmeta i očima prešao preko vrta do neba koje kao da se zažarilo: pruge prašinaste duge presijavale su se pod srebrnastim suncem.
<BR>&nbsp;&nbsp;&nbsp;&nbsp;&nbsp;Moji Slobodnjaci nazivaju sebe 'Decom Meseca', pomisli.
<BR>&nbsp;&nbsp;&nbsp;&nbsp;&nbsp;Spustio je školjku na sto i počeo da šeta terasom. Da li mu možda taj zastrašujući mesec nudi mogućnost bekstva? Stao je da traga za nekim skrivenim smislom u tom mističnom samopronicanju. Osećao se slab, potresen, još pod dejstvom začina.
<BR>&nbsp;&nbsp;&nbsp;&nbsp;&nbsp;Na severnom kraju plasmeldskog ponora ugledao je niska zdanja administrativnog osoblja. Pešaci su prolazili preko staza na krovu. Učinilo mu se da se ljudi kreću poput friza spram pozadine koju su sačinjavala vrata, zidovi i podni mozaici. Ljudi su predstavljali mozaik! Kada bi naglo zažmurio mogao je da ih zamrzne u svom umu. Friz.
<BR>&nbsp;&nbsp;&nbsp;&nbsp;&nbsp;Mesec pada i više ga nema.
<BR>&nbsp;&nbsp;&nbsp;&nbsp;&nbsp;Proželo ga je osećanje da se grad, tamo napolju, pretvorio u čudan simbol njegovog sveta. Zgrade koje je video bile su podignute u ravnici gde su Slobodnjaci uništili legije Sardaukara. Tle koje je nekad potresao vihor bitke, sada je odzvanjalo metežom sveta koji ide za svojim poslom.
<BR>&nbsp;&nbsp;&nbsp;&nbsp;&nbsp;Idući spoljnim rubom terase, Pol je zašao za ugao. Sada je mogao da vidi predgrađe koje se prostiralo do stena i uskovitlanog peska pustinje. Alijin hram dominirao je prednjim planom; zelene i crne zastave postavljene duž dve hiljade metara dugih ivica isticale su Muad'Dibov simbol meseca.
<BR>&nbsp;&nbsp;&nbsp;&nbsp;&nbsp;Mesec koji pada.
<BR>&nbsp;&nbsp;&nbsp;&nbsp;&nbsp;Pol pređe rukom preko čela i očiju. Ovaj simbol-metropolis ga je pritiskivao. Prezirao je sopstvene misli. Takva neodlučnost kod bilo koga drugog izazvala bi bes u njemu.
<BR>&nbsp;&nbsp;&nbsp;&nbsp;&nbsp;Mrzeo je ovaj grad!
<BR>&nbsp;&nbsp;&nbsp;&nbsp;&nbsp;Bes je hvatao korena u čami, plamteo i ključao duboko u njemu, podstican odlukama koje se nisu mogle izbeći. Znao je koji put mora slediti. Video ga je mnogo puta, zar ne? Video ga! Jednom... veoma davno, smatrao je sebe za izumitelja sistema vladanja. Ali, izum je potpao pod stara ustrojstva. Slično onim omraženim napravama sa plastičnom memorijom. Oblikuješ ih kako god želiš, ali ako i za trenutak zastaneš, sve se vrati u prvobitni oblik. Postojale su sile van njegovih moći koje su mu izmicale i prkosile.
<BR>&nbsp;&nbsp;&nbsp;&nbsp;&nbsp;Pol je prelazio pogledom preko krovova. Kakva se blaga nesputanih života nalaze pod njima? Zapazio je ozelenele krošnje rastinja posred krečnjačkocrvenih i zlatnih krovova. Zelenilo - poklon Muad'Diba i njegove vode. Pred očima su mu se pružali voćnjaci i gajevi: bujno rastinje moglo se takmičiti sa vegetacijom legendarnog Libana.
<BR>&nbsp;&nbsp;&nbsp;&nbsp;&nbsp;"Muad'Dib rasipa vodu poput ludaka", govorili su Slobodnjaci.
<BR>&nbsp;&nbsp;&nbsp;&nbsp;&nbsp;Pol rukama prekri oči.
<BR>&nbsp;&nbsp;&nbsp;&nbsp;&nbsp;Mesec je pao.
<BR>&nbsp;&nbsp;&nbsp;&nbsp;&nbsp;Spustio je ruke sa očiju i zagledao se u metropolu pogledom koji je na izvestan način sada bio bistriji. Zdanja su poprimila oreol čudovišnog carskog varvarstva. Stajala su ogromna i svetla pod severnim suncem. Kolosi! Sve moguće ekstravagancije arhitekture, koje je pomahnitala istorija bila u stanju da stvori, nalazile su mu se pred očima: ogromne terase, trgovi veličine gradova, parkovi, fragmenti kultivisane divljine.
<BR>&nbsp;&nbsp;&nbsp;&nbsp;&nbsp;Vrhunska umetnost stajala je tu uporedo sa neobjašnjivim čudesima žalosnog bezukusa. Pojedinosti su mu se urezivale u sećanje: kapidžik iz najdrevnijeg Bagdada... kube koje bi jedino pristajalo mitskom Damasku... luk iz niske gravitacije Atara... skladna uzvišenja i neobični ponori. Sve je to stvaralo utisak nenadmašne veličanstvenosti.
<BR>&nbsp;&nbsp;&nbsp;&nbsp;&nbsp;Mesec! Mesec! Mesec!
<BR>&nbsp;&nbsp;&nbsp;&nbsp;&nbsp;Gušila ga je osujećenost. Osećao je pritisak nesvesne mase, nahrupelu plimu ljudskog roda koja je hrlila kroz njegov svet. Survavali su se na njega poput džinovskog udarnog talasa. Naslućivao je da životi ljudi postaju zahvaćeni velikim migracijama, vrtlozi, struje, odlivi gena. Njih nije mogla da obuzda nikakva brana apstinencije, krize, impotentnosti, niti prokletstva.
<BR>&nbsp;&nbsp;&nbsp;&nbsp;&nbsp;Muad'Dibov Džihad je bio manji od makovog zrna na toj ogromnoj pozornici. Bene Geserit, taj esnaf koji trguje genima, zahvaćen je bujicom isto kao i on. Vizije meseca koji pada moraju se procenjivati spram drugih legendi, drugih vizija u vaseljeni gde su se čak i prividno večne zvezde polako gasile i na kraju umirale.
<BR>&nbsp;&nbsp;&nbsp;&nbsp;&nbsp;Od kakvog je značaja jedan jedini mesec u takvoj vaseljeni?
<BR>&nbsp;&nbsp;&nbsp;&nbsp;&nbsp;Daleko, u nedrima utvrđene citadele, tako duboko u unutrašnjosti da joj se zvuk ponekad gubio u vrevi gradske buke, desetožična rebaba pratila je jednu pesmu Džihada, tradicionalnu žalopojku za ženom ostavljenom na Arakisu:
<BR>
<BR>&nbsp;&nbsp;&nbsp;&nbsp;&nbsp;Njene usne su dine zakrivljene vetrom
<BR>&nbsp;&nbsp;&nbsp;&nbsp;&nbsp;Njene oči sijaju poput letnje žege.
<BR>&nbsp;&nbsp;&nbsp;&nbsp;&nbsp;Dve pletenice spuštaju joj se niz leđa -
<BR>&nbsp;&nbsp;&nbsp;&nbsp;&nbsp;Pletenice urešene vodenim prstenovima!
<BR>&nbsp;&nbsp;&nbsp;&nbsp;&nbsp;Moje ruke se sećaju njene kože,
<BR>&nbsp;&nbsp;&nbsp;&nbsp;&nbsp;Dražesne poput ćilibara, mirisne kao cveće.
<BR>&nbsp;&nbsp;&nbsp;&nbsp;&nbsp;Kapci mi podrhtavaju od sećanja...
<BR>&nbsp;&nbsp;&nbsp;&nbsp;&nbsp;Obuzeo me je beli plamen ljubavi!
<BR>
<BR>&nbsp;&nbsp;&nbsp;&nbsp;&nbsp;Od pesme mu je postalo zlo. Melodija za glupake koji se opijaju sentimentalnošću! Neka pevaju uštavljenom lešu koji je Alija videla u pustinji.
<BR>&nbsp;&nbsp;&nbsp;&nbsp;&nbsp;Neka prilika se pokrenula u senci balkonske rešetke. Pol se okrenu.
<BR>&nbsp;&nbsp;&nbsp;&nbsp;&nbsp;Gola iziđe na snažnu svetlost sunca. Metalne oči su mu svetlucale.
<BR>&nbsp;&nbsp;&nbsp;&nbsp;&nbsp;"Da li je to Dankan Ajdaho ili čovek zvani Hajt?" upita Pol.
<BR>&nbsp;&nbsp;&nbsp;&nbsp;&nbsp;Gola se zaustavi na dva koraka od njega. "Koga bi moj gospodar više želeo da vidi?"
<BR>&nbsp;&nbsp;&nbsp;&nbsp;&nbsp;U glasu mu se osećala izvesna opreznost.
<BR>&nbsp;&nbsp;&nbsp;&nbsp;&nbsp;"Govoriš kao Zensuni", reče Pol sa gorčinom. Značenja unutar značenja! Šta bi mogao jedan Zensuni-filozof da kaže ili da učini kako bi se makar i za dlaku izmenila stvarnost koja se u ovom trenutku odvija pred njim?
<BR>&nbsp;&nbsp;&nbsp;&nbsp;&nbsp;"Moga Gospodara nešto muči?"
<BR>&nbsp;&nbsp;&nbsp;&nbsp;&nbsp;Pol se okrenu na drugu stranu i zagleda u nagib Zaštitnog Zida. Video je lukove i potporne stubove nagrižene vetrom, groznu mimikriju njegovog grada. Priroda se poigravala njime! Pogledaj šta mogu da izgradim! Prepoznao je usek u dalekom masivu, mesto gde je pesak iscureo iz pukotine, što ga je navelo na pomisao: Tamo! Upravo tamo smo porazili Sardaukare!
<BR>&nbsp;&nbsp;&nbsp;&nbsp;&nbsp;"Šta muči moga Gospodara?" upita gola.
<BR>&nbsp;&nbsp;&nbsp;&nbsp;&nbsp;"Vizija", prošapta Pol.
<BR>&nbsp;&nbsp;&nbsp;&nbsp;&nbsp;"Ah, kada su me Tleilaksi prvi put probudili, i ja sam imao vizije. Bio sam uznemiren, usamljen... premda toga nisam bio svestan. Ne tada. Moje vizije nisu mi ništa otkrile! Tleilaksi su mi rekli da je to bila posledica oživljavanja tela koju ljudi gole moraju da pretrpe, samo prolazna slabost i ništa više."
<BR>&nbsp;&nbsp;&nbsp;&nbsp;&nbsp;Pol se okrenu i zagleda u goline oči - te uglavljene, čelične, bezizražajne lopte. Kakve li su vizije imale te oči?
<BR>&nbsp;&nbsp;&nbsp;&nbsp;&nbsp;"Dankane... Dankane..." prošapta Pol.
<BR>&nbsp;&nbsp;&nbsp;&nbsp;&nbsp;"Zovu me Hajt."
<BR>&nbsp;&nbsp;&nbsp;&nbsp;&nbsp;"Video sam mesec koji pada", reče Pol. "Nestao je. Uništen je. Čuo sam strašno šištanje. Zemlja se tresla."
<BR>&nbsp;&nbsp;&nbsp;&nbsp;&nbsp;"Previše te je opilo vreme", reče gola.
<BR>&nbsp;&nbsp;&nbsp;&nbsp;&nbsp;"Tražio sam odgovor od Zensunija, a dobio ga od mentata", reče Pol. "Pa dobro! Objasni moju viziju logikom mentata. Analiziraj je, svedi je na jednostavne reči, na jedan posmrtni govor."
<BR>&nbsp;&nbsp;&nbsp;&nbsp;&nbsp;"Posmrtni, zaista", reče gola. "Vi bežite od smrti. Težite sledećem trenutku, odbijate da živite ovde i sada. Predskazanje! Kakvog li oslonca za jednog Cara?"
<BR>&nbsp;&nbsp;&nbsp;&nbsp;&nbsp;Pol oseti radost kada je ugledao i dobro poznati madež na golinoj bradi.
<BR>&nbsp;&nbsp;&nbsp;&nbsp;&nbsp;"Pokušavajući da živite u budućnosti", reče gola, "da li je i otelotvorujete? Da li je ostvarujete?"
<BR>&nbsp;&nbsp;&nbsp;&nbsp;&nbsp;"Ako se budem držao mojih vizija budućnosti, onda ću tada i živeti", promrmlja Pol. "Šta te nagoni na pomisao da ja želim i da živim tamo?"
<BR>&nbsp;&nbsp;&nbsp;&nbsp;&nbsp;Gola slegnu ramenima. "Tražili ste od mene suštastven odgovor."
<BR>&nbsp;&nbsp;&nbsp;&nbsp;&nbsp;"Gde je suština u vaseljeni koja se satoji od slučajnosti?" upita Pol. "Postoji li konačan odgovor? Zar iz svakog rešenja ne izviru nova pitanja?"
<BR>&nbsp;&nbsp;&nbsp;&nbsp;&nbsp;"Upili ste u sebe toliko vremena da sada imate privid besmrtnosti", reče gola. "Čak i vaše Carstvo, Gospodaru, mora da proživi svoje vreme i da nestane."
<BR>&nbsp;&nbsp;&nbsp;&nbsp;&nbsp;"Ne razmeći se preda mnom žrtvenicima čađavim od dima", zareža Pol. "Čuo sam dovoljno tužnih predanja o bogovima i mesijama. Zašto bi mi bile potrebne osobite moći da predvidim sopstveni pad poput svih ostalih? I najniži sluga iz moje kuhinje bi mogao to da učini." Odmahnuo je glavom. "Mesec je pao!"
<BR>&nbsp;&nbsp;&nbsp;&nbsp;&nbsp;"Još od početka niste dozvolili svom umu da se odmori", reče gola.
<BR>&nbsp;&nbsp;&nbsp;&nbsp;&nbsp;"Da li je to način na koji ćeš me uništiti?" upita Pol. "Sprečiti me da saberem misli?"
<BR>&nbsp;&nbsp;&nbsp;&nbsp;&nbsp;"Može li se sabrati haos?" zapita gola. "Mi Zensuni kažemo: 'Ne sabirati ništa - to je najviše sabiranje.' Šta možeš sabrati ako prvo ne sabereš samog sebe?"
<BR>&nbsp;&nbsp;&nbsp;&nbsp;&nbsp;"Mene muči vizija, a ti pričaš gluposti!" razbesne se Pol. "Šta ti znaš o predviđanju?"
<BR>&nbsp;&nbsp;&nbsp;&nbsp;&nbsp;"Video sam proroštvo na delu", reče gola. "Video sam one koji su pomoću znamenja i predznaka predviđali sopstvenu sudbinu. Bojali su se šta će pronaći."
<BR>&nbsp;&nbsp;&nbsp;&nbsp;&nbsp;"Moj mesec koji pada je stvaran", prošapta Pol. Drhtavo je uzdahnuo. "Kreće se. Kreće se."
<BR>&nbsp;&nbsp;&nbsp;&nbsp;&nbsp;"Ljudi se uvek plaše stvari koje se same kreću", reče gola. "Vi se bojite sopstvenih moći. Stvari vam se stropoštavaju u glavu niotkuda. Kada ispadnu, kuda odlaze?"
<BR>&nbsp;&nbsp;&nbsp;&nbsp;&nbsp;"Tešiš me trnjem", zareža Pol.
<BR>&nbsp;&nbsp;&nbsp;&nbsp;&nbsp;Unutrašnja svetlost obasja golino lice. Za trenutak, postao je pravi Dankan Ajdaho. "Tešim vas onako kako najbolje umem", reče.
<BR>&nbsp;&nbsp;&nbsp;&nbsp;&nbsp;Pola začudi ovaj iznenadni preobražaj. Da li je gola osetio bol koju je njegov um odbacivao? Da li je Hajt prigušivao sopstvenu viziju?
<BR>&nbsp;&nbsp;&nbsp;&nbsp;&nbsp;"Moj mesec ima ime", prošapta Pol.
<BR>&nbsp;&nbsp;&nbsp;&nbsp;&nbsp;Dopustio je da ga vizija ponovo obuzme. Mada je celo njegovo biće vrištalo, nije dopustio da mu se otme ni jedan jedini krik. Plašio se da govori iz straha da će ga glas izdati. U toj zastrašujućoj budućnosti nigde nije bilo Čani. Telo koje je urlalo u ekstazi, oči koje su sagorevale željom, glas koji ga je osvojio jer se nije koristio nikakvim trikovima sračunatog uzdržavanja - sve je nestalo, vratilo se vodi i pesku.
<BR>&nbsp;&nbsp;&nbsp;&nbsp;&nbsp;Pol se lagano okrenu i zagleda u sadašnjost, u prostor ispred Alijinog hrama. Iz avenije za procesije naišla su tri hodočasnika obrijanih glava. Na sebi su imali prljave, žute odore i žurili su pognutih glava uz popodnevni vetar. Jedan je šepao, vukući levo stopalo. Probijajući se kroz vetar, stigli su do ugla i zavili za njega, tako da su mu nestali iz vidnog polja.
<BR>&nbsp;&nbsp;&nbsp;&nbsp;&nbsp;Isto tako kako je nestao njegov mesec, nestali su i oni. Još je pred očima imao viziju. Njena strašna svrhovitost nije mu ostavljala nikakav izbor.
<BR>&nbsp;&nbsp;&nbsp;&nbsp;&nbsp;Telo se predaje, pomisli. Večnost uzima ono što joj pripada. Naša tela su samo na kratko uzburkala ove vode, igrala su opijena ljubavlju prema životu i prema samima sebi, uhvatila se ukoštac sa nekoliko neobičnih misli, a zatim se prepustila instrumentima Vremena. Šta se o ovome može reći? Ja sam se zbio. Nisam... pa ipak, zbio sam se.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
