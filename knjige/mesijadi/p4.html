<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Svaka civilizacija mora da se bori sa silom nesvesnog koja je u stanju da zaustavi, izda ili opozove gotovo svaku svesnu nameru zajednice.
<BR>
<BR>&nbsp;&nbsp;&nbsp;&nbsp;&nbsp;Teorema Tleilaksa (nedokazana)
<BR>
<BR>&nbsp;&nbsp;&nbsp;&nbsp;&nbsp;Pol sede na ivicu kreveta i poče da izuva pustinjske čizme. Zaudarale su na užeglo ulje koje je olakšavalo rad pumpi na nožni pogon potrebnih za održavanje pustinjskog odela. Bilo je kasno. Produžio je noćnu šetnju, što je zabrinulo one koji su ga voleli. Svi znaju da su šetnje opasne, ali to je bila ona vrsta opasnosti koju je mogao odmah da prepozna i da se s njome suoči. Bilo je nečeg što je izazivalo divljenje, nečeg privlačnog u anonimnoj noćnoj šetnji ulicama Arakena.
<BR>&nbsp;&nbsp;&nbsp;&nbsp;&nbsp;Bacio je čizme u ugao ispod svetleće kugle i počeo da odvezuje hermetičko remenje pustinjskog odela. Blagi bože, kako je bio umoran. Umor mu je savladao mišiće, ali svest mu je i dalje bila čila i bistra. Zavideo je svetini koja je obavljala svakodnevne poslove. Ali način života većine bezimenih ljudi koji su životarili van zidina njegove Tvrđave ne bi odgovarao jednom Caru - ipak... šetati javnim ulicama i ne privlačiti pažnju: kakve li povlastice! Prolaziti pored bučnih hodočasnika-prosjaka, čuti kako Slobodnjak grdi vlasnika radnje "Imaš vlažne ruke!..."
<BR>&nbsp;&nbsp;&nbsp;&nbsp;&nbsp;Pol se nasmešio kada se prisetio toga, a zatim se izvukao iz pustinjskog odela.
<BR>&nbsp;&nbsp;&nbsp;&nbsp;&nbsp;Stajao je nag, čudno saobrazan svetu u kome se nalazio. Dina je sada bila svet paradoksa - svet pod opsadom, a ipak centar moći. Moralo je doći do opsade, zaključio je, bila je to neizbežna sudbina moći. Zagledao se u prostirku čije mu je grubo tkanje grebalo tabane.
<BR>&nbsp;&nbsp;&nbsp;&nbsp;&nbsp;Ulice su bile pokrivene peskom, koga je stratusni vetar naneo preko Zaštitnog Zida, tako da je dopirao ljudima do članaka. Prolaznici su ga pretvorili u zagušljivu prašinu koja mu je zapušila filtre pustinjskog odela. Još i sada je mogao da oseti miris prašine, uprkos vazdušnom čišćenju kroz koje je prošao na ulazu u Tvrđavu. Bio je to miris koji je budio sećanje na pustinju.
<BR>&nbsp;&nbsp;&nbsp;&nbsp;&nbsp;Drugi dani... druge opasnosti.
<BR>&nbsp;&nbsp;&nbsp;&nbsp;&nbsp;U poređenju sa tim drugim danima, opasnost usamljeničkih šetnji bila je ništavna. Ali, navlačenjem pustinjskog odela on je ponovo sticao navike stečene u pustinji. Odelo sa svim napravama za održavanje telesne vlage nagonilo ga je da postane lukav, da prilagodi pokrete pustinjskom načinu života. Postajao bi divlji Slobodnjak. Oblačenje pustinjskog odela nije predstavljalo puko prerušavanje, već je za njega značilo otuđenje od gradskog življenja. U njemu se lišavao sigurnosti, ali je zato poprimao staru sposobnost za nasilje. Hodočasnici i građani prolazili su pored njega oborenih očiju. Iz predostrožnosti su uvek ostavljali na miru divljake. Ako se pustinja pokazivala žiteljima grada, onda je to činila preko lica Slobodnjaka, prekrivenih filterima za nos i usta.
<BR>&nbsp;&nbsp;&nbsp;&nbsp;&nbsp;Uistinu, postojala je mala opasnost da bi mogao da ga prepozna, po hodu, mirisu ili očima, neko iz starih siečkih dana. Čak i da se to dogodi, mogućnost za susret sa neprijateljem bile su neznatne.
<BR>&nbsp;&nbsp;&nbsp;&nbsp;&nbsp;Šuštanje draperije na vratima i snop svetlosti prekinuli su njegovo sanjarenje. Ušla je Čani, noseći servis za kafu na poslužavniku od platine. Pratile su je dve svetleće kugle, koje su poput strela poletele na svoja mesta: jedna na uzglavlje kreveta, dok je druga ostala pored žene da joj osvetljava poslužavnik.
<BR>&nbsp;&nbsp;&nbsp;&nbsp;&nbsp;Čani se kretala sa bezvremenim izgledom krhke moći - tako samozadovoljna, tako ranjiva. U tom trenutku ga je nešto u načinu na koji se nagla nad servisom za kafu podsetilo na njihove prve dane. Crte njenog lica, koje nisu otkrivale godine, zadržale su svoj tamno-bebasti izgled, ali u spoljašnjim uglovima očiju bez beonjača mogle su se primetiti bore: 'peščani tragovi', nazivali su ih Slobodnjaci iz pustinje.
<BR>&nbsp;&nbsp;&nbsp;&nbsp;&nbsp;Para je pokuljala iz džezve kada je podigla poklopac, uhvativši ga za smaragdnu Hagar ručicu. Da kafa još nije gotova, bilo mu je jasno po načinu na koji je vratila pokopac. Džezva je imala oblik trudne žene izvajane u srebru. Postala je Polovo vlasništvo kao ganima, ratni plen zadobijen nakon dvoboja u kome je poginuo prethodni vlasnik. Džamis, da tako se zvaše... Džamis. Kako je čudnu besmrtnost smrt podarila Džamisu. Znajući da je smrt neumitna, da li mu je ikada ovakva jedna misao pala na pamet.
<BR>&nbsp;&nbsp;&nbsp;&nbsp;&nbsp;Čani je ređala šoljice: plavu grnčariju, šćućurenu poput služinčadi u podnožju ogromne džezve. Bilo je ukupno tri šoljice: dve za njih dvoje i jedna za sve prethodne vlasnike.
<BR>&nbsp;&nbsp;&nbsp;&nbsp;&nbsp;"Još samo koji trenutak", reče.
<BR>&nbsp;&nbsp;&nbsp;&nbsp;&nbsp;Pogledala ga je, i Pol se zapitao kako li on njoj izgleda. Da li je za nju još bio egzotičan stranac, vitak i čvrst, ali debeo od vode u poređenju sa Slobodnjacima? Da li je i dalje bio Usul, kako su ga u plemenu zvali, onaj koji ju je uveo u 'slobodnjački tau', dok su bili izgnanici u pustinji?
<BR>&nbsp;&nbsp;&nbsp;&nbsp;&nbsp;Pol je spustio pogled na sopstveno telo: čvrsti mišići, vitkost... nekoliko ožiljaka više, ali u osnovi je ostao isti, bez obzira što je dvanaest godina proveo kao Car. Podigavši pogled, ugleda svoje lice u malom ogledalu na polici - potpuno plave oči Slobodnjaka, tragovi odavanja začinu i oštar nos Atreida. Bio je pravi unuk onog Atreida koji je umro u areni pripremajući paradu za svoj narod.
<BR>&nbsp;&nbsp;&nbsp;&nbsp;&nbsp;Pol se prisetio nečeg što je starac jednom rekao: 'Onaj ko vlada preuzima na sebe neopozivu odgovornost za one kojima vlada. Ti si pravi otac porodice. To ponekad zahteva nesebičnu ljubav koja onima kojima vladaš može izgledati jedino zabavna.'
<BR>&nbsp;&nbsp;&nbsp;&nbsp;&nbsp;Narod se još sa blagonaklonošću sećao starca.
<BR>&nbsp;&nbsp;&nbsp;&nbsp;&nbsp;A šta sam ja učinio za ime Atreida? upita se Pol. Pustio sam vuka među ovce.
<BR>&nbsp;&nbsp;&nbsp;&nbsp;&nbsp;Za trenutak mu na um padoše ubijanja i divljaštva koja se vrše u njegovo ime.
<BR>&nbsp;&nbsp;&nbsp;&nbsp;&nbsp;"A sada u postelju", reče Čani oštrim tonom u kome se osećala naredba. Pol je znao da bi taj ton zaprepastio carske podanike.
<BR>&nbsp;&nbsp;&nbsp;&nbsp;&nbsp;Poslušao ju je i legao u postelju sa rukama ispod glave, prepuštajući se prijatnim i bliskim Čaninim pokretima.
<BR>&nbsp;&nbsp;&nbsp;&nbsp;&nbsp;Soba u kojoj su se nalazili odjednom mu se učini smešna. Uopšte nije nalikovala onome što svetina zamišlja kao Carevu spavaću sobu. Žuta svetlost nemirnih sjajnih kugli pokretala je senke duž niza obojenih staklenih krčaga na polici iza Čani. Pol se priseti šta se u njima nalazi - osušeni sastojci pustinjske farmakopeje, melemi, tamjan, uspomene... zrnca peska iz Sieč Tabra, uvojak kose njihovog prvenca... odavno već mrtvog... dvanaest godina mrtvog... nedužnog posmatrača i žrtve bitke koja je Pola učinila Carem.
<BR>&nbsp;&nbsp;&nbsp;&nbsp;&nbsp;Jak miris začinske kafe ispunio je sobu. Pol ga je udisao i posmatrao žutu zdelu pored poslužavnika na kome je Čani spravljala kafu. U zdeli je bilo zemljanih oraha. Neizbežni tragač za otrovom izmileo je ispod stola i rukama kao u insekta zamlatarao nad hranom. Njuškalo ga je razljutilo. U pustinjskim danima njuškala im nikada nisu bila potrebna.
<BR>&nbsp;&nbsp;&nbsp;&nbsp;&nbsp;"Kafa je gotova", reče Čani. "Da li si gladan?"
<BR>&nbsp;&nbsp;&nbsp;&nbsp;&nbsp;Njegovo ljutito odricanje zaglušio je prodorni pisak teretnog broda za prevoz začina koji se vinuo u svemir sa polja van Arakena.
<BR>&nbsp;&nbsp;&nbsp;&nbsp;&nbsp;Čani je primetila njegov bes, pa ipak i dalje je sipala kafu, ostavivši mu je na dohvat ruke. Sela je u podnožje kreveta, otkrila mu noge i počela da ih trlja tamo gde su mu mišići bili nabrekli od šetnje u pustinjskom odelu. Nežno, sa nezainteresovanim izrazom koji ga nije prevario, reče: "Hajde da razgovaramo o Irulaninoj želji da ima dete."
<BR>&nbsp;&nbsp;&nbsp;&nbsp;&nbsp;Polove oči se razrogačiše. Pažljivo je proučavao Čani. "Ima manje od dva dana kako se Irulan vratila iz Valaka", reče on. "Da li te je posetila?"
<BR>&nbsp;&nbsp;&nbsp;&nbsp;&nbsp;"Nismo razgovarale o njenim frustracijama", reče Čani.
<BR>&nbsp;&nbsp;&nbsp;&nbsp;&nbsp;Pol uključi punu mentalnu opreznost i stade pomno da ispituje Čani na način Bene Geserita kome ga je naučila majka, prekršivši tako zakletvu datu Sesetrinstvu. Nije voleo da se služi tim sredstvima kada je Čani bila u pitanju. Deo vlasti koju je imala nad njim sastojao se u tome što je retko kada bio primoran da je proučava. Čani je uglavnom izbegavala indiskretna pitanja. Zadržala je slobodnjački osećaj za lepo ponašanje. Pitanja su joj mnogo češće bila praktična. Ono što je zanimalo Čani bile su činjenice koje su se ticale položaja njenog čoveka - njegove snage u veću, odanosti legija, moći i sposobnosti neprijatelja. Pamtila je čitave kataloge imena i sasvim sporednih pojedinosti. Mogla je da navede glavne slabosti svakog poznatog neprijatelja, mogući raspored protivničkih snaga, ratne planove vojnih starešina, opremljenost i proizvodne kapacitete osnovnih industrijskih grana.
<BR>&nbsp;&nbsp;&nbsp;&nbsp;&nbsp;Zbog čega je sada, pitao se Pol, razmišljala o Irulan?
<BR>&nbsp;&nbsp;&nbsp;&nbsp;&nbsp;"Gnjavim te", reče Čani. "Nisam to nameravala."
<BR>&nbsp;&nbsp;&nbsp;&nbsp;&nbsp;"A šta si nameravala?"
<BR>&nbsp;&nbsp;&nbsp;&nbsp;&nbsp;Osmehnula se plašljivo, susrevši njegov pogled. "Ako si ljut, ljubavi, molim te ne krij to!"
<BR>&nbsp;&nbsp;&nbsp;&nbsp;&nbsp;Pol se zavalio na uzglavlje. "Da je oteram?" zapita je. "Ne koristi mi više toliko, a i ne dopada mi se ono što slutim u vezi sa njenom posetom Sestrinstvu."
<BR>&nbsp;&nbsp;&nbsp;&nbsp;&nbsp;"Nećeš je oterati", reče Čani. Govorila je razložno, nastavljajući da mu masira noge. "Mnogo puta si kazao da ti je ona veza sa našim neprijateljima, jer prateći njene postupke možeš da doznaš njihove planove."
<BR>&nbsp;&nbsp;&nbsp;&nbsp;&nbsp;"Pa zašto se onda raspituješ o njenoj želji da ima dete?"
<BR>&nbsp;&nbsp;&nbsp;&nbsp;&nbsp;"Smatram da bi to naše neprijatelje zbunilo, a Irulan dovelo u nezavidan položaj, ako ostane u drugom stanju s tobom."
<BR>&nbsp;&nbsp;&nbsp;&nbsp;&nbsp;Prema pokretima njenih ruku kojima mu je masirala noge, razabrao je koliko ju je skupo stajala ova izjava. Knedla mu zastade u grlu i on nežno reče: "Čani, voljena, zaklinjem ti se da je nikada neću odvesti u svoju postelju. Dete bi je učinilo isuviše moćnom. Zar bi želela da zauzme tvoje mesto?"
<BR>&nbsp;&nbsp;&nbsp;&nbsp;&nbsp;"Ja nemam svoje mesto."
<BR>&nbsp;&nbsp;&nbsp;&nbsp;&nbsp;"Nije tačno, Sihaja, moje pustinjsko proleće. Šta znači ova iznenadna briga za Irulan?"
<BR>&nbsp;&nbsp;&nbsp;&nbsp;&nbsp;"Brinem za tebe, ne za nju! Ako bude zanela dete Atreida, i njeni prijatelji će posumnjati u njenu vernost. Što manje poverenja imaju u nju, manje im je od koristi."
<BR>&nbsp;&nbsp;&nbsp;&nbsp;&nbsp;"Njeno dete - tvoja smrt", reče Pol. "Poznata ti je ovdašnja zavera." On rukom opisa krug oko Tvrđave.
<BR>&nbsp;&nbsp;&nbsp;&nbsp;&nbsp;"Moraš imati naslednika!" reče ona hrapavim glasom.
<BR>&nbsp;&nbsp;&nbsp;&nbsp;&nbsp;"Ahhh", izusti Pol.
<BR>&nbsp;&nbsp;&nbsp;&nbsp;&nbsp;To je, dakle, bilo po sredi: Čani mu nije podarila dete. Znači da to mora učiniti neka druga. Zašto ne Irulan? Tako su tekle Čanine misli. Do tog mora doći iz ljubavi, pošto je celo Carstvo poštovalo moćne tabue protiv neprirodnih načina. Čani je donela slobodnjačku odluku.
<BR>&nbsp;&nbsp;&nbsp;&nbsp;&nbsp;Pol je stao da proučava njeno lice s obzirom na ovaj novi momenat. To lice je na neki način poznavao bolje od svoga. Video ga je razneženo od strasti, mirno u snu, izobličeno od straha, ljutnje ili bola.
<BR>&nbsp;&nbsp;&nbsp;&nbsp;&nbsp;Zatvorio je oči i Čani mu se još jednom vratila u sećanje kao devojčica, skrivena velom proleća, kako peva ili se budi iz sna pored njega, tako savršena da ga je i sam pogled na nju ispunjavao ushićenjem. U njegovom sećanju ona se osmehnu... ispočetka stidljivo, a zatim kao da se naprezala da se otrgne od vizije, da pobegne.
<BR>&nbsp;&nbsp;&nbsp;&nbsp;&nbsp;Polova usta su se osušila. Za trenutak u nozdrvama je osetio dim opustošene budućnosti i glas neke druge vizije kako mu naređuje da se povuče... povuče... povuče. Uz pomoć proročkih vizija prisluškivao je večnost već veoma dugo, hvatajući odlomke stranih jezika, osluškujući kamenje i jedno tuđe telo. Još od dana prvog kontakta sa vraškom svrhovitošću on je gledao u budućnost, nadajući se da će tako naći spokoj.
<BR>&nbsp;&nbsp;&nbsp;&nbsp;&nbsp;Postojala je mogućnost, naravno. Više je to naslućivao, nego što je stvarno znao. Budućnost koja mu je izričito nalagala: povuci se, povuci se, povuci se.
<BR>&nbsp;&nbsp;&nbsp;&nbsp;&nbsp;Pol je otvorio oči i zagledao se u odlučno Čanino lice. Prestala je da mu masira noge i mirno sela u podnožje kreveta. Bile su mu bliske te crte punokrvne Slobodnjakinje ispod plave nezoni marame koju je često nosila uvijenu oko kose kada su bili sami u svojim odajama. Lice joj je pokrivala obrazina odlučnosti, drevni i njemu tuđ način razmišljanja. Žene Slobodnjaka hiljadama godina su delile svoje muškarce, što se nije uvek završavalo bez nesuglasica, ali zbog toga se nikada nisu našli pred uništenjem. Nešto tajnovito, slobodnjačko, nešto što je vodilo poreklo iz ovog običaja, dešava se sada u Čani.
<BR>&nbsp;&nbsp;&nbsp;&nbsp;&nbsp;"Jedino ćeš mi ti podariti naslednika koga želim", reče on.
<BR>&nbsp;&nbsp;&nbsp;&nbsp;&nbsp;"Da li si video to?" upita ga, stavivši mu naglaskom do znanja da ima na umu njegovu moć predviđanja.
<BR>&nbsp;&nbsp;&nbsp;&nbsp;&nbsp;Kao što je to činio mnogo puta, Pol se i sada zapitao da li je moguće objasniti tananost proroštva, bezbrojne Linije Vremena koje je vizija tkala pred njim iz talasave pređe. Uzdahnuo je pri spomenu na vodu koju je punim šakama zahvatio iz reke i stao da posmatra kako se mreška i isparava. U sećanju zagnjuri lice u nju. Ali kako je mogao da se osveži u budućnostima koje su postajale sve zamršenije usled plime bezbrojnih proročanstava?
<BR>&nbsp;&nbsp;&nbsp;&nbsp;&nbsp;"Znači, nisi video", reče Čani.
<BR>&nbsp;&nbsp;&nbsp;&nbsp;&nbsp;Budućnost jedva da mu je još bila pristupačna, sem u retkim trenucima izuzetnog napora, kada je trošio životne sokove, a i onda bi mu jedino otkrivala bol. Slutio je da se nalazi na negostoljubivoj ničijoj zemlji, pustari gde su mu osećanja previrala, kolebala se i ponirala u još neiskušene nemire.
<BR>&nbsp;&nbsp;&nbsp;&nbsp;&nbsp;Čani mu pokri noge i reče: "Naslednik za Kuću Atreida nije nešto što se prepušta slučaju ili jednoj ženi."
<BR>&nbsp;&nbsp;&nbsp;&nbsp;&nbsp;To bi mogle biti i reči njegove majke, pomisli Pol. Pitao se da li je gospa Džesika bila u tajnom dosluhu sa Čani. Njegova majka bi uvek najpre vodila računa o lozi Kuće Atreida. To je u njoj bilo odnegovano i uslovljeno bene-geseritskim vaspitanjem koje je dolazilo do izražaja čak i sada kada je svoje moći uperila protiv Sestrinstva.
<BR>&nbsp;&nbsp;&nbsp;&nbsp;&nbsp;"Prisluškivala si moj današnji razgovor sa Irulan", optuži je Pol.
<BR>&nbsp;&nbsp;&nbsp;&nbsp;&nbsp;"Prisluškivala sam", odvrati ona ne gledajući ga.
<BR>&nbsp;&nbsp;&nbsp;&nbsp;&nbsp;Pol usredsredi svoje sećanje na susret sa Irulan. Ušao je u porodični salon primetivši odmah nedovršenu haljinu na Čaninom razboju. U prostoriji se osećao jedak miris crva, zao miris koji je gotovo potiskivao jaku aromu cimeta od melanža. Neko je prosuo sirovu esenciju začina i pustio da je upije prostirka čije su niti takođe bile od začina. To se nije pokazalo kao dobar potez, pošto je esencija začina rastvorila prostirku. Na plastičnom podu, tamo gde se nalazila, ostale su zgrušane zejtinaste mrlje. Upravo je pomislio da pošalje po nekoga ko bi ih uklonio, kada unutra uđe Hara, Stilgarova žena i Čanina najbliža prijateljica, da najavi Irulanin dolazak.
<BR>&nbsp;&nbsp;&nbsp;&nbsp;&nbsp;Bio je prisiljen da razgovor vodi u prisustvu tog opakog mirisa, nesposoban da se otarasi slobodnjačke praznoverice koja kaže da opaki mirisi predskazuju veliku nesreću.
<BR>&nbsp;&nbsp;&nbsp;&nbsp;&nbsp;Kada je Irulan ušla, Hara se povuče.
<BR>&nbsp;&nbsp;&nbsp;&nbsp;&nbsp;"Dobrodošla", reče Pol.
<BR>&nbsp;&nbsp;&nbsp;&nbsp;&nbsp;Irulan je imala na sebi odoru od sivog tuljanovog krzna. Prikupila ju je i prinela ruku kosi. Mogao je da primeti kako ju je iznenadio njegov blagi ton. Osećao je da zaboravlja reči ljutnje, koje je sigurno pripremila za ovaj susret, i kako se zapliće u nova razmišljanja.
<BR>&nbsp;&nbsp;&nbsp;&nbsp;&nbsp;"Došla si da mi javiš kako je Sestrinstvo izgubilo i poslednje obeležje morala", reče on.
<BR>&nbsp;&nbsp;&nbsp;&nbsp;&nbsp;"Nije li opasno rugati se na njihov račun?" upita ona.
<BR>&nbsp;&nbsp;&nbsp;&nbsp;&nbsp;"Biti podrugljiv i opasan, ne ide baš jedno s drugim", primeti Pol. Njegovo otpadničko bene-geseritsko vaspitanje otkrilo mu je kako ona u sebi suzbija želju da se povuče. Napor koji je pri tom ulagala, izobličavao joj je lice strahom, što je bio očiti znak da joj je dodeljen zadatak koji joj se nije dopadao.
<BR>&nbsp;&nbsp;&nbsp;&nbsp;&nbsp;"Očekuju isuviše od princeze kraljevske krvi", primeti on.
<BR>&nbsp;&nbsp;&nbsp;&nbsp;&nbsp;Irulan se naglo umiri i Pol shvati da je uspostavila mentalnu kontrolu nad sobom. Zaista, bila je to teška odgovornost, pomisli on. Upitao se zašto mu proročke vizije nisu pružile uvid u ovu moguću budućnost.
<BR>&nbsp;&nbsp;&nbsp;&nbsp;&nbsp;Irulan se polako opuštala. Nije bilo svrhe predavati se strahu, baš kao ni ustuknuti, zaključila je.
<BR>&nbsp;&nbsp;&nbsp;&nbsp;&nbsp;"Dopustio si da ustrojstvo klime postane veoma primitivno", reče ona trljajući ruke kroz odoru. "Danas je bilo suvo i besnela je peščana oluja. Zar nikada nećeš dozvoliti da ovde pada kiša?"
<BR>&nbsp;&nbsp;&nbsp;&nbsp;&nbsp;"Nisi došla ovamo da razgovaramo o vremenu", primeti Pol. Iskusio je kako zaranja u dvoznačnosti. Da li je Irulan pokušala da mu saopšti nešto što joj njeno vaspitanje nije dozvoljavalo da kaže otvoreno? Izgledalo je tako. Osetio je da je preterao i da se mora vratiti na sigurniji teren.
<BR>&nbsp;&nbsp;&nbsp;&nbsp;&nbsp;"Moram imati dete", reče ona.
<BR>&nbsp;&nbsp;&nbsp;&nbsp;&nbsp;On odmahnu glavom.
<BR>&nbsp;&nbsp;&nbsp;&nbsp;&nbsp;"Moram imati naslednika", izdera se ona. "Ako bude potrebno, pronaći ću drugog oca za svoje dete. Prevariću te, a čikam te da to otkriješ svetu."
<BR>&nbsp;&nbsp;&nbsp;&nbsp;&nbsp;"Varaj me koliko hoćeš", reče on, "ali neću da čujem ni za kakvo dete."
<BR>&nbsp;&nbsp;&nbsp;&nbsp;&nbsp;"Kako me možeš sprečiti?"
<BR>&nbsp;&nbsp;&nbsp;&nbsp;&nbsp;Uz krajnje blagi osmeh, on reče: "Ako dođe do toga, narediću da te udave."
<BR>&nbsp;&nbsp;&nbsp;&nbsp;&nbsp;Za trenutak je zanemela od zapanjenosti; Pol oseti da Čani sluša njihov razgovor iza teških draperija koje su zaklanjale privatne odaje.
<BR>&nbsp;&nbsp;&nbsp;&nbsp;&nbsp;"Ja sam ti žena", prošaputa Irulan.
<BR>&nbsp;&nbsp;&nbsp;&nbsp;&nbsp;"Ne igrajmo se tih blesavih igara", reče on. "Ti imaš određenu ulogu i ništa više. Oboje znamo ko je moja prava žena."
<BR>&nbsp;&nbsp;&nbsp;&nbsp;&nbsp;"A ja sam ti samo sredstvo", reče ona ogorčeno.
<BR>&nbsp;&nbsp;&nbsp;&nbsp;&nbsp;"Ne želim da budem okrutan prema tebi", reče on.
<BR>&nbsp;&nbsp;&nbsp;&nbsp;&nbsp;"Izabrao si me za tu ulogu."
<BR>&nbsp;&nbsp;&nbsp;&nbsp;&nbsp;"Nisam ja", reče on. "Sudbina te je izabrala. Tvoj otac te je izabrao. Bene Geserit te je izabrao. Esnaf te je izabrao. Baš kao što su te sada izabrali još jednom. Kakva je uloga ovoga puta po sredi, Irulan?"
<BR>&nbsp;&nbsp;&nbsp;&nbsp;&nbsp;"Zašto ne mogu da imam tvoje dete?"
<BR>&nbsp;&nbsp;&nbsp;&nbsp;&nbsp;"Jer je to uloga za koju nisi izabrana."
<BR>&nbsp;&nbsp;&nbsp;&nbsp;&nbsp;"Moje je pravo da rodim carskog naslednika! Moj otac je bio..."
<BR>&nbsp;&nbsp;&nbsp;&nbsp;&nbsp;"Tvoj otac je bio i jeste životinja. Oboje znamo da je izgubio gotovo svaku vezu sa onima kojima je trebalo da vlada i koje je trebalo da štiti."
<BR>&nbsp;&nbsp;&nbsp;&nbsp;&nbsp;"Da li su ga mrzeli više nego što tebe mrze?" razbesnela se ona.
<BR>&nbsp;&nbsp;&nbsp;&nbsp;&nbsp;"Dobro pitanje", složi se on, a podrugljiv osmeh zaigra mu na uglovima usana.
<BR>&nbsp;&nbsp;&nbsp;&nbsp;&nbsp;"Kažeš da nikako ne želiš da budeš okrutan prema meni, a..."
<BR>&nbsp;&nbsp;&nbsp;&nbsp;&nbsp;"Zato sam i pristao da imaš ljubavnika koga god želiš. Ali shvati me dobro: imaj ljubavnika, ali ne donosi nikakvo kopile u moj dom. Odreći ću se takvog deteta. Neću ti zameriti na bilo kakvoj vezi sve dok si diskretna... i bez dece. Bio bih smešan ako bih pod ovakvim okolnostima imao neki drugi stav. Ali ne usuđuj se da prekoračiš dopuštenje koje sam ti dobrovoljno dao. Kada je u pitanju presto, strogo vodim računa o tome čija će krv teći venama njegovih naslednika. Bene Geserit nema upliva na to, a ni Esnaf. To je jedna od povlastica koje sam zadobio pošto sam uništio legije Sardaukara tvoga oca na Arakenskom Polju."
<BR>&nbsp;&nbsp;&nbsp;&nbsp;&nbsp;"Na tvoju dušu, onda", reče Irulan. Okrenula se i odjurila iz odaje.
<BR>&nbsp;&nbsp;&nbsp;&nbsp;&nbsp;Kada se sećanje na susret okončalo, Pol ponovo upravi misli na Čani koja je sedela pored njega na krevetu. Mogao je da razume svoja protivrečna osećanja prema Irulan, kao i Čaninu slobodnjačku odluku. Pod drugim okolnostima, Čani i Irulan mogle su biti prijateljice.
<BR>&nbsp;&nbsp;&nbsp;&nbsp;&nbsp;"Šta si odlučio?" zapita Čani.
<BR>&nbsp;&nbsp;&nbsp;&nbsp;&nbsp;"Nikakvo dete", reče on.
<BR>&nbsp;&nbsp;&nbsp;&nbsp;&nbsp;Čani opisa slobodnjački znak kris-noža kažiprstom i palcem desne ruke.
<BR>&nbsp;&nbsp;&nbsp;&nbsp;&nbsp;"Moglo bi da dođe do toga", složio se Pol.
<BR>&nbsp;&nbsp;&nbsp;&nbsp;&nbsp;"Ne misliš, valjda, da bi dete bilo šta rešilo u vezi sa Irulan?" zapitala je.
<BR>&nbsp;&nbsp;&nbsp;&nbsp;&nbsp;"Samo budala bi mogla to da pomisli."
<BR>&nbsp;&nbsp;&nbsp;&nbsp;&nbsp;"Ja nisam budala, ljubavi."
<BR>&nbsp;&nbsp;&nbsp;&nbsp;&nbsp;Obuzeo ga je bes. "Nikada i nisam rekao da jesi! Ali ovo o čemu pričamo nije nikakav vražji romantični roman. Tamo u dvorani nalazi se prava princeza. Odrasla je okružena svim mogućim prljavim intrigama carskog Dvora. Kovanje zavere isto je tako normalno kao i pisanje tih njenih glupih istorija!"
<BR>&nbsp;&nbsp;&nbsp;&nbsp;&nbsp;"One nisu glupe, ljubavi."
<BR>&nbsp;&nbsp;&nbsp;&nbsp;&nbsp;"Možda i nisu." Obuzdao je bes i uzeo je za ruke. "Izvini. Ali ta žena je umešana u mnoge zavere, čak i u zavere unutar zavera. Popusti li se ma kojoj od njenih ambicija, ona ne može da se zaustavi."
<BR>&nbsp;&nbsp;&nbsp;&nbsp;&nbsp;Čani prozbori nežnim glasom: "Nisam li to uvek govorila?"
<BR>&nbsp;&nbsp;&nbsp;&nbsp;&nbsp;"Naravno da jesi." Zagledao se u nju. "Pa šta onda u stvari pokušavaš da mi kažeš?"
<BR>&nbsp;&nbsp;&nbsp;&nbsp;&nbsp;Legla je pored njega, spustivši glavu na njegovo rame. "Odlučili su kako da se bore protiv tebe", reče ona. "Irulan sva odiše tajnim odlukama."
<BR>&nbsp;&nbsp;&nbsp;&nbsp;&nbsp;Pol je pomilova po kosi.
<BR>&nbsp;&nbsp;&nbsp;&nbsp;&nbsp;Čani mu je konačno skinula i poslednju koprenu.
<BR>&nbsp;&nbsp;&nbsp;&nbsp;&nbsp;Vraška svrhovitost ga ošinu poput munje. Bio je to koriolis vetar u njenoj duši. Hujao je kroz ustrojstvo njegovog bića. Telo mu je poznavalo stvari koje on nikada nije naučio.
<BR>&nbsp;&nbsp;&nbsp;&nbsp;&nbsp;"Čani, voljena", prošaputa, "da li ti je poznato šta ću žrtvovati da dokrajčim Džihad - da se otarasim grozne božanstvenosti koju mi je nametnuo Kvizarat?"
<BR>&nbsp;&nbsp;&nbsp;&nbsp;&nbsp;Ona zadrhta. "Treba samo da narediš", reče.
<BR>&nbsp;&nbsp;&nbsp;&nbsp;&nbsp;"Oh, ne. Čak i kada bih sada umro, moje ime bi ih i dalje vodilo. Kada samo pomislim da je ime Atreida vezano za religijski pokolj..."
<BR>&nbsp;&nbsp;&nbsp;&nbsp;&nbsp;"Ali ti si Car! Ti znaš..."
<BR>&nbsp;&nbsp;&nbsp;&nbsp;&nbsp;"Ja sam samo puki simbol. Kada neko postane božanstvo, taj takozvani bog više ničim ne upravlja." Počeo je oporo da se smeje. Osećao je da se budućnost osvrće na njega kroz dinastije o kojima i ne sanja. Biće mu se razdiralo, jecalo otrgnuto iz lanca sudbine - od njega je ostalo samo ime. "Bio sam izabran", reče. "Možda na rođenju... sigurno pre nego što sam išta rekao o tome. Bio sam izabran."
<BR>&nbsp;&nbsp;&nbsp;&nbsp;&nbsp;"Tada se povuci", reče ona.
<BR>&nbsp;&nbsp;&nbsp;&nbsp;&nbsp;Čvrsto ju je obgrlio. "Kada dođe vreme za to, voljena. Daj mi još malo vremena."
<BR>
<BR>&nbsp;&nbsp;&nbsp;&nbsp;&nbsp;Neprolivene suze su mu pekle oči.
<BR>&nbsp;&nbsp;&nbsp;&nbsp;&nbsp;"Trebalo bi da se vratimo u Sieč Tabr", reče Čani. "U ovom kamenom šatoru postoji premnogo problema s kojima se treba nositi."
<BR>&nbsp;&nbsp;&nbsp;&nbsp;&nbsp;Klimnuo je glavom, dok mu je brada skliznula preko glatkog materijala marame kojom je Čani uvezivala kosu. Umirujući miris začina na koji se osećala ispunio mu je nozdrve.
<BR>&nbsp;&nbsp;&nbsp;&nbsp;&nbsp;Sieč. Obuzela ga je ta drevna Čakobsa reč: mesto, sklonište koje je pružalo sigurnost u doba opasnosti. Čanin predlog probudio je u njemu čežnju za otvorenim peščanim pejsažom, za jasnim udaljenostima gde se neprijatelj vidi izdaleka.
<BR>&nbsp;&nbsp;&nbsp;&nbsp;&nbsp;"Plemena očekuju da im se Muad'Dib vrati", reče ona. Podigla je glavu da bi mu videla lice. "Ti pripadaš nama."
<BR>&nbsp;&nbsp;&nbsp;&nbsp;&nbsp;"Ja pripadam viziji", prošaputao je.
<BR>&nbsp;&nbsp;&nbsp;&nbsp;&nbsp;Mislio je na Džihad, na gene koji se mešaju širom nebrojenih parseka i na viziju koja mu je naznačila na koji način to može da dokrajči. Da li bi trebalo da plati cenu? Sva mržnja bi tada isparila, zgasla poput vatre - ugarak po ugarak. Ali... oh! Cena je bila strašna!
<BR>&nbsp;&nbsp;&nbsp;&nbsp;&nbsp;Nikada nisam želeo da budem bog, pomisli. Želeo sam jedino da nestanem poput kapi rose koju zatekne jutro. Nisam svojom voljom želeo da budem ni anđeo ni đavo... kao da sam to postao omaškom.
<BR>&nbsp;&nbsp;&nbsp;&nbsp;&nbsp;"Hoćemo li se vratiti u sieč?" navaljivala je Čani.
<BR>&nbsp;&nbsp;&nbsp;&nbsp;&nbsp;"Da", prošaputao je, a pomislio: Moram platiti cenu. Čani je duboko uzdahnula, spustivši se ponovo pored njega.
<BR>&nbsp;&nbsp;&nbsp;&nbsp;&nbsp;Dangubio sam, pomislio je. Sada je tek shvatio koliko su ga sputavali ljubav i Džihad. A šta predstavlja jedan život, bez obzira koliko cenjen, prema svim onim životima koje će Džihad još oduzeti? Da li se pojedinačna beda može porediti sa agonijom mnoštva?
<BR>&nbsp;&nbsp;&nbsp;&nbsp;&nbsp;"Ljubav?" reče Čani upitnim glasom.
<BR>&nbsp;&nbsp;&nbsp;&nbsp;&nbsp;Pokrio joj je rukom usta.
<BR>&nbsp;&nbsp;&nbsp;&nbsp;&nbsp;Predaću se, pomislio je. Pobeći ću dok još imam snage, provući ću se kroz iglene uši. Bila je to beskorisna misao, i on je to znao. Džihad bi sledio i njegov duh.
<BR>&nbsp;&nbsp;&nbsp;&nbsp;&nbsp;Šta da odgovori? pitao se. Kako da objasni kada je okružen sve samim budalama? Ko bi mogao da razume?
<BR>&nbsp;&nbsp;&nbsp;&nbsp;&nbsp;Želim jedino da se osvrnem i kažem: 'Evo! Evo života koji nije mogao da me zadrži. Pogledajte! Ja nestajem! Više me ne mogu zadržati ni zatvor ni kolopleti ljudske domišljatosti. Odričem se svoje religije! Ovaj slavni trenutak pripada samo meni! Slobodan sam!'
<BR>&nbsp;&nbsp;&nbsp;&nbsp;&nbsp;Kakve prazne reči!
<BR>&nbsp;&nbsp;&nbsp;&nbsp;&nbsp;"Juče je primećen veliki crv ispod Zaštitnog Zida", reče Čani. "Kažu da je bio dug preko sto metara. Tako veliki crvi retko dolaze u ovu oblast. Odbija ih voda, pretpostavljam. Priča se da je ovaj došao da pozove Muad'Diba da se vrati kući - u svoju pustinju." Uštinula ga je za prsa. "Ne smej mi se!"
<BR>&nbsp;&nbsp;&nbsp;&nbsp;&nbsp;"Ne smejem se."
<BR>&nbsp;&nbsp;&nbsp;&nbsp;&nbsp;Pola je namah tako opčinio mit Slobodnjaka, da je osetio kako mu se srce steže, kako nešto utiče na njegovu liniju života: adab, prizivno sećanje. Video je svoju dečju sobu na Kaladanu, zatim... tamnu noć u kamenoj sobi... viziju! Bio je to jedan od njegovih najranijih trenutaka predviđanja. Osećao je kako mu um zaranja u viziju, ugledao je kroz skriven oblak sećanja (viziju unutar vizije) red Slobodnjaka u odeći posutoj prašinom. Prolazili su pored udubljenja u visokim stenama. Nosili su neki dugi tovar umotan u tkaninu.
<BR>&nbsp;&nbsp;&nbsp;&nbsp;&nbsp;Pol je začuo svoj glas u viziji: "To je bilo veoma slatko... ali ti si bila najslađa od svih..."
<BR>&nbsp;&nbsp;&nbsp;&nbsp;&nbsp;Adab ga iznenada oslobodi.
<BR>&nbsp;&nbsp;&nbsp;&nbsp;&nbsp;"Tako si tih", prošaputa Čani. "Zašto?"
<BR>&nbsp;&nbsp;&nbsp;&nbsp;&nbsp;Pol se naježi, a zatim uspravi, sve vreme gledajući u stranu.
<BR>&nbsp;&nbsp;&nbsp;&nbsp;&nbsp;"Ljutiš se što sam išla do ivice pustinje?" reče Čani.
<BR>&nbsp;&nbsp;&nbsp;&nbsp;&nbsp;On bez reči odmahnu glavom.
<BR>&nbsp;&nbsp;&nbsp;&nbsp;&nbsp;"Išla sam samo zato što želim dete", reče Čani.
<BR>&nbsp;&nbsp;&nbsp;&nbsp;&nbsp;Pol nije bio u stanju da govori. Osetio se potpuno u vlasti sirove sile te rane vizije. Vraška svrhovitost! U tom trenutku ceo njegov život podsećao je na drhtaj grane kada sa nje prhne ptica... a ptica je bila slučaj. Slobodna volja.
<BR>&nbsp;&nbsp;&nbsp;&nbsp;&nbsp;Progutao sam mamac proroštva, pomisli.
<BR>&nbsp;&nbsp;&nbsp;&nbsp;&nbsp;Gutanje ovog mamca moglo je da znači da će mu život ubuduće teći samo jednim pravcem. Da li je istina, pitao se, da proročanstvo nije predskazalo budućnost? Da li je moguće da je proročanstvo stvorilo budućnost, da li mu se život zapleo u pređu istkanu od nevidljivih niti, zarobio se u to davno oživljavanje, kao žrtva paučinaste budućnosti koja ga je već čekala razjapljenih čeljusti.
<BR>&nbsp;&nbsp;&nbsp;&nbsp;&nbsp;Prisetio se aksioma Bene Geserita: Koristiti sirove sile znači beskrajno se izložiti dejstvu još jačih sila.
<BR>&nbsp;&nbsp;&nbsp;&nbsp;&nbsp;"Znam da te to ljuti", reče Čani, dodirujući mu ruku. "Istina je da su se plemena vratila starim obredima i krvnim žrtvama, ali ja nisam učestvovala u tome."
<BR>&nbsp;&nbsp;&nbsp;&nbsp;&nbsp;Pol je uzdahnuo duboko i drhtavo. Bujica njegove vizije se rasula, postavši duboko, mirno mesto, čije su se struje kretale sa apsorbujućom snagom izvan njegovog domašaja.
<BR>&nbsp;&nbsp;&nbsp;&nbsp;&nbsp;"Molim te", preklinjala je Čani. "Želim dete, naše dete. Da li je to tako strašno?"
<BR>&nbsp;&nbsp;&nbsp;&nbsp;&nbsp;Pol je pomilova po ruci koja je ležala na njegovoj, a zatim se odmače. Ustao je iz kreveta, ugasio svetleće kugle i otišao do balkonskog prozora da bi razgrnuo zastore. Otvorena pustinja nije mogla da se uvuče ovamo sem preko svojih mirisa. Spram njega se u noćno nebo uzdizao zid bez prozora. Kosi mesečevi zraci obasjavali su ograđenu baštu, drveće-stražare, široke listove i vlažne krošnje. Mogao je da vidi bazen za ribe čija je voda odražavala zvezde koje su svetlucale kroz granje drveća, jezerca belog, cvetnog sjaja u dubokoj senci. Za trenutak je baštu video očima Slobodnjaka: izgledala mu je tuđa, preteća, opasna jer je trošila ogromne količine vode.
<BR>&nbsp;&nbsp;&nbsp;&nbsp;&nbsp;Setio se prodavaca Vode koje je upropastio tako što je ovu dragocenu tečnost nemilice rasipao. Mrzeli su ga. Uništio je prošlost. Postojali su i drugi, čak i oni koji su se borili za sole da bi kupili dragocenu vodu, koji su ga mrzeli jer je izmenio stare običaje. Sa napretkom ekološkog sistema, koga je naložio Muad'Dib, a čiji je cilj bio preinačavanje izgleda planete, uporedo je rastao i otpor ljudi. Nije li bila drska, zapitao se, i sama pomisao da može preobraziti celu planetu - da sve raste isključivo prema njegovim željama? Čak i da je uspeo, šta bi se dogodilo sa ostalim svemirom? Da li se i on bojao podrvrgavanja sličnom preobražaju?
<BR>&nbsp;&nbsp;&nbsp;&nbsp;&nbsp;Iznenada, on navuče zastore i ugasi ventilatore. Okrenuo se prema Čani koja je sada bila negde u mraku i čekala ga. Njeno vodeno prstenje zveckalo je poput zvončića hodočasnika. Pipajući, tražio je put prema zvuku, dok nije sreo njene ispružene ruke.
<BR>&nbsp;&nbsp;&nbsp;&nbsp;&nbsp;"Voljeni", prošaputa ona. "Da li sam te zabrinula?"
<BR>&nbsp;&nbsp;&nbsp;&nbsp;&nbsp;Rukama je obuhvatila njegovu budućnost, baš kao što je sada obuhvatila njega.
<BR>&nbsp;&nbsp;&nbsp;&nbsp;&nbsp;"Nisi ti", reče on. "Oh... nisi ti."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
