<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Za Muad'Diba kažemo da je otišao na put u zemlju u kojoj hodamo ne ostavljajući tragove.
<BR>
<BR>&nbsp;&nbsp;&nbsp;&nbsp;&nbsp;Preambula u 'Kvizaratsku veru'
<BR>
<BR>&nbsp;&nbsp;&nbsp;&nbsp;&nbsp;Rov pun vode predstavljao je poslednji bedem pred peskom i krajnju granicu nasada siečkog imanja. Posle njega je dolazio kameni most, a zatim se pod Ajdahovim stopalima rasprostrla otvorena pustinja. Pobrđe Sieč Tabra dominiralo je noćnim nebom iza njega. Svetlost oba meseca zamrzla mu je visoke rubove. Voćnjak se prostirao gotovo do same vode.
<BR>&nbsp;&nbsp;&nbsp;&nbsp;&nbsp;Ajdaho je zastao na ivici pustinje i zagledao se unazad, u rascvetale grane koje su se nadnosile nad utihlom vodom; odsjaj i stvarnost - četiri meseca. Osećao je masnoću pustinjskog odela na svojoj koži. Vlažni mirisi kremena nadraživali su mu nozdrve i pored filtera kroz koje su prolazili. Čulo se zloćudno cerekanje vetra kroz krošnje voćnjaka. Osluškivao je noćne zvuke. Kangaro miševi oglašavali su se iz trave nedaleko od vode; jednolično graktanje sokola odjekivalo je među senkama kamene grbine; iz otvorene pustinje dopiralo je vetrom razvejano šištanje peščanih vodopada.
<BR>&nbsp;&nbsp;&nbsp;&nbsp;&nbsp;Ajdaho se okrenu u pravcu ovog poslednjeg zvuka.
<BR>&nbsp;&nbsp;&nbsp;&nbsp;&nbsp;Nije mogao da primeti nikakav pokret tamo napolju, među zidinama obasjanim mesečinom.
<BR>&nbsp;&nbsp;&nbsp;&nbsp;&nbsp;Tandis je dovde dopratio Pola, a zatim se vratio da saopšti šta je učinio. Pol je nastavio put u pustinju - poput Slobodnjaka.
<BR>&nbsp;&nbsp;&nbsp;&nbsp;&nbsp;"Bio je slep - odista slep", rekao je Tandis, kao da je to sve objašnjavalo. "Pre toga, imao je viziju o kojoj nam je pričao... ali..."
<BR>&nbsp;&nbsp;&nbsp;&nbsp;&nbsp;Sleganje ramenima. Slepi Slobodnjak je napušten u pustinji. Muad'Dib je bio Car, ali i Slobodnjak. Nije li se pobrinuo da mu Slobodnjaci paze i podižu decu? Bio je Slobodnjak.
<BR>&nbsp;&nbsp;&nbsp;&nbsp;&nbsp;Ovo je pustinja skeleta, zaključio je Ajdaho. Ivice stena, obasjane srebrnastom mesečinom, štrčale su iz peska; iza njih, počinjale su dine.
<BR>&nbsp;&nbsp;&nbsp;&nbsp;&nbsp;Nije trebalo da ga ostavim samog, ni za trenutak, pomisli Ajdaho. Znao sam šta je naumio.
<BR>&nbsp;&nbsp;&nbsp;&nbsp;&nbsp;"Rekao mi je da budućnosti više nije potrebno njegovo fizičko prisustvo", izvestio je Tandis. "Kada se udaljio od mene, još jednom me je pozvao. 'Sada sam slobodan' - bile su njegove reči."
<BR>&nbsp;&nbsp;&nbsp;&nbsp;&nbsp;Proklete da su! pomisli Ajdaho.
<BR>&nbsp;&nbsp;&nbsp;&nbsp;&nbsp;Slobodnjaci su odbili da pošalju toptere ili bilo kakva vozila u potragu. Spasavanje se kosilo sa njihovim drevnim običajima.
<BR>&nbsp;&nbsp;&nbsp;&nbsp;&nbsp;"Naći će se crv za Muad'Diba", govorili su. I počeli su da pevaju za one prepuštene pustinji, one čija je voda namenjena Šai-Huludu. "Majko peska, oče Vremena, začetku života, pomozite mu na njegovom putu."
<BR>&nbsp;&nbsp;&nbsp;&nbsp;&nbsp;Ajdaho sede na ravnu stenu i zagleda se u pustinju. Noć u njoj bila je ispunjena prikrivenim obličjima. Nije postojao način da se pouzdano utvrdi kuda je Pol otišao.
<BR>&nbsp;&nbsp;&nbsp;&nbsp;&nbsp;"Sada sam slobodan."
<BR>&nbsp;&nbsp;&nbsp;&nbsp;&nbsp;Ajdaho glasno izgovori te reči, iznenađen zvukom sopstvenog glasa. Pustio je da mu neko vreme misli lutaju, prisećajući se dana kada je malog Pola poveo na riblju pijacu na Kaladanu; odraz sunca zaslepljujuće je igrao na površini vode, a mrtva bogatstva mora bila su izložena na prodaju. Ajdaho se sećao Gurni Haleka koji im je svirao na balisetu - zadovoljstva, smeha. Ritmovi su mu dobovali u svesti, vodeći mu um kao sužnja niz kanale upamćenih radosti.
<BR>&nbsp;&nbsp;&nbsp;&nbsp;&nbsp;Gurni Halek. Gurni bi njega okrivio za ovu tragediju.
<BR>&nbsp;&nbsp;&nbsp;&nbsp;&nbsp;Muzika sećanja je utihla.
<BR>&nbsp;&nbsp;&nbsp;&nbsp;&nbsp;Prisetio se Polovih reči: 'Postoje problemi u ovoj vaseljeni na koje nema odgovora.'
<BR>&nbsp;&nbsp;&nbsp;&nbsp;&nbsp;Ajdaho poče da razmišlja o načinu na koji će Pol umreti tamo napolju, u pustinji. Brzo, tako što će ga ubiti crv? Polako, na suncu? Neki od Slobodnjaka u sieču rekli su da Muad'Dib nikada neće umreti, jer je stupio u ruh-svet gde postoje sve moguće budućnosti, da će nadalje biti prisutan u alam al-mitalu, lutajući tamo do beskonačnosti čak i kada njegovo telo prestane da bivstvuje.
<BR>&nbsp;&nbsp;&nbsp;&nbsp;&nbsp;On će umreti, a ja ne mogu to da sprečim, pomisli Ajdaho.
<BR>&nbsp;&nbsp;&nbsp;&nbsp;&nbsp;Počeo je da shvata kako postoji izvesna prezriva otmenost u umiranju bez ikakvog traga - bez ostataka, ičega, imajući pri tom celu planetu za grobnicu.
<BR>&nbsp;&nbsp;&nbsp;&nbsp;&nbsp;Mentate, odgonetni se, pomisli on.
<BR>&nbsp;&nbsp;&nbsp;&nbsp;&nbsp;Reči izbiše na površinu njegovog sećanja - obredne reči jednog poručnika iz redova Fedajkina, prilikom postavljanja straže koja će paziti na Muad'Dibovu decu: 'To će biti sveta dužnost svakog oficira koji je u službi...'
<BR>&nbsp;&nbsp;&nbsp;&nbsp;&nbsp;Kaćipernost i nadmenost ovog vladinog žargona izazvaše bes u njemu. On je očarao Slobodnjake. U stvari, očarao svakoga. Jedan čovek, jedan veliki čovek, umire tamo napolju, a taj žargon je i dalje bio sam sebi svrha...
<BR>&nbsp;&nbsp;&nbsp;&nbsp;&nbsp;Šta se dogodilo, upita se on, sa svim onim jasnim značenjima koja nisu ostavljala mesta ni za kakve besmislice? Negde, u nekom izgubljenom negde koje je Carstvo stvorilo, ona su bila zazidana, zapečaćena, kako ih neko ne bi slučajno ponovo otkrio. Um je počeo da mu traga za rešenjima na mentatski način. Tu je svetlela luča znanja i mudrosti - poput kose Lorelaj koja svojim sjajem neodoljivo mami raspevane mornare... mami ih u smaragdne pećine...
<BR>&nbsp;&nbsp;&nbsp;&nbsp;&nbsp;Najednom, Ajdaho se trže iz katatoničkog zaborava.
<BR>&nbsp;&nbsp;&nbsp;&nbsp;&nbsp;Tako je! pomisli on. Radije ću iščeznuti u samome sebi nego što ću se suočiti sa vlastitom pogreškom!
<BR>&nbsp;&nbsp;&nbsp;&nbsp;&nbsp;Taj trenutak, u kome je gotovo potonuo u sebe, ostade mu urezan u pamćenje. Izučavajući ga, osetio je kako mu se život širi do krajnjih granica postojanja vaseljene. Stvarno telo ležalo je zgusnuto, konačno, u svojoj smaragdnoj pećini svesti, ali mu je zato biće steklo beskonačni život.
<BR>&nbsp;&nbsp;&nbsp;&nbsp;&nbsp;Ajdaho ustade, osećajući da ga je pustinja pročistila. Nošen vetrom, pesak je počeo da škripi i da se taloži po listovima voćnjaka iza njega. U noćnom vazduhu osećao se suv i neprijatan miris prašine. Odora mu se pod iznenadnim naletima vetra priljubljivala uz telo.
<BR>&nbsp;&nbsp;&nbsp;&nbsp;&nbsp;Negde daleko u otvorenoj pustinji, shvatio je Ajdaho, besnela je majka oluja, podižući vrtloge uskovitlane prašine žestoko i bučno - džinovski crv od peska dovoljno snažan da odvaja meso od kostiju.
<BR>&nbsp;&nbsp;&nbsp;&nbsp;&nbsp;Sjediniće se s pustinjom, pomisli Ajdaho. Pustinja će ga ispuniti.
<BR>&nbsp;&nbsp;&nbsp;&nbsp;&nbsp;Ova Zensuni misao potekla je njegovim umom poput bistre vode. Znao je da će Pol, tamo napolju, nastaviti da ide napred. Jedan Atreid neće se potpuno predati sudbini čak ni kada je sasvim svestan njene neumitnosti.
<BR>&nbsp;&nbsp;&nbsp;&nbsp;&nbsp;Tog časa, Ajdahu se javi proročanstvo u kome je video da će ljudi budućnosti govoriti o Polu rečima koje su u bliskoj vezi sa morima. Uprkos životu provedenom u prašini i dalje će ga pratiti voda. 'Njegovo telo je potonulo', govoriće, 'ali on je nastavio da pliva.'
<BR>&nbsp;&nbsp;&nbsp;&nbsp;&nbsp;Iza Ajdaha, jedan čovek se nakašlja.
<BR>&nbsp;&nbsp;&nbsp;&nbsp;&nbsp;Ajdaho se okrenu i primeti Stilgara kako stoji na mostu preko kanata.
<BR>&nbsp;&nbsp;&nbsp;&nbsp;&nbsp;"Neće biti pronađen", reče Stilgar. "Pa ipak, svi ljudi će ga pronaći."
<BR>&nbsp;&nbsp;&nbsp;&nbsp;&nbsp;"Pustinja ga uzima - i obogotvoruje ga", reče Ajdaho. "On je ovde ipak bio uljez. Doneo je na ovu planetu nepoznatu hemikaliju - vodu."
<BR>&nbsp;&nbsp;&nbsp;&nbsp;&nbsp;"Pustinja nameće svoj vlastiti ritam", reče Stilgar. "Pozdravili smo ga dobrodošlicom, nazvali ga našim Mahdijem, našim Muad'Dibom, i dali mu tajno ime Osnova Stuba: Usul."
<BR>&nbsp;&nbsp;&nbsp;&nbsp;&nbsp;"Stile, on nije bio rođeni Slobodnjak."
<BR>&nbsp;&nbsp;&nbsp;&nbsp;&nbsp;"To ne menja činjenicu da smo ga mi prihvatili... prihvatili zauvek." Stilgar spusti ruku na Ajdahovo rame. "Svi ljudi su uljezi, stari prijatelju."
<BR>&nbsp;&nbsp;&nbsp;&nbsp;&nbsp;"Imaš duboke misli, Stile."
<BR>&nbsp;&nbsp;&nbsp;&nbsp;&nbsp;"Da, duboke. U stanju sam da vidim kakav haos stvaramo u vaseljeni našim migracijama. Muad'Dib nam je dao nešto što nije haotično. Ljudi će se sećati njegovog Džihada bar po tome."
<BR>&nbsp;&nbsp;&nbsp;&nbsp;&nbsp;"On se neće predati pustinji", reče Ajdaho. "Slep je, ali se neće predati. On je čovek od časti i načela. Dobio je vaspitanje Atreida."
<BR>&nbsp;&nbsp;&nbsp;&nbsp;&nbsp;"I vodu će mu upiti pesak", reče Stilgar. "Dođi." On blago povuče Ajdaha za ruku. "Alija se vratila i pita za tebe."
<BR>&nbsp;&nbsp;&nbsp;&nbsp;&nbsp;"Bila je s tobom u Sieč Makabu?"
<BR>&nbsp;&nbsp;&nbsp;&nbsp;&nbsp;"Da - pomogla je da se dovedu u red jogunasti Naibi. Ona sada izvršavaju njena naređenja... kao i ja, uostalom."
<BR>&nbsp;&nbsp;&nbsp;&nbsp;&nbsp;"Kakva naređenja?"
<BR>&nbsp;&nbsp;&nbsp;&nbsp;&nbsp;"Naredila je da se pogube izdajnici."
<BR>&nbsp;&nbsp;&nbsp;&nbsp;&nbsp;"Oh!" Ajdaho potisnu plimu vrtoglavice koja ga je obuzela kada je pogledao uvis prema pobrđu. "Koji izdajnici?"
<BR>&nbsp;&nbsp;&nbsp;&nbsp;&nbsp;"Esnafljanin, Časna Majka Mohijam, Korba... i još nekolicina drugih."
<BR>&nbsp;&nbsp;&nbsp;&nbsp;&nbsp;"Pogubili ste Časnu Majku?"
<BR>&nbsp;&nbsp;&nbsp;&nbsp;&nbsp;"Ja sam je pogubio. Muad'Dib je ostavio poruku da se to ne učini." Stresao se. "Ali nisam ga poslušao, kao što je Alija i pretpostavljala."
<BR>&nbsp;&nbsp;&nbsp;&nbsp;&nbsp;Ajdaho se ponovo zagleda u pustinju, osećajući kako se utelovljuje, postaje jedna osoba sposobna da sagleda ustrojstvo onoga što je Pol stvorio. Strategija prosuđivanja, tako su je Atreidi nazvali u svojim vaspitačkim priručnicima. Ljudi su podređeni vladi, ali oni nad kojima se vlada utiču na vladare. Imaju li podanici bilo kakvu predstavu o tome, upita se on, šta su pomogli da nastane ovde.
<BR>&nbsp;&nbsp;&nbsp;&nbsp;&nbsp;"Alija..." reče Stilgar, pročistivši grlo. Videlo se da mu je nezgodno. "Potrebno joj je tvoje prisustvo radi utehe."
<BR>&nbsp;&nbsp;&nbsp;&nbsp;&nbsp;"Ali ona je vlada", promrmlja Ajdaho.
<BR>&nbsp;&nbsp;&nbsp;&nbsp;&nbsp;"Ne, već samo namesnik."
<BR>&nbsp;&nbsp;&nbsp;&nbsp;&nbsp;"Sreća ne bira put, kao što je njen otac često govorio", reče Ajdaho sebi u bradu.
<BR>&nbsp;&nbsp;&nbsp;&nbsp;&nbsp;"Nagodili smo se s budućnošću", reče Stilgar. "Hoćeš li poći sada? Potreban si nam tamo." Ponovo se videlo da mu je nezgodno. "Ona je... sva rastrojena. Čas viče protiv brata, čas ga oplakuje."
<BR>&nbsp;&nbsp;&nbsp;&nbsp;&nbsp;"Odmah", obeća Ajdaho. Čuo je Stilgara kako odlazi, ostavši licem okrenut prema sve jačem vetru i puštajući da mu se zrnca peska odbijaju o pustinjsko odelo.
<BR>&nbsp;&nbsp;&nbsp;&nbsp;&nbsp;Njegova mentatska svest stade da projektuje karakteristična ustrojstva u budućnost. Mogućnosti su ga zasenile. Pol je pokrenuo uskovitlani vrtlog koga više ništa nije moglo da zaustavi.
<BR>&nbsp;&nbsp;&nbsp;&nbsp;&nbsp;Bene Tleilaksi i Esnaf precenili su svoje moći i izgubili, potpuno narušivši vlastiti ugled. Kvizarat je bio uzdrman izdajom Korbe i još nekolicine glavešina. A Polov poslednji dobrovoljni čin, krajnje prihvatanje njihovih običaja, obezbedilo mu je odanost Slobodnjaka - njemu i njegovoj kući. On je sada zauvek bio jedan od njih.
<BR>&nbsp;&nbsp;&nbsp;&nbsp;&nbsp;"Pol je otišao!" zamuca Alija. Popela se do mosta na kome je stajao Ajdaho gotovo nečujno i stala uz njega. "Bio je budala, Dankane!"
<BR>&nbsp;&nbsp;&nbsp;&nbsp;&nbsp;"Ne govori tako!" obrecnu se on.
<BR>&nbsp;&nbsp;&nbsp;&nbsp;&nbsp;"Cela vaseljena će reći isto još za mnogo života", reče ona.
<BR>&nbsp;&nbsp;&nbsp;&nbsp;&nbsp;"Zašto, za ljubav neba?"
<BR>&nbsp;&nbsp;&nbsp;&nbsp;&nbsp;"Za ljubav moga brata, a ne neba."
<BR>&nbsp;&nbsp;&nbsp;&nbsp;&nbsp;Zensuni sagledavanje raširilo mu se kroz svest. Mogao je da oseti da ona nije imala viziju - zapravo, nijednu od Čanine smrti. "Imaš na umu čudnu ljubav", reče on.
<BR>&nbsp;&nbsp;&nbsp;&nbsp;&nbsp;"Ljubav? Dankane, trebalo je samo da skrene s puta! Šta mari što bi se cela vaseljena strovalila iza njega? On bi bio spasen... a i Čani s njim!"
<BR>&nbsp;&nbsp;&nbsp;&nbsp;&nbsp;"Zašto onda... to nije učinio?"
<BR>&nbsp;&nbsp;&nbsp;&nbsp;&nbsp;"Za ljubav prema nebu", prošaputa ona, a zatim dodade glasnije: "Ceo Polov život sastojao se iz borbi da izbegne Džihad i obogotvorenje koje mu je ovaj nametnuo. Na kraju ga se i oslobodio. SGm je to izabrao!"
<BR>&nbsp;&nbsp;&nbsp;&nbsp;&nbsp;"Ah, da - proročanstvo." Ajdaho začuđeno zatrese glavom. "Čak i Čanina smrt. Njegov mesec je pao."
<BR>&nbsp;&nbsp;&nbsp;&nbsp;&nbsp;"Bio je budala, zar ne, Dankane?"
<BR>&nbsp;&nbsp;&nbsp;&nbsp;&nbsp;Ajdahovo grlo steže se od uzdržanog bola.
<BR>&nbsp;&nbsp;&nbsp;&nbsp;&nbsp;"Takva budala!" zadahta Alija, gubeći kontrolu. "On će živeti zauvek, a mi moramo umreti!"
<BR>&nbsp;&nbsp;&nbsp;&nbsp;&nbsp;"Alija, nemoj..."
<BR>&nbsp;&nbsp;&nbsp;&nbsp;&nbsp;"To je samo bol", reče ona tihim glasom. "Samo bol. Znaš li šta moram da učinim za njega? Moram da poštedim život princeze Irulan. Njen život! Trebalo bi da je čuješ kako ga oplakuje. Jeca, daje vlagu mrtvome; zaklinje se da ga je volela, a zna da nije. Grdi Sestrinstvo, govori kako će svoj život posvetiti vaspitanju Polove dece."
<BR>&nbsp;&nbsp;&nbsp;&nbsp;&nbsp;"Veruješ joj?"
<BR>&nbsp;&nbsp;&nbsp;&nbsp;&nbsp;"Zaudara poverenjem!"
<BR>&nbsp;&nbsp;&nbsp;&nbsp;&nbsp;"Ah", promrmlja Ajdaho. Krajnje ustrojstvo raspadalo mu se u svesti poput crteža na tkanini. Poslednji korak predstavljalo je dezertiranje princeze Irulan. Ono je ostavljalo Bene Geserit bez oružja protiv naslednika Atreida.
<BR>&nbsp;&nbsp;&nbsp;&nbsp;&nbsp;Alija poče da jeca i osloni se na njega, priljubivši mu lice uz grudi. "Ohhh, Dankane, Dankane! On je otišao!"
<BR>&nbsp;&nbsp;&nbsp;&nbsp;&nbsp;Ajdaho joj dodirnu usnama kosu. "Molim te", prošaputa. Osetio je kako se njen bol meša sa njegovim kao što se dva potoka ulivaju u istu reku.
<BR>&nbsp;&nbsp;&nbsp;&nbsp;&nbsp;"Potreban si mi, Dankane", zajeca ona. "Voli me!"
<BR>&nbsp;&nbsp;&nbsp;&nbsp;&nbsp;"Volim te", prošaputa on.
<BR>&nbsp;&nbsp;&nbsp;&nbsp;&nbsp;Ona podiže glavu i zagleda se u mesečinom oivičene konture njegovog lica. "Znam, Dankane. Ljubav oseti ljubav."
<BR>&nbsp;&nbsp;&nbsp;&nbsp;&nbsp;Reči joj izazvaše drhtaj u njemu, osećanje otuđenosti od stare ličnosti. Došao je ovamo tražeći jedno, a našao je nešto sasvim drugo. Bilo je to kao da se obreo u prostoriji punoj poznatih ljudi, a onda prekasno shvatio da nikog od prisutnih ne poznaje.
<BR>&nbsp;&nbsp;&nbsp;&nbsp;&nbsp;Ona se odmače od njega i uhvati ga za ruku. "Hoćeš li poći sa mnom, Dankane?"
<BR>&nbsp;&nbsp;&nbsp;&nbsp;&nbsp;"Gde god me budeš povela", odgovori on.
<BR>&nbsp;&nbsp;&nbsp;&nbsp;&nbsp;Povela ga je preko kanata u tamu podnožja masiva gde ih je čekala sigurnost.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
