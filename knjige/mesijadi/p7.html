<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;'Drama još jednom počinje.'
<BR>
<BR>&nbsp;&nbsp;&nbsp;&nbsp;&nbsp;Car Muad'Dib u času uspeća na Lavlji presto
<BR>
<BR>&nbsp;&nbsp;&nbsp;&nbsp;&nbsp;Gledajući kroz špijunski prozorčić u prostranu dvoranu za prijem, Alija je posmatrala napredovanje esnafske pratnje.
<BR>&nbsp;&nbsp;&nbsp;&nbsp;&nbsp;Oštro, srebrnasto svetlo podneva dopiralo je kroz gornji red prozora, obasjavajući zelene, plave i žućkaste pločice podnog mozaika koji je prikazivao zatone pune vodenih biljaka, prošarane mestimično mrljama egzotičnih boja u obliku ptica ili životinja.
<BR>&nbsp;&nbsp;&nbsp;&nbsp;&nbsp;Esnafljani su prelazili preko pločica poput lovaca koji se šuljaju prema plenu u nepoznatoj džungli. Obrazovali su pokretnu šaru od sivih, crnih i narandžastih odora, koja je izgledala samo prividno haotično raštrkana oko providnog rezervoara u kome je plivao Ambasador Esnafa u narandžastom gasu. Rezervoar je klizio na nosećem polju, nalik na četvrtasti brod koji pristaje uz dok. Vukla su ga dva pratioca odevena u sivo.
<BR>&nbsp;&nbsp;&nbsp;&nbsp;&nbsp;Upravo ispod špijunskog prozora nalazilo se uzvišenje Lavljeg prestola na kom je sedeo Pol. Na glavi je imao novu zvaničnu krunu sa amblemima ribe i pesnice. Telo mu je pokrivala zlatna dvorska odora urešena zlatnim kamenjem. Okruživalo ga je svetlucanje vlastitog zaštitnog polja. Dva reda telesne garde raširila su se u obliku lepeze sa obe strane uzvišenja i stepenica. Stilgar je stajao s Polove desne strane, dva stepenika niže, u beloj odori koja je u struku bila stegnuta žutom vrpcom.
<BR>&nbsp;&nbsp;&nbsp;&nbsp;&nbsp;Svojim sestrinskim saosećanjem, Alija je osetila da i Pola, kao i nju, razdire istovetno nespokojstvo. Obuzela ju je sumnja da bi drugi mogli to da otkriju. Pol je posmatrao jednog pratioca odevenog u narandžastu odoru, čije tupo zureće, metalne oči nisu gledale ni levo ni desno. Čovek je koračao na desnom prednjem uglu formacije Ambasadorove garde, u stavu komandujućeg oficira. Ispod crne kovrdžave kose pomaljalo se pljosnato lice, a telo istog oblika naziralo se pod narandžastom odorom. Svaka kretnja ove prilike prizivala je davna sećanja.
<BR>&nbsp;&nbsp;&nbsp;&nbsp;&nbsp;Bio je to Dankan Ajdaho.
<BR>&nbsp;&nbsp;&nbsp;&nbsp;&nbsp;To nije mogao da bude Dankan Ajdaho, a ipak je bio.
<BR>&nbsp;&nbsp;&nbsp;&nbsp;&nbsp;Zapretene uspomene, upijene dok je još bila u utrobi, u trenutku majčinog preobražaja uz pomoć začina, prepoznale su ovog čoveka zahvaljujući rihani dešifrovanju, kome nije mogla da odoli nikakva kamuflaža. Znala je da ga Pol posmatra kroz prizmu bezbrojnih ličnih iskustava, zahvalnosti i mladosti koju je proživeo kraj njega.
<BR>&nbsp;&nbsp;&nbsp;&nbsp;&nbsp;Bio je to Dankan.
<BR>&nbsp;&nbsp;&nbsp;&nbsp;&nbsp;Alija je zadrhtala. Postojao je samo jedan odgovor. Bio je to tleilakski gola, biće rekonstruisano iz mrtvog tela originala. A original je poginuo spasavajući Pola. Mogao je to da bude samo proizvod aksolotskih rezervoara.
<BR>&nbsp;&nbsp;&nbsp;&nbsp;&nbsp;Gola je koračao kočopernim hodom mačevalačkog majstora. Kada je Ambasadorov rezervoar doklizio do zapreke deset koraka od stepenica koje su vodile ka tronu, on zastade.
<BR>&nbsp;&nbsp;&nbsp;&nbsp;&nbsp;Osetljivošću Bene Geserita, koje nije mogla da se oslobodi, Alija je dokučila da je Pola obuzeo nemir. Više nije gledao u priliku pristiglu iz prošlosti. Nije gledao - već je celim svojim bićem zurio u nju. Napregnutih mišića, tela koje se borilo u očajnom grču, pokušavao je da kontroliše svoje pokrete dok je pozdravljao Ambasadora Esnafa klimanjem glave. Konačno izusti: "Saopšteno mi je da je vaše ime Edrik. Dobro došli na naš Dvor i neka vaše prisustvo pomogne da dođe do boljeg razumevanja među nama."
<BR>&nbsp;&nbsp;&nbsp;&nbsp;&nbsp;Navigator se razvratnički protegnu u narandžastom gasu, ubaci u usta kapsulu melanža i konačno se udostoji da pogleda Pola. Mali transduser, koji je kružio u uglu Esnafljaninovog rezervoara zapucketa najpre kašljucavim zvukom, zatim škripanjem, da bi se najzad začuo ljudski glas: "Klanjam se pred mojim Carem i molim za dopuštenje da pokažem svoje akreditivno pismo i da mu ponudim mali dar."
<BR>&nbsp;&nbsp;&nbsp;&nbsp;&nbsp;Ađutant je prosledio svitak do Stilgara koji ga je pregledao, a zatim smrknuta lica klimnuo Polu. Tada su se i Stilgar i Pol okrenuli prema goli koji je mirno stajao ispred uzvišenja.
<BR>&nbsp;&nbsp;&nbsp;&nbsp;&nbsp;"Car je zacelo primetio poklon", reče Edrik.
<BR>&nbsp;&nbsp;&nbsp;&nbsp;&nbsp;"Zadovoljni smo vašim akreditivnim pismom",reče Pol. "Objasnite nam prirodu poklona."
<BR>&nbsp;&nbsp;&nbsp;&nbsp;&nbsp;Edrik se okrenu u rezervoaru da bi svoj pogled usmerio prema goli. "Ovo je čovek po imenu Hajt", reče, sričući ime. "Prema našim istraživačima, prošlost mu je veoma čudna. Ubijen je ovde na Arakisu... zadobio je smrtnosonu ranu na glavi koja je iziskivala mnoge mesece zaceljivanja. Pošto je pripadalo majstoru mačevanja, posvećeniku Ginazke Škole, telo je prodato Bene Tleilaksu. Došli smo do zaključka da je to jamačno Dankan Ajdaho, pouzdani najamnik vašeg doma. Doveli smo ga kao poklon dostojan jednog Cara", Edrik se zagleda u Pola. "Zar to nije Ajdaho, Gospodine?"
<BR>&nbsp;&nbsp;&nbsp;&nbsp;&nbsp;Uzdržanim i obazrivim glasom Pol reče: "Ima izgled Ajdaha."
<BR>&nbsp;&nbsp;&nbsp;&nbsp;&nbsp;Da li Pol vidi nešto što ja ne vidim? pitala se Alija. Ne! To je Dankan!
<BR>&nbsp;&nbsp;&nbsp;&nbsp;&nbsp;Čovek po imenu Hajt je nepomično stajao i svojim metalnim očima posmatrao neku tačku pravo ispred sebe. Telo mu je bilo sasvim opušteno. Ničim nije pokazivao da je svestan da predstavlja središte razgovora.
<BR>&nbsp;&nbsp;&nbsp;&nbsp;&nbsp;"Koliko je nama poznato, to jeste Ajdaho", reče Edrik.
<BR>&nbsp;&nbsp;&nbsp;&nbsp;&nbsp;"Sada se zove Hajt", uzvrati Pol. "Čudno ime."
<BR>&nbsp;&nbsp;&nbsp;&nbsp;&nbsp;"Gospodine, nema potrebe lupati glavu oko toga kako ili zašto Tleilaksi daju imena", reče Edrik. "Ona se mogu menjati. Ime koje su mu Tleilaksi nadenuli nije važno."
<BR>&nbsp;&nbsp;&nbsp;&nbsp;&nbsp;To je proizvod Tleilaksa, pomisli Pol. U tome je problem. Bene Tleilaksi su malo držali do pojavne prirode. Dobro i zlo imali su čudna značenja u njihovoj filozofiji. Šta li su samo uneli u Ajdahovo telo - i da li je to bilo potrebe radi ili iz kaprica.
<BR>&nbsp;&nbsp;&nbsp;&nbsp;&nbsp;Pol pogleda Stilgara, primetivši da je Slobodnjaka obuzelo sujeverno strahopoštovanje. To osećanje očitovalo se u celom njegovom biću. Stilgar mora da sada prebira po mislima o onome što zna o gnusnim navikama Esnafljana, Tleilaksa i gola.
<BR>&nbsp;&nbsp;&nbsp;&nbsp;&nbsp;Okrenuvši se prema goli, Pol reče: "Hajte, da li ti je to jedino ime?"
<BR>&nbsp;&nbsp;&nbsp;&nbsp;&nbsp;Veseo osmeh pređe preko Golinog tamnog lica. Metalne oči se podigoše, usredsrediše na Pola, ali zadržaše svoj mehanički pogled. "Tako se zovem, Gospodaru: Hajt."
<BR>&nbsp;&nbsp;&nbsp;&nbsp;&nbsp;Alija zadrhta u svom tamnom špijunskom udubljenju. Bio je to Ajdahov glas, tako istovetan da joj se odazvao iz svake ćelije pamćenja.
<BR>&nbsp;&nbsp;&nbsp;&nbsp;&nbsp;"Neka mom gospodaru godi kada kažem da mi njegov glas pričinjava zadovoljstvo. Prema Bene Tleilaksu, to je znak da sam ga već čuo... ranije."
<BR>&nbsp;&nbsp;&nbsp;&nbsp;&nbsp;"Ali, ti nisi siguran u to", reče Pol.
<BR>&nbsp;&nbsp;&nbsp;&nbsp;&nbsp;"Ja ne znam ništa pouzdano o svojoj prošlosti, Gospodaru. Objašnjeno mi je da ničega neću moći da se setim iz svog pređašnjeg života. Sve što preostaje iz tog vremena jeste ustrojstvo koje su odredili geni. Postoje, međutim, kalupi u koje nekada bliske stvari mogu da se uklope. Postoje glasovi, mesta, hrana, lica, zvuci, radnje - mač u mojoj ruci, kontrole toptera..."
<BR>&nbsp;&nbsp;&nbsp;&nbsp;&nbsp;Primetivši kako Navigator pomno prati razgovor, Pol upita: "Da li ti je jasno da si poklon?"
<BR>&nbsp;&nbsp;&nbsp;&nbsp;&nbsp;"To mi je objašnjeno, Gospodaru."
<BR>&nbsp;&nbsp;&nbsp;&nbsp;&nbsp;Kakav je moj dug prema Dankanovom telu? upita se. Čovek je umro spasavajući moj život. Ali, ovo nije Ajdaho, ovo je gola. Pa ipak, ovde je stajalo telo i um koje je naučilo Pola da leti u topteru tako dobro kao da sam ima krila izrasla iz ramena. Pol je znao da ni mač nije u stanju da podigne, a da to ne učini onako kako je naučio pod strogim Ajdahovim nadzorom. Gola. To je bilo telo puno lažnih utisaka, koji su se lako mogli pogrešno protumačiti. Stare asocijacije će i dalje biti prisutne. Danakan Ajdaho. Ovde nije bila toliko u pitanju obrazina koju je Gola nosio, koliko komotna, dobro pokrivajuća odežda prilike koja se ophodila posve drugačije od svega što su Tleilaksi mnogli da sakriju u njoj.
<BR>&nbsp;&nbsp;&nbsp;&nbsp;&nbsp;"U čemu bi mogao da nam budeš od koristi?" zapita Pol.
<BR>&nbsp;&nbsp;&nbsp;&nbsp;&nbsp;"U bilo čemu gde se slažu želje moga Gospodara i moje sposobnosti."
<BR>&nbsp;&nbsp;&nbsp;&nbsp;&nbsp;Aliju, koja je sve ovo posmatrala sa visine, dirnu golina sramežljivost. Nije mogla da primeti ništa pritvorno u njegovom ponašanju. Nešto krajnje nevino zračilo je iz novog Dankana Ajdaha. Prvobitni je bio sklon zemaljskim porocima, ne hajući mnogo za skromnost. Ali ovo telo bilo je rasterećeno svega toga. Bio je to čisti list na kome su Tleilaksi ispisali... šta?
<BR>&nbsp;&nbsp;&nbsp;&nbsp;&nbsp;Tada je osetila skrivenu opasnost koju je u sebi krio ovaj poklon. Bio je to dar Tleilaksa. A Tleilaksi su oduvek ispoljavali uznemirujući nedostatak bilo kakvih sputavanja u svemu što su stvarali. Njihovim postupcima upravljala je razuzdana radoznalost. Hvalili su se da su u stanju da stvore bilo šta iz podesne ljudske sirovine - đavole ili svece. Prodavali su mentate-ubice. Bili su kadri da sazdaju lekara-ubicu imunog na inhibicije Suka da ne posegne za ljudskim životom. Među njihovim tvorevinama bilo je dobrovoljnih sluga, seks-igračaka pogodnih za svačiji ukus, vojnika, generala, filozofa, pa čak i moralista.
<BR>&nbsp;&nbsp;&nbsp;&nbsp;&nbsp;Pol se trgnuo iz razmišljanja i pogledao Edrika. "Kakvo obrazovanje je dobio ovaj poklon?" upita.
<BR>&nbsp;&nbsp;&nbsp;&nbsp;&nbsp;"Ako to odgovara mom Gospodaru", reče Edrik, "Tleilakse je zabavljalo da ovog golu obuče za mentata i filozofa Zensunija. Time su želeli da povećaju njegovu veštinu u baratanju mačem."
<BR>&nbsp;&nbsp;&nbsp;&nbsp;&nbsp;"Da li su uspeli?"
<BR>&nbsp;&nbsp;&nbsp;&nbsp;&nbsp;"To mi nije poznato, Gospodaru."
<BR>&nbsp;&nbsp;&nbsp;&nbsp;&nbsp;Pol je procenjivao odgovor. Čulo za istinu mu je govorilo da Edrik iskreno veruje da je gola Ajdaho. Vode Vremena kroz koje se ovaj zagonetni Navigator kretao nagoveštavale su opasnosti. Hajt. I samo ime koje su mu Tleilaksi nadenuli značilo je opasnost. Pol zažele da odbije poklon. Ali već u trenutku u kome se ta želja javila osetio je da mu nije dosuđen taj put. Kuća Atreida bila je dužnik ovog tela - a ta činjenica je i neprijatelju bila dobro poznata.
<BR>&nbsp;&nbsp;&nbsp;&nbsp;&nbsp;"Filozof Zensunija", promrmlja Pol, još jednom osmotrivši golu. "Da li si preispitao svoju ulogu i pobude?"
<BR>&nbsp;&nbsp;&nbsp;&nbsp;&nbsp;"Pristupam izvršenju dužnosti s poniznošću, Gospodine. Ja sam oslobođen um, ispran od imperativa svoje ljudske prošlosti."
<BR>&nbsp;&nbsp;&nbsp;&nbsp;&nbsp;"Da li bi više voleo da te zovemo Hajt ili Dankan Ajdaho?"
<BR>&nbsp;&nbsp;&nbsp;&nbsp;&nbsp;"Moj Gospodar može da me zove kako god želi, jer ja nisam ime."
<BR>&nbsp;&nbsp;&nbsp;&nbsp;&nbsp;"Ali, da li ti se dopada ime Dankan Ajdaho?"
<BR>&nbsp;&nbsp;&nbsp;&nbsp;&nbsp;"Mislim da je to bilo moje ime, Gospodine. Pristaje mi. Ipak... ono izaziva čudne reakcije. Smatram da ime uvek mora da odražava ne samo ono što je prijatno, već i ono što je neprijatno."
<BR>&nbsp;&nbsp;&nbsp;&nbsp;&nbsp;"Šta je za tebe najprijatnije?" upita Pol.
<BR>&nbsp;&nbsp;&nbsp;&nbsp;&nbsp;Iznenada gola se nasmeja pa reče: "Traženje znakova u drugima koji mi osvetljavaju moje pređašnje biće."
<BR>&nbsp;&nbsp;&nbsp;&nbsp;&nbsp;"Da li vidiš takav znak ovde?"
<BR>&nbsp;&nbsp;&nbsp;&nbsp;&nbsp;"Oh, da, moj Gospodaru. Vaš čovek, Stilgar, je u nedoumici između sumnje i divljenja. Bio je prijatelj mome prethodnom biću, ali odbija ga ovo telo gole. Vi ste se, moj Gopsodaru, divili čoveku koji sam bio... i verovali ste mu."
<BR>&nbsp;&nbsp;&nbsp;&nbsp;&nbsp;"Očišćen um", reče Pol. "Kako bi jedan očišćen um mogao da se zakune na vernost?"
<BR>&nbsp;&nbsp;&nbsp;&nbsp;&nbsp;"Zakune na vernost, Gospodaru? Očišćen um odlučuje u prisustvu nepoznatog, bez uzroka i posledica. Da li to znači zakleti se na vernost?"
<BR>&nbsp;&nbsp;&nbsp;&nbsp;&nbsp;Polov pogled se smrknuo. To je bio Zensuni odgovor, tajanstven, neodređen, zapreten u veru koja poriče kauzalne funkcije u svim duhovnim aktivnostima. Bez uzroka i posledice! Takve misli potresaju um. Nepoznato? U svakoj odluci leži nepoznato, pa čak i u proročkoj viziji.
<BR>&nbsp;&nbsp;&nbsp;&nbsp;&nbsp;"Više bi voleo da te zovemo Dankan Ajdaho?" upita Pol.
<BR>&nbsp;&nbsp;&nbsp;&nbsp;&nbsp;"Život nam se sastoji od oprečnosti, Gospodaru. Sami izaberite ime za mene."
<BR>&nbsp;&nbsp;&nbsp;&nbsp;&nbsp;"Zvaćemo te i dalje imenom koje su ti Tleilaksi nadenuli", reče Pol. "Hajt - to je ime koje navodi na opreznost."
<BR>&nbsp;&nbsp;&nbsp;&nbsp;&nbsp;Hajt se poklonio, odstupivši za jedan korak.
<BR>&nbsp;&nbsp;&nbsp;&nbsp;&nbsp;Alija se zapita: Kako li je samo znao da je razgovor završen? Ja sam to znala jer poznajem svoga brata. Ali nije bilo nikakvog znaka po kome bi to i stranac mogao da dokuči. Da li je to osetio Dankan Ajdaho u njemu?
<BR>&nbsp;&nbsp;&nbsp;&nbsp;&nbsp;Pol se okrenu prema Ambasadoru i reče: "Obezbeđene su prostorije za vašu ambasadu. Naša je želja da što pre održimo sa vama privatno savetovanje. Pozvaćemo vas. Takođe želimo da vas obavestimo, pre nego to saznate iz nepouzdanih izvora, da je Časna Majka Sestrinstva, Gaius Helen Mohijam, odvedena iz letelice kojom ste došli. To je učinjeno na naše naređenje. Njeno prisustvo na brodu biće predmet našeg razgovora."
<BR>&nbsp;&nbsp;&nbsp;&nbsp;&nbsp;Pokretom leve ruke Pol je otpustio izaslanstvo. "Hajte", reče Pol, "ostani."
<BR>&nbsp;&nbsp;&nbsp;&nbsp;&nbsp;Ambasadorovi pratioci se udaljiše, gurajući rezervoar. Edrik se pretvorio u narandžasti vrtlog u gasu iste boje - oči, usta, nežno talasanje udova.
<BR>&nbsp;&nbsp;&nbsp;&nbsp;&nbsp;Pol je pogledom pratio povorku dok i poslednji Esnafljanin nije otišao i dok se velika vrata nisu zatvorila za njima.
<BR>&nbsp;&nbsp;&nbsp;&nbsp;&nbsp;Sada sam i to okončao, pomisli Pol. Prihvatio sam golu. Proizvod Tleilaksa je bez sumnje bio mamac. Vrlo je verovatno da je i stara veštica, Časna Majka, igrala istu ulogu. Ovo je bilo vreme taroka koje je predvideo u jednoj ranijoj viziji. Prokleti tarok! Zamutio je vode Vremena tako da je prorok bio u stanju da vidi samo jedan sat u budućnost. Prisetio se kako su već mnoge ribe otkinule mamac i pobegle. Tarok je delao koliko u njegovu korist toliko i protiv njega. Ono što on nije mogao da vidi, nisu bili u stanju da registruju ni drugi.
<BR>&nbsp;&nbsp;&nbsp;&nbsp;&nbsp;Gola je stajao glave nagnute na jednu stranu. Čekao je.
<BR>&nbsp;&nbsp;&nbsp;&nbsp;&nbsp;Stilgar siđe niz stepenice zaklonivši golu od Polova pogleda, i reče na čakobsi jeziku lovaca, kojim su govorili za siečkih dana: "To stvorenje u rezervoaru me je nateralo da zadrhtim, Gospodine. Ali, ovaj poklon! Odstranite ga!"
<BR>&nbsp;&nbsp;&nbsp;&nbsp;&nbsp;Istim jezikom Pol reče: "Ne mogu."
<BR>&nbsp;&nbsp;&nbsp;&nbsp;&nbsp;"Ajdaho je mrtav", bio je uporan Stilgar. "Ovo nije Ajdaho. Dopustite da njegovu vodu dam plemenu."
<BR>&nbsp;&nbsp;&nbsp;&nbsp;&nbsp;"Gola je moj problem, Stile. Tvoj problem je naš zatvorenik. Želim da Časnu Majku čuvaju kao oči u glavi ljudi koje sam obučio da se odupru dejstvu Glasa."
<BR>&nbsp;&nbsp;&nbsp;&nbsp;&nbsp;"Sve mi se ovo ne dopada, Gospodine."
<BR>&nbsp;&nbsp;&nbsp;&nbsp;&nbsp;"Biću obazriv, Stile. Gledaj da i ti budeš."
<BR>&nbsp;&nbsp;&nbsp;&nbsp;&nbsp;"Vrlo dobro, Gopsodine." Stilgar je stupio na pod dvorane, prošao blizu Hajta, onjušio ga i udaljio se krupnim koracima.
<BR>&nbsp;&nbsp;&nbsp;&nbsp;&nbsp;Zlo se može otkriti po mirisu, pomisli Pol. Stilgar je postavio zelenobele barjake Atreida na desetak svetova, ali je ostao sujeverni Slobodnjak, neprijemčiv za bilo kakve duhovne tananosti.
<BR>&nbsp;&nbsp;&nbsp;&nbsp;&nbsp;Pol je proučavao poklon.
<BR>&nbsp;&nbsp;&nbsp;&nbsp;&nbsp;"Dankane, Dankane", prošaputa. "Šta su ti učinili?"
<BR>&nbsp;&nbsp;&nbsp;&nbsp;&nbsp;"Podarili su mi život, Gospodaru", reče Hajt.
<BR>&nbsp;&nbsp;&nbsp;&nbsp;&nbsp;"Ali, zašto su te obučili i poklonili nama?" zapita Pol.
<BR>&nbsp;&nbsp;&nbsp;&nbsp;&nbsp;Hajt stisnu usne i reče: "Žele da vas uništim."
<BR>&nbsp;&nbsp;&nbsp;&nbsp;&nbsp;Pola pogodi otvorenost izjave. Kako je drugačije i mogao da odgovori jedan Zensuni-mentat? Čak i kada je gola, mentat može da govori samo istinu, pogotovo kada uz to poseduje i unutrašnju smirenost jednog Zensunija. Ovo je bio ljudski kompjuter čiji su razum i nervni sistem podešeni za zadatke koje su ranije izvršavale omražene mehaničke naprave. Usloviti ga i kao Zensunija, značilo je da je dobio dvostruku meru čestitosti... sem ako Tleilaksi nisu u ovo telo ugradili nešto još čudnije.
<BR>&nbsp;&nbsp;&nbsp;&nbsp;&nbsp;Čemu, na primer, mehaničke oči? Tleilaksi su ih hvalili, tvrdeći da su mnogo bolje nego prave. Zašto ih onda više Tleilaksa nije nosilo po slobodnom izboru?
<BR>&nbsp;&nbsp;&nbsp;&nbsp;&nbsp;Pol baci pogled na Alijinu špijunsku rupu, žudeći za njenim prisustvom i savetom, za mudrošću koja ne bi bila zamagljena osećanjima odgovornosti i duga.
<BR>&nbsp;&nbsp;&nbsp;&nbsp;&nbsp;Još jednom je pogledao golu. Ovo nije bio neki lakouman poklon. Davao je iskrene odgovore i na opasna pitanja.
<BR>&nbsp;&nbsp;&nbsp;&nbsp;&nbsp;Ništa mi ne znači to što znam da je ovo oružje koje će biti upotrebljeno protiv mene, pomisli Pol.
<BR>&nbsp;&nbsp;&nbsp;&nbsp;&nbsp;"Šta bi trebalo da učinim da se zaštitim od tebe?" zapita Pol. Rekao je to otvoreno, bez kraljevskog 'mi', onako kako bi to pitanje postavio i starom Dankanu Ajdahu.
<BR>&nbsp;&nbsp;&nbsp;&nbsp;&nbsp;"Oterajte me, Gospodaru."
<BR>&nbsp;&nbsp;&nbsp;&nbsp;&nbsp;Pol odmahnu glavom. "Na koji način treba da me uništiš?"
<BR>&nbsp;&nbsp;&nbsp;&nbsp;&nbsp;Hajt osmotri stražu koja se zbila oko Pola nakon Stilgarovog odlaska. Zatim se okrenu, pređe pogledom preko dvorane, pa ponovo upravi svoje metalne oči na Pola, neprestano klimajući glavom.
<BR>&nbsp;&nbsp;&nbsp;&nbsp;&nbsp;"Ovo je mesto na kome se čovek otuđuje od ljudi", reče Hajt. "Ono ne zrači tolikom snagom da čovek može da ga spokojno kontemplira jedino kada ima na umu da su sve stvari konačne. Da li su proročke moći navele moga Gospodara da dođe ovamo?"
<BR>&nbsp;&nbsp;&nbsp;&nbsp;&nbsp;Pol zadobova prstima po doručju prestola. Znao je da mentat traga za podacima, ali pitanje ga je ipak uznemirilo. "Dospeo sam do ovog položaja donoseći čvrste odluke... koje nisu uvek proisticale iz mojih drugih... sposobnosti."
<BR>&nbsp;&nbsp;&nbsp;&nbsp;&nbsp;"Čvrste odluke", reče Hajt. "One kale čovekov život. Čvrstina se može oduzeti plemenitom metalu na taj način što se on najpre zagreje, a zatim podvrgne laganom hlađenju."
<BR>&nbsp;&nbsp;&nbsp;&nbsp;&nbsp;"Pokušavaš li to da me zabaviš Zensuni naklapanjem?" upita Pol.
<BR>&nbsp;&nbsp;&nbsp;&nbsp;&nbsp;"Zensuni istražuju druge puteve, Gospodine. Oni nemaju vremena za zabavljanje i naklapanje."
<BR>&nbsp;&nbsp;&nbsp;&nbsp;&nbsp;Pol jezikom ovlaži usne, duboko udahnu vazduh i prilagodi svoj duh tehnici razmišljanja jednog mentata. Kao da je bio okružen sve samim negativnim odgovorima. Nije očekivao da će se natezati s jednim golom na uštrb drugih dužnosti. Ne, nije to bilo u pitanju. Zašto Zensuni-mentat? Filozofija... reči... kontemplacija... unutrašnje preispitivanje... Osećao je da ne poseduje dovoljno podataka.
<BR>&nbsp;&nbsp;&nbsp;&nbsp;&nbsp;"Potrebno nam je više podataka", promrmlja.
<BR>&nbsp;&nbsp;&nbsp;&nbsp;&nbsp;"Podaci potrebni jednom mentatu ne mogu se jednostavno pokupiti na isti način kao što se po odeći hvata polenov prah prilikom prolaska kroz polje puno cveća", reče Hajt. "Čovek mora pažljivo da odabere polen i da ga ispita pod jakim uvećanjem."
<BR>&nbsp;&nbsp;&nbsp;&nbsp;&nbsp;"Moraš da me naučiš toj zensunijskoj veštini retorike."
<BR>&nbsp;&nbsp;&nbsp;&nbsp;&nbsp;Metalne oči za trenutak zasijaše, a onda gola reče: "Moj Gospodaru, možda su baš to želeli da postignu."
<BR>&nbsp;&nbsp;&nbsp;&nbsp;&nbsp;"Da se moja volja otupi rečima i idejama?" upita Pol.
<BR>&nbsp;&nbsp;&nbsp;&nbsp;&nbsp;"Ideje postaju najopasnije kada se pristupi njihovom sprovođenju u delo", reče on.
<BR>&nbsp;&nbsp;&nbsp;&nbsp;&nbsp;"Oterajte me, Gospodine", reče Hajt, glasom Dankana Ajdaha punim brige za 'mladog gospodara'.
<BR>&nbsp;&nbsp;&nbsp;&nbsp;&nbsp;Pol je osetio kako ga ovaj glas neodoljivo privlači. Nije mogao da ga odagna od sebe, bez obzira na to što je znao da potiče od jednog gole. "Ostaćeš", reče, "i obojica ćemo se vežbati u opreznosti."
<BR>&nbsp;&nbsp;&nbsp;&nbsp;&nbsp;Hajt se pokloni u znak pokornosti.
<BR>&nbsp;&nbsp;&nbsp;&nbsp;&nbsp;Pol pogleda prema špijunskoj rupi, očima koje su molile Aliju da preuzme ovaj poklon i iščeprka njegove tajne. Gole su bili duhovi kojima su se plašila deca. Nikada ranije nije nijednog sreo. Da bi ovoga upoznao, morao je da se odrekne svakog sažaljenja... A nije bio sasvim siguran da je u stanju da to učini. Dankane... Dankane... gde se, u ovom po meri oblikovanom telu, krio Ajdaho? To nije bilo telo... već mrtvac u telesnom obliku. Ajdaho leži zauvek mrtav u jednoj arakenskoj pećini. Njegov duh zurio je u Pola mehaničkim očima. U ovom avetinjskom telu bila su zapretena dva bića. Jedno od njih za Pola je predstavljalo pretnju zbog svoje snage i prirode, skrivenih iza neprozirnog vela.
<BR>&nbsp;&nbsp;&nbsp;&nbsp;&nbsp;Zatvorivši oči, Pol je dopustio da mu stare vizije preplave svest. Osetio je duhove ljubavi i mržnje kako ključaju u ustalasanom moru iz koga se nijedna stena nije uzdizala povrh haosa. Nije bilo nikakvog uzvišenog mesta sa koga bi moglo da se pogledom obuhvati sve to uzavrelo komešanje.
<BR>&nbsp;&nbsp;&nbsp;&nbsp;&nbsp;Zašto mi nijedna vizija nije prikazala ovog novog Dankana Ajdaha? upitao se. Šta je to što vreme taji od proroštva? Sigurno neka druga proroštva.
<BR>&nbsp;&nbsp;&nbsp;&nbsp;&nbsp;Pol, otvorivši oči, zapita: "Hajte, da li ti poseduješ moć predviđanja?"
<BR>&nbsp;&nbsp;&nbsp;&nbsp;&nbsp;"Ne, moj Gospodaru."
<BR>&nbsp;&nbsp;&nbsp;&nbsp;&nbsp;U glasu se osećala iskrenost. Naravno, postojala je mogućnost da gola uopšte nije znao da poseduje tu sposobnost. Ali, to bi sputavalo njegove dužnosti kao mentata. U čemu se samo sastojao skriveni plan?
<BR>&nbsp;&nbsp;&nbsp;&nbsp;&nbsp;Stare vizije se uzburkaše oko Pola. Znači li sve to da je prisiljen da se povinuje vraškoj svrhovitosti? Izobličeno Vreme zračilo je kroz ovog golu prema užasnoj budućnosti. Da li je, dakle, bio osuđen da sledi taj put bez obzira na sve što bi, eventualno, mogao da preduzme?
<BR>&nbsp;&nbsp;&nbsp;&nbsp;&nbsp;Povući se... povući se... povući se...
<BR>&nbsp;&nbsp;&nbsp;&nbsp;&nbsp;Ova misao stade da mu odzvanja u glavi.
<BR>&nbsp;&nbsp;&nbsp;&nbsp;&nbsp;Na svom mestu, iznad Polove glave, Alija je sedela brade oslonjene na levu ruku, buljeći u golu. Magnetska privlačnost koja je okruživala Hajta dospela je i do nje. Obnova koju su izvršili Tleilaksi podarila mu je mladost i izvesnu nevinu jačinu, koja je delovala na nju. Razumela je Polov neizgovoreni vapaj. Kada proroštva zakažu, čovek se oslanja na raspoložive uhode i fizičku silu. Pa ipak, pitala se, zašto toliko žudi da prihvati ovaj izazov. Osećala je neodoljivu želju da se nađe u blizini ovog novog čoveka, da ga, možda, dodirne.
<BR>&nbsp;&nbsp;&nbsp;&nbsp;&nbsp;On predstavlja opasnost za nas oboje, pomislila je.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
