<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Bez obzira na to u kojoj meri civilizacije ljudi postaju egzotične, bez obzira na razvoj života i društva, odnosno na složenost međudejstva mašina-čovek, uvek postoje intervali samotne moći, kada put kojim ide čovečanstvo, pa čak i sama budućnost čovečanstva zavise od srazmerno jednostavnih činova pojedinaca.
<BR>
<BR>&nbsp;&nbsp;&nbsp;&nbsp;&nbsp;Iz 'Božanske Knjige Tleilaksa'
<BR>
<BR>&nbsp;&nbsp;&nbsp;&nbsp;&nbsp;Dok je prelazio preko visokog mosta za pešake koji je vodio iz Tvrđave u kancelarijsku zgradu Kvizareta, Pol je šepao. Sunce je već gotovo zašlo i on se kretao duž dugih senki koje su ga prikrivale, premda su dobro uvežbane oči mogle da ga prepoznaju po držanju i hodu. Nosio je uređaj koji je stvarao zaštitno polje, ali ga nije aktivirao, jer su mu ađutanti došli do zaključka da bi svetlucanje korone moglo da izazove podozrenje.
<BR>&nbsp;&nbsp;&nbsp;&nbsp;&nbsp;Pol pogleda nalevo. Pramenovi peščanih oblaka prekrivali su sunce na zalasku poput daščica na prozorskim šalonima. Čak i kroz filtre pustinjskog odela do njega je dopirao suv vazduh sličan onome u hieregu.
<BR>&nbsp;&nbsp;&nbsp;&nbsp;&nbsp;On, u stvari, nije bio sam napolju, ali služba bezbednosti nije ga više tako pomno držala na oku od kada je prestao da se sam šeta noću po ulicama. Visoko iznad glave leteli su mu, u prividno nasumičnom poretku, ornitopteri sa noćnim osmatračima, prateći njegovo kretanje preko predajnika skrivenog u pustinjskom odelu. Odabrani ljudi šetali su ulicama koje su se pružale dole. Ostali su bili raštrkani svuda po gradu; svima je bilo dobro poznato kako će biti prerušen Car: slobodnjačka odora navučena preko pustinjskog odela, temag pustinjske čizme, zatamnjena koža, obrazi iskrivljeni pomoću plastičnih umetaka. Dovodna cev spuštala mu se niz levu stranu vilice.
<BR>&nbsp;&nbsp;&nbsp;&nbsp;&nbsp;Kada je stigao na drugi kraj mosta, Pol se osvrnu. Primetio je pokret pored kamene rešetke koja je zaklanjala jednu terasu njegovih odaja. To je bez sumnje bila Čani. 'Lov na pesak u pustinji' nazvala je ovo putešestvije.
<BR>&nbsp;&nbsp;&nbsp;&nbsp;&nbsp;Ona nije mogla da shvati koliko je za njega bio težak ovaj izbor. Kada se treba opredeliti između dve agonije, pomisli on, obično ispadne tako da i ona manja postane nepodnošljiva.
<BR>&nbsp;&nbsp;&nbsp;&nbsp;&nbsp;Za jedan maglovit, bolan trenutak, prisetio se njihovog rastanka. U tom poslednjem času Čani je iskusila tau uvid u njegova osećanja, ali ih je pogrešno protumačila. Zaključila je da su ga obuzela čuvstva koja se obično javljaju kada se neko rastaje od voljene osobe da bi se suočio sa nepoznatom opasnošću.
<BR>&nbsp;&nbsp;&nbsp;&nbsp;&nbsp;Kamo sreće da ne znam ono što znam, pomislio je.
<BR>&nbsp;&nbsp;&nbsp;&nbsp;&nbsp;Prešao je preko mosta i ušao u veliko zdanje kroz gornji prolaz. Pričvršćene svetleće kugle obasjavale su užurbane ljude koji su hitali svojim poslom. Kvizarat nije nikada spavao. Polovu pažnju najednom privukoše natpisi nad vratima, kao da ih vidi po prvi put: Trgovci brzinama, Kazani i Retorte, Perspektive proročanstava, Testovi vere, Religijske potrepštine, Oružje, Propaganda vere...
<BR>&nbsp;&nbsp;&nbsp;&nbsp;&nbsp;Više bi odgovarao naziv Propaganda birokratije, pomislio je.
<BR>&nbsp;&nbsp;&nbsp;&nbsp;&nbsp;Svojevrstan religijski civilni službenik zaposeo je sve kutke vaseljene. Ovaj novi čovek Kvizarata u većini slučajeva bio je preobraćenik. Retko je zamenjivao Slobodnjake na ključnim mestima, ali je zato zauzimao sve niže položaje. Uzimao je melanž kako zato da bi pokazao da to može da sebi priušti, tako i zbog njegovih gerijatrijskih svojstava. Nije se mešao sa onima koji su bili na vlasti: Carem, Esnafom, Bene Geseritom, Landsradom, Porodicama ili Kvizaratom. Bogovi su mu bili rutinerstvo i kartoteka. Opsluživali su ga mentati i neverovatan arhivski sistem. Ekspeditivnost je bila prva reč njegovog katehizisa, iako se zvanično pozivao na propise Batlerijana. Govorio je da je nemoguće stvoriti mašine slične ljudskom mozgu, ali je svakim svojim činom pokazivao da više voli mašine od ljudi, statistiku od pojedinačnih činjenica, dalekosežna i opšta viđenja od prisnih ličnih veza koje zahtevaju maštu i preduzimljivost.
<BR>&nbsp;&nbsp;&nbsp;&nbsp;&nbsp;Kada je izbio na rampu koja se nalazila na suprotnom kraju zdanja, začuo je zvona koja su pozivala vernike na Večernji Obred u Alijin Hram.
<BR>&nbsp;&nbsp;&nbsp;&nbsp;&nbsp;Zvonjava je imala neobičan prizvuk postojanosti i večnosti.
<BR>&nbsp;&nbsp;&nbsp;&nbsp;&nbsp;Hram koji je stajao s druge strane dupke punog trga bio je nov, baš kao i obredi koji su se upražnjavali u njemu, ali postojalo je nešto u njegovom položaju u pustinjskoj uvali na rubu Arakena... što je stvaralo utisak drevnog mesta, bogatog tradicijom i tajanstvom.
<BR>&nbsp;&nbsp;&nbsp;&nbsp;&nbsp;Pol se sada nalazio usred mase i više nije mogao da se povuče. Jedini vodič koga je odeljenje bezbednosti uspelo da pronađe neizostavno je zahtevao da se sve upravo ovako odvija. Ljudima iz ove službe nije se dopala Polova spremnost kojom je prihvatio zahtev. Stilgar je još manje bio zadovoljan, a najviše se protivila Čani.
<BR>&nbsp;&nbsp;&nbsp;&nbsp;&nbsp;Kada bi ga neko iz okolne svetine slučajno okrznuo u prolazu samo bi produžio dalje, uopšte ga ne pogledavši, što je u Polu stvaralo neobično osećanje slobode. Pol je znao da su ljudi bili uslovljeni da se na ovaj način odnose prema Slobodnjacima. Imao je držanje čoveka koji je stigao iz unutrašnjeg dela pustinje, a takvi su oduvek bili veoma preki.
<BR>&nbsp;&nbsp;&nbsp;&nbsp;&nbsp;Polako je napredovao kroz reku ljudi koja je sve brže hrlila prema stepenicama hrama i postajala sve gušća. Ljudi oko njega više nisu mogli da izbegnu guranje, pa su počela da pljušte obredna izvinjenja: 'Molim za oproštaj, plemeniti Gospodine, ne mogu da izbegnem ovu neučtivost', 'Izvinite Gospodine, ali ovakvu gužvu još nisam video', 'Klanjam se, sveti građanine. Jedan zvekan me je gurnuo'.
<BR>&nbsp;&nbsp;&nbsp;&nbsp;&nbsp;Nakon nekoliko prvih izvinjenja, Pol je prestao da obraća pažnju na njih. Bila su bezosećajna, podstaknuta jedino nekom vrstom obrednog straha. Umesto toga počeo je da razmišlja koliki put je prevalio od dana svoje mladosti provedenih u Dvorcu Kaladan. Gde je i kada prvi put stupio na stazu koja ga je dovela do prenatrpanog trga toliko udaljenog od Kaladana? Da li je uopšte stupio na nju? Nije mogao da kaže da je u bilo kom trenutku svog života postupio iz nekog određenog razloga. Pobude i sučeljene sile bile su složene... verovatno znatno složenije od bilo koje druge grupe podsticaja u ljudskoj istoriji. Upravo ga je ovde proželo osećanje da još može izbeći sudbinu koju je tako jasno video duž puta. Ali gomila ga je gurala napred i Pola obuze vrtoglavo osećanje da je izgubio svoj put i da nema više nikakvog uticaja na tok vlastitog života.
<BR>&nbsp;&nbsp;&nbsp;&nbsp;&nbsp;Svetina je sada zajedno sa njim hrlila uz stepenice ka ulazu u hram. Glasovi počeše da se postepeno stišavaju. Miris straha postajao je sve jači: jedak i znojav.
<BR>&nbsp;&nbsp;&nbsp;&nbsp;&nbsp;Pomoćnici sveštenika već su započeli službu u hramu. Njihovo razgovetno pevanje nadglasalo je sve ostale zvuke: šaputanje, šuštanje ogrtača, struganje stopala, kašljucanje. Napev je pričao o Udaljenim Mestima koja je posetila sveštenica obuzeta svetim transom:
<BR>
<BR>&nbsp;&nbsp;&nbsp;&nbsp;&nbsp;'Ona jaše pustinjske crve svemira!
<BR>&nbsp;&nbsp;&nbsp;&nbsp;&nbsp;Ona nas vodi kroz sve oluje
<BR>&nbsp;&nbsp;&nbsp;&nbsp;&nbsp;U zemlju blagih vetrova.
<BR>&nbsp;&nbsp;&nbsp;&nbsp;&nbsp;Iako spavamo pored zmijskog legla,
<BR>&nbsp;&nbsp;&nbsp;&nbsp;&nbsp;Ona čuva naše usnule duše.
<BR>&nbsp;&nbsp;&nbsp;&nbsp;&nbsp;Ona nas krije od pustinjske jare,
<BR>&nbsp;&nbsp;&nbsp;&nbsp;&nbsp;U hladu jame.
<BR>&nbsp;&nbsp;&nbsp;&nbsp;&nbsp;Sjaj njenih belih zuba
<BR>&nbsp;&nbsp;&nbsp;&nbsp;&nbsp;Vodi nas u noći.
<BR>&nbsp;&nbsp;&nbsp;&nbsp;&nbsp;Uz vitice njene kose
<BR>&nbsp;&nbsp;&nbsp;&nbsp;&nbsp;Dižemo se u nebesa!
<BR>&nbsp;&nbsp;&nbsp;&nbsp;&nbsp;Slatki miomirisi opojnog cveća
<BR>&nbsp;&nbsp;&nbsp;&nbsp;&nbsp;Okružuju nas u njenom prisustvu.'
<BR>
<BR>&nbsp;&nbsp;&nbsp;&nbsp;&nbsp;Balak! pomisli Pol na jeziku Slobodnjaka. Budite oprezni! I nju može obuzeti vihor strasti.
<BR>&nbsp;&nbsp;&nbsp;&nbsp;&nbsp;Duž ivica ulaza hrama bile su postavljene visoke i tanke svetleće cevi čiji je sjaj oponašao plamen sveća. Njihovo lelujanje i treperenje pobudilo je u Polu sećanja predaka, bez obzira na to što je znao da je njihov efekat upravo na to sračunat. Celo ovo zdanje predstavljalo je svojevrstan atavizam, umešno izumljen i vrlo delotvoran. Mrzeo je čak i pomisao da je doprineo njegovom nastanku.
<BR>&nbsp;&nbsp;&nbsp;&nbsp;&nbsp;Zajedno sa gomilom prošao je kroz visoka metalna vrata u ogromni brod: mračno mesto, osvetljeno treperavim svetlima koja su sijala sa velike visine. Na kraju broda nalazio se bleštavo osvetljen oltar. Iza oltara izdizao se predmet od crnog drveta, samo prividno jednostavan, ukrašen crtežima iz slobodnjačke mitologije na temu peska. Skrivena svetla poigravala su na površini sigurnosnih vrata i stvarala obličja slična polarnoj svetlosti. Raspevani pomoćnici sveštenika koji su stajali raspoređeni u sedam redova ispod te spektralne zavese, poprimali su jeziv izgled: crne odore, bela lica, usta koja su se skladno pokretala.
<BR>&nbsp;&nbsp;&nbsp;&nbsp;&nbsp;Posmatrajući hodočasnike oko sebe, Pol je najednom počeo da im zavidi na njihovoj zanetosti kojom su slušali istine što ih on nije bio u stanju da čuje. Učinilo mu se da oni ovde dobijaju nešto što je njemu bilo uskraćeno, neki tajanstveni melem.
<BR>&nbsp;&nbsp;&nbsp;&nbsp;&nbsp;Pokušavao je da se probije bliže oltaru, ali ga je zaustavila jedna ruka koja ga je uhvatila za rame. Pol se ljutito okrenu i suoči sa prodornim pogledom potpuno plavih očiju jednog starog Slobodnjaka; po pokretu gustih veđa u trenutku je prepoznao čoveka. Njegovo ime istog trena zaigra pred Polovim očima: Rasir, drug iz siečkih dana.
<BR>&nbsp;&nbsp;&nbsp;&nbsp;&nbsp;Pol je znao da je u ovoj gužvi sasvim prepušten na milost i nemilost Rasiru, ako je ovaj kojim slučajem naumio da ga napadne.
<BR>&nbsp;&nbsp;&nbsp;&nbsp;&nbsp;Starac mu se primače, držeći drugu ruku ispod plašta prljavog od peska: njome je, bez sumnje, stezao dršku kris-noža. Pol se, što je bolje mogao, postavio da parira napad. Starac, međutim, samo primače glavu uz Polovo uvo i prošaputa: "Ići ćemo sa ostalima."
<BR>&nbsp;&nbsp;&nbsp;&nbsp;&nbsp;Bila je to lozinka vodiča. Pol klimnu glavom.
<BR>&nbsp;&nbsp;&nbsp;&nbsp;&nbsp;Rasir se povuče i okrenu licem prema oltaru.
<BR>&nbsp;&nbsp;&nbsp;&nbsp;&nbsp;"Ona dolazi sa istoka", pevali su pomoćnici. "Sunce joj je za leđima. Sve stvari su joj izložene. Pri punom sjaju svetlosti - ništa ne izmiče njenom pogledu, bilo da je tamno ili svetlo."
<BR>&nbsp;&nbsp;&nbsp;&nbsp;&nbsp;Neskladno cviljenje rebaba najednom nadjača raspevane glasove, priguši ih i nagna da zamuknu. Kao da ju je pogodio električni udar, gomila pohrli nekoliko metara napred. Sada je gomila postala kompaktna masa mesa, a vazduh je bio zagušljiv od teškog mirisa začina i njihovog disanja.
<BR>&nbsp;&nbsp;&nbsp;&nbsp;&nbsp;"Šai-Hulud piše na čistom pesku", povikaše pomoćnici sveštenice.
<BR>&nbsp;&nbsp;&nbsp;&nbsp;&nbsp;Pol iznenada primeti da diše u istom ritmu kao i svetina oko njega. Iz senki iza svetlucavih zaštitnih vrata ženski hor poče prigušeno da peva: 'Alija... Alija... Alija...' Napev je polako postajao sve glasniji i glasniji da bi najednom zamukao.
<BR>&nbsp;&nbsp;&nbsp;&nbsp;&nbsp;A onda, glasovi ponovo počeše blagu večernju molitvu:
<BR>
<BR>&nbsp;&nbsp;&nbsp;&nbsp;&nbsp;'Ona umiruje sve oluje -
<BR>&nbsp;&nbsp;&nbsp;&nbsp;&nbsp;Oči joj ubijaju naše neprijatelje,
<BR>&nbsp;&nbsp;&nbsp;&nbsp;&nbsp;I muče nevernike.
<BR>&nbsp;&nbsp;&nbsp;&nbsp;&nbsp;Sa tuonskih kola
<BR>&nbsp;&nbsp;&nbsp;&nbsp;&nbsp;Gde se budi svetlost praskozorja
<BR>&nbsp;&nbsp;&nbsp;&nbsp;&nbsp;I čiste vode teku,
<BR>&nbsp;&nbsp;&nbsp;&nbsp;&nbsp;Vidiš njenu senku.
<BR>&nbsp;&nbsp;&nbsp;&nbsp;&nbsp;Po bleštavoj letnjoj toploti
<BR>&nbsp;&nbsp;&nbsp;&nbsp;&nbsp;Ona nas služi hlebom i mlekom -
<BR>&nbsp;&nbsp;&nbsp;&nbsp;&nbsp;Hladne i začinom mirisne,
<BR>&nbsp;&nbsp;&nbsp;&nbsp;&nbsp;Njene oči tope naše neprijatelje,
<BR>&nbsp;&nbsp;&nbsp;&nbsp;&nbsp;Muče naše tlačioce
<BR>&nbsp;&nbsp;&nbsp;&nbsp;&nbsp;I proniču u sve tajne
<BR>&nbsp;&nbsp;&nbsp;&nbsp;&nbsp;Ona je Alija... Alija... Alija... Alija...'
<BR>
<BR>&nbsp;&nbsp;&nbsp;&nbsp;&nbsp;Lagano, glasovi se prituliše:
<BR>&nbsp;&nbsp;&nbsp;&nbsp;&nbsp;Pol oseti mučninu. Šta to činimo? pitao se. Alija je bila kći čarobnice, ali sada je odrasla. A odrastati - znači postajati opakiji, pomisli on.
<BR>&nbsp;&nbsp;&nbsp;&nbsp;&nbsp;Kolektivna mentalna atmosfera hrama izjedala mu je psihu. Duboko u sebi, mogao je da oseti onaj deo svog bića koji je pripadao masi što ga je okružavala, ali mnoge druge razlike stvarale su kobnu protivrečnost. Stajao je utonuo i usamljen u vlastitom grehu koji nikada neće biti u stanju da okaje. Neizmernost vaseljene izvan hrama preplavila je njegovu svest. Kako se jedan čovek, jedan obred može nadati da će utkati tu neizmernost u plašt koji će pristajati svim ljudima.
<BR>&nbsp;&nbsp;&nbsp;&nbsp;&nbsp;Pol se stresao.
<BR>&nbsp;&nbsp;&nbsp;&nbsp;&nbsp;Vaseljena mu se suprotstavljala na svakom koraku. Izmicala je njegovoj vlasti, smišljala bezberojne načine da se preruši i da ga obmane. Ona nikada neće prihvatiti nijedan od načina na koji bi on želeo da je podjarmi.
<BR>&nbsp;&nbsp;&nbsp;&nbsp;&nbsp;Duboka tišina zavlada hramom.
<BR>&nbsp;&nbsp;&nbsp;&nbsp;&nbsp;Alija se pojavi iz tame iza svetlucavih duga. Na sebi je imala žutu odoru prošaranu zelenom bojom Atreida - žuto je predstavljalo sunčevu svetlost, a zeleno smrt iz koje se rađa život. Polu se iznenada učini da se Alija pojavila zbog njega, samo zbog njega. Bacio je pogled preko okupljene gomile u hramu prema sestri. Ona je bila njegova sestra. Poznavao je obred i njegovo poreklo, ali se nikada do sada nije našao ovde sa hodočasnicima i nikada je ranije nije posmatrao njihovim očima. I tek tada, videvši je kako upražnjava tajnu ovog mesta, shvatio je da je i ona deo vaseljene koja mu se suprotstavlja.
<BR>&nbsp;&nbsp;&nbsp;&nbsp;&nbsp;Pomoćnici joj prineše zlatni putir.
<BR>&nbsp;&nbsp;&nbsp;&nbsp;&nbsp;Alija ga podiže.
<BR>&nbsp;&nbsp;&nbsp;&nbsp;&nbsp;Delom svoje svesti, Pol se priseti da se u putiru nalazi neprerađeni melanž, fini otrov, sveta tajna njenog prorokovanja.
<BR>&nbsp;&nbsp;&nbsp;&nbsp;&nbsp;Pogleda uprtog u putir, Alija progovori. Glas joj je bio milozvučan, poput rascvetalih akorda, tečan i zvonak:
<BR>&nbsp;&nbsp;&nbsp;&nbsp;&nbsp;"U početku bili smo prazni", reče ona.
<BR>&nbsp;&nbsp;&nbsp;&nbsp;&nbsp;"Ništa nismo znali", odazva se napevom hor.
<BR>&nbsp;&nbsp;&nbsp;&nbsp;&nbsp;"Nismo poznavali Moć koja prebiva na svakom mestu", reče Alija.
<BR>&nbsp;&nbsp;&nbsp;&nbsp;&nbsp;"I u svakom vremenu", otpeva hor.
<BR>&nbsp;&nbsp;&nbsp;&nbsp;&nbsp;"Evo Moći", reče Alija, polako podižući putir.
<BR>&nbsp;&nbsp;&nbsp;&nbsp;&nbsp;"Koja nam donosi radost", otpeva hor.
<BR>&nbsp;&nbsp;&nbsp;&nbsp;&nbsp;Baš kao i tugu, pomisli Pol.
<BR>&nbsp;&nbsp;&nbsp;&nbsp;&nbsp;"Ona budi dušu", reče Alija.
<BR>&nbsp;&nbsp;&nbsp;&nbsp;&nbsp;"Ona rasteruje sve sumnje", otpeva hor.
<BR>&nbsp;&nbsp;&nbsp;&nbsp;&nbsp;"U rečima mi izgaramo", reče Alija.
<BR>&nbsp;&nbsp;&nbsp;&nbsp;&nbsp;"U moći opstajemo", otpeva hor.
<BR>&nbsp;&nbsp;&nbsp;&nbsp;&nbsp;Alija prinese putir usnama i iskapi ga.
<BR>&nbsp;&nbsp;&nbsp;&nbsp;&nbsp;Na svoje zaprepašćenje, Pol zateče samog sebe kako zadržava dah, uhvaćen u mrežu taoa kao najbedniji hodočasnik iz okolne gomile. Najednom se priseti načina na koji plameni otrov prodire u telo. Na površinu pamćenja izroni mu ovaj trenutak kada se vreme zaustavlja, svest postaje prah koji preinačuje otrov. Za kratko je ponovo iskusio trenutak buđenja u bezvremenosti gde je sve moguće. Mislio je da poznaje iskustvo koje je Alija sada doživljavala, ali odjednom je uvideo da ga u stvari ne poznaje. Tajna ga je zaslepljivala.
<BR>&nbsp;&nbsp;&nbsp;&nbsp;&nbsp;Alija zadrhta i spusti se na kolena.
<BR>&nbsp;&nbsp;&nbsp;&nbsp;&nbsp;Pol uzdahnu zajedno sa razdraganim hodočasnicima. Klimnuo je glavom. Sa očiju je počeo da mu se podiže deo koprene. Opijen blaženstvom vizije, zaboravio je da svaka vizija pripada svima koji su još na putu, svima koji još treba da stignu. U viziji čovek prolazi kroz tamu, nesposoban da razlikuje stvarna od nesuštastvenih zbivanja. Žudi se za savršenstvom koje nikada neće postojati.
<BR>&nbsp;&nbsp;&nbsp;&nbsp;&nbsp;A u žudnji se gube tragovi sadašnjosti.
<BR>&nbsp;&nbsp;&nbsp;&nbsp;&nbsp;Alija se ljuljala u zanosu usled promene koju je izazivalo dejstvo začina.
<BR>&nbsp;&nbsp;&nbsp;&nbsp;&nbsp;Pol iznenada postade svestan neke transcedentalne prisutnosti koja mu je govorila: 'Pogledaj! Vidi tamo! Pogledaj šta si prenebregao.' U tom trenutku pomislio je kako kroz tuđe oči i uši može da vidi slike i čuje ritam koje nijedan umetnik, nijedan pesnik ne bi nikada bio u stanju da reprodukuje. Video je prekrasnu, živu i sjajnu svetlost koja je otkrivala svu proždrljivost moći... čak i njegovu proždrljivost.
<BR>&nbsp;&nbsp;&nbsp;&nbsp;&nbsp;Alija je progovorila. Njen pojačan glas odzvanjao je brodom.
<BR>&nbsp;&nbsp;&nbsp;&nbsp;&nbsp;"Blistava noći", povikala je.
<BR>&nbsp;&nbsp;&nbsp;&nbsp;&nbsp;Uzdah prostruja poput talasa kroz gomilu hodočasnika.
<BR>&nbsp;&nbsp;&nbsp;&nbsp;&nbsp;"Ništa se ne može sakriti u ovakvoj noći!" reče Alija."Koja je retka svetlost ova tama? Ne možete da je vidite, vaša čula ne mogu da je osete, ni reči da je opišu." Glas joj postade tiši. "Provalija ostaje. Ona je bremenita svim stvarima koje još treba da se dogode. Ahhh... kakva slatka silina!"
<BR>&nbsp;&nbsp;&nbsp;&nbsp;&nbsp;Pol uhvati sebe kako očekuje da mu sestra uputi neki tajni znak. Mogao je to da bude bilo koji gest ili reč, nešto iz čarobnjačkih i mističnih obreda, nekakvo spoljno manifestovanje koje bi mu odgovaralo kao što strela odgovara kosmičkom luku. Ovaj trenutak ležao je u njegovoj svesti poput ustreptale žive.
<BR>&nbsp;&nbsp;&nbsp;&nbsp;&nbsp;"Postojaće tuga", zapevala je Alija. "Podsećam vas da je sve samo početak, večni početak. Svetovi čekaju da ih neko osvoji. Neki u dometu zvuka moga glasa dosegnuće uzvišene sudbine. Vi ćete se rugati prošlosti, zaboravivši šta vam ja sada govorim; unutar svih razlika postoji jedinstvo."
<BR>&nbsp;&nbsp;&nbsp;&nbsp;&nbsp;Pol je jedva obuzdao uzvik razočarenja kada je Alija spustila glavu. Nije izrekla ono što je on očekivao da će čuti. Osećao je svoje telo kao suvu opnu ili ljušturu koju je napustio neki pustinjski insekt.
<BR>&nbsp;&nbsp;&nbsp;&nbsp;&nbsp;I ostale mora da su ispunjavala slična osećanja, pomisli on. Podozrevao je kako oko njega raste uznemirenost. Iznenada, jedna žena iz gomile, negde daleko napred u brodu, s Polove leve strane, povika neartikulisanim, bolnim glasom.
<BR>&nbsp;&nbsp;&nbsp;&nbsp;&nbsp;Alija podiže glavu i Pola najednom prože vrtoglavo osećanje da je udaljenosti među njima nestalo, da joj gleda u staklaste oči sa svega nekoliko centimetara udaljenosti.
<BR>&nbsp;&nbsp;&nbsp;&nbsp;&nbsp;"Ko me to doziva?" upita Alija.
<BR>&nbsp;&nbsp;&nbsp;&nbsp;&nbsp;"Ja", zavika žena. "Ja, Alija. Oh, Alija, pomozi mi. Kažu da je moj sin poginuo na Muritanu. Da li je zaista mrtav? Zar ga nikada više neću videti... nikada?"
<BR>&nbsp;&nbsp;&nbsp;&nbsp;&nbsp;"Pokušavaš da se vratiš po svojim tragovima u pesku", odvrati Alija. "Ništa nije izgubljeno. Sve se kasnije vraća, a ti možda nećeš prepoznati onoga koji će se vratiti, jer biće promenjen."
<BR>&nbsp;&nbsp;&nbsp;&nbsp;&nbsp;"Alija, ne razumem", zajeca žena.
<BR>&nbsp;&nbsp;&nbsp;&nbsp;&nbsp;"Živiš u vazduhu, a ne vidiš ga", odgovori Alija nešto oštrijim glasom. "Da li si ti gušter? U glasu ti se oseća slobodnjački naglasak. Da li Slobodnjaci pokušavaju da vrate mrtve u život? Šta nam je potrebno od naših mrtvih sem njihove vode?"
<BR>&nbsp;&nbsp;&nbsp;&nbsp;&nbsp;Malo dalje, bliže sredini broda, jedan čovek odeven u bogato ukrašen crveni ogrtač podiže obe ruke odevene u beli haljetak. "Alija", povika on. "Dobio sam poslovnu ponudu. Da li da je prihvatim?"
<BR>&nbsp;&nbsp;&nbsp;&nbsp;&nbsp;"Dolaziš kao prosjak", reče Alija. "Tragaš za zlatnim ćupom, ali naći ćeš samo bodež."
<BR>&nbsp;&nbsp;&nbsp;&nbsp;&nbsp;"Predloženo mi je da ubijem čoveka!" povika neko visoko s desne strane; bio je to dubok glas sa siečkim naglaskom. "Da li da prihvatim? Ako prihvatim, da li ću uspeti?"
<BR>&nbsp;&nbsp;&nbsp;&nbsp;&nbsp;"Početak i kraj su jedno", odbrusi Alija. "Zar to već ranije nisam rekla? Nisi došao dovde da bi mi postavio to pitanje. Šta je to, dakle, u šta ne veruješ i protiv čega si došao ovamo da digneš glas?"
<BR>&nbsp;&nbsp;&nbsp;&nbsp;&nbsp;"Večeras je grozno raspoložena", promrmlja žena pored Pola. "Da li ste je ikada videli ovako besnu?"
<BR>&nbsp;&nbsp;&nbsp;&nbsp;&nbsp;Ona zna da sam ja ovde, pomisli Pol. Da li je, možda, videla nešto u viziji što ju je naljutilo? Ili se taj bes odnosi na mene?
<BR>&nbsp;&nbsp;&nbsp;&nbsp;&nbsp;"Alija", pozvao ju je čovek koji je stajao upravo ispred Pola. "Reci ovim poslovnim ljudima i slabićima koliko će dugo tvoj brat vladati?"
<BR>&nbsp;&nbsp;&nbsp;&nbsp;&nbsp;"Dozvoljavam ti da sam zaviriš iza tog ugla", zareža Alija. "Tvoje predrasude ogledaju se u tvojim rečima! Imaš krov nad glavom i vodu samo zato što moj brat jaše crva haosa!"
<BR>&nbsp;&nbsp;&nbsp;&nbsp;&nbsp;Pokupivši ljutitim pokretom odoru, Alija se okrenu, prođe kroz blistave trake svetlosti i izgubi se u tami koja se pružala pozadi.
<BR>&nbsp;&nbsp;&nbsp;&nbsp;&nbsp;Istog trenutka pomoćnici zapevaše završnu pesmu, ali nisu uspeli da uhvate valjan ritam. Bilo je očigledno da su nespremni dočekali iznenadni završetak obreda. Nepovezano mrmljanje čulo se sa svih strana. Uzbuđenje, nemir i nezadovoljstvo rasli su oko Pola.
<BR>&nbsp;&nbsp;&nbsp;&nbsp;&nbsp;"Kriva je budala koja je postavila glupo pitanje o poslu", promrmljala je žena pored Pola. "Licemer!"
<BR>&nbsp;&nbsp;&nbsp;&nbsp;&nbsp;Šta je to Alija videla? Kakav put kroz budućnost?
<BR>&nbsp;&nbsp;&nbsp;&nbsp;&nbsp;Večeras se ovde dogodilo nešto što je pokvarilo obred proricanja. Gomila je, obično, dozivala Aliju da bi joj postavila po neko tričavo pitanje. Da, oni su kao prosjaci dolazili na proročište. Čuo ih je i posmatrao mnogo puta, skriven u tami iza oltara. Po čemu se onda ovo veče razlikovalo od ostalih?
<BR>&nbsp;&nbsp;&nbsp;&nbsp;&nbsp;Stari Slobodnjak povuče Pola za rukav, pokazujući mu glavom prema izlazu. Gomila je već počela da se gura u tom pravcu. Pol je dozvolio da ga pritisnu sa svih strana, dok ga je vodič držao za rukav. Obuzelo ga je osećanje da mu je telo postalo manifestacija izvesne sile kojom nije mogao da upravlja. Pretvorio se u ne-biće, u nepomičnost koja je sama sebe pokretala. U jezgru ne-bića nalazio se on koji je dozvoljavao da ga vode ulicama grada, prateći trag tako blizak svojoj viziji da mu se srce steglo od bola.
<BR>&nbsp;&nbsp;&nbsp;&nbsp;&nbsp;Trebalo bi da znam šta je Alija videla, pomisli. I sam sam to video mnogo puta. Ali ona nije digla glas protesta protiv toga... verovatno zato što je ugledala i alternativne mogućnosti.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
