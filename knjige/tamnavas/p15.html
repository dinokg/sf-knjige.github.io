<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;"Ne smeš tu da ležiš, Džaride! Ustani i beži!"
<BR>&nbsp;&nbsp;&nbsp;&nbsp;&nbsp;Izobličene od brige, Liine misli dođoše mu iz Radijacije. Bio je nejasno uznemiren činjenicom da se nije sećao kada se obreo u snu.
<BR>&nbsp;&nbsp;&nbsp;&nbsp;&nbsp;"Demoni - dolaze uz stepenice!"
<BR>&nbsp;&nbsp;&nbsp;&nbsp;&nbsp;Pomerio se pod težinom predmeta koji su, setio se, pali na njega u kolibi. Ali zbog nečega nije uspevao da se vrati na javu.
<BR>&nbsp;&nbsp;&nbsp;&nbsp;&nbsp;"Neću moći da govorim i da pazim na čudovišta u isto vreme!" nastavi uznemireno Lia. "Ne znaju da si tu, ali su čuli onu buku. Naći će te i odvući u Radijaciju!"
<BR>&nbsp;&nbsp;&nbsp;&nbsp;&nbsp;Čudila ga je sopstvena pasivna reakcija na upozorenje. Zaključio je da ta omamljenost nije mogla biti samo posledica iscrpljenosti.
<BR>&nbsp;&nbsp;&nbsp;&nbsp;&nbsp;Posredstvom Deline svesti, pokušavao je da zadobije sliku njene okoline. Osetio je, iz zvučnih utisaka zabeleženih u njenom umu, da leži na ravni za spavanje koju je naučila da zove 'postelja'. Bila je u nekoj vrsti kolibe, zatvorene čvrstom zavesom (pominjala se nepoznata reč "vrata"). Ruke su joj bile vezane za stranice postelje. Uporno je stiskala očne kapke, jer je znala da će je, ako ih otvori, preplaviti ona nerazumljiva materija za koju joj je rečeno da je "svetlost". Probijala se duž ivica savitljive zavese koja je visila na - "prozoru".
<BR>&nbsp;&nbsp;&nbsp;&nbsp;&nbsp;Onda oseti navalu čistog užasa na zvuk otvaranja vrata njene pećine - tačnije, "sobe". Osluškivao je zvučne utiske ulaska dva ljudska-neljudska stvorenja.
<BR>&nbsp;&nbsp;&nbsp;&nbsp;&nbsp;"Kako je naš telepata danas?" upita jedno od stvorenja.
<BR>&nbsp;&nbsp;&nbsp;&nbsp;&nbsp;"Danas ćemo malo duže da držimo otvorene oči, važi?" dodade drugo.
<BR>&nbsp;&nbsp;&nbsp;&nbsp;&nbsp;Džarid oseti kako Liinu samokontrolu nagriza strava, a ona uzmaknu dalje od stvorenja.
<BR>&nbsp;&nbsp;&nbsp;&nbsp;&nbsp;Kao da sam doživljava iskustvo, on oseti snažan stisak na njenoj ruci. Onda joj u mesu iznad lakta sevnu oštar bol. U isto vreme je primio zvučni i psihički utisak njenog krika.
<BR>&nbsp;&nbsp;&nbsp;&nbsp;&nbsp;"Eto", reče jedno od čudovišta. "Ovo će sprečiti da uhvatiš nekakvu zarazu."
<BR>&nbsp;&nbsp;&nbsp;&nbsp;&nbsp;Negde u Džaridovoj zbilji začu se udaljeno zip-sss. Ali on je bio suviše obuzet onim što se događalo Ljubaznoj Preživeloj da bi tome posvetio veću pažnju.
<BR>&nbsp;&nbsp;&nbsp;&nbsp;&nbsp;Prošli su periodi otkako su čudovišta zarobila Liu. Mogao je samo da nagađa kroz kakve je sve nezamislive muke morala da prođe.
<BR>&nbsp;&nbsp;&nbsp;&nbsp;&nbsp;"Kako joj ide?" upita bliže stvorenje, uzimajući joj zglob šake između palca i kažiprsta.
<BR>&nbsp;&nbsp;&nbsp;&nbsp;&nbsp;"Imamo grdnih muka da je naviknemo. Kao da je imuna na činjenice i logiku."
<BR>&nbsp;&nbsp;&nbsp;&nbsp;&nbsp;"Moraćemo da budemo uporni. Torndajk kaže da je u našem centru bio još jedan telepata, pre dve ili tri generacije. I ona je bila prilično osetljiva, ali nije morala da trpi sve što ova trpi."
<BR>&nbsp;&nbsp;&nbsp;&nbsp;&nbsp;Džarid oseti ruku na Liinom čelu i začu reči tog stvorenja: "Dobro, a sad - da otvorimo oči."
<BR>&nbsp;&nbsp;&nbsp;&nbsp;&nbsp;U tom trenutku se prekinu nit veze između njih, jer je ženu počeo da guši neobuzdan strah.
<BR>&nbsp;&nbsp;&nbsp;&nbsp;&nbsp;Džarid odgurnu kamenu klupu sa grudi i sede, opipavajući glavu. Kosa mu je bila ulepljena krvlju, a iznad te guke je bio otok rasečene kože.
<BR>&nbsp;&nbsp;&nbsp;&nbsp;&nbsp;Zbacio je sa sebe još nagomilanih predmeta i ustao. Iako je s pažnjom pucnuo prstima, vratili su mu se samo neraspoznatljivi odjeci predmeta koji su ga pritiskali dok je ležao i četvrtaste jame naspram ulaza.
<BR>&nbsp;&nbsp;&nbsp;&nbsp;&nbsp;Onda se seti onog zip-sss koje je čuo dok je bio u dodiru sa Liom i pojuri napolje. Tamo nije bilo čujnog traga Delinog disanja i pulsa. Udario je pesnicom u zid kolibe i osluhnuo uzvratnu jeku. Na tlu ispred njega nije bilo nikoga.
<BR>&nbsp;&nbsp;&nbsp;&nbsp;&nbsp;Konačno je uhvatio miris čudovišta, star nekoliko stotina otkucaja. Spustio se na koleno i prešao dlanovima po zemlji, ispitujući mesto gde je ležala devojka. Meka prašina nosila je jasan otisak njenog tela. Ali ona je bila tu pre toliko vremena da je površina zemlje izgubila toplotu koju je preuzela od nje.
<BR>&nbsp;&nbsp;&nbsp;&nbsp;&nbsp;Ošamućen, uputio se prema ulazu u Prvobitni svet. Dela je nestala - ponovo je pala čudovištima u ruke, a ova mora biti da su zaključila da je ona buka u kolibi poticala od nje. Otada je prošlo toliko vremena da nije bilo nade da ih stigne pre nego što se domognu Radijacije.
<BR>&nbsp;&nbsp;&nbsp;&nbsp;&nbsp;Koliko je samo bio glup! Kao da mu je neka sila moćnija od Svetlosti bdela nad sudbinom, bila mu je pružena još jedna prilika, iako mu je to bilo drugi put da izgubi Delu. I uspeo je da je preotme od otimača, iako su izgledi za to bili nikakvi. Ali umesto da pobegnu u neko daleko utočište, on je morao da siđe u bezumne dubine ispod ovog sveta - i omogući demonima da je ponovo ugrabe.
<BR>&nbsp;&nbsp;&nbsp;&nbsp;&nbsp;Gorak od samooptužbi i pritisnut osećajem uzaludnosti, zastao je u hodniku ispred Prvobitnog sveta. Tišina, koja se prostirala sve do Radijacije, bila je najpotpunija koju je ikad čuo. Pokušao je da odagna misli o mukama koje je trpela Lia i o mogućnosti da sada i Dela bude izložena istim svirepostima.
<BR>&nbsp;&nbsp;&nbsp;&nbsp;&nbsp;Napravio je nesiguran korak u tom pravcu, a onda stao i bespomoćno oslušnuo svoje prazne šake. Bez oružja neće moći ništa da preduzme protiv surovih sila večnosti.
<BR>&nbsp;&nbsp;&nbsp;&nbsp;&nbsp;Ali, postoji način da se naoruža! Ako je Donji nivo zaista razoren, u šta je bio prisiljen da veruje, bilo je malo verovatno da bi naišao na otpor u povratku. Tamo se verovatno niko nije sećao da je proglašen za Vizera.
<BR>&nbsp;&nbsp;&nbsp;&nbsp;&nbsp;Pošavši prema Zabranu i potonjim svetovima, podigao je par kamenčića i žustro zvecnuo njima. Posle konačne odluke da se uputi u Radijaciju, bio je iznenađen što mu taj izazov više nije zvučao zastrašujuće.
<BR>&nbsp;&nbsp;&nbsp;&nbsp;&nbsp;Klik-klik-klik-klik...
<BR>&nbsp;&nbsp;&nbsp;&nbsp;&nbsp;Odjeci sa zidova i prepreka u hodniku bili su goli i bezizrazni i korake mu je usporavala sve veća nesigurnost. Jedva je uspevao da čuje detalje okoline!
<BR>&nbsp;&nbsp;&nbsp;&nbsp;&nbsp;Uznemireno je stavio dlan iza uva. Kada ni to nije pomoglo, ispružio je ruku da bi dodirom nadoknadio nedovoljne zvučne utiske.
<BR>&nbsp;&nbsp;&nbsp;&nbsp;&nbsp;Sluh mu je bio potpuno uništen! Sećanje na iskustvo u Radijaciji sa slikama koje nadražuju oči bilo je tako snažno i živo da je jedva čuo one zvučne.
<BR>&nbsp;&nbsp;&nbsp;&nbsp;&nbsp;Pri sledećem koraku, udario je cevanicom u izbočinu i nastavio hramljući dalje, proklinjući sopstvenu nespretnost i gluvoću. Zatim se sudario sa visećim kamenom, izgubio ravnotežu i pao na samu ivicu bezdane jame.
<BR>&nbsp;&nbsp;&nbsp;&nbsp;&nbsp;Očajan, podigao se i pošao dalje, još sporije, vukući stopala pri svakom koraku pre nego što bi se oslonio punom težinom. Podozrivo osluškujući, približavao se Zabranu. Više je slutio nego što je čuo da nešto nije u redu. Stigavši tamo gde je trebalo da se nalazi prepreka od nagomilanog kamenja, otkrio je o čemu se radi. Nestala je. Nuklearni demoni su uništili i štit koji je čuvao svetove od zala večnosti. Srušili su je, da bi odveli Preživele i životinje. Još je osećao tragove mirisa ovih drugih u hodniku.
<BR>&nbsp;&nbsp;&nbsp;&nbsp;&nbsp;Odbacivši oblutke, pronašao je dva poveća kamena i snažno ih udario jedan o drugi. Ali su mu i ovi moćni klakovi donosili samo praznu jeku, siromašnu utiscima.
<BR>&nbsp;&nbsp;&nbsp;&nbsp;&nbsp;Pri sledećem očajničkom klak kamenje mu se smrvilo u rukama, ostavivši mu samo pune šake prašine. Malodušno je otvorio šake i pustio da mu čestice iscure između prstiju. Svetlosti! Nije mogao da čuje ni udar praha o zemlju, a kamoli kako pada!
<BR>&nbsp;&nbsp;&nbsp;&nbsp;&nbsp;Zastrašen rastućom bespomoćnošću, lutao je dalje. Posle nekoliko koraka oštro je udario u desni zid hodnika i odbio se, ostavljajući kožu sa lakta na nazubljenom kamenu.
<BR>&nbsp;&nbsp;&nbsp;&nbsp;&nbsp;Tada opazi da je ponovo u prisustvu Svetlosti.
<BR>&nbsp;&nbsp;&nbsp;&nbsp;&nbsp;Na obližnjoj steni visila je mrlja nemog zvuka, baš kao ona druga fleka Svetlosti koja je pokrivala zid ispred G. nivoa. Skoro nečujna po snazi, ispunjavala je hodnik blagom toplotom. Džarid pođe napred sa malo više pouzdanja, puštajući da mu oči presreću tajanstvene utiske obrisa stena i opasnih mesta koja su bila u dometu čudovišne tvari.
<BR>&nbsp;&nbsp;&nbsp;&nbsp;&nbsp;Oprezniji deo njegovog uma bunio se protiv upotrebe ovih nečujnih slika da bi se prošle prepreke. Ali sluh mu je bio već toliko zamućen od izloženosti Radijaciji da je ova nejaka Svetlost mogla da mu nanese tek neznatnu štetu.
<BR>&nbsp;&nbsp;&nbsp;&nbsp;&nbsp;Prošao je taj deo hodnika bez poteškoća, iako se uopšte nije pomagao sluhom. Našavši se iza novog prevoja, ustuknuo je u obnovljenom strahu.
<BR>&nbsp;&nbsp;&nbsp;&nbsp;&nbsp;Izgubio je dodir sa Svetlošću. Bilo mu je kao da se guši u beskrajnim, nečujnim naborima lepljive zavese Tame. Osećao je kako ga pritiska, snagom koja je bila onozemaljska, zlokobna, teška.
<BR>&nbsp;&nbsp;&nbsp;&nbsp;&nbsp;Došlo mu je da vrisne i slepo pojuri napred, nadajući se da će se osloboditi tog groznog straha kada stigne do poznate okoline Donjeg nivoa.
<BR>&nbsp;&nbsp;&nbsp;&nbsp;&nbsp;Tada se prisetio Večnog Čoveka i čistog užasa sa kojim se taj jadni izgnanik grčio pred nečim što je njemu tada bilo neshvatljivo.
<BR>&nbsp;&nbsp;&nbsp;&nbsp;&nbsp;Ali stvari su se promenile. Sada je znao šta je Tama. I razumeo bezrazložni strah Večnog Čoveka. Paralisan panikom, napeto je osluškivao oko sebe. Bio je skoro sasvim lišen sluha i mirisa i samo je Svetlost znala šta je moglo da ga vreba iza one neprozirne zavese - čekajući trenutak da napadne!
<BR>&nbsp;&nbsp;&nbsp;&nbsp;&nbsp;Tada mu ipak pođe za rukom da čuje prigušeni zvuk, što ga natera da se trgne. Ali pre nego što je mogao da se okrene i pobegne, direktni zvučni utisci se pretvoriše u reči:
<BR>&nbsp;&nbsp;&nbsp;&nbsp;&nbsp;"Neka je hvaljena Svetlost - period Ujedinjenja je tu."
<BR>&nbsp;&nbsp;&nbsp;&nbsp;&nbsp;Prepoznao je Filara, Čuvara Puta.
<BR>&nbsp;&nbsp;&nbsp;&nbsp;&nbsp;Nekoliko glasova mu odgovori: "Svetlosti hvala."
<BR>&nbsp;&nbsp;&nbsp;&nbsp;&nbsp;Filar: "Tama će ustuknuti pred Preživelim."
<BR>&nbsp;&nbsp;&nbsp;&nbsp;&nbsp;Glasovi: "I zavladaće Svetlost."
<BR>&nbsp;&nbsp;&nbsp;&nbsp;&nbsp;Ovo je podsećalo na litaniju. Ali, izgovorenim rečima je nedostajala iskrenost nepoljuljane vere.
<BR>&nbsp;&nbsp;&nbsp;&nbsp;&nbsp;Džarid pođe u susret grupi.
<BR>&nbsp;&nbsp;&nbsp;&nbsp;&nbsp;Filar: "Otvorićemo oči i osetiti Svevišnju Svetlost."
<BR>&nbsp;&nbsp;&nbsp;&nbsp;&nbsp;Glasovi: "I više neće biti Tame."
<BR>&nbsp;&nbsp;&nbsp;&nbsp;&nbsp;"Nazad!" uzviknu Džarid. "Ne idite tamo!"
<BR>&nbsp;&nbsp;&nbsp;&nbsp;&nbsp;Grupa zastade kada ih je presreo u Tami.
<BR>&nbsp;&nbsp;&nbsp;&nbsp;&nbsp;"Ko je to?" upita Čuvar.
<BR>&nbsp;&nbsp;&nbsp;&nbsp;&nbsp;"Džarid. Ne smete..."
<BR>&nbsp;&nbsp;&nbsp;&nbsp;&nbsp;"Sklanjaj se s puta. Rečeno nam je da je Ujedinjenje blizu."
<BR>&nbsp;&nbsp;&nbsp;&nbsp;&nbsp;"Ko vam je to rekao?"
<BR>&nbsp;&nbsp;&nbsp;&nbsp;&nbsp;"Izaslanici Svetlosti. Poručili su nam da napustimo skrovišta i odemo iza Zabrana."
<BR>&nbsp;&nbsp;&nbsp;&nbsp;&nbsp;"To je varka!" upozori ih Džarid. "Bio sam iza Zabrana. Tamo ćete naći samo Radijaciju!"
<BR>&nbsp;&nbsp;&nbsp;&nbsp;&nbsp;"I mi smo tako mislili, dok smo se u neznanju svojem krili od Izaslanika."
<BR>&nbsp;&nbsp;&nbsp;&nbsp;&nbsp;"Ali, Izaslanici vas obmanjuju! Oni su isušili tople izvore!"
<BR>&nbsp;&nbsp;&nbsp;&nbsp;&nbsp;"Samo da bismo počeli da mislimo i da bismo napustili svetove. Zbog toga su ostavljali mrlje Svetlosti po zidovima. Zbog toga su s vremena na vreme ostavljali za sobom Svete Cevaste Posude Svevišnje - da bismo se postepeno upoznali sa Svetlošću."
<BR>&nbsp;&nbsp;&nbsp;&nbsp;&nbsp;Filar prođe kraj njega, a za njim i ostali iz grupe.
<BR>&nbsp;&nbsp;&nbsp;&nbsp;&nbsp;"Vratite se!" uzviknu Džarid za njima, u očajanju. "Idete pravo u zamku!"
<BR>&nbsp;&nbsp;&nbsp;&nbsp;&nbsp;Ali oni su svejedno išli dalje.
<BR>&nbsp;&nbsp;&nbsp;&nbsp;&nbsp;On procedi kletvu i nastavi put prema Donjem nivou još bržim hodom, odlučan da se naoruža za osvetnički napad na Radijaciju.
<BR>
<BR>&nbsp;&nbsp;&nbsp;&nbsp;&nbsp;Posle nekog vremena, uspeo je da stigne do Donjeg nivoa, sa mnogo novih ogrebotina i uboja, uprkos boljem poznavanju hodnika u okolini svog starog sveta.
<BR>&nbsp;&nbsp;&nbsp;&nbsp;&nbsp;Zastavši na ulazu, osetio je kako ga napušta napetost, kao prestanak groznice. Ovo okruženje bilo mu je toliko poznato da je mogao slobodno da se kreće bez pomoći klikoblutaka.
<BR>&nbsp;&nbsp;&nbsp;&nbsp;&nbsp;Ali, nije bilo pravog olakšanja, onog toplog osećanja povratka domu, niti radosti. Pritiskajuća, izluđujuća zavesa Tame bila je prožeta samo beživotnom Tišinom, koja je davala mestu osećaj otuđenosti, prizvuk gotovo neprijateljske pritajenosti.
<BR>&nbsp;&nbsp;&nbsp;&nbsp;&nbsp;Bez poznatih klakova središnjeg odašiljača, čitav svet je bio džinovsko, nedokučivo odsustvo odjeka. Pljesnuo je rukama i oslušnuo jezivi mir.
<BR>&nbsp;&nbsp;&nbsp;&nbsp;&nbsp;Više nije bilo vedrog klokotanja toplih izvora da daju svetu opipljivu i čujnu toplotu. A tamo dalje, sa leve strane, umiruće biljke mane davale su sasušeno, rapavo nesazvučje odjecima pljeskanja dlanova.
<BR>&nbsp;&nbsp;&nbsp;&nbsp;&nbsp;Tamo negde, u Tami, visio je svirepi strah koji je izazvao one besomučne krike užasa kod Večnog Čoveka. Džarid je i sam osećao kako ga obuzima strava, poput Odsustva Svetlosti lično. Prisilivši misli da se okrenu predstojećem zadatku, žurno je pošao prema polici sa oružjem.
<BR>&nbsp;&nbsp;&nbsp;&nbsp;&nbsp;Još jednom je pljesnuo rukama da zadobije grubu sliku glavnih putokaza, da bi se po njima upravljao. Pamćenje automatski zabeleži detalje okoline.
<BR>&nbsp;&nbsp;&nbsp;&nbsp;&nbsp;Već pri sledećem koraku uzviknu od bola, udarivši kolenom u težak kamen. Izgubivši ravnotežu, preturi se preko prepreke.
<BR>&nbsp;&nbsp;&nbsp;&nbsp;&nbsp;Zatim ustade, trljajući povređeno koleno. Proklinjao je neodgovornog Preživelog koji je prekršio Zakon o premeštanju teških predmeta. Ali ljutnja mu popusti kada je shvatio da bi i sam došao na ideju da ispremešta stene, u nadi da će poslužiti kao skrivene prepreke protiv napadača, samo da je bio prisutan kada su čudovišta razarala Donji nivo.
<BR>&nbsp;&nbsp;&nbsp;&nbsp;&nbsp;Tada začu zvuk sa desne strane i okrenu se u tom pravcu. Neko se skrivao u pukotini u zidu, divlje jecajući - neka žena. Držala je ruke na ustima da priguši zvuk plača.
<BR>&nbsp;&nbsp;&nbsp;&nbsp;&nbsp;On zakorači prema njoj i ona vrisnu: "Ne! Ne! Nemojte!"
<BR>&nbsp;&nbsp;&nbsp;&nbsp;&nbsp;"Ja sam - Džarid."
<BR>&nbsp;&nbsp;&nbsp;&nbsp;&nbsp;"Ne prilazi!" uzviknula je. "I ti si jedan od njih!"
<BR>&nbsp;&nbsp;&nbsp;&nbsp;&nbsp;Zastao je, prepoznavši Preživelu Glen, stariju udovicu. Bespomoćno je osluškivao tlo ispred sebe. Nije mogao ništa da učini da je oslobodi straha - nije imao utehu za nju.
<BR>&nbsp;&nbsp;&nbsp;&nbsp;&nbsp;Slušajući avetinjski svet oko sebe koji su čudovišta opustošila, čuo je da Donjem nivou nema spasa, da nikada neće oživeti. Demoni, koji su doneli period Usuda, oduzeli su mu svako pređašnje značenje.
<BR>&nbsp;&nbsp;&nbsp;&nbsp;&nbsp;Ali on će sada doneti značenje osvete u njihovu večnost! Doneo je ovu odluku u ime onog istinskog Božanstva koga su se Preživeli odrekli kada su poverovali u lažnu Svevišnju Svetlost.
<BR>&nbsp;&nbsp;&nbsp;&nbsp;&nbsp;Odlučno se okrenuo i pošao prema polici sa oružjem.
<BR>&nbsp;&nbsp;&nbsp;&nbsp;&nbsp;"Ne! Ne idi!" preklinjala je žena. "Ne ostavljaj me ovde da me ugrabe čudovišta!"
<BR>&nbsp;&nbsp;&nbsp;&nbsp;&nbsp;Pružio je ruku prema najbližem odeljku, strahujući načas da neće ništa naći. Ali drhtavi prsti mu se sklopiše oko drške luka i on ga obesi preko ramena. Ovo, da osveti Donji nivo! Dva tobolca sa strelama nađoše mesto pored luka, koji mu je visio na leđima. Ovi su za Delu i Prvog Preživelog! Prebacio je treći tobolac preko drugog ramena. Za Ovena!
<BR>&nbsp;&nbsp;&nbsp;&nbsp;&nbsp;Posegnuvši u drugi odeljak, pronašao je svežanj kopalja i gurnuo ga ispod leve mišice. Za Sajrusa, Mislioca! Još jedan svežanj kopalja, ispod desne ruke. Za Liu, Itana i Večnog Čoveka!
<BR>&nbsp;&nbsp;&nbsp;&nbsp;&nbsp;"Vrati se!" molila je žena. "Ne ostavljaj me ovde samu! Ne daj da me odnesu čudovišta!"
<BR>&nbsp;&nbsp;&nbsp;&nbsp;&nbsp;Bila je izašla iz pukotine i on uhvati njene odjeke dok je glavinjala dublje u svet, prema ulazu, da bi mu presekla put.
<BR>&nbsp;&nbsp;&nbsp;&nbsp;&nbsp;Ne obraćajući pažnju na nju, snažno je pljesnuo rukama, da poslednji put oslušne nekada drago mesto, da poslednji put popusti čežnji. Zatim se uputi prema ulazu.
<BR>&nbsp;&nbsp;&nbsp;&nbsp;&nbsp;Nije čuo lepršanje krila sve dok omrznuti zvuk nije bio bezmalo iznad njega. Istovremeno je osetio miris hučimiša i munjevito reagovao, pokušavajući da se oslobodi suvišnog oružja da bi na vreme dočekao razorni napad zveri.
<BR>&nbsp;&nbsp;&nbsp;&nbsp;&nbsp;Zbacivši kaiševe tobolaca sa ramena, odbacio je luk u stranu i ispustio jedan svežanj kopalja. Pre nego što je mogao da se pozabavi čvorom užeta koje je držalo na okupu drugi svežanj, hučimiš se vinu iz ulaza i napade.
<BR>&nbsp;&nbsp;&nbsp;&nbsp;&nbsp;Džarid se baci u stranu. Uspeo je da izbegne prvi nalet životinje, zaradivši pritom samo razderotinu od kandže na podlaktici. Prućivši se po zemlji, ponovo je trgnuo svežanj kopalja.
<BR>&nbsp;&nbsp;&nbsp;&nbsp;&nbsp;Hučimišovi prodorni vriskovi pomešaše se sa prestravljenim kricima žene, ocrtavajući svaki detalj Donjeg nivoa poput zvukova središnjeg odašiljača.
<BR>&nbsp;&nbsp;&nbsp;&nbsp;&nbsp;Obrćući se u leti ispod tavanice, grabljivica se obruši u novi brišući prelet. Džarid je čuo da nema nade da oslobodi koplje pre nego što ga dohvate zubi stvorenja.
<BR>&nbsp;&nbsp;&nbsp;&nbsp;&nbsp;Sledećeg trenutka, kada se pripremio da dočeka raskidajući sudar sa zveri, odjednom postade svestan kupe Svetlosti koja je izbila iz prolaza.
<BR>&nbsp;&nbsp;&nbsp;&nbsp;&nbsp;Preplavivši ga, donela je njegovim očima utisak krupnog pištećeg obličja koje se strmoglavilo prema njemu u svom svojem besu.
<BR>&nbsp;&nbsp;&nbsp;&nbsp;&nbsp;Prože ga silovit drhtaj užasa na spoznaju da opaža utisak hučimiša. Ako je stvor bio strahotan u zvučnom obliku, zlokobna ružnoća svetlosne slike bila je gotovo nezamisliva.
<BR>&nbsp;&nbsp;&nbsp;&nbsp;&nbsp;Zver je bila već na dohvat ruke kada iz pravca ulaza zagrme strahovit zvučni udar. U isto vreme u svet liznu jezičak čudne Svetlosti, slične samom Vodoniku.
<BR>&nbsp;&nbsp;&nbsp;&nbsp;&nbsp;Džarid oseti da ova dva vremenski bliska događaja imaju neke veze sa hučimišovim naglim grčem u letu i padom na zemlju nedaleko od njega.
<BR>&nbsp;&nbsp;&nbsp;&nbsp;&nbsp;Nije imao kad da razmišlja o ovome, jer je kupa Svetlosti oprezno kliznula dalje. Osetio je miris čudovišta iza nje. Vođen svetlosnim utiscima, divlje je udario nogom neposlušni svežanj i koplja se rasuše po zemlji.
<BR>&nbsp;&nbsp;&nbsp;&nbsp;&nbsp;On podiže jedno i zamahnu njime, okrenuvši se prema ulazu.
<BR>&nbsp;&nbsp;&nbsp;&nbsp;&nbsp;Zip-sss.
<BR>&nbsp;&nbsp;&nbsp;&nbsp;&nbsp;Grudi mu prostreli oštar bol i koplje zaklopara po zemlji kada je posrnuo napred.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
