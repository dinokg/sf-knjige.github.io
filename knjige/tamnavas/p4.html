<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Vođen klikoblucima, Džarid je oprezno silazio niz hodnik. Hodnik je bio ujedno i poznat i stran. Bio je siguran da je već prolazio tuda. Eto, recimo, postojao je taj vitki kamen sa koga je kapala hladna voda, sa muzikalnom jednoličnošću, u baru na podu. Stajao je kraj njega u više prilika, prelazeći dlanovima preko vlažne i klizave površine i osluškujući lepotu kapljica.
<BR>&nbsp;&nbsp;&nbsp;&nbsp;&nbsp;A opet, dok je upravljao klikove pravo prema njemu, kamen se menjao kao živa stvar, izdužujući se, dok mu vrh ne bi dodirnuo površinu vode, da bi se zatim povukao prema tavanici. Usta jame su se otvarala i sklapala, preteći. Ceo hodnik se skupljao i širio kao pluća diva.
<BR>&nbsp;&nbsp;&nbsp;&nbsp;&nbsp;"Ne boj se, Džaride", blagi glas neke žene naruši duboku tišinu. "To je samo zato što smo zaboravili da stvarima odredimo njihovo mesto."
<BR>&nbsp;&nbsp;&nbsp;&nbsp;&nbsp;Govorila je umirujućim i poznatim tonom, ali i uznemirujućim i nepoznatim u isto vreme. On posla precizne klikove. Povratni utisak iz neposredne blizine bio je poput obrisa - kao da čuje tu ženu s leđa. Nije imala crte lica. Kada je posegao prema njoj, nije bila tamo. Ipak je čuo:
<BR>&nbsp;&nbsp;&nbsp;&nbsp;&nbsp;"Davno je to bilo, Džaride! Zaboravio si detalje."
<BR>&nbsp;&nbsp;&nbsp;&nbsp;&nbsp;Pošao joj je u susret, oklevajući. "Ljubazna Preživela?"
<BR>&nbsp;&nbsp;&nbsp;&nbsp;&nbsp;Osetio je njen osmeh. "To zvuči tako - ukočeno."
<BR>&nbsp;&nbsp;&nbsp;&nbsp;&nbsp;Istog časa ga preplavi čitava bujica izgubljenih uspomena iz detinjstva. "Ali - ti nikada nisi postojala! Ti i Mali Osluškivač i Večni Čovek - zar je moguće da niste bili samo san?"
<BR>&nbsp;&nbsp;&nbsp;&nbsp;&nbsp;"Oslušni oko sebe, Džaride Da li ti ovde nešto zvuči stvarno?"
<BR>&nbsp;&nbsp;&nbsp;&nbsp;&nbsp;Viseći kamen se još meškoljio. Stena mu očeša rame kada se desni zid zgrčio prema unutra, a zatim opet odmakao.
<BR>&nbsp;&nbsp;&nbsp;&nbsp;&nbsp;To je značilo da sanja - kao što je sanjao, tako često, pre mnogo bremenitosti. Setio se, uz ujed čežnje, kako ga je Ljubazna Preživela uzimala za ruku i vodila. Ali, ono što je svaki put osetio nije bila njena ruka. I nije ga uistinu nekud vodila, jer bi za sve to vreme spavao na svom useku.
<BR>&nbsp;&nbsp;&nbsp;&nbsp;&nbsp;No, uz sve to bi se našao kako juri kroz poznati hodnik ili obližnji svet sa Malim Osluškivačem, dečakom koji je mogao da čuje samo nečujne zvuke najsitnijih insekata. "Ti i ja, Džaride, možemo da pomognemo Osluškivaču da se ne oseća usamljeno. Pomisli samo kako je strašan njegov svet - mrtva tišina! Ali ja znam kako da ga dovedem u ovaj hodnik, kao što sam dovela i tebe. Kada to učinim, on više nije gluv. Vas dvojica možete da se igrate zajedno."
<BR>&nbsp;&nbsp;&nbsp;&nbsp;&nbsp;Džarid se sada bio potpuno vratio u taj poznati-nepoznati hodnik.
<BR>&nbsp;&nbsp;&nbsp;&nbsp;&nbsp;A Ljubazna Preživela nastavi: "Mali Osluškivač je sada odrastao čovek. Ne bi ga prepoznao."
<BR>&nbsp;&nbsp;&nbsp;&nbsp;&nbsp;Zbunjen, Džarid reče: "Stvari iz sna ne stare!"
<BR>&nbsp;&nbsp;&nbsp;&nbsp;&nbsp;"Mi smo posebna vrsta stvari iz sna."
<BR>&nbsp;&nbsp;&nbsp;&nbsp;&nbsp;"Gde je Osluškivač?" upitao je sumnjičavo. "Daj da ga čujem."
<BR>&nbsp;&nbsp;&nbsp;&nbsp;&nbsp;"On i Večni Čovek su dobro. Večni Čovek je sada star, doduše. On nije uistinu večan, znaš - možda samo blizu da to bude. Sad nema vremena da ih čuješ. Zabrinuta sam za tebe, Džaride. Moraš da se probudiš!"
<BR>&nbsp;&nbsp;&nbsp;&nbsp;&nbsp;Osetio je na trenutak da samo što nije izronio iz sna. Ali, misli mu se tada okrenuše, spokojno, detinjstvu. Pamtio je da mu je Ljubazna Preživela rekla da je jedini do koga može da dopre - i, čak i tada, samo kad bi spavao. Međutim, neprestano je pričao ljudima o njoj. Strahovala je jer je znala da počinju da se pitaju nije li on od Različitih. Nije htela da ga zadesi sudbina drugih Različitih. Stoga je prestala da mu dolazi.
<BR>&nbsp;&nbsp;&nbsp;&nbsp;&nbsp;"Moraš da se probudiš, Džaride!" Prekinula je nit njegovih sećanja. "Povređen si i predugo si bio bez svesti."
<BR>&nbsp;&nbsp;&nbsp;&nbsp;&nbsp;"Jesi li se vratila samo zbog toga - da me probudiš?"
<BR>&nbsp;&nbsp;&nbsp;&nbsp;&nbsp;"Ne. Htela sam da te upozorim na čudovišta i na snove koje sam čula sa snevaš - snove o lovu na Svetlost. Čudovišta su odvratna i zla! Dotakla sam um jednog od njih. Bio je ispunjen tako užasnim, neshvatljivim stvarima da nisam mogla da ostanem u njemu duže od delića otkucaja srca!"
<BR>&nbsp;&nbsp;&nbsp;&nbsp;&nbsp;"Ima još čudovišta?"
<BR>&nbsp;&nbsp;&nbsp;&nbsp;&nbsp;"Mnogo njih."
<BR>&nbsp;&nbsp;&nbsp;&nbsp;&nbsp;"A lov na Svetlost?"
<BR>&nbsp;&nbsp;&nbsp;&nbsp;&nbsp;"Zar ne čuješ, Džaride, da ponovo juriš san? Ne postoje stvari kao što su Tama i Svetlost, kako ih ti zamišljaš. Tako samo pokušavaš da pobegneš od odgovornosti. Treba da misliš na Preživljavanje, Sjedinjavanje - stvari koje zaista nešto znače."
<BR>&nbsp;&nbsp;&nbsp;&nbsp;&nbsp;Oduvek je verovao da bi njegova majka bila sasvim slična Ljubaznoj Preživeloj, da je poživela.
<BR>&nbsp;&nbsp;&nbsp;&nbsp;&nbsp;Hteo je da joj odgovori. Ali ona više nije bila tu.
<BR>
<BR>&nbsp;&nbsp;&nbsp;&nbsp;&nbsp;Džarid se okrenu u mekoći dušeka od vlakana mane i oseti zavoj na glavi.
<BR>&nbsp;&nbsp;&nbsp;&nbsp;&nbsp;Odnekud iz daljine, dižući se iznad zvučne podloge, stizao je umirujući očinski glas koji je prolazio kroz jednoličnu litaniju Postupka upoznavanja:
<BR>&nbsp;&nbsp;&nbsp;&nbsp;&nbsp;"...evo nas sad ispod odašiljača odjeka, sine. Čuješ kako mu je dubok zvuk? Obrati pažnju odakle dolaze klakovi - pravo iznad nas. Nalazimo se u središtu sveta. Slušaj kako se svi odjeci vraćaju od zidova skoro u isto vreme. Ovamo, momče..."
<BR>&nbsp;&nbsp;&nbsp;&nbsp;&nbsp;Džarid se pridiže na nesiguran lakat i neko mu pritisnu ramena, vraćajući ga nazad.
<BR>&nbsp;&nbsp;&nbsp;&nbsp;&nbsp;Bio je to Savetnik Lorenc. Okrenuo je glavu i naredio: "Idi reci Točku da se osvestio."
<BR>&nbsp;&nbsp;&nbsp;&nbsp;&nbsp;Džarid oseti Delin miris, kako se udaljava, kada je napustila pećinu. Probijao se kroz teže mirise koji su ležali na svemu što je okruživalo Džarida - mirise koji su mu govorili da je u pećini Anselma Točka.
<BR>&nbsp;&nbsp;&nbsp;&nbsp;&nbsp;Onaj pokroviteljski glas spolja nametao se Džaridovoj svesti, ometajući njegova nastojanja da se orijentiše.
<BR>&nbsp;&nbsp;&nbsp;&nbsp;&nbsp;"...Tamo, pravo ispred tebe, sine - čuješ li onu prazninu u odjecima? To je ulaz u naš svet. Hajdemo sada do dvorišta sa živinom. Pazi, dečko! Na pet koraka od tebe nalazi se izbočina. Da stanemo tu. Oseti je. Zamisli njenu veličinu i oblik. Pokušaj da je čuješ. Zapamti gde se tačno nalazi. Poštedećeš sebe odranih cevanice..."
<BR>&nbsp;&nbsp;&nbsp;&nbsp;&nbsp;Džarid pokuša da otera glas koji ga je ometao i da sabere misli. Ali su odjeci nedavnog sna još ležali na njemu, teški.
<BR>&nbsp;&nbsp;&nbsp;&nbsp;&nbsp;Bilo mu je sasvim neobjašnjivo to iznenadno pojavljivanje Ljubazne Preživele iz zaboravljenih maštanja, kao da je posegao u bezdan prošlosti i izvukao topao, nezaboravan delić detinjstva. Ali je spoznao suštinu pojave - bila je samo odjek snažne čežnje za sigurnošću koju nije poznavao još otkako ga je otac poveo za ruku i Upoznao sa svetom, kao onaj pažljivi otac napolju.
<BR>&nbsp;&nbsp;&nbsp;&nbsp;&nbsp;"Šta se, do Radijacije, dogodilo?" uspeo je da izusti.
<BR>&nbsp;&nbsp;&nbsp;&nbsp;&nbsp;"Udarilo te je koplje, pljoštimice po slepoočnici", podseti ga Lorenc. "Bio si isključen ceo period, poput odašiljača odjeka."
<BR>&nbsp;&nbsp;&nbsp;&nbsp;&nbsp;Odjednom se sećao - svega. On se naglo podiže. "Čudovište! Vizeri!"
<BR>&nbsp;&nbsp;&nbsp;&nbsp;&nbsp;"Otišli su - svi."
<BR>&nbsp;&nbsp;&nbsp;&nbsp;&nbsp;"Šta se dogodilo?"
<BR>&nbsp;&nbsp;&nbsp;&nbsp;&nbsp;"Koliko smo uspeli da shvatimo, čudovište je otelo Vizera, tamo na ulazu. Druga dva Vizera pokušala su da ga spasu. Obojica su pali bez svesti."
<BR>&nbsp;&nbsp;&nbsp;&nbsp;&nbsp;Kroz razmaknutu zavesu dopirali su klakovi središnjeg odašiljača i odbijali se od Savetnikovog lica, odnoseći utiske uplašenog izraza. Još nešto se krilo među borama, pojačavajući zategnutost njegovih sklopljenih kapaka - nelagodno oklevanje. Savetnik kao da se dvoumio da li da nešto kaže.
<BR>&nbsp;&nbsp;&nbsp;&nbsp;&nbsp;Džarida je, međutim, brinuo upad čudovišta u Gornji nivo. Sve do tog trenutka bio je siguran da je Zabran dovoljan da zadrži biće na onoj strani. Osećao je da su on i Oven dobili što su zaslužili za kršenje tabua. Ali, stvar time nije bila završena. Naprotiv, čudovište je prešlo Zabran i pojavilo se u jednom od svetova ljudi. Još jednom se zapitao da li je možda on bio tome uzrok. Prvi je upao u Prvobitni svet, zar ne? Zar čudovište nije izabralo najpogodnije vreme da napadne - baš kada je ponovo počeo da čini svetogrđe, pomišljajući da obnovi potragu za Svetlošću?
<BR>&nbsp;&nbsp;&nbsp;&nbsp;&nbsp;Savetnik udahnu, odlučivši se. "Šta si radio kada te je pogodilo koplje?"
<BR>&nbsp;&nbsp;&nbsp;&nbsp;&nbsp;"Pokušavao da stignem do Vizera koji je čuvao ulaz."
<BR>&nbsp;&nbsp;&nbsp;&nbsp;&nbsp;Lorenc se čujno ukoči. "Znači, priznaješ?"
<BR>&nbsp;&nbsp;&nbsp;&nbsp;&nbsp;"Šta tu ima da se prizna? Čuo sam priliku da zarobim taoca."
<BR>&nbsp;&nbsp;&nbsp;&nbsp;&nbsp;"Oh!" Reč je bila osenčena razočaranjem. Savetnik onda sumnjičavo dodade: "Točku će biti drago da to čuje. Mnogi su se pitali zašto si se onako iskrao."
<BR>&nbsp;&nbsp;&nbsp;&nbsp;&nbsp;Džarid prebaci noge preko ivice useka. "Ne čujem šta to pokušavaš da dokažeš. Hoćeš da kažeš da..."
<BR>&nbsp;&nbsp;&nbsp;&nbsp;&nbsp;Ali drugi nastavi: "Znači, nameravao si da napadneš Vizera? To može izgledati malo neverovatno."
<BR>&nbsp;&nbsp;&nbsp;&nbsp;&nbsp;Prvo je tu bila Lorencova otvorena netrpeljivost. Zatim njegovi šaljivi - ili bar prividno šaljivi - nagoveštaji da su Džaridove sposobnosti slične vizerskim. A sada ova poslednja nejasna optužba. Sve je to vodilo ka nečemu.
<BR>&nbsp;&nbsp;&nbsp;&nbsp;&nbsp;Uhvatio je Savetnika za ruku. "U šta to sumnjaš?"
<BR>&nbsp;&nbsp;&nbsp;&nbsp;&nbsp;U tom trenutku se razmaknu zavesa i Anselm Točak uđe u pećinu. "Kakva je to priča o napadu na Vizera?"
<BR>&nbsp;&nbsp;&nbsp;&nbsp;&nbsp;"To je ono što je pokušavao kada je otišao do ulaza", objasni Lorenc, s nevericom.
<BR>&nbsp;&nbsp;&nbsp;&nbsp;&nbsp;Ali, Anselm nije primetio podzvuk. "Zar nisam rekao da mu je to bila namera? Džaride, kako se osećaš, dečko moj?"
<BR>&nbsp;&nbsp;&nbsp;&nbsp;&nbsp;"K'o da me zviznulo koplje."
<BR>&nbsp;&nbsp;&nbsp;&nbsp;&nbsp;Točak se pokroviteljski nasmeja, a onda postade ozbiljan. "Bio si bliži toj stvari nego iko od nas. Šta je to bilo, Radijaciju mu?"
<BR>&nbsp;&nbsp;&nbsp;&nbsp;&nbsp;Džarid je razmišljao da li da mu ispriča svoje pređašnje iskustvo sa čudovištem. Ali zakon Zabrana se ovde podjednako strogo poštovao kao i na Donjem nivou. "Ne znam. Nisam imao vremena da ga oslušnem pre nego što sam dobio onaj udarac kopljem."
<BR>&nbsp;&nbsp;&nbsp;&nbsp;&nbsp;"Kobalt", promrmlja Savetnik Lorenc. "Mora da je bio Kobalt."
<BR>&nbsp;&nbsp;&nbsp;&nbsp;&nbsp;"Ili Kobalt i Stroncijum zajedno", zamišljeno će Dela. "Neki smatraju da su bila dva čudovišta."
<BR>&nbsp;&nbsp;&nbsp;&nbsp;&nbsp;Džarid se ukoči. Zar nije i njegov san nagoveštavao da postoji više tih neverovatnih stvorenja?
<BR>&nbsp;&nbsp;&nbsp;&nbsp;&nbsp;"Svetlosti - bilo je grozno!" složi se Anselm. "To mora da su bili Đavolski blizanci. Ko bi drugi mogao da ubaci čoveku u glavu onakve nečastive stvari?"
<BR>&nbsp;&nbsp;&nbsp;&nbsp;&nbsp;"Nisu svima, kao što ti kažeš, 'ubačene stvari' u glavu", podseti ga Savetnik.
<BR>&nbsp;&nbsp;&nbsp;&nbsp;&nbsp;"Tačno. Nisu svi osetili što i ja. Na primer, niko od čupavih lica nije osetio ništa tako neobično."
<BR>&nbsp;&nbsp;&nbsp;&nbsp;&nbsp;"Nisam ni ja, a nisam od čupavih."
<BR>&nbsp;&nbsp;&nbsp;&nbsp;&nbsp;"Bilo ih je još nekoliko pored čupavih koji nisu doživeli taj osećaj. A ti, dečko moj?"
<BR>&nbsp;&nbsp;&nbsp;&nbsp;&nbsp;"Nemam pojma o čemu govorite", slaga Džarid, ne želeći da ulazi u detalje.
<BR>&nbsp;&nbsp;&nbsp;&nbsp;&nbsp;Anselm i Lorenc utonuše u ćutanje, a Dela blago položi ruku na Džaridovo čelo. "Spremamo ti nešto da pojedeš. Šta još mogu da učinim za tebe?"
<BR>&nbsp;&nbsp;&nbsp;&nbsp;&nbsp;On je zbunjeno slušao. Prvi put mu se obratila tako samilosno!
<BR>&nbsp;&nbsp;&nbsp;&nbsp;&nbsp;"Dobro, dečko moj", reče Anselm, povlačeći se, "ti ćeš lepo da se odmoriš dok si kod nas - sve dok ne budeš spreman da se vratiš kući, zbog Povlačenja i Razmišljanja protiv nepromišljenog sjedinjavanja."
<BR>&nbsp;&nbsp;&nbsp;&nbsp;&nbsp;Za njim i za Savetnikom zašuštaše zavese.
<BR>&nbsp;&nbsp;&nbsp;&nbsp;&nbsp;"Idem da čujem šta je sa tvojom hranom", reče Dela i ode za onom dvojicom.
<BR>&nbsp;&nbsp;&nbsp;&nbsp;&nbsp;Džarid leže nazad u usek, ispitujući bolno mesto ispod zavoja. Onaj susret sa čudovištem - ili čudovištima - još mu je bi svež u sećanju. U njihovoj blizini imao je onaj isti osećaj kao u Prvobitnom svetu. Tada mu se u jednom trenutku činilo - koliko je mogao da prizove onaj neprirodni pritisak na licu - da mu je udar najviše ugrozio oči. Ali zašto? Takođe ga je zbunjivala činjenica da Oven nije iskusio taj čudnovat osećaj. Da li su možda po navici zatvorene oči njegovog prijatelja bile razlog zbog koga ovaj nije osetio psihički pritisak?
<BR>&nbsp;&nbsp;&nbsp;&nbsp;&nbsp;Dela se ponovo pojavi i on začu da nosi ljusku, punu - oslušnuo je gustinu tečnosti i omirisao njenu blagu aromu - variva od krtole mane. Osetio je još nešto. U drugoj ruci je imala neku stvar koju nije mogao da prepozna.
<BR>&nbsp;&nbsp;&nbsp;&nbsp;&nbsp;"Jesi li dovoljno dobro za malo ovoga?" Pružila mu je činiju.
<BR>&nbsp;&nbsp;&nbsp;&nbsp;&nbsp;Reči su joj bile ukrašene brigom i on nije umeo da objasni ovu iznenadnu promenu raspoloženja prema njemu.
<BR>&nbsp;&nbsp;&nbsp;&nbsp;&nbsp;Nešto toplo mu kapnu na ruku. "Varivo", upozorio ju je, "prolivaš ga."
<BR>&nbsp;&nbsp;&nbsp;&nbsp;&nbsp;"Oh!" Ispravila je činiju. "Izvini."
<BR>&nbsp;&nbsp;&nbsp;&nbsp;&nbsp;Oštro ju je osluškivao. Nije ni čula kako tečnost kaplje iz činije. Kao da je gluva!
<BR>&nbsp;&nbsp;&nbsp;&nbsp;&nbsp;Improvizujući probu, jedva čujno je prozborio: "Od čega je to varivo?"
<BR>&nbsp;&nbsp;&nbsp;&nbsp;&nbsp;Nije mu odgovorila. Uopšte nije posedovala izoštren sluh! A ipak, posle svečane večere, čula je dovoljno dobro da izabere za metu tako sićušan i tako tih izvor da on nije bio svestan njegovog postojanja.
<BR>&nbsp;&nbsp;&nbsp;&nbsp;&nbsp;Odložila je činiju na obližnju policu i ispružila predmet u drugoj ruci. "Šta li bi ovo moglo da bude, Džaride?"
<BR>&nbsp;&nbsp;&nbsp;&nbsp;&nbsp;Ispitao je stvar. Još je mirisala na čudovište. Bila je cevasta, poput stabljike mane, ali podsečena na oba kraja. Glatka površina šireg završetka bila je slomljena. Zavukao je prst u pukotinu i osetio tvrd, ovalan predmet. Povlačeći prst, posekao ga je o oštru ivicu.
<BR>&nbsp;&nbsp;&nbsp;&nbsp;&nbsp;"Šta je ovo?"
<BR>&nbsp;&nbsp;&nbsp;&nbsp;&nbsp;"Ne znam. Našla sam ga tamo na ulazu. Sigurna sam da ga je ispustilo jedno od čudovišta."
<BR>&nbsp;&nbsp;&nbsp;&nbsp;&nbsp;Ponovo je opipao onaj ovalni predmet ispod slomljene površine. Podsećao ga je na - nešto.
<BR>&nbsp;&nbsp;&nbsp;&nbsp;&nbsp;"Širi kraj mu je bio - topao, kada sam ga podigla", otkrila mu je.
<BR>&nbsp;&nbsp;&nbsp;&nbsp;&nbsp;Umorno je oslušnuo prema njoj. Zašto je oklevala kod reči "topao"? Da li je znala da Vizeri vize toplotu? Ili je namerno oklevala pri tome, da bi čula njegovu reakciju - možda je čak htela da proveri Savetnikovu sumnju da bi Džarid mogao da bude Vizer? Ako joj je to bila namera, vešto je prikrivala.
<BR>&nbsp;&nbsp;&nbsp;&nbsp;&nbsp;Onda se naglo uspravi. Sada se sećao na šta ga je podsećao okrugli predmet na slomljenom kraju cevi. Bila je to umanjena kopija Svete Sijalice koju su koristili u verskoj službi!
<BR>&nbsp;&nbsp;&nbsp;&nbsp;&nbsp;Ošamućeno je zatresao glavom. Kakvog smisla je imao tako besmislen paradoks? Zar nije Sveta Sijalica povezivana sa Svetlošću - dobrotom i vrlinom - umesto sa užasnim, opakim čudovištima?
<BR>
<BR>&nbsp;&nbsp;&nbsp;&nbsp;&nbsp;Preostali dani na Gornjem nivou bili su nezanimljivi do jednoličnosti. Ljudi nisu bili nimalo predusretljivi prema njemu. Događaj sa čudovištima načinio ih je bojažljivim i uzdržanim. Više puta su njegove reči ostale nezapažene, a njihov ubrzan puls odavao je pritajen strah.
<BR>&nbsp;&nbsp;&nbsp;&nbsp;&nbsp;Da nije bilo Dele, možda bi se vratio kući pre vremena određenog za odlazak. Ispostavilo se, međutim, da je devojka izazovna zagonetka.
<BR>&nbsp;&nbsp;&nbsp;&nbsp;&nbsp;Bila je sve vreme uz njega. Prijateljstvo koje je nudila bilo je tako svesrdno da bi često osetio kako joj se ruka uvlači u njegovu dok ga je vodila po svetu i upoznavala sa ljudima.
<BR>&nbsp;&nbsp;&nbsp;&nbsp;&nbsp;Jednom prilikom je još pojačala misteriju, zastavši i prošaptavši: "Džaride, kriješ li ti nešto?"
<BR>&nbsp;&nbsp;&nbsp;&nbsp;&nbsp;"Ne razumem te."
<BR>&nbsp;&nbsp;&nbsp;&nbsp;&nbsp;"I sama sam prilično dobar strelac, zar ne?"
<BR>&nbsp;&nbsp;&nbsp;&nbsp;&nbsp;"Jesi - sa kamenjem." Odlučio je da je podstakne da nastavi.
<BR>&nbsp;&nbsp;&nbsp;&nbsp;&nbsp;"I pronašla sam onaj predmet što su ga čudovišta ostavila za sobom."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;Lice joj je bilo okrenuto prema njegovom, sa iščekivanjem. Nije rekao ništa drugo,i začuo je kako joj dah postaje težak od razočaranja.
<BR>&nbsp;&nbsp;&nbsp;&nbsp;&nbsp;Okrenula se da ode, ali je on uhvati za ruku. "Šta misliš da krijem, Dela?"
<BR>&nbsp;&nbsp;&nbsp;&nbsp;&nbsp;Ali njeno se raspoloženje promenilo. "Jesi li odlučio da li ćeš Objaviti nameru sjedinjavanja."
<BR>&nbsp;&nbsp;&nbsp;&nbsp;&nbsp;Bilo je očigledno da nije rekla istinu.
<BR>&nbsp;&nbsp;&nbsp;&nbsp;&nbsp;Ipak, tokom poslednja dva perioda činilo se da se hvata za svaku reč koju bi on rekao, kao da bi baš sledeća mogla biti ona koju je želela da čuje. Pokazivala je, do samog trenutka rastanka, uzdržano iščekivanje.
<BR>&nbsp;&nbsp;&nbsp;&nbsp;&nbsp;Stajali su kraj voćnjaka mane, dok ga je pratnja čekala na ulazu, kada mu se prekorno obratila:
<BR>&nbsp;&nbsp;&nbsp;&nbsp;&nbsp;"Džaride, nije u redu da zadržavaš nešto za sebe."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Pa, to - kako možeš - da čuješ tako dobro."
<BR>&nbsp;&nbsp;&nbsp;&nbsp;&nbsp;"Prvi Preživeli je provodio sve svoje vreme uvežbavajući me da..."
<BR>&nbsp;&nbsp;&nbsp;&nbsp;&nbsp;"To si mi već ispričao", nestrpljivo ga je podsetila. "Džaride, ako ne odlučimo drugačije posle Povlačenja i Razmišljanja, bićemo Sjedinjeni. Neće biti dobro ako i tada budemo imali tajni jedno prema drugom."
<BR>&nbsp;&nbsp;&nbsp;&nbsp;&nbsp;Zaustio je da zatraži od nje da objasni na šta cilja, ali tada naiđe Lorenc, sa prebačenim lukom preko ramena.
<BR>&nbsp;&nbsp;&nbsp;&nbsp;&nbsp;"Mislio sam da bi, pre nego što odeš", reče on, "možda bio raspoložen da mi daš nekoliko saveta u vezi sa gađanjnjem."
<BR>&nbsp;&nbsp;&nbsp;&nbsp;&nbsp;Džarid uze luk i tobolac, pitajući se zašto je Lorenc tako naprasno poželeo da usavrši svoje streljačke sposobnosti. "U redu, ne čujem nikoga tamo preko."
<BR>&nbsp;&nbsp;&nbsp;&nbsp;&nbsp;"Da, ali će za otkucaj-dva tamo doći deca da se igraju", primeti Savetnik. "Oslušni voćnjak. Čuješ li onu visoku stabljiku mane pravo ispred tebe, na otprilike četrdeset koraka?"
<BR>&nbsp;&nbsp;&nbsp;&nbsp;&nbsp;"Čujem je."
<BR>&nbsp;&nbsp;&nbsp;&nbsp;&nbsp;"Na najvišoj peteljci nalazi se ljuska s plodom. Trebalo bi da predstavlja sasvim pogodnu metu."
<BR>&nbsp;&nbsp;&nbsp;&nbsp;&nbsp;Odmičući se od isparenja iz najbliže jame za kuvanje, Džarid sudari klikoblutke. "Kad imaš nepokretnu metu", objasni on, "moraš najpre da je dobro ozvučiš. Glavni odašiljač ne pruža potpun osećaj."
<BR>&nbsp;&nbsp;&nbsp;&nbsp;&nbsp;Zategao je luk. "Važno je da posle toga ne pomičeš noge, zato što si se orijentisao u prvobitnom položaju."
<BR>&nbsp;&nbsp;&nbsp;&nbsp;&nbsp;Izbacio je strelu i slušao kako prolazi više od dve dužine ruke iznad ploda.
<BR>&nbsp;&nbsp;&nbsp;&nbsp;&nbsp;Iznenađen zbog takvog promašaja, ponovo je kucnuo kamenove. Istovremeno krajičkom sluha uhvati Lorencovu reakciju. Savetnikovo lice je imalo izraz skoro neobuzdanog ushićenja.
<BR>&nbsp;&nbsp;&nbsp;&nbsp;&nbsp;I Dela je na licu imala gotovo ekstatičan izraz.
<BR>&nbsp;&nbsp;&nbsp;&nbsp;&nbsp;Zašto bi ih radovalo što nije uspeo da pogodi onaj plod? Pometen, nape i izbaci još jednu strelu.
<BR>&nbsp;&nbsp;&nbsp;&nbsp;&nbsp;Otišla je kuda i prva.
<BR>&nbsp;&nbsp;&nbsp;&nbsp;&nbsp;Sada su Savetnik i devojka zvučali još ozarenije. Ali Lorenc je odisao likovanjem, dok je Dela izgledala zadovoljna zbog nečega.
<BR>&nbsp;&nbsp;&nbsp;&nbsp;&nbsp;Promašio je još dva puta pre nego što se umorio od ove igre koju nije razumeo. Iznerviran, odbaci luk i uputi se prema izlazu gde ga je čekala službena pratnja.
<BR>&nbsp;&nbsp;&nbsp;&nbsp;&nbsp;Posle samo nekoliko koraka sinu mu ideja zbog čega je tako pogrešno gađao. Ovde su jače zatezali tetivu nego u njegovom svetu! Sve je bilo vrlo jednostavno. Čak se sećao da mu se maločas tetiva učinila kruta.
<BR>&nbsp;&nbsp;&nbsp;&nbsp;&nbsp;Tada se ukoči u mestu. Sada je sve jasno čuo. Znao je zbog čega je Lorenc onako reagovao kada bi strele otišle iznad mete - i zašto je uopšte organizovao streljačku predstavu.
<BR>&nbsp;&nbsp;&nbsp;&nbsp;&nbsp;Lorenc je nameravao da pokvari njegovo Sjedinjavanje sa Delom da bi sačuvao položaj Savetnika. Postoji li bolji način nego da dokaže da je Džarid Vizer?
<BR>&nbsp;&nbsp;&nbsp;&nbsp;&nbsp;Savetnik je sigurno znao da Vizeri ne mogu da vize u blizini voćnjaka, tačnije toplih izvora. Pošto je Džarid tamo neprestano promašivao, Lorenc mora da je bio ubeđen da je on Vizer.
<BR>&nbsp;&nbsp;&nbsp;&nbsp;&nbsp;Ali koji su bili devojčini razlozi? Očigledno je i ona znala za ograničene sposobnosti Vizera. Shvatila je, takođe, šta bi taj ispit mogao da pokaže, iako možda nije znala da je smišljen upravo u tu svrhu.
<BR>&nbsp;&nbsp;&nbsp;&nbsp;&nbsp;Međutim, bila je ushićena zbog njegove nesposobnosti da pogodi plod. Zašto?
<BR>&nbsp;&nbsp;&nbsp;&nbsp;&nbsp;"Džaride! Džaride!"
<BR>&nbsp;&nbsp;&nbsp;&nbsp;&nbsp;Osluškivao je kako Dela hita da mu preseče put.
<BR>&nbsp;&nbsp;&nbsp;&nbsp;&nbsp;Stegla mu je ruku. "Više nije potrebno da mi kažeš. Sve znam. Oh, Džaride, Džaride! Nisam mogla ni da sanjam da će ispasti ovako!"
<BR>&nbsp;&nbsp;&nbsp;&nbsp;&nbsp;Privukla mu je glavu i poljubila ga.
<BR>&nbsp;&nbsp;&nbsp;&nbsp;&nbsp;"Šta - znaš?" upita on, odmičući je od sebe.
<BR>&nbsp;&nbsp;&nbsp;&nbsp;&nbsp;Reči su joj sustizale jedna drugu. "Zar ne čuješ da sam sve vreme naslućivala - od kada si bacao ona koplja? I kada sam ti donela onu cev koju je ispustilo čudovište, samo što ti nisam vikala na uvo da sam je pronašla po toploti. Ipak, nisam mogla da napravim prvi korak - dok se ne uverim da si i ti Vizer."
<BR>&nbsp;&nbsp;&nbsp;&nbsp;&nbsp;Progovorio je iz dubine zaprepašćenja, jedva: "I ja?"
<BR>&nbsp;&nbsp;&nbsp;&nbsp;&nbsp;"Da, Džaride. Ja sam Vizer - kao i ti."
<BR>&nbsp;&nbsp;&nbsp;&nbsp;&nbsp;Priđe im zapovednik službene pratnje koja je čekala kod prolaza. "Spremni smo da pođemo istog trenutka kad i vi."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
