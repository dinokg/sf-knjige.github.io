<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;"Blažena Svetlosti! Gubimo se odavde!"
<BR>&nbsp;&nbsp;&nbsp;&nbsp;&nbsp;Probudi ga Ovenov šapat i on se nekako uspravi. Tada se seti Prvobitnog sveta i tamošnjeg užasa i trgnu se unazad.
<BR>&nbsp;&nbsp;&nbsp;&nbsp;&nbsp;"Otišlo je," umiri ga Oven.
<BR>&nbsp;&nbsp;&nbsp;&nbsp;&nbsp;"Siguran si?"
<BR>&nbsp;&nbsp;&nbsp;&nbsp;&nbsp;"Da. Čuo sam kako osluškuje. Onda je otišlo. Šta je to bilo, Radijacije mu - Kobalt? Stroncijum?"
<BR>&nbsp;&nbsp;&nbsp;&nbsp;&nbsp;Džarid otpuza iz zaklona kamenja i posegnu za klikoblucima, ali mu tada pade na pamet da bi bilo bolje da ne diže buku.
<BR>&nbsp;&nbsp;&nbsp;&nbsp;&nbsp;Oven zadrhta. "Taj miris! Zvuk njegovog obličja!"
<BR>&nbsp;&nbsp;&nbsp;&nbsp;&nbsp;"I onaj drugi osećaj!" siknu Džarid. "Bio je skoro - psihički!"
<BR>&nbsp;&nbsp;&nbsp;&nbsp;&nbsp;Tiho je pucnuo prstima, ispitujući povratne zvuke, i obišao krupan viseći kamen koji se spuštao u prefinjenim naborima, pretvarajući se u kupu, izraslu iz poda kao div koji se uspravlja.
<BR>&nbsp;&nbsp;&nbsp;&nbsp;&nbsp;"Kakav drugi osećaj?" upita Oven.
<BR>&nbsp;&nbsp;&nbsp;&nbsp;&nbsp;"Kao da ti čitava Radijacija nastaje u glavi. Nešto što nije ni zvuk, ni miris, ni dodir."
<BR>&nbsp;&nbsp;&nbsp;&nbsp;&nbsp;"Nisam čuo ništa slično."
<BR>&nbsp;&nbsp;&nbsp;&nbsp;&nbsp;"To se nije čulo - bar ja ne verujem."
<BR>&nbsp;&nbsp;&nbsp;&nbsp;&nbsp;"Zašto smo se onesvestili?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Prošli su prevoj u hodniku. Sada, kada su se donekle udaljili, Džarid poče da upotrebljava oblutke. "Svetlosti!" uzviknu, sa olakšanjem. "Sada bi i hučimiš dobro došao!"
<BR>&nbsp;&nbsp;&nbsp;&nbsp;&nbsp;"A, ne bi, ovako bez oružja."
<BR>&nbsp;&nbsp;&nbsp;&nbsp;&nbsp;Prebacili su se preko Zabrana i kada su nastavili put kraj široke reke, Džarid se upita zbog čega njegov prijatelj nije iskusio onaj čudnovat osećaj koji je on sam imao. Njemu je taj osećaj bio strašniji i od samog čudovišta.
<BR>&nbsp;&nbsp;&nbsp;&nbsp;&nbsp;Usne mu se stisnuše u mrgodan izraz na novu, uznemirujuću pomisao: 'A ako je ovo iskustvo u Prvobitnom svetu bilo kazna, poslata od Svevišnje, zbog njegovog bogohulnog verovanja da je Svetlost nešto niže od Boga?'
<BR>&nbsp;&nbsp;&nbsp;&nbsp;&nbsp;Sada su već prolazili kroz poznatu oblast i on izjavi: "Moramo da ovo prijavimo Prvom Preživelom."
<BR>&nbsp;&nbsp;&nbsp;&nbsp;&nbsp;"Ne smemo!" pobuni se Oven. "Dolaskom ovamo prekršili smo zakon!"
<BR>&nbsp;&nbsp;&nbsp;&nbsp;&nbsp;Džarid nije računao na ovaj problem. Oven je bez sumnje već bio u nevolji preko glave, jer je u prošlom periodu dopustio da stoka uđe u voćnjak sa manom.
<BR>
<BR>&nbsp;&nbsp;&nbsp;&nbsp;&nbsp;Nekoliko stotina udisaja kasnije, Džarid ih je proveo kraj poslednje veće pretnje - ogromne jame bez dna. Odložio je oblutke. Nedugo zatim, zašištavši upozoravajući na tišinu, on odvuče Ovena do udubine u zidu.
<BR>&nbsp;&nbsp;&nbsp;&nbsp;&nbsp;"Šta se događa?" upita ovaj.
<BR>&nbsp;&nbsp;&nbsp;&nbsp;&nbsp;"Vizeri", prošapta Džarid.
<BR>&nbsp;&nbsp;&nbsp;&nbsp;&nbsp;"Ništa ne čujem."
<BR>&nbsp;&nbsp;&nbsp;&nbsp;&nbsp;"Čućeš, za par otkucaja srca. Silaze niz Glavni hodnik. Ako skrenu ovamo, moraćemo da bežimo."
<BR>&nbsp;&nbsp;&nbsp;&nbsp;&nbsp;Zvuci iz drugog tunela bili su već glasniji. Jedna ovca zableja i Džarid prepozna visinu zvuka. "To je jedna od naših životinja. Napali su Donji nivo."
<BR>&nbsp;&nbsp;&nbsp;&nbsp;&nbsp;Glasovi Vizera dostigoše najveću jačinu dok su pljačkaši prolazili ukrštanje hodnika, a zatim utihnuše.
<BR>&nbsp;&nbsp;&nbsp;&nbsp;&nbsp;"Hajde", pozva Džarid. "Ne mogu više da nas vize."
<BR>&nbsp;&nbsp;&nbsp;&nbsp;&nbsp;Ipak nije napravio ni trideset koraka pre nego što se uspravio i upozorio, najtišim glasom: "Tiho!"
<BR>&nbsp;&nbsp;&nbsp;&nbsp;&nbsp;Zadrža dah i osluhnu. Osim snažnih otkucaja sopstvenog srca i slabijih Ovenovog, bilo ih je koji su pripadali nekom trećem - ne mnogo daleko, slabih, ali divlje ubrzanih strahom.
<BR>&nbsp;&nbsp;&nbsp;&nbsp;&nbsp;"Šta je?" upita Oven.
<BR>&nbsp;&nbsp;&nbsp;&nbsp;&nbsp;"Vizer."
<BR>&nbsp;&nbsp;&nbsp;&nbsp;&nbsp;"To samo osećaš miris one bande pljačkaša."
<BR>&nbsp;&nbsp;&nbsp;&nbsp;&nbsp;Ali Džarid se odšunja napred, odmeravajući zvučne utiske, njušeći za drugim tragovima. Miris Vizera bio je nedvosmislen, ali manjih razmera - pripadao je detetu! Udahnuo je još jednom i zadržao vazduh u nozdrvama.
<BR>&nbsp;&nbsp;&nbsp;&nbsp;&nbsp;Vizerska devojčica!
<BR>&nbsp;&nbsp;&nbsp;&nbsp;&nbsp;Puls joj je bio jasan kada je upotrebio oblutke da ozvuči detalje useka u kome se skrivala. Ukočila se na taj zvuk, ali nije pokušala da beži. Umesto toga, počela je da plače - žalobno.
<BR>&nbsp;&nbsp;&nbsp;&nbsp;&nbsp;Oven odahnu. "Pa to je neko dete!"
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Džarid, umirujućim glasom, ali ne dobi odgovor.
<BR>&nbsp;&nbsp;&nbsp;&nbsp;&nbsp;"Otkud ti ovde?" pokuša Oven.
<BR>&nbsp;&nbsp;&nbsp;&nbsp;&nbsp;"Nećemo te povrediti", obeća Džarid. "Šta je bilo s tobom?"
<BR>&nbsp;&nbsp;&nbsp;&nbsp;&nbsp;"N-ne mogu da vizim", konačno je protisnula između jecaja.
<BR>&nbsp;&nbsp;&nbsp;&nbsp;&nbsp;Džarid kleknu pored nje. "Ti si Vizer, zar ne?"
<BR>&nbsp;&nbsp;&nbsp;&nbsp;&nbsp;"Jesam. To jest - nisam. Ovaj..."
<BR>&nbsp;&nbsp;&nbsp;&nbsp;&nbsp;Imala je otprilike trinaest bremenitosti. Sigurno ne više.
<BR>&nbsp;&nbsp;&nbsp;&nbsp;&nbsp;Izveo ju je u hodnik. "Eto - kako se zoveš?"
<BR>&nbsp;&nbsp;&nbsp;&nbsp;&nbsp;"Estel."
<BR>&nbsp;&nbsp;&nbsp;&nbsp;&nbsp;"I, zašto se kriješ ovde, Estel?"
<BR>&nbsp;&nbsp;&nbsp;&nbsp;&nbsp;"Čula sam kako dolaze Mogan i ostali. Pobegla sam ovamo da me ne vize."
<BR>&nbsp;&nbsp;&nbsp;&nbsp;&nbsp;"Zašto ne želiš da te nađu?"
<BR>&nbsp;&nbsp;&nbsp;&nbsp;&nbsp;"Neću da me vrate u svet Vizera."
<BR>&nbsp;&nbsp;&nbsp;&nbsp;&nbsp;"Ali, tamo pripadaš, zar ne?"
<BR>&nbsp;&nbsp;&nbsp;&nbsp;&nbsp;Šmrknula je i Džarid začu kako briše obraze.
<BR>&nbsp;&nbsp;&nbsp;&nbsp;&nbsp;"Ne," reče ona odlučno. "Tamo svi vize osim mene. I kada budem spremna da postanem Preživela, među Vizerima neće biti Preživelog koji će me hteti."
<BR>&nbsp;&nbsp;&nbsp;&nbsp;&nbsp;Ponovo je počela da jeca. "Htela bih u tvoj svet."
<BR>&nbsp;&nbsp;&nbsp;&nbsp;&nbsp;"Nemoguće, Estel", pokuša Oven da objasni. "Ne znaš kakvo je tamo raspoloženje prema - mislim - reci joj ti, Džaride."
<BR>&nbsp;&nbsp;&nbsp;&nbsp;&nbsp;Džarid joj skloni kosu, jer je po odjeku glasa znao da joj pada preko lica. "Jednom smo i mi na Donjem nivou imali takvu devojčicu - bila je stara baš kao ti. Tugovala je, zato što nije mogla da čuje. Htela je da pobegne. Onda je, jednog perioda, iznenada mogla da čuje! I bilo joj je drago što je bila dovoljno pametna da ne pobegne i izgubi se pre toga."
<BR>&nbsp;&nbsp;&nbsp;&nbsp;&nbsp;"Bila je od Različitih, zar ne?" upita dete.
<BR>&nbsp;&nbsp;&nbsp;&nbsp;&nbsp;"Nije. U tome i jeste stvar. Samo smo mislili da je od Različitih. Da je pobegla, nikada ne bismo saznali da nije."
<BR>&nbsp;&nbsp;&nbsp;&nbsp;&nbsp;Estel je ćutala dok ju je Džarid vodio prema Glavnom hodniku.
<BR>&nbsp;&nbsp;&nbsp;&nbsp;&nbsp;"Hoćeš da kažeš", upita posle nekog vremena, "da misliš da bih i ja mogla da počnem da vizim?"
<BR>&nbsp;&nbsp;&nbsp;&nbsp;&nbsp;On se nasmeja i zastade u širem hodniku pored toplog izvora koji je ključao, šireći uskovitlanu vlažnu toplinu svuda oko njih. "Siguran sam da ćeš vizeti - i to kada to najmanje budeš očekivala. I bićeš srećna baš kao ona druga devojčica."
<BR>&nbsp;&nbsp;&nbsp;&nbsp;&nbsp;Osluhnuo je u pravcu one bande Vizera i odmah uhvatio njihove sve slabije glasove. "Pa, Estel, šta kažeš - hoćeš li kući?"
<BR>&nbsp;&nbsp;&nbsp;&nbsp;&nbsp;"Pa, u redu, ako ti tako kažeš."
<BR>&nbsp;&nbsp;&nbsp;&nbsp;&nbsp;"Dobra si ti devojčica!" On je pomilova i gurnu u pravcu Vizera. Onda opkoli usta dlanovima i glas mu ispuni hodnik. "Imate ovde jedno od vaše dece!"
<BR>&nbsp;&nbsp;&nbsp;&nbsp;&nbsp;Oven se nervozno promeškolji. "'Ajmo odavde pre nego što nas pregaze."
<BR>&nbsp;&nbsp;&nbsp;&nbsp;&nbsp;Ali Džarid se samo tiho nasmeja. "Tek kada budemo sigurni da su je poveli sa sobom." Slušao je kako dete pipa put prema Vizerima koji su se vraćali. "Ionako ne mogu da nas vize ovde."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Stojimo pored toplog izvora. Oni ne vize ništa što se nalazi blizu jame za kuvanje. Sam sam to otkrio, pre više bremenitosti."
<BR>&nbsp;&nbsp;&nbsp;&nbsp;&nbsp;"Kakve veze ima topli izvor sa tim?"
<BR>&nbsp;&nbsp;&nbsp;&nbsp;&nbsp;"Ne znam. Ali je tako."
<BR>&nbsp;&nbsp;&nbsp;&nbsp;&nbsp;"Dobro, ako nas ne vize, mogu da nas čuju."
<BR>&nbsp;&nbsp;&nbsp;&nbsp;&nbsp;"Pouka broj dva o Vizerima: suviše se oslanjaju na vizovanje. Ne čuju, niti mogu da nanjuše đavola."
<BR>
<BR>&nbsp;&nbsp;&nbsp;&nbsp;&nbsp;Uskoro stigoše do ulaza u svet Donjeg nivoa. Džarid je slušao kao Oven odlazi u svoju pećinu, a onda se uputi prema Pećini Uprave. Bio je odlučio da prijavi pretnju iz Prvobitnog sveta, ne pominjući prijatelja.
<BR>&nbsp;&nbsp;&nbsp;&nbsp;&nbsp;Sve je izgledalo normalno - suviše normalno, imajući u vidu da se upravo dogodio upad Vizera. No, takvi napadi nisu bili toliko retki da bi Preživeli bili nespremni za njih kada se dogode.
<BR>&nbsp;&nbsp;&nbsp;&nbsp;&nbsp;Uhvatio je s leve strane Rendelov miris i pratio ga dok se ovaj peo uz stub da navije mehanizam odašiljača odjeka. Došlo je do ubrzanja mehaničkih klakova kamenova. Džarid je osluškivao potpunije utiske koje su donosili učestali odjeci. Razabirao je detalje grupe radnika koji su nanosili humus u voćnjaku mane, i druge, zaposlene iskopavanjem nove zajedničke pećine. Kraj suprotnog zida žene su prale odeću u reci.
<BR>&nbsp;&nbsp;&nbsp;&nbsp;&nbsp;Najjači utisak svakako je bila relativna tišina, koja je svedočila da se nešto dogodilo. Čak su se i deca okupila u nevelike, neme skupine ispred prostora za stanovanje.
<BR>&nbsp;&nbsp;&nbsp;&nbsp;&nbsp;Začu se stenjanje sa desne strane - iz Pećine Lečenja - i on pođe tamo. Odbijeni klakovi mu otkriše nečije prisustvo pred ulazom. Prišavši bliže, čuo je Zeldine ženstvene obrise.
<BR>&nbsp;&nbsp;&nbsp;&nbsp;&nbsp;"Nevolje?" upitao je.
<BR>&nbsp;&nbsp;&nbsp;&nbsp;&nbsp;"Vizeri", odgovorila je ukočeno. "Gde si ti bio?"
<BR>&nbsp;&nbsp;&nbsp;&nbsp;&nbsp;"Napolju, gonio hučimiša. Ima povređenih?"
<BR>&nbsp;&nbsp;&nbsp;&nbsp;&nbsp;"Alban i Preživeli Bredli. Ipak, samo su pretučeni." Glas joj je prolazio kroz kosu, zaštitnički prebačenu preko lica.
<BR>&nbsp;&nbsp;&nbsp;&nbsp;&nbsp;"Imaju li Vizeri povređenih?"
<BR>&nbsp;&nbsp;&nbsp;&nbsp;&nbsp;Nasmejala se - smeh je bio gorak, kao zvuk tetive luka. "Šališ se? Prvi Preživeli je osluškivao za tobom."
<BR>&nbsp;&nbsp;&nbsp;&nbsp;&nbsp;"Gde je on?"
<BR>&nbsp;&nbsp;&nbsp;&nbsp;&nbsp;"Kod Starešina."
<BR>&nbsp;&nbsp;&nbsp;&nbsp;&nbsp;Džarid ode preko do Pećine Uprave, ali utiša korake kada se približio ulazu. Starešina Heverti je imao reč. Njegov visok, drhtav glas bio je lako prepoznatljiv.
<BR>&nbsp;&nbsp;&nbsp;&nbsp;&nbsp;"Zatvorićemo ulaz!" Heverti udari rukom po ploči. "Tada više nećemo morati da se brinemo zbog Vizera ili hučimiša!"
<BR>&nbsp;&nbsp;&nbsp;&nbsp;&nbsp;"Sedi, Starešino," začu se zapovednički glas Prvog Preživelog. "Govoriš besmislice."
<BR>&nbsp;&nbsp;&nbsp;&nbsp;&nbsp;"A? Kako to?"
<BR>&nbsp;&nbsp;&nbsp;&nbsp;&nbsp;"Rečeno nam je da je to već oprobano. Tada je bilo samo presečeno kruženje vazduha i temperatura se popela do granice izdržljivosti."
<BR>&nbsp;&nbsp;&nbsp;&nbsp;&nbsp;"Najmanje što možemo da učinimo", bio je uporan Heverti, "jeste da ga bar delimično zatvorimo."
<BR>&nbsp;&nbsp;&nbsp;&nbsp;&nbsp;"Ni ovako nije dovoljno veliki."
<BR>&nbsp;&nbsp;&nbsp;&nbsp;&nbsp;Džarid se približi ulazu u pećinu, ali ostade da stoji sa strane da ne bi ometao zvuke odašiljača. To bi odalo njegovo prisustvo i najneosetljivijim ušima.
<BR>&nbsp;&nbsp;&nbsp;&nbsp;&nbsp;Prvi Preživeli je odsutno kuckao noktom po sabornoj ploči, proizvodeći nenametljive odjeke.
<BR>&nbsp;&nbsp;&nbsp;&nbsp;&nbsp;"Ipak", reče on, "postoji nešto što možemo da učinimo."
<BR>&nbsp;&nbsp;&nbsp;&nbsp;&nbsp;"A? Šta to?" upita Preživeli Heverti.
<BR>&nbsp;&nbsp;&nbsp;&nbsp;&nbsp;"Međutim, to ne možemo sami. Zadatak je preobiman. Mogli bismo da ga se poduhvatimo ako to bude zajednička akcija sa Gornjim nivoom."
<BR>&nbsp;&nbsp;&nbsp;&nbsp;&nbsp;"Nikada nismo preduzimali ništa zajedno." Glas starešine Maksvela uključio se u raspravu.
<BR>&nbsp;&nbsp;&nbsp;&nbsp;&nbsp;"Nismo, ali su oni svesni da ćemo morati da udružimo snage."
<BR>&nbsp;&nbsp;&nbsp;&nbsp;&nbsp;"U čemu je onda stvar?"
<BR>&nbsp;&nbsp;&nbsp;&nbsp;&nbsp;"Postoji jedan prolaz koji možemo da zatvorimo, a da kruženje vazduha ostane normalno na oba nivoa. A to bi nas ipak odvojilo od sveta Vizera, koliko mi znamo."
<BR>&nbsp;&nbsp;&nbsp;&nbsp;&nbsp;"Glavni hodnik", nagađao je Maksvel.
<BR>&nbsp;&nbsp;&nbsp;&nbsp;&nbsp;"Tako je. Biće to ogroman posao. Ali, ako oba nivoa budu radila na tome, mogli bismo da ga završimo za pola perioda trudnoće."
<BR>&nbsp;&nbsp;&nbsp;&nbsp;&nbsp;"A Vizeri?" zanimalo je Hevertija. "Šta će oni reći na to?"
<BR>&nbsp;&nbsp;&nbsp;&nbsp;&nbsp;Džarid začu kako Prvi Preživeli sleže ramenima, pre nego što je nastavio. "Naša dva nivoa daleko premašuju Vizere po brojnosti. Bili bismo u stanju da mnogo brže gomilamo materijal nego što bi oni mogli da ga uklanjaju. Na kraju bi bili prisiljeni da odustanu."
<BR>&nbsp;&nbsp;&nbsp;&nbsp;&nbsp;Oko ploče zavlada muk.
<BR>&nbsp;&nbsp;&nbsp;&nbsp;&nbsp;"Zvuči dobro", reče Maksvel. "Sada još samo treba da zagrejemo Gornji nivo za tu ideju."
<BR>&nbsp;&nbsp;&nbsp;&nbsp;&nbsp;"Mislim da se to može postići." Prvi Preživeli se nakašlja. "Uđi, Džaride. Čekali smo te."
<BR>&nbsp;&nbsp;&nbsp;&nbsp;&nbsp;Prvi Preživeli je možda ostario, pomisli Džarid, ali njegove uši i nos nisu. Neprekidno kuckanje noktom slalo je Džaridu opšti utisak da su sva lica okrenuta prema njemu. Opazio je da još neko stoji ispred Prvog Preživelog.
<BR>&nbsp;&nbsp;&nbsp;&nbsp;&nbsp;Čovek se pomeri na čistinu i Džarid odsluša njegov izgled - bio je nizak i ponešto poguren, u neskladu sa mladošću koju je nagoveštavalo njegovo disanje; kosa mu je padala ispod čela i sa obe strane lica, sa nepravilnim otvorima za oči, nos i usta. Najčupavije lice na Donjem nivou - Romel Fenton-Nezakoniti, njegov brat.
<BR>&nbsp;&nbsp;&nbsp;&nbsp;&nbsp;Pošto je obavljen ritual Dovoljnog vremena za prepoznavanje i prisećanje, Prvi Preživeli pročisti grlo. "Džaride, zar ne misliš da je već vreme za tvoj ispit za pristupanje Preživelima?"
<BR>&nbsp;&nbsp;&nbsp;&nbsp;&nbsp;Džarid je imao želju da pređe preko ove prozaične teme i podnese izveštaj o opasnosti koja je pretila iz Prvobitnog sveta. Ali, znao je da bi njegovo svedočenje trebalo da bude promišljeno i zato je odlučio da ga privremeno odloži. "Moguće je."
<BR>&nbsp;&nbsp;&nbsp;&nbsp;&nbsp;"Pomišljaš li na Sjedinjavanje?"
<BR>&nbsp;&nbsp;&nbsp;&nbsp;&nbsp;"Radijacije mi, ne!" Ujede se za jezik zbog ovoga. "Ne, nisam još razmišljao o tome."
<BR>&nbsp;&nbsp;&nbsp;&nbsp;&nbsp;"Poznato ti je, sigurno, da svaki čovek mora da postane Preživeli i da je središnji zadatak Preživelog da opstane."
<BR>&nbsp;&nbsp;&nbsp;&nbsp;&nbsp;"Tako su me učili."
<BR>&nbsp;&nbsp;&nbsp;&nbsp;&nbsp;"A opstanak ne znači samo očuvanje sopstvenog života, već i njegovo očuvanje kroz generacije."
<BR>&nbsp;&nbsp;&nbsp;&nbsp;&nbsp;"Poznato mi je to."
<BR>&nbsp;&nbsp;&nbsp;&nbsp;&nbsp;"I nisi sreo nijednu sa kojom bi poželeo da se Sjediniš?"
<BR>&nbsp;&nbsp;&nbsp;&nbsp;&nbsp;Bila je tu Zelda; ali i ona je imala čupavo lice. Zatim Luiz, uvek otvorenih očiju i lica otvorenog za klikoblutke. Međutim, Luiz je bila večni vrtirep. "Ne, poštovani Preživeli."
<BR>&nbsp;&nbsp;&nbsp;&nbsp;&nbsp;Romel se cerekao u očekivanju nečega, a oko ploče su se čuli prekorni pokreti. Džaridu je taj sardonični kikot donosio uspomene na ranije doba, kada su se Romelove pakosne šale obično ispoljavale u izbačenom fijukužetu iza kakve stene, koje bi mu se omotalo oko nogu i oborilo ga. Bratski rivalitet je i sada postojao. Samo je pronašao druge, zrele - pa, gotovo zrele - oblike.
<BR>&nbsp;&nbsp;&nbsp;&nbsp;&nbsp;"Odlično", obradova se Prvi Preživeli, ustajući. Mislim da sam pronašao pravu osobu za Sjedinjavanje za tebe."
<BR>&nbsp;&nbsp;&nbsp;&nbsp;&nbsp;Džarid na trenutak planu, ali se uzdrža iz poštovanja. "A ne, za mene niste!"
<BR>&nbsp;&nbsp;&nbsp;&nbsp;&nbsp;Kako da im saopšti da nema vremena za Sjedinjavanje? Da mora da ostane slobodan da bi nastavio ono što je započeo pre mnogo perioda trudnoće? Da sumnja u njihova verovanja? Da želi da posveti život dokazivanju da je Svetlost nešto postojeće, dokučivo u ovom životu - a ne nešto ostavljeno za onaj svet?
<BR>&nbsp;&nbsp;&nbsp;&nbsp;&nbsp;Romel se nasmeja i reče: "Na Starešinama je da odluče o tome."
<BR>&nbsp;&nbsp;&nbsp;&nbsp;&nbsp;"Ti nisi Starešina!"
<BR>&nbsp;&nbsp;&nbsp;&nbsp;&nbsp;"Nisi ni ti. I, Džaride, kao da zaboravljaš Prvenstvo Koda Starešinstva."
<BR>&nbsp;&nbsp;&nbsp;&nbsp;&nbsp;"Do Radijacije sa Kodom!"
<BR>&nbsp;&nbsp;&nbsp;&nbsp;&nbsp;"Sad je dosta", upade Prvi Preživeli. "Kao što Romel kaže, tvoje Sjedinjavanje je stvar naše odluke. Starešine?"
<BR>&nbsp;&nbsp;&nbsp;&nbsp;&nbsp;Maksvel predloži: "Da čujemo prvo nešto više o tome."
<BR>&nbsp;&nbsp;&nbsp;&nbsp;&nbsp;"U redu", nastavi Prvi Preživeli. "Ni ja ni Točak nismo do sad dopustili da se o ovome čuje, ali smo se obojica zagrejali za ideju o udruživanju naša dva sveta. Točak smatra da bi za ostvarenje tog cilja bilo od pomoći Sjedinjavanje Džarida i njegove nećake."
<BR>&nbsp;&nbsp;&nbsp;&nbsp;&nbsp;"To se neće dogoditi!" obeća Džarid. "Točak samo pokušava da udomi neku nakazu od rođake!"
<BR>&nbsp;&nbsp;&nbsp;&nbsp;&nbsp;"Da je nisi možda čuo?" upita Prvi Preživeli.
<BR>&nbsp;&nbsp;&nbsp;&nbsp;&nbsp;"Ne! A vi?"
<BR>&nbsp;&nbsp;&nbsp;&nbsp;&nbsp;"Nisam, ali Točak kaže..."
<BR>&nbsp;&nbsp;&nbsp;&nbsp;&nbsp;"Ne zanima me šta kaže Točak!"
<BR>&nbsp;&nbsp;&nbsp;&nbsp;&nbsp;Džarid uzmaknu i oslušnu. Starešine su podizale nestrpljivu buku. Nisu baš bili oduševljeni njegovom tvrdoglavošću. Ako nešto ne preduzme - bilo šta - i to brzo, biće upecan!
<BR>&nbsp;&nbsp;&nbsp;&nbsp;&nbsp;"U Prvobitnom svetu neko je čudovište", izbrblja se on. "Bio sam tamo jureći hučimiša i..."
<BR>&nbsp;&nbsp;&nbsp;&nbsp;&nbsp;"U Prvobitnom svetu?" upita Starešina Maksvel s nevericom.
<BR>&nbsp;&nbsp;&nbsp;&nbsp;&nbsp;"Da! A ta stvar - zaudarala je kao Radijacija i..."
<BR>&nbsp;&nbsp;&nbsp;&nbsp;&nbsp;"Da li si svestan šta si učinio?" upita namršteno Prvi Preživeli. "Prelazak Zabrana je najteži prekršaj pored Ubistva i Premeštanja teških predmeta!"
<BR>&nbsp;&nbsp;&nbsp;&nbsp;&nbsp;"Ali, to stvorenje! Pokušavam da vam kažem da sam čuo nešto zlo!"
<BR>&nbsp;&nbsp;&nbsp;&nbsp;&nbsp;Glas Prvog Preživelog nadjača čak i klakove središnjeg odašiljača. "A šta si za ime Svevišnje Svetlosti očekivao da ćeš naći u Prvobitnom svetu? Šta misliš, zašto postoje zakoni i Zabran?"
<BR>&nbsp;&nbsp;&nbsp;&nbsp;&nbsp;"Ovo zahteva strogu kaznu", nabaci Romel.
<BR>&nbsp;&nbsp;&nbsp;&nbsp;&nbsp;"Ti se ne mešaj u ovo!" odseče Prvi Preživeli.
<BR>&nbsp;&nbsp;&nbsp;&nbsp;&nbsp;"Jama Kazne?" predloži Maksvel.
<BR>&nbsp;&nbsp;&nbsp;&nbsp;&nbsp;"A? Šta?" javi se i Heverti. "Mislim da nije potrebno. Ne sad, kada se približava Sjedinjavanje."
<BR>&nbsp;&nbsp;&nbsp;&nbsp;&nbsp;Džarid pokuša još jednom. "Ta stvar - to..."
<BR>&nbsp;&nbsp;&nbsp;&nbsp;&nbsp;"Kako bi bilo Sedam radnih perioda povlačenja i službe?" Heverti se nije dao prekinuti. "A ako se to ponovi - dve bremenitosti u Jami."
<BR>&nbsp;&nbsp;&nbsp;&nbsp;&nbsp;"Dovoljno umereno", složi se Maksvel. Ali nije pomenuo svima poznatu činjenicu da je samo jedan zatvorenik proveo više od deset radnih perioda u Jami i da su posle morali da ga drže vezanog čitavu bremenitost pre nego što je prestao da bude opasan.
<BR>&nbsp;&nbsp;&nbsp;&nbsp;&nbsp;Prvi Preživeli je imao poslednju reč. "Neka Džaridova kazna bude uslovljena njegovim pristankom na Sjedinjavanje."
<BR>&nbsp;&nbsp;&nbsp;&nbsp;&nbsp;Starešine složno pljesnuše po ploči u znak pristanka.
<BR>&nbsp;&nbsp;&nbsp;&nbsp;&nbsp;"Dok budeš izdržavao kaznu", obrati se Prvi Preživeli Džaridu, "moći ćeš da se pripremiš za posetu Gornjem nivou u cilju Pet perioda pripreme za objavu namera Sjedinjavanja."
<BR>&nbsp;&nbsp;&nbsp;&nbsp;&nbsp;Ne prestajući da se cereka, Romel Fenton - Nezakoniti pođe napolje za Starešinama.
<BR>&nbsp;&nbsp;&nbsp;&nbsp;&nbsp;Kada su ostali sami, Džarid se okrenu Prvom Preživelom: "To je bilo radijacijski podlo od tebe prema rođenom sinu!"
<BR>&nbsp;&nbsp;&nbsp;&nbsp;&nbsp;Stariji Fenton neodređeno sleže ramenima.
<BR>&nbsp;&nbsp;&nbsp;&nbsp;&nbsp;"Zašto bismo se povezivali sa onom bandom odozgo?" gunđao je Džarid dalje. "Do sada smo se sami nosili sa Vizerima, zar ne?"
<BR>&nbsp;&nbsp;&nbsp;&nbsp;&nbsp;"Da, ali se oni množe, prerastaju svoje zalihe hrane."
<BR>&nbsp;&nbsp;&nbsp;&nbsp;&nbsp;"Postavljaćemo zamke! Proizvodićemo više hrane!"
<BR>&nbsp;&nbsp;&nbsp;&nbsp;&nbsp;Čuo je kako njegov sagovornik sumorno odmahuje glavom. "Baš naprotiv. Proizvodićemo manje. Zaboravio si ona tri topla izvora što su presušila pre manje od trideset perioda. To znači manje mane - manje hrane za životinje i za nas."
<BR>&nbsp;&nbsp;&nbsp;&nbsp;&nbsp;Džarid oseti ujed brige za Prvog Preživelog. Stajali su na ulazu u pećinu, odjeci njegovog oca odražavali su omršavele udove koji su se nevoljno odrekli snažnih mišića, razvijenih u vreme veće aktivnosti. Kosa mu je bila proređena, ali i sada ponosito zabačena unazad, znak tvrdoglavog odbijanja zaštite lica.
<BR>&nbsp;&nbsp;&nbsp;&nbsp;&nbsp;"Nisam to morao da budem ja", progunđa Džarid. "Zašto ne Romel?"
<BR>&nbsp;&nbsp;&nbsp;&nbsp;&nbsp;"On je nezakoniti."
<BR>&nbsp;&nbsp;&nbsp;&nbsp;&nbsp;Džarid nije mogao da razume zašto je nezakonito rođenje predstavljalo razliku u ovom slučaju, ali nije hteo da raspravlja o tome. "Dobro, onda bilo ko drugi! Tu su Rendel i Meni i..."
<BR>&nbsp;&nbsp;&nbsp;&nbsp;&nbsp;"Točak i ja smo razmišljali o bližem srodstvu još dok si bio visok tek do mog boka. A ja sam te uzdizao u njegovim ušima sve dok nije poverovao da si bezmalo ravan Vizerima."
<BR>
<BR>&nbsp;&nbsp;&nbsp;&nbsp;&nbsp;Ćutanje je verovatno bilo najveće iskušenje Džaridove kazne.
<BR>&nbsp;&nbsp;&nbsp;&nbsp;&nbsp;Ćutanje i monotonija.
<BR>&nbsp;&nbsp;&nbsp;&nbsp;&nbsp;Dovlačio je izmet iz sveta malih šišmiša, odlazio do oblasti zrikavaca da sakuplja uginule insekte za đubrivo u voćnjaku mane. Kopao je kanale da spreči prelivanje jama za kuvanje i bio ošuren od pare. Radio je oko stoke i hranio živinu iz ruke dok ne nauči da sama napipa hranu.
<BR>&nbsp;&nbsp;&nbsp;&nbsp;&nbsp;I za sve to vreme nije mu bilo dozvoljeno da progovori ni reč. Niti je nekome bilo dozvoljeno da mu se obrati, osim kada se radilo o naređenjima. Bez klikoblutaka da se bolje čuje. Potpuno izolovan od dodira sa drugima.
<BR>&nbsp;&nbsp;&nbsp;&nbsp;&nbsp;Prvi period je trajao večnost, drugi tuce večnosti. Treći period je proveo obrađujući voćnjak i šaljući u Radijaciju svakog ko bi mu prišao, jer su to činili samo da bi mu nešto naložili - svi osim jednog.
<BR>&nbsp;&nbsp;&nbsp;&nbsp;&nbsp;Bio je to Oven, koji mu je preneo zapovest da počne sa kopanjem zajedničke pećine. Džarid je čuo zabrinute crte njegovog lica. "Ako pomišljaš da bi trebalo radiš ovde sa mnom", reče Džarid, kršeći Glasovno Uzdržavanje, "bolje da zaboraviš. Ja sam te nagovorio da pređeš Zabran."
<BR>&nbsp;&nbsp;&nbsp;&nbsp;&nbsp;"Zaista sam brinuo zbog toga", priznade Oven zamišljeno. "Ali ni približno kao zbog nečeg drugog."
<BR>&nbsp;&nbsp;&nbsp;&nbsp;&nbsp;"Čega?" Džarid posu još humusa oko stabljike mane.
<BR>&nbsp;&nbsp;&nbsp;&nbsp;&nbsp;"Ne zaslužujem da postanem Preživeli. Ne posle onakvog držanja tamo u Prvobitnom svetu."
<BR>&nbsp;&nbsp;&nbsp;&nbsp;&nbsp;"Zaboravi Prvobitni svet."
<BR>&nbsp;&nbsp;&nbsp;&nbsp;&nbsp;"Ne mogu." Ovenov glas bio je ispunjen samoprekorom kada je nastavio. "Ono malo hrabrosti što sam imao ostavio sam s one strane Zabrana."
<BR>&nbsp;&nbsp;&nbsp;&nbsp;&nbsp;"Prokleta budalo!" uzviknu Džarid ispod glasa. "Drži se dalje od tog mesta!"
<BR>&nbsp;&nbsp;&nbsp;&nbsp;&nbsp;Četvrti period mu je protekao u punoj samoći, jer niko nije došao ni da donese novo naređenje. U petom je čestitao sebi što je bar izbegao Jamu. Već u šestom, dok je oplakivao svoje bolne mišiće i nepodnošljivu dosadu, zaključio je da bi mu isto bilo da je zaradio strožu kaznu. Međutim, mnogo pre nego što je istekao poslednji časak iscrpljujuće čamotinje, poželeo je da ga jesu spustili u Jamu, pa neka sve ide u Radijaciju!
<BR>&nbsp;&nbsp;&nbsp;&nbsp;&nbsp;Postavio je poslednji kamen za jednu od novih pećina, a zatim zaustavio odašiljač odjeka, jer je počeo period počinka. Utrnuo od umora, odvukao se do pećine Fentonovih.
<BR>&nbsp;&nbsp;&nbsp;&nbsp;&nbsp;Romel je spavao, ali je Prvi Preživeli još ležao budan. "Drago mi je što se to završilo, sine", rekao je utešno. "Sada se odmori. Sutra će te otpratiti do Gornjeg nivoa gde ćeš ostati Pet Pripremnih Perioda za Objavu Namere Sjedinjavanja."
<BR>&nbsp;&nbsp;&nbsp;&nbsp;&nbsp;Suviše umoran da bi se pobunio, Džarid se sruči u svoj usek.
<BR>&nbsp;&nbsp;&nbsp;&nbsp;&nbsp;"Treba nešto da znaš", nastavi njegov otac ozbiljno. "Izgleda da Vizeri ponovo uzimaju taoce. Oven je pre četiri perioda otišao do sakuplja gljive. Od tada ga niko nije čuo."
<BR>&nbsp;&nbsp;&nbsp;&nbsp;&nbsp;Odjednom potpuno razbuđen, Džarid otkri da nije toliko iznemogao koliko mu se činilo. Kada je Prvi Preživeli zaspao, on pronađe svoje klikoblutke i iskrade se iz sveta Donjeg nivoa, ublažavajući osudu Ovenovog bandoglavog ponosa brigom za njegov život.
<BR>&nbsp;&nbsp;&nbsp;&nbsp;&nbsp;Boreći se sa željom da legne tu gde jeste i da spava do kraja sveta, prošao je kraj mesta gde je sreo dete Vizera, duž obale hitrog potoka i zašao u manji tunel. Ozvučujući dubinu svake usputne jame, stigao je do Zabrana i nekako odbauljao na drugu stranu. Tamo očeša stopalom nešto poznato - Ovenov tobolac!
<BR>&nbsp;&nbsp;&nbsp;&nbsp;&nbsp;Tu je bilo i slomljeno koplje i dve strele. Obluci mu kazaše da luk leži uz zid, slomljen gotovo na pola. Osećajući nešto što je moglo da bude miris bića iz Originalnog sveta, povukao se prema Zabranu.
<BR>&nbsp;&nbsp;&nbsp;&nbsp;&nbsp;Oven nije imao priliku ni da upotrebi oružje.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
