<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Tokom prvog perioda u zatočeništvu, Džarid je nekoliko puta pomišljao na bekstvo. Ne bi mu bilo teško da provali iz kolibe - samo kada bi uspeo da oslobodi ruke. Ali zglobovi su mu bili čvrsto vezani.
<BR>&nbsp;&nbsp;&nbsp;&nbsp;&nbsp;Pobeći - ali kuda? Radna grupa je već zagradila glavni ulaz barikadom, a na drugoj strani su ga čekali divlji brzaci ponornice, tako da ga bekstvo iz kolibe ne bi nikud odvelo.
<BR>&nbsp;&nbsp;&nbsp;&nbsp;&nbsp;Pod drugim okolnostima, svakako bi pažljivo osluškivao priliku da pobegne. Ali izvan teritorije Vizera su ga čekali samo hodnici puni čudovišta. Osim toga, ta grozna stvorenja su po svoj prilici već razorila druge svetove. Jedini razlog koji bi ga možda naveo da nešto učini - nada da će naći skrovito, samodovoljno utočište za sebe i Delu - nestao je kada se devojka okrenula protiv njega.
<BR>&nbsp;&nbsp;&nbsp;&nbsp;&nbsp;Drugi period je proveo stojeći pred pregrađenim otvorom na zidu kolibe, slušajući kako radna grupa dovršava zagrađivanje glavnog ulaza. Konačno se razočarano naslonio na zid i pustio da mu rika slapova odvuče pažnju od drugih zvukova.
<BR>&nbsp;&nbsp;&nbsp;&nbsp;&nbsp;Besan na sebe, pitao se šta ga je navelo da pomisli da će naći Svetlost u ovom kukavnom svetu. Pretpostavljao je da su Vizeri, budući da su bili sposobni da bez osluškivanja odrede šta leži ispred njih, primenjivali istu moć koju je verovao da poseduju svi ljudi u prisustvu Svevišnje Svetlosti. Naivno je verovao da bi rezultat ove radnje bio umanjivanje Tame. No, prevideo je jednu mogućnost: da bi manjak Tame mogao biti nešto što su samo Vizeri umeli da prepoznaju, nešto zauvek nedostupno njegovom poimanju, zbog čulnih ograničenja.
<BR>&nbsp;&nbsp;&nbsp;&nbsp;&nbsp;Zaokupljen nagađanjima o prirodi odnosa Svetlost-Tama-Vizeri, on ode do ležaja i ispruži se. Nastojao je da izbaci Delu iz misli, ali mu to nije polazilo za rukom. Zaključio je da je njen postupak, objektivno gledano - to što ga je obmanula da je dovede ovamo - jednostavno odražavalo u osnovi prevrtljivu prirodu Vizera. Eto, Lia, na primer, nikada ne bi...
<BR>&nbsp;&nbsp;&nbsp;&nbsp;&nbsp;Shvativši da mu se misli bave Ljubaznom Preživelom, pitao se šta joj se dogodilo. Možda je i sada pokušavala da mu se javi, iz dubina Radijacije. Ako ne zaspi, nikada neće saznati da li je bio u pravu.
<BR>&nbsp;&nbsp;&nbsp;&nbsp;&nbsp;Ostatak perioda, osim kada su mu doneli hranu, proveo je u dremežu, nastojeći da ga što više produži, nadajući se njenoj poseti. Uzalud.
<BR>&nbsp;&nbsp;&nbsp;&nbsp;&nbsp;Pri kraju trećeg perioda zatočeništva, začuo je pritajen šum ispred kolibe - prikradanje, jedva čujno kroz neprestani šum slapova. Uto je prepoznao Delin miris, kada je potrčala napred i priljubila se uz spoljni zid kolibe.
<BR>&nbsp;&nbsp;&nbsp;&nbsp;&nbsp;"Džaride!" napeto je šapnula.
<BR>&nbsp;&nbsp;&nbsp;&nbsp;&nbsp;"Odlazi."
<BR>&nbsp;&nbsp;&nbsp;&nbsp;&nbsp;"Ali, hoću da ti pomognem!"
<BR>&nbsp;&nbsp;&nbsp;&nbsp;&nbsp;"Već si mi dovoljno pomogla."
<BR>&nbsp;&nbsp;&nbsp;&nbsp;&nbsp;"Mućni glavom. Da li bih mogla sada da dođem ovamo da sam se drugačije držala pred Moganom?"
<BR>&nbsp;&nbsp;&nbsp;&nbsp;&nbsp;Čuo ju je kako se muči sa čvorovima užadi na ulazu. "Sigurno si čekala prvu priliku da me oslobodiš", dobaci joj on hladno.
<BR>&nbsp;&nbsp;&nbsp;&nbsp;&nbsp;"Naravno. Dosad je nisam imala - a sada su Vizeri zaokupljeni bukom u hodnicima."
<BR>&nbsp;&nbsp;&nbsp;&nbsp;&nbsp;Razvezala je i poslednje uže i ušla, pomerivši čvrstu rešetku od stabljika mane.
<BR>&nbsp;&nbsp;&nbsp;&nbsp;&nbsp;"Vrati se svojim prijateljima Vizerima", procedi on.
<BR>&nbsp;&nbsp;&nbsp;&nbsp;&nbsp;"Svetlosti, kako si tvrdoglav!" Radila je vidarskim nožem na njegovim vezama. "Hoćeš li moći da otplivaš uz reku?"
<BR>&nbsp;&nbsp;&nbsp;&nbsp;&nbsp;"Kakve to sad svrhe ima?"
<BR>&nbsp;&nbsp;&nbsp;&nbsp;&nbsp;"Možeš da se vratiš na jedan od Nivoa."
<BR>&nbsp;&nbsp;&nbsp;&nbsp;&nbsp;Zglobovi su mu bili slobodni. "Sumnjam da je na Nivoima ostalo nešto čemu bih mogao da se vratim, čak i da tamo ne misle da sam Vizer."
<BR>&nbsp;&nbsp;&nbsp;&nbsp;&nbsp;"Onda neki drugi svet." Ponovila je, uporno: "Hoćeš li moći da otplivaš uz reku?"
<BR>&nbsp;&nbsp;&nbsp;&nbsp;&nbsp;"Mislim da bih mogao."
<BR>&nbsp;&nbsp;&nbsp;&nbsp;&nbsp;"U redu - idemo." Ona pođe iz kolibe.
<BR>&nbsp;&nbsp;&nbsp;&nbsp;&nbsp;Ali on je zadrža. "Hoćeš da kažeš da bi i ti pošla?"
<BR>&nbsp;&nbsp;&nbsp;&nbsp;&nbsp;"Nisi valjda mislio da bih ostala ovde bez tebe?"
<BR>&nbsp;&nbsp;&nbsp;&nbsp;&nbsp;"Ali ovo je tvoj svet! Ovde ti je mesto! Ja ionako nisam Vizer."
<BR>&nbsp;&nbsp;&nbsp;&nbsp;&nbsp;Nestrpljivo je uzdahnula. "Slušaj - isprva sam se zanosila verom da sam pronašla osobu sličnu sebi. Ma šta, nisam se čak ni pitala da li bi bilo drugačije kada ti ne bi bio Vizer. Onda sam te videla kako ležiš na zemlji, dok se Mogan nadnosio nad tebe. Tada sam shvatila da ne bih marila ni kada ne bi mogao da čuješ, omirišeš ili osetiš ukus. Možemo li sada da pođemo i potražimo taj naš skroviti svet?"
<BR>&nbsp;&nbsp;&nbsp;&nbsp;&nbsp;Pre nego što je uspeo da bilo šta kaže, gurnula ga je prema padini koja je trebalo da ih odvede do slapova. Džarid je osećao breme straha nad svetom Vizera. Naselje, u daljini, bilo je opkoljeno teškom, zloslutnom tišinom. Iz pomešanih odjeka slapova sastavio je sliku Vizera koji su se prestrašeno povlačili sa zagrađenog ulaza.
<BR>&nbsp;&nbsp;&nbsp;&nbsp;&nbsp;Na sredini padine, on se odjednom uspravi i nozdrve mu se raširiše, udišući miris opasnosti odozgo. U očajanju, pokupi nekoliko oblutaka i zazvecka njima u šupljini dlana. Na vrhu padine je stajao Mogan, u svoj svojoj čujnosti.
<BR>&nbsp;&nbsp;&nbsp;&nbsp;&nbsp;"Rekao bih da nameravate da pobegnete i da pokažete čudovištima kako da uđu", reče on, preteći.
<BR>&nbsp;&nbsp;&nbsp;&nbsp;&nbsp;Džarid se hitro i precizno oglasi oblucima i uhvati utisak Vizera u naletu niz nagib.
<BR>&nbsp;&nbsp;&nbsp;&nbsp;&nbsp;Ali tada svet potrese grmljavina hiljada slapova. U isto vreme, džinovski, divlji udar urlajuće tišine čudovišta suknu u teritoriju Vizera u blizini zagrađenog ulaza.
<BR>&nbsp;&nbsp;&nbsp;&nbsp;&nbsp;Sledećeg trenutka nastade opšta vriska i bezglava jurnjava, jer je razrušeni tunel izbljuvao nemilosrdno jasnu kupu nečujnog zvuka.
<BR>&nbsp;&nbsp;&nbsp;&nbsp;&nbsp;Džarid se pope na vrh padine, vukući Delu za sobom. Mogan ustuknu za njima, pometen.
<BR>&nbsp;&nbsp;&nbsp;&nbsp;&nbsp;"Svevišnja Svetlosti!" procedi vođa Vizera. "Šta se to, do Radijacije, dešava?"
<BR>&nbsp;&nbsp;&nbsp;&nbsp;&nbsp;"Nikad nisam vizela tako nešto!" uzviknu Dela, užasnuta.
<BR>&nbsp;&nbsp;&nbsp;&nbsp;&nbsp;Nasilni, bolni osećaji obuzeše Džaridove oči, zbunjujući ali nekako u skladu sa zvučnim utiscima sveta u celini. Odjeci buke pružali su mu gotovo potpunu spoznaju suprotnog zida, presečenog pukotinom. Ali su na istom zidu postojala mesta zgusnutog nemog zvuka koja su ocrtavala svaki detalj površine, tako jasno kao da je prelazio rukom preko nje.
<BR>&nbsp;&nbsp;&nbsp;&nbsp;&nbsp;Zid odjednom utonu u delimičnu tišinu i on to poveza sa činjenicom da se kupa besa pomerila, prelazeći u tom trenutku preko drugog elementa zvučne slike. Sada mu se činilo da zna za prisustvo i veličinu i oblik svake kolibe u srcu naseobine. Divlja, vrišteća tišina dodirivala je svaki predmet u dometu sluha i urezivala se u svest sa užasnom svirepošću.
<BR>&nbsp;&nbsp;&nbsp;&nbsp;&nbsp;Pokrio je rukama lice i odmah osetio olakšanje, osluškujući istovremeno kako čudovišta naviru iz hodnika. Sa njima se začu i poznato zip-sss.
<BR>&nbsp;&nbsp;&nbsp;&nbsp;&nbsp;"Ne bojte se!" oglasi se jedno od stvorenja.
<BR>&nbsp;&nbsp;&nbsp;&nbsp;&nbsp;"Daj malo Svetlosti ovamo!" doviknu drugo.
<BR>&nbsp;&nbsp;&nbsp;&nbsp;&nbsp;Reči su odjekivale u Džaridovom umu. Šta je to moglo da znači? Zar je Svetlost zaista bila povezana sa ovim odvratnim bićima? Kako neko može da doda Svetlost? Već je jednom zaključio, proizvoljno, da bi tvar koju su stvorenja bacala ispred sebe u hodnicima mogla biti Svetlost. I smesta je odbacio tu mogućnost, kao što je bio primoran i sada da učini.
<BR>&nbsp;&nbsp;&nbsp;&nbsp;&nbsp;Oči mu se i protiv volje otvoriše, ali je samo stajao gde se zatekao, pometen novim iznenađenjem. Načas je bio blizu da utvrdi nedostatak nečega - kao što mu se u jednoj ranijoj prilici činilo da je na pragu da izdvoji manjak za kojim je tragao. Sada se samo učvrstio u uverenju da u svetu Vizera nešto nedostaje, nešto čega je bilo pre nego što su se pojavila opaka stvorenja!
<BR>&nbsp;&nbsp;&nbsp;&nbsp;&nbsp;"Čudovišta!" povika Mogan. "Dolaze ovamo gore!"
<BR>&nbsp;&nbsp;&nbsp;&nbsp;&nbsp;Dela vrisnu, a jeka donese utisak tri ili četiri stvora koji žure uz padinu.
<BR>&nbsp;&nbsp;&nbsp;&nbsp;&nbsp;"Džaride!" povukla ga je za ruku. "Hajde..."
<BR>&nbsp;&nbsp;&nbsp;&nbsp;&nbsp;Zip-sss.
<BR>&nbsp;&nbsp;&nbsp;&nbsp;&nbsp;Ona posrnu i pre nego što je stigao da je zadrži, otkotrlja se niz nagib. Užasnut, Džarid polete za njom, ali ga Mogan zadrža i reče: "Sada ne možemo da joj pomognemo."
<BR>&nbsp;&nbsp;&nbsp;&nbsp;&nbsp;"Možemo, ako stignemo do nje pre..."
<BR>&nbsp;&nbsp;&nbsp;&nbsp;&nbsp;No, vođa Vizera ga primora da se okrene, gurnu ga u reku i baci se za njim.
<BR>&nbsp;&nbsp;&nbsp;&nbsp;&nbsp;Džarid nije stigao ni da se pobuni, jer ga je Mogan povukao ispod površine i započeo očajničku bitku protiv struje. Džarid se tvrdoglavo otimao iz stiska, ali je kombinacija džinovske snage i opasnosti da se utopi savladala njegov otpor i on nemoćno dopusti da ga Mogan odvlači sve dalje.
<BR>&nbsp;&nbsp;&nbsp;&nbsp;&nbsp;U trenutku kada je prosudio da se nalaze na pola puta kroz stenu, struja ga baci o kamen i ono malo vazduha što je uspeo da uzme izlete mu iz pluća uz nevoljno stenjanje. Mogan zaroni prema dnu i Džarid očajnički potisnu poriv da udahne. Njegov otpor na kraju popusti i voda mu slobodno pojuri u pluća.
<BR>
<BR>&nbsp;&nbsp;&nbsp;&nbsp;&nbsp;Oživeli su ga ritmički pokreti Vizerovih ruku koje su mu pritiskale krsta. Džarid se zagrcnu i iskašlja toplu vodu.
<BR>&nbsp;&nbsp;&nbsp;&nbsp;&nbsp;Mogan prestade da mu upumpava vazduh u pluća i pomože mu da sedne. "Rekao bih da sam pogrešno verovao da šuruješ sa onim stvorenjima", reče on pokajnički.
<BR>&nbsp;&nbsp;&nbsp;&nbsp;&nbsp;"Dela!" uzviknu Džarid, kroz kašalj. "Moram da se vratim tamo!"
<BR>&nbsp;&nbsp;&nbsp;&nbsp;&nbsp;"Prekasno. Mesto vrvi od čudovišta."
<BR>&nbsp;&nbsp;&nbsp;&nbsp;&nbsp;Džarid je nemirno osluškivao reku. Ali nigde oko sebe nije mogao da čuje vodu. "Gde smo?" upita.
<BR>&nbsp;&nbsp;&nbsp;&nbsp;&nbsp;"U jednom sporednom hodniku. Kada sam te izvukao na obalu, morao sam da te odvučem ovamo da nas ne dograbe hučimiši."
<BR>&nbsp;&nbsp;&nbsp;&nbsp;&nbsp;Osluškujući zvučne utiske, Džarid je pratio detalje hodnika koji se nadalje širio, napuštajući teskobu zidova oko njih. A iz pozadine su dolazili raspomamljeni zvuci hučimiša, nemoćnih da se provuku unutra.
<BR>&nbsp;&nbsp;&nbsp;&nbsp;&nbsp;"Ne idemo prema glavnom hodniku, zar ne?" upita Džarid razočarano.
<BR>&nbsp;&nbsp;&nbsp;&nbsp;&nbsp;"Ne, već u suprotnom smeru. Bolje to nego da se goloruki borimo sa hučimišima."
<BR>&nbsp;&nbsp;&nbsp;&nbsp;&nbsp;Džarid ustade i pridrža se za zid. Možda bi uspeli da savladaju čudovišta u širem hodniku, ali su im hučimiši oduzeli i tu mogućnost, zaključio je sumorno. "Kuda vodi ovaj tunel?"
<BR>&nbsp;&nbsp;&nbsp;&nbsp;&nbsp;"Nikad nisam bio ovde."
<BR>&nbsp;&nbsp;&nbsp;&nbsp;&nbsp;Shvativši da nema izbora, Džarid je pratio jeku njihovih glasova niz hodnik.
<BR>&nbsp;&nbsp;&nbsp;&nbsp;&nbsp;Kasnije, pošto se po drugi put spotakao, upitao se zašto pipa po nemom hodniku bez zvučnih kamenova. Potražio je po zemlji dok nije pronašao par oblutaka približno iste veličine, a onda ispunio vazduh klikovima pre nego što je nastavio put.
<BR>&nbsp;&nbsp;&nbsp;&nbsp;&nbsp;Posle nekog vremena, Mogan reče: "Prilično dobro čuješ uz pomoć tih stvarčica, a?"
<BR>&nbsp;&nbsp;&nbsp;&nbsp;&nbsp;"Snalazim se." Tada shvati da je bio osoran bez razloga, osim što je zamerao Vizeru što ga je sprečio u pokušaju da stigne do Dele - koji ionako ne bi uspeo.
<BR>&nbsp;&nbsp;&nbsp;&nbsp;&nbsp;"Imam iskustva u tome", dodade on, nešto ljubaznije.
<BR>&nbsp;&nbsp;&nbsp;&nbsp;&nbsp;"Pretpostavljam da pomažu, kada ne možeš da vizuješ", nagađao je Mogan, "ali mislim da bi me ti zvuci izludeli."
<BR>&nbsp;&nbsp;&nbsp;&nbsp;&nbsp;Neko vreme su išli bez reči. Što se više udaljavao od sveta Vizera, Džarida je ophrvavalo očajanje zbog mogućnosti da više nikada ne čuje Delu. Konačno je bio siguran da bi se rado povukao u neki izdvojeni svet sa njom i da mu ne bi bilo važno da li je nadmoćna ili nije - dok god su zajedno.
<BR>&nbsp;&nbsp;&nbsp;&nbsp;&nbsp;Ali nje nije bilo i time se srušio još jedan - najvažniji - deo njegovog života. Prebacivao je sebi zbog odbijanja da shvati koliko mu je značila, jer su ga naopaka merila vrednosti navela da pripiše veću važnost besmislenoj potrazi za Svetlošću i Tamom. Zakleo se da će mu od tog trenutka jedini zadatak biti da je pronađe, pa makar ga to odvelo i u Termonuklearne dubine Radijacije. Ako ne bude u stanju da je preotme od čudovišta, neka mu Radijacija bude zaslužena kazna.
<BR>&nbsp;&nbsp;&nbsp;&nbsp;&nbsp;Prošli su kraj manje pukotine u tlu i vođa Vizera pođe uporedo s njim. "Dela mi je rekla da loviš Svetlost i Tamu."
<BR>&nbsp;&nbsp;&nbsp;&nbsp;&nbsp;"Zaboravi to", odseče Džarid, odlučan da sam zaboravi.
<BR>&nbsp;&nbsp;&nbsp;&nbsp;&nbsp;"Ali, zanima me. Da si Vizer, već bih porazgovarao s tobom o tome."
<BR>&nbsp;&nbsp;&nbsp;&nbsp;&nbsp;Pomalo zainteresovan, Džarid upita: "O čemu?"
<BR>&nbsp;&nbsp;&nbsp;&nbsp;&nbsp;"Ni ja ne verujem mnogo predanjima. Uvek sam smatrao da je Svevišnja Svetlost nezasluženo obožavanje nečeg sasvim običnog."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Čak sam imao zamisao šta bi mogla biti Svetlost."
<BR>&nbsp;&nbsp;&nbsp;&nbsp;&nbsp;Džarid zastade. "Dobro, šta?"
<BR>&nbsp;&nbsp;&nbsp;&nbsp;&nbsp;"Toplota."
<BR>&nbsp;&nbsp;&nbsp;&nbsp;&nbsp;"Kako si došao do toga?"
<BR>&nbsp;&nbsp;&nbsp;&nbsp;&nbsp;"Pa eto, svuda oko nas je toplota, zar ne? Veću toplotu zovemo "vrućina", manju "hladnoća". Što je neka stvar toplija, više utisaka pruža oku Vizera."
<BR>&nbsp;&nbsp;&nbsp;&nbsp;&nbsp;Džarid zamišljeno klimnu glavom. "I daje ti saznanje o stvarima, a da ne moraš da ih dodirneš, čuješ ili omirišeš."
<BR>&nbsp;&nbsp;&nbsp;&nbsp;&nbsp;Mogan slegnu ramenima. "To kaže i Legenda o Svetlosti."
<BR>&nbsp;&nbsp;&nbsp;&nbsp;&nbsp;Tu je postojala neka nedoslednost, ali Džarid nije mogao da odredi kakva. Možda je to bilo samo njegovo odbijanje da prizna da je Svetlost nešto tako prozaično kao toplota. Pošao je dalje, ubrzavši korak kada je čuo širi hodnik pred njima.
<BR>&nbsp;&nbsp;&nbsp;&nbsp;&nbsp;Mogan baš tada reče: "Vizim novi hodnik malo dalje i to veliki."
<BR>&nbsp;&nbsp;&nbsp;&nbsp;&nbsp;Džarid pohita napred, oglašavajući se učestanije oblucima zbog povećane brzine. Ali čim je izbio u prostraniji tunel, zastade.
<BR>&nbsp;&nbsp;&nbsp;&nbsp;&nbsp;"Nešto nije u redu?" Mogan se zaustavi kraj njega.
<BR>&nbsp;&nbsp;&nbsp;&nbsp;&nbsp;"Ovde zaudara na čudovišta!" Džarid je širio nozdrve, uvlačeći vazduh. "I to nije sve. Miriše i na ljude sa Gornjeg i Donjeg nivoa - mirisi su podjednako snažni."
<BR>&nbsp;&nbsp;&nbsp;&nbsp;&nbsp;Odjeci oblutaka mu rekoše da je vođa Vizera položio ruku na čelo.
<BR>&nbsp;&nbsp;&nbsp;&nbsp;&nbsp;"Ovaj hodnik je Radijacija za oči!" uzviknu Mogan. "Suviše je toplo. Ne razlikujem stvari."
<BR>&nbsp;&nbsp;&nbsp;&nbsp;&nbsp;I Džarid je osetio toplotu. No, brinulo ga je nešto drugo. Bio mu je nekako poznat ovaj deo hodnika, nešto u oblicima nagomilanog stenja. A onda se setio. Naravno - nalazili su se nadomak Prvobitnog sveta! Još jednom je zamućkao oblutke i otkrio ploču iza koje su se on i Oven krili posle prvog susreta sa čudovištem. Iza ugla i desno, trebalo bi da leži ulaz u Prvobitni svet, a dalje, Zabran i Nivoi.
<BR>&nbsp;&nbsp;&nbsp;&nbsp;&nbsp;"Kuda sada?" upita Mogan.
<BR>&nbsp;&nbsp;&nbsp;&nbsp;&nbsp;"Levo", predloži nasumce Džarid i pođe.
<BR>&nbsp;&nbsp;&nbsp;&nbsp;&nbsp;Posle nekoliko koraka on reče: "Znači, ti misliš da je Svetlost toplota."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"A Tama?"
<BR>&nbsp;&nbsp;&nbsp;&nbsp;&nbsp;"Prosto. Tama je hladnoća."
<BR>&nbsp;&nbsp;&nbsp;&nbsp;&nbsp;Džarid je sada znao u čemu je bila nedoslednost. "Grešiš. Samo Vizeri mogu da osete toplotu i hladnoću sa razdaljine. Reci mi bar jednu legendu u kojoj se pominje da je Svetlost isključivo vlasništvo Vizera. Sva verovanja kažu da će se svi ljudi Ujediniti sa Svetlošću."
<BR>&nbsp;&nbsp;&nbsp;&nbsp;&nbsp;"Razmišljao sam i o tome. Vizeri su samo prvi korak prema opštem Ujedinjenju."
<BR>&nbsp;&nbsp;&nbsp;&nbsp;&nbsp;Džarid je nameravao da pobije i ovu pretpostavku, ali tada je primetio skretanje hodnika i instinktivno se zaustavio. Nošeni talasima odjeka oblutaka, stigoše mu detalji još jednog prevoja napred. Bio je duboko prožet osećajem silne bujice nemog zvuka koja je navirala odatle. Činilo mu se da mu hiljade ljudskih-neljudskih bića dolaze u susret, bacajući gromoglasnu tišinu ispred sebe.
<BR>&nbsp;&nbsp;&nbsp;&nbsp;&nbsp;"Ništa ne vizim!" požali se Mogan, prestrašeno.
<BR>&nbsp;&nbsp;&nbsp;&nbsp;&nbsp;Džarid oslušnu, ali nije čuo zvuke čudovišta iza ugla. Pošao je oprezno napred, odlučan da ovoga puta ne sklapa oči. Lice mu se zgrči, buneći se protiv ove odluke, mišići lica se zategoše, u bezuspešnom nastojanju da obave svoj zadatak i sklope kapke. Žmireći, uzdrhtao, išao je nevoljno napred, zaboravljajući da upotrebi oblutke.
<BR>&nbsp;&nbsp;&nbsp;&nbsp;&nbsp;Mogan pođe za njim, ali na izvesnom odstojanju, uz povremenu uzrujanu kletvu.
<BR>&nbsp;&nbsp;&nbsp;&nbsp;&nbsp;Džarid stiže do okuke i brzo zađe za ugao, u strahu da će se okrenuti i pobeći ako bude oklevao. Sada mu je ona jeziva tvar udarala pravo u oči, snagom stotine toplih izvora i više nije mogao da ih drži otvorene. Išao je slepo napred, sa suzama na obrazima, ponovo se oslanjajući na zvuk oblutaka.
<BR>&nbsp;&nbsp;&nbsp;&nbsp;&nbsp;Koraci su mu, međutim, bili otežani užasom. Jer tamo napred nije bilo odjeka njegovih klikova - uopšte! Nemoguće! Ko je još čuo za buku koja ne odzvanja sa svih strana? A opet, pred njim se nalazila ogromna, nezamisliva provalija bez zvukova!
<BR>&nbsp;&nbsp;&nbsp;&nbsp;&nbsp;Strah konačno postade neprelazni zid. Nije mogao dalje. Stojeći nepomičan poput sadnice mane, on povika.
<BR>&nbsp;&nbsp;&nbsp;&nbsp;&nbsp;Ali odjeka njegovog glasa ne beše niotkuda, spreda, odozgo, ili sa strane! Odbijeni zvuk otpozadi otkrivao je prisustvo velikog kamenog zida koji se nadnosio nad njim, mnogo puta viši i od tavanice sveta Vizera. U zidu se čula šupljina hodnika, odakle je upravo izašao.
<BR>&nbsp;&nbsp;&nbsp;&nbsp;&nbsp;Saznanje ga pogodi snagom odronjene stene: Nalazio se u večnosti! I nije bio okružen beskrajnim stenjem, već neomeđenim - vazduhom!
<BR>&nbsp;&nbsp;&nbsp;&nbsp;&nbsp;Užasnut, on uzmaknu prema hodniku. Verovanja su dopuštala postojanje samo dve večnosti - Raja i Radijacije!
<BR>&nbsp;&nbsp;&nbsp;&nbsp;&nbsp;Pri sledećem koraku, sudari se sa Moganom.
<BR>&nbsp;&nbsp;&nbsp;&nbsp;&nbsp;Vođa Vizera uzviknu: "Ne mogu da otvorim oči!" Gde se nalazimo?"
<BR>&nbsp;&nbsp;&nbsp;&nbsp;&nbsp;"Ja..." Džarid se zagrcnu. "Mislim da smo u Radijaciji."
<BR>&nbsp;&nbsp;&nbsp;&nbsp;&nbsp;"Svetlosti! Da, osećam njen miris!"
<BR>&nbsp;&nbsp;&nbsp;&nbsp;&nbsp;"To je miris čudovišta. Ali to ne mirišu čudovišta - već samo mesto."
<BR>&nbsp;&nbsp;&nbsp;&nbsp;&nbsp;Pometen, Džarid ponovo poče da se povlači prema hodniku. Onda zastade, svestan velike toplote, shvativši zašto je Moganova sposobnost vizovanja ovde bila nemoguća. Mogan je bio navikao na normalnu temperaturu u svetovima i hodnicima. Ovde se iz visine slivala vrućina svih toplih izvora zajedno.
<BR>&nbsp;&nbsp;&nbsp;&nbsp;&nbsp;Džarid je odjednom znao da neće napustiti ovu večnost pre nego što joj odredi ime. Već je slutio koje bi moglo biti. Toplota je bila više nego dovoljan ključ. No, morao je da se uveri. Pripremivši se na očekivani bol, otvorio je oči i smesta mu pođoše suze.
<BR>&nbsp;&nbsp;&nbsp;&nbsp;&nbsp;Tada mu dođoše slike - oseti za koje je pretpostavljao da su slični utiscima vizovanja. Bio je nespokojno svestan - upravo posredstvom očiju - da se zemljište ispred njega spušta prema skupini sićušnih, skladnih stvari koje su se njihale u daljini. Maglovito su podsećale na drveće mane, ali su im vrhovi bili svilenkasti i tanani. Setio se legende o bilju Raja.
<BR>&nbsp;&nbsp;&nbsp;&nbsp;&nbsp;Ali ovo je bila večnost žege i nije moglo biti reči o nebeskim pojavama.
<BR>&nbsp;&nbsp;&nbsp;&nbsp;&nbsp;Između stabala je vizeo detalje majušnih geometrijskih oblika, u redovima, poput koliba u Prvobitnom svetu. Još jedna osobina pripisana Raju.
<BR>&nbsp;&nbsp;&nbsp;&nbsp;&nbsp;Ali ovde su živela čudovišta.
<BR>&nbsp;&nbsp;&nbsp;&nbsp;&nbsp;Primao je detaljne utiske nebrojenih stvari, u isto vreme, bez potrebe da ih čuje ili im oseti miris!
<BR>&nbsp;&nbsp;&nbsp;&nbsp;&nbsp;A ta je moć bila moguća samo u prisustvu Svevišnje Svetlosti.
<BR>&nbsp;&nbsp;&nbsp;&nbsp;&nbsp;Ovo je, znači, bila Ona.
<BR>&nbsp;&nbsp;&nbsp;&nbsp;&nbsp;Bio je to kraj njegove potrage.
<BR>&nbsp;&nbsp;&nbsp;&nbsp;&nbsp;Pronašao je Svetlost i Svetlost je bila, na kraju krajeva, tvar koju su čudovišta bacala ispred sebe u hodnicima.
<BR>&nbsp;&nbsp;&nbsp;&nbsp;&nbsp;Ali Svetlost nije obitavala u Raju.
<BR>&nbsp;&nbsp;&nbsp;&nbsp;&nbsp;Nalazila se u večnosti Radijacije, u društvu Nuklearnih čudovišta.
<BR>&nbsp;&nbsp;&nbsp;&nbsp;&nbsp;Sve legende, sva kazivanja, gorko su grešila.
<BR>&nbsp;&nbsp;&nbsp;&nbsp;&nbsp;Za čoveka nije bilo Raja.
<BR>&nbsp;&nbsp;&nbsp;&nbsp;&nbsp;A sada, kada su Atomski demoni slobodno vršljali po honicima, ljudski rod se nalazio na svršetku postojanja.
<BR>&nbsp;&nbsp;&nbsp;&nbsp;&nbsp;Zabacio je glavu u očaju i primi, svom snagom, u lice, najužasniji nemi zvuk koji se mogao zamisliti.
<BR>&nbsp;&nbsp;&nbsp;&nbsp;&nbsp;Utisak je bio tako svirep da mu se činilo da mu se oči tope i cure iz duplji.
<BR>&nbsp;&nbsp;&nbsp;&nbsp;&nbsp;Vrišteći na njega u svoj svojoj besomučnosti, u visini se nalazila okrugla, tuđinska stvar koja je vladala Radijacijom, nezamislivom snagom i vrelinom i zlokobnom veličajnošću.
<BR>&nbsp;&nbsp;&nbsp;&nbsp;&nbsp;Vodonik glavom!
<BR>&nbsp;&nbsp;&nbsp;&nbsp;&nbsp;Džarid se okrenu i pojuri prema hodniku, jedva svestan da je istovremeno čuo šum na padini ispred sebe.
<BR>&nbsp;&nbsp;&nbsp;&nbsp;&nbsp;Mogan uzviknu. Ali je zip-sss prethodilo bolnom kriku.
<BR>&nbsp;&nbsp;&nbsp;&nbsp;&nbsp;Džarid se dokopa hodnika, mahnito bežeći za odjecima klikoblutaka.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
