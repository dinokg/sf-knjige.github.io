<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Dela je najveći deo putovanja provela nemo koračajući pored njega. Po zabrinutom izrazu njenog lica bilo je jasno da je muči nesigurnost. Da li je to bila posledica nečega što je rekao ili učinio? Svetlost mu je bila svedok da joj je pružio dovoljno razloga za sumnju.
<BR>&nbsp;&nbsp;&nbsp;&nbsp;&nbsp;Otkako su napustili Liin svet, smislio je pouzdan način da proizvodi odjeke, za koji je bio siguran da će izmaći Delinoj pažnji. Sastojao se uglavnom od povremenog zviždukanja kojim je ispunjavao hodnike.
<BR>&nbsp;&nbsp;&nbsp;&nbsp;&nbsp;Hodnik se postepeno sužavao oko njih i jednim delom su čak morali da puze. Kada su prošli taj deo, on ustade i udari kopljem o zemlju. "Sada možemo da odahnemo."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Imamo iza sebe pouzdanu zaštitu od hučimiša. Ne mogu da prođu kroz tako tesan tunel."
<BR>&nbsp;&nbsp;&nbsp;&nbsp;&nbsp;Jedan trenutak je ćutala. "Džaride..."
<BR>&nbsp;&nbsp;&nbsp;&nbsp;&nbsp;Sada je trebalo da usledi dugo odlagano pitanje. Ali on odluči da joj ne dozvoli da ga postavi. "Tamo napred leži širok prolaz."
<BR>&nbsp;&nbsp;&nbsp;&nbsp;&nbsp;"Da, vidim ga. Džaride, ja..."
<BR>&nbsp;&nbsp;&nbsp;&nbsp;&nbsp;"Vazduh je ispunjen mirisom Vizera." Obišao je usku pukotinu čije obrise su mu doneli odjeci sopstvenih reči.
<BR>&nbsp;&nbsp;&nbsp;&nbsp;&nbsp;"Je li?" Pohitala je napred. "Možda smo pronašli njihov svet!"
<BR>&nbsp;&nbsp;&nbsp;&nbsp;&nbsp;Stigli su do mesta gde su se tuneli ukrštali i on zastade da pokuša da odredi kuda da pođu, levo ili desno. Onda se uspravi, instinktivno stežući koplja. Osećao je miris, pomešan sa mirisom Vizera, težak i zao, koji je kvario vazduh - nepogrešivo poznat zadah.
<BR>&nbsp;&nbsp;&nbsp;&nbsp;&nbsp;"Dela", šapnu on, "ovuda su nedavno prošla čudovišta."
<BR>&nbsp;&nbsp;&nbsp;&nbsp;&nbsp;Ali ona ga nije čula. Već je odmakla, zanesena, desnim ogrankom hodnika. Čuo je kako zamiče za ugao, nešto malo ispred njega.
<BR>&nbsp;&nbsp;&nbsp;&nbsp;&nbsp;Odjednom se začu grebanje odronjenog kamena, praćeno krikom.
<BR>&nbsp;&nbsp;&nbsp;&nbsp;&nbsp;Sa slikom hodnika urezanom u pamćenje, Džarid pojuri prema velikoj zjapećoj rupi koja je progutala devojčin uzvik straha.
<BR>&nbsp;&nbsp;&nbsp;&nbsp;&nbsp;Stigavši do mesta odrona, Džarid pucnu prstima da stekne utisak o otvoru jame. Iz gomile kamenja pored njega uzdizala se čvrsto usađena stena. Spustio je koplja i jedno odmah skliznu i polete preko ivice, udarajući u zidove dok se survavalo u dubinu. Nastavilo je da udara sve dok se zvuk nije izgubio u tišini.
<BR>&nbsp;&nbsp;&nbsp;&nbsp;&nbsp;Odbacivši preostalo koplje na čvrsto tlo, on očajnički pozva: "Dela!"
<BR>&nbsp;&nbsp;&nbsp;&nbsp;&nbsp;Odgovorila mu je preplašenim šapatom: "Ovde sam - na ispustu!"
<BR>&nbsp;&nbsp;&nbsp;&nbsp;&nbsp;Zahvalio je Svetlosti što je glas došao iz blizine, tako da je postojala mogućnost da je izbavi.
<BR>&nbsp;&nbsp;&nbsp;&nbsp;&nbsp;Čvrsto se uhvativši za stenu, prebacio se u ponor i još jednom pucnuo prstima. Odjeci zvuka mu pokazaše da se šćućurila na litici nedaleko od površine.
<BR>&nbsp;&nbsp;&nbsp;&nbsp;&nbsp;Njegova ispružena ruka dodirnu njenu i on je uhvati za zglob, podiže je sa litice i prebaci preko urvine na bezbedno mesto.
<BR>&nbsp;&nbsp;&nbsp;&nbsp;&nbsp;Povukli su se dalje od jame i slušali kako se poslednji kamen kotrlja niz nagib i pada u ponor. Oštri odjeci otkriše Džaridu da se devojčin mir topi.
<BR>&nbsp;&nbsp;&nbsp;&nbsp;&nbsp;Pustio ju je da se isplače, a onda je uzeo za ruke i podigao na noge. Zvuk njegovog daha odbijao joj se od lica i pokazivao mu koliko je raširila oči. Skoro da je mogao da čuje i njihovu oštru, napetu usmerenost i na trenutak mu se činilo da je na pragu da otkrije prirodu vizovanja.
<BR>&nbsp;&nbsp;&nbsp;&nbsp;&nbsp;"Isto što se desilo mojoj majci i ocu!" Pokazala je glavom prema ponoru. "Ovo je poput predskazanja - kao da nam nešto poručuje da možemo da nastavimo tamo gde su oni stali!"
<BR>&nbsp;&nbsp;&nbsp;&nbsp;&nbsp;Njene ruke mu se spustiše na ramena, i, sećajući se kako joj je telo bilo istovremeno meko i čvrsto uz njegovo u onom drugom hodniku, on je privuče i poljubi. Devojčin odgovor je isprva bio pun želje, ali se brzo pretvorio u primetnu suzdržanost.
<BR>&nbsp;&nbsp;&nbsp;&nbsp;&nbsp;Pokupio je koplje sa zemlje. "Dobro, Dela, šta je sad?"
<BR>&nbsp;&nbsp;&nbsp;&nbsp;&nbsp;Nije gubila vreme u uobličavanju pitanja koje ju je mučilo:
<BR>&nbsp;&nbsp;&nbsp;&nbsp;&nbsp;"Šta znači to sa potragom - za Svetlošću?" Čula sam kako vičeš na Večnog Čoveka. Pitao si ga i o Tami. Bio je izbezumljen od straha."
<BR>&nbsp;&nbsp;&nbsp;&nbsp;&nbsp;"Stvar je jednostavna." Slegnuo je ramenima. "Kao što si čula, lovim Svetlost i Tamu."
<BR>&nbsp;&nbsp;&nbsp;&nbsp;&nbsp;Osećao je njeno zbunjeno mrštenje kada su pošli dalje niz hodnik. Ljuska mane joj je pri svakom koraku lupkala u torbi i taj zvuk je bio dovoljan da mu donese odjeke hodnika.
<BR>&nbsp;&nbsp;&nbsp;&nbsp;&nbsp;"To nema veze sa veronaukom", uveravao ju je. "Prosto mi se čini da Svetlost i Tama nisu ono što mislimo da jesu."
<BR>&nbsp;&nbsp;&nbsp;&nbsp;&nbsp;Bio je siguran da je njeno čuđenje ustupilo mesto blagoj sumnji - odbijanju da poveruje da je objašnjenje tako jednostavno.
<BR>&nbsp;&nbsp;&nbsp;&nbsp;&nbsp;"Ali to nema smisla", pobunila se. "Svako zna ko je Svetlost i šta je Tama."
<BR>&nbsp;&nbsp;&nbsp;&nbsp;&nbsp;"Neka onda ostane tako i recimo da sam samo imao drugačiju zamisao."
<BR>&nbsp;&nbsp;&nbsp;&nbsp;&nbsp;Nije mu odmah odgovorila. "Ne razumem."
<BR>&nbsp;&nbsp;&nbsp;&nbsp;&nbsp;"Ne daj da te to brine."
<BR>&nbsp;&nbsp;&nbsp;&nbsp;&nbsp;"Ali Večni Čovek - za njega je Tama bila nešto drugo. Njegov strah nije bio zbog nekakvog "zlog" prisustva svuda oko njega. Plašio se nečeg drugog, zar ne?"
<BR>&nbsp;&nbsp;&nbsp;&nbsp;&nbsp;"Biće da je tako."
<BR>&nbsp;&nbsp;&nbsp;&nbsp;&nbsp;"Čega?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Ponovo je duže ćutala, sve dok nisu prošli nekoliko bočnih hodnika. "Džaride, ima li sve ovo neke veze sa našom potragom za svetom Vizera?"
<BR>&nbsp;&nbsp;&nbsp;&nbsp;&nbsp;Osećao je da sme da bude otvoren do izvesne granice, ne izlažući svoju ulogu Vizera daljoj sumnji. "Ima, donekle. Mislim da su Tama i Svetlost povezani sa očima onako kako je vizovanje povezano sa njima. I..."
<BR>&nbsp;&nbsp;&nbsp;&nbsp;&nbsp;"I misliš da ćeš moći više da saznaš o ovome u svetu Vizera?"
<BR>&nbsp;&nbsp;&nbsp;&nbsp;&nbsp;"Tako je." Poveo je oko dugačkog prevoja.
<BR>&nbsp;&nbsp;&nbsp;&nbsp;&nbsp;"Je li to jedini razlog zbog koga si pošao?"
<BR>&nbsp;&nbsp;&nbsp;&nbsp;&nbsp;"Ne. Ja sam Vizer kao i ti i tamo mi je mesto."
<BR>&nbsp;&nbsp;&nbsp;&nbsp;&nbsp;Čuo je devojčino iznenadno olakšanje - popuštanje napetosti, smirivanje pulsa. Njegova iskrenost je nesumnjivo odagnala bojazni i sada je bila spremna da prihvati njegovo traganje kao hir koji ne predstavlja smetnju njenim ciljevima.
<BR>&nbsp;&nbsp;&nbsp;&nbsp;&nbsp;Šaka joj se opustila u njegovoj i nastavili su dalje oko prevoja. Ali on iznenada odskoči unazad, osetivši napred miris čudovišta. Istovremeno se odmakao od zida sa leve strane, jer je nejasna mrlja nemih odjeka zaigrala po vlažnom kamenu baš kada je osluškivao njegovu glatku površinu.
<BR>&nbsp;&nbsp;&nbsp;&nbsp;&nbsp;Ovog puta bio je pripremljeniji za taj sablasni osećaj. Za probu je sklopio oči i istog trena izgubio utisak razigranog zvuka. Onda ih je otvorio i bešumni utisci su se odmah vratili - poput laganog dodira šaputave vike koja se razlivala po uglačanoj površini kamena.
<BR>&nbsp;&nbsp;&nbsp;&nbsp;&nbsp;"Idu čudovišta!" upozori ga Dela. "Vizim njihove utiske - tamo na zidu!"
<BR>&nbsp;&nbsp;&nbsp;&nbsp;&nbsp;Upola se okrenuo prema njoj. "Viziš ih?"
<BR>&nbsp;&nbsp;&nbsp;&nbsp;&nbsp;"Pa, gotovo da ih vizim. Džaride, bežimo odavde!"
<BR>&nbsp;&nbsp;&nbsp;&nbsp;&nbsp;On međutim ostade gde je bio, usredsređen na neobičnu, bešumnu buku koja se prelivala tamo-amo po zidu, ne dopirući mu do ušiju, ali je od nje imao imao osećaj kao da mu je neko pljusnuo ključalu vodu u oči. Rekla mu je da je vizela utiske. Da li to znači da je vizovanje slično onome što mu se sada događa?
<BR>&nbsp;&nbsp;&nbsp;&nbsp;&nbsp;Osluškivao je čujne utiske koji su dolazili iza prevoja. Približavalo im se samo jedno čudovište. "Vrati se i sačekaj u najbližem bočnom hodniku."
<BR>&nbsp;&nbsp;&nbsp;&nbsp;&nbsp;"Ne, Džaride. Ne smeš..."
<BR>&nbsp;&nbsp;&nbsp;&nbsp;&nbsp;Ali on je gurnu niz hodnik i uđe u jednu nišu u zidu. Pošto je čuo da neće imati prostora da zamahne kopljem, odložio ga je na zemlju. Zatvorio je oči, braneći se od ometajućih utisaka koje je slalo čudovište.
<BR>&nbsp;&nbsp;&nbsp;&nbsp;&nbsp;Stvorenje je stiglo do ugla i Džarid je mogao da čuje kako se pridržava uz zid. On se povuče dublje u nišu.
<BR>&nbsp;&nbsp;&nbsp;&nbsp;&nbsp;Odvratni, tuđinski miris bića postao je nepodnošljiv kada mu se približilo. Jasno je čuo bezbrojne nabore kože - ako su bili to - kako mu lepršaju oko tela. Ako su puls i disanje bili, po učestalosti i snazi, kao kod normalne osobe, onda je stvor trebalo da stigne do njegovog zaklona upravo - sada.
<BR>&nbsp;&nbsp;&nbsp;&nbsp;&nbsp;Iskočivši u hodnik, zario je pesnicu u ono što je trebalo da bude stomak stvorenja.
<BR>&nbsp;&nbsp;&nbsp;&nbsp;&nbsp;Iz pluća čudovišta izlete vazduh, a ono se presamiti prema njemu. Izbegavajući dodir za koji je očekivao da će biti ljigav, udario je pesnicom po licu stvora.
<BR>&nbsp;&nbsp;&nbsp;&nbsp;&nbsp;Nije mogao da ne otvori oči kada je čuo kako se čudovište ruši na zemlju. Nadao se da će od bića prestati da se širi ona avetinjska, nema buka, sad kada je bilo bez svesti. I zaista, nije je više bilo.
<BR>&nbsp;&nbsp;&nbsp;&nbsp;&nbsp;Spustio se na kolena i bojažljivo pružio ruke da ispita stvorenje. Prvo što je otkrio bilo je da telo nisu prekrivali nabori kože, već da su mu ruke, noge i trup bili omotani prostranom odorom od tkanine, još finije od one koju je našao na ulazu u Donji nivo. Nikakvo čudo što je pomislio da se radi o opuštenoj koži! Ko je još čuo o pokrivačima za grudi i bokove koji ne prijanjaju uz kožu?
<BR>&nbsp;&nbsp;&nbsp;&nbsp;&nbsp;Ruka mu je pipala naviše i naišla na kopiju one grublje tkanine koju je zakopao u prolazu ispred svog sveta. Bila je tesno navučena preko lica čudovišta i vezana sa četiri trake iza glave.
<BR>&nbsp;&nbsp;&nbsp;&nbsp;&nbsp;Smaknuo je tkaninu i prešao prstima preko - sasvim običnog ljudskog lica! Bilo je poput lica neke žene ili deteta, glatko i sasvim bezdlako. Ali sklop crta je pripadao muškarcu.
<BR>&nbsp;&nbsp;&nbsp;&nbsp;&nbsp;Čudovište je bilo čovek!
<BR>&nbsp;&nbsp;&nbsp;&nbsp;&nbsp;Džarid ustade i zakači nogom nekakav čvrst predmet. Pre nego što ga je dotakao, sagnuo se i nekoliko puta pucnuo prstima. Nije mu bilo teško da prepozna predmet. Bio je potpuno isti kao one cevaste naprave koje su ostavila čudovišta na Donjem i Gornjem nivou.
<BR>&nbsp;&nbsp;&nbsp;&nbsp;&nbsp;Stvorenje se promeškolji i Džarid ispusti predmet, bacajući se prema koplju.
<BR>&nbsp;&nbsp;&nbsp;&nbsp;&nbsp;Tada Dela dotrča iz hodnika. "Još čudovišta - dolaze iz drugog smera!"
<BR>&nbsp;&nbsp;&nbsp;&nbsp;&nbsp;Osluškujući iz ugla, čuo je njihovo približavanje i bio svestan tajanstvenih nemuštih šumova duž desnog zida hodnika.
<BR>&nbsp;&nbsp;&nbsp;&nbsp;&nbsp;Uhvatio je devojku za ruku i pojurio s njom uz hodnik, puštajući da mu koplje udara o zid i tako stvara zvuče talase.
<BR>&nbsp;&nbsp;&nbsp;&nbsp;&nbsp;Začuo je postojanje manjeg bočnog prolaza malo dalje napred. Usporio je i oprezno ušao.
<BR>&nbsp;&nbsp;&nbsp;&nbsp;&nbsp;"Hajdemo neko vreme ovim putem", predložio je. "Mislim da je bezbednije."
<BR>&nbsp;&nbsp;&nbsp;&nbsp;&nbsp;"Je li i u ovom hodniku miris Vizera tako jak?"
<BR>&nbsp;&nbsp;&nbsp;&nbsp;&nbsp;"Nije, ali ćemo ga ponovo naći. Ovi manji tuneli obično zaokreću natrag."
<BR>&nbsp;&nbsp;&nbsp;&nbsp;&nbsp;"Dobro", složi se ona, tešeći se, "ovde nam bar neće smetati čudovišta."
<BR>&nbsp;&nbsp;&nbsp;&nbsp;&nbsp;"Ono nisu čudovišta." Nagađao je da utisci vizovanja, poput čujnih utisaka, nisu dovoljno prefinjeni da raspoznaju razliku između tkanine i kože. "To su ljudi."
<BR>&nbsp;&nbsp;&nbsp;&nbsp;&nbsp;Čuo je njeno zaprepašćenje: "Ali, kako je to moguće?"
<BR>&nbsp;&nbsp;&nbsp;&nbsp;&nbsp;"Mislim da pripadaju Različitima - da su drugačiji od svih ostalih zajedno i nadmoćniji od samih Vizera."
<BR>&nbsp;&nbsp;&nbsp;&nbsp;&nbsp;Pustio ju je da ide napred i zaokupio misli zagonetkom čudovišta. Možda su to ipak bili đavoli. Bilo je već otrcano govoriti o Đavoljim Blizancima. Ali neke manje čuvene legende kazivale su da u Radijaciji borave ne dva, već sijaset demona. Čak se i sada sećao nekih imena i svaki je bio predstavljen kao stvarni lik. Bili su to Ugljenik-Četrnaest, dva Uranijuma-Dva Trideset Pet i Dva Trideset Osam, Plutonijum sa Nivoa Dva Trideset Devet i ono najstrašnije, najzlokobnije biće iz Termonuklearnih dubina - Vodonik.
<BR>&nbsp;&nbsp;&nbsp;&nbsp;&nbsp;Postojalo je mnoštvo demona Radijacije, koliko se sećao. I svima su bile pripisane moći podmuklog prožimanja, savršenog prerušavanja i potpunog, produženog zagađenja. Da li su čudovišta, izronivši iz dubina predanja, odlučila da konačno upotrebe svoje moći?
<BR>&nbsp;&nbsp;&nbsp;&nbsp;&nbsp;Devojka uspori, birajući put preko poroznog, nesigurnog zemljišta. Zvuk kamenja koje joj se kotrljalo ispod nogu olakšavao mu je da čuje kuda treba da ide.
<BR>&nbsp;&nbsp;&nbsp;&nbsp;&nbsp;Uhvatio se u mislima na nedavni susret sa bićem u hodniku. Nemi zvuk koji je bacalo na zid bio je čudesan, kada se izuzme početni strah od pojave. Zadržavajući se na ovim utiscima, setio se kako mu se jasno činilo da čuje - ili oseća, ili čak vizuje? - detalje zida. Bio je savršeno svestan svake izbočine i useka, svake neravnine.
<BR>&nbsp;&nbsp;&nbsp;&nbsp;&nbsp;Onda se sledio, jer mu je iz sećanja izronilo nešto što je rekao Čuvar Puta, ne tako davno - nešto o tome kako Svetlost, u Raju, dotiče svaku stvar i donosi čoveku saznanje o svemu što ga okružuje. Ali, svakako, ta materija koju su čudovišta proizvodila i bacala po zidovima nije mogla biti Svevišnja lično! A onaj hodnik nije mogao biti Raj!
<BR>&nbsp;&nbsp;&nbsp;&nbsp;&nbsp;Ne. Nemoguće. Ta slabašna tvar, koju su ta čovekolika stvorenja tako nehajno razbacivala po hodniku, nije bila Svetlost. Bio je konačno i za svagda siguran u to.
<BR>&nbsp;&nbsp;&nbsp;&nbsp;&nbsp;Pošto su nastavili putovanje duž krševitog hodnika, misli su mu se okrenule drugoj temi. Na trenutak mu se činilo da je nadomak otkrića onog čega je bilo manje baš u ovom hodniku! Ali je zamisao bila suviše neodređena da bi ga ohrabrila da se njome više pozabavi. Zaključio je da je reč samo o neostvarenoj nadi da bi mogao slučajno da nabasa na suprotnost Svetlosti, Tamu, u ovom zabačenom, samotnom hodniku.
<BR>&nbsp;&nbsp;&nbsp;&nbsp;&nbsp;Dela zastade kraj otvora u zidu i povuče ga bliže sebi. "Vizi ovaj svet!" uzviknu ona ushićeno.
<BR>&nbsp;&nbsp;&nbsp;&nbsp;&nbsp;Vetar, koji je strujao kroz otvor, hladio mu je leđa dok je stajao i slušao slatku muziku žubora potoka, pomažući se odjecima tog zvuka u osluškivanju drugih osobina ovog sveta srednje veličine.
<BR>&nbsp;&nbsp;&nbsp;&nbsp;&nbsp;"Kakvo divno mesto!" oduševljeno je nastavila. "Vizim pet ili šest toplih izvora i nekoliko stotina biljaka mane. A obale reke - prekrivene su daždevnjacima!"
<BR>&nbsp;&nbsp;&nbsp;&nbsp;&nbsp;Njene reči su oblikovale zvučnu sliku okoline. Džarid s odobravanjem primeti nekoliko prirodnih pećina u zidu, visoku tavanicu koja je omogućavala dobro kruženje vazduha i ravno, glatko zemljište oko njih.
<BR>&nbsp;&nbsp;&nbsp;&nbsp;&nbsp;Ona ga uhvati pod ruku i oni zađoše dublje u svet. Vetar iz hodnika je davao vazduhu svežinu kakve nije bilo na Donjem nivou.
<BR>&nbsp;&nbsp;&nbsp;&nbsp;&nbsp;"Pitam se da li je ovo svet koji je tražila moja majka", reče devojka odsutno.
<BR>&nbsp;&nbsp;&nbsp;&nbsp;&nbsp;"Ne bi mogla da izabere bolje mesto. Rekao bih da bi ovde mogla da preživi velika porodica i svi njeni potomci za nekoliko generacija."
<BR>&nbsp;&nbsp;&nbsp;&nbsp;&nbsp;Seli su na strmu obalu reke i Džarid je slušao šibanje peraja krupne ribe ispod površine vode dok je Dela vadila hranu iz torbe.
<BR>&nbsp;&nbsp;&nbsp;&nbsp;&nbsp;Posle nekog vremena on oslušnu njeno ćutanje i otkri trag izvesne nesigurnosti.
<BR>&nbsp;&nbsp;&nbsp;&nbsp;&nbsp;"Nešto te brine, zar ne?" upita on.
<BR>&nbsp;&nbsp;&nbsp;&nbsp;&nbsp;Ona klimnu glavom. "Još ne razumem tvoj odnos sa Liom. Sada čujem da te je zaista posećivala u snu. A ti si mi sam rekao da ne može da dopre do uma Vizera."
<BR>&nbsp;&nbsp;&nbsp;&nbsp;&nbsp;Ovo ga je uverilo da ona ne zna da on nije sposoban da vizuje. Jer, ako je došla ovamo s njim sa nekakvim skrivenim ciljem, poslednje što bi učinila bilo bi da prizna svoju sumnju u njega.
<BR>&nbsp;&nbsp;&nbsp;&nbsp;&nbsp;"Već sam ti rekao da mislim da se razlikujem od drugih Vizera", podsetio ju je. "Evo, sada vidim desetak riba u reci. Ti ne vidiš ni jednu."
<BR>&nbsp;&nbsp;&nbsp;&nbsp;&nbsp;Ispružila se po zemlji i napravila jastuk za glavu od ukrštenih ruku. "Nadam se da se ne razlikuješ suviše. Ne bih volela da se osećam - podređeno."
<BR>&nbsp;&nbsp;&nbsp;&nbsp;&nbsp;Reči su joj nosile nenamernu ironiju. Shvatio je da je i sam od početka mrzeo pomisao da joj bude podređen.
<BR>&nbsp;&nbsp;&nbsp;&nbsp;&nbsp;"Da nismo pošli da tražimo svet Vizera", reče ona, zevajući, "bilo bi lepo da se ovde nastanimo, zar ne?"
<BR>&nbsp;&nbsp;&nbsp;&nbsp;&nbsp;"Možda bi bilo najbolje da ostanemo ovde."
<BR>&nbsp;&nbsp;&nbsp;&nbsp;&nbsp;Ispružio se pored nje i slušao, iz jedva primetnih odjeka njenog disanja, privlačni sklad devojačkog tela, nežne ali zategnute obrise ramena, bokova struka - zamagljene šaputavom mekoćom gotovo potpune nečujnosti.
<BR>&nbsp;&nbsp;&nbsp;&nbsp;&nbsp;"To bi mogla biti - dobra ideja", reče ona sanjivo, "da smo tako - odlučili..."
<BR>&nbsp;&nbsp;&nbsp;&nbsp;&nbsp;Čekao je, ali su od nje dolazili samo šumovi usnulog tela.
<BR>&nbsp;&nbsp;&nbsp;&nbsp;&nbsp;Okrenuo se, podmetnuo ruku ispod glave i odagnao raznežene, čežnjive misli koje su počele da ga udaljavaju od cilja. Ipak, morao je da prizna da bi bilo lepo ostati u ovom zabačenom svetu, sa Delom, zauvek zaboraviti Vizere, ljudska čudovišta, hučimiše, Gornji i Donji nivo, Preživljavanje i odbaciti sve stege običaja i ograničenja zakona zajednice. I, što da ne, beznadežnu potragu za Svetlošću i Tamom.
<BR>&nbsp;&nbsp;&nbsp;&nbsp;&nbsp;Ali, nije mu bila suđena ovakva sudbina. Dela je bila Vizer - nadmoćna Različita. Morao bi da se pokorava njenim razvijenijim sposobnostima, zauvek. To nikako ne bi moglo da uspe. Šta je ono jednom čuo da je Vizer rekao drugom, kada su ih napali? "Vizer je, ovde dole, isto što i nagluv čovek u svetu gluvih."
<BR>&nbsp;&nbsp;&nbsp;&nbsp;&nbsp;Sasvim tačno. Bio bi poput invalida. Dela bi morala da ga voda okolo za ruku. U njenom nerazumljivom svetu šaputavih vazdušnih struja, svestan stvari koje nikad neće čuti, bio bi izgubljen i nezadovoljan.
<BR>&nbsp;&nbsp;&nbsp;&nbsp;&nbsp;Iako je bio utonuo u dubok san, znao je da je dugo ležao pored devojke - možda ceo period počinka ili duže. Mora da se već polako budio kada je začuo krike.
<BR>&nbsp;&nbsp;&nbsp;&nbsp;&nbsp;Da su pripadali Deli, sigurno bi ga trgnuli iz sna. To što ih je čuo a da se nije probudio, govorilo mu je o njihovom nadnormalnom poreklu. Kao da su mu dolazili iz dubina uma, izrasli iz navale projektovanog straha.
<BR>&nbsp;&nbsp;&nbsp;&nbsp;&nbsp;Onda je iza očajničkih, nečujnih vapaja prepoznao Liu. Pokušao je da izvuče opipljivo značenje iz zbrke nametljivih utisaka. Ali žena je bila u takvom strahu da nije uspevao da pretvori njen užas u reči.
<BR>&nbsp;&nbsp;&nbsp;&nbsp;&nbsp;Unoseći se u osećanja užasnute prepasti i pometnje, uhvatio je pojedinačne utiske - viku i krike, bat nogu u trku i zaglušujuće talase nemog zvuka koji je podrugljivo igrao po zidovima, zapamćenim kao topao i nezaboravan deo njegovih detinjih maštanja i povremeno zip-sss.
<BR>&nbsp;&nbsp;&nbsp;&nbsp;&nbsp;Slika je bila jasna: ljudska čudovišta pronašla su Liin svet!
<BR>&nbsp;&nbsp;&nbsp;&nbsp;&nbsp;"Džaride! Džaride! Hučimiši - dolaze iz hodnika!" Dela ga je tresla, budeći ga.
<BR>&nbsp;&nbsp;&nbsp;&nbsp;&nbsp;On dograbi koplje i skoči na noge. Prva od tri ili četiri zveri koje su uletele u svet već je bila nad njima. Jedva je imao vremena da obori Delu na zemlju i ukopa koplje, spreman da dočeka prvi nalet.
<BR>&nbsp;&nbsp;&nbsp;&nbsp;&nbsp;Krešteći, stvorenje se silovito obruši i dobi vrh koplja pravo u grudi.
<BR>&nbsp;&nbsp;&nbsp;&nbsp;&nbsp;Druga i treća razbesnela zver obrušiše se za njom.
<BR>&nbsp;&nbsp;&nbsp;&nbsp;&nbsp;Gurnuo je devojku u reku i bacio se za njom. Bilo je potrebno manje od otkucaja da je odnese struja, mnogo brža nego što je procenio - prema zidu, gde se brzak survavao u podzemni kanal.
<BR>&nbsp;&nbsp;&nbsp;&nbsp;&nbsp;Čuo je da je neće sustići na vreme, ali je svejedno plivao napred. Vrh hučimišovog krila ošinu po vodi, a kandže za dlaku promašiše cilj u brišućem letu.
<BR>&nbsp;&nbsp;&nbsp;&nbsp;&nbsp;Već pri sledećem zamahu dodirnuo je Delinu kosu, rastresenu po površini vode, i zgrabio je. Ali prekasno. Struja ih usisa u podvodni kanal i povuče silnu težinu vode za njima.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
