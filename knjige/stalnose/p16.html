<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KAKO UMRETI U DOLINI
<P>&nbsp;&nbsp;&nbsp;&nbsp;&nbsp;Pogrebi su se obavljali u oblasti divljih brda i šuma. Pored svakog grada postojala je po jedna takva oblast, "lovna strana", gde se ništa nije sadilo i gde je vlasništvo nad semenskim livadama, močvarama sa mačjom travom i sakupljačkim drvećem bilo ili zajedničko, ili zasnovano samo na navici ili trenutnoj pogodnosti. Približno na kilometar i po ili dva kilometra od grada, svaka od Pet Kuća koristila je po jedan vrh brda, ili visoki deo doline, kao svoje groblje. Nikakvih graničnih linija nije bilo i porodica je mogla da smesti novi grob gde god je htela; groblje se prepoznavalo po zasadima jabuke, manzanite, divljeg kestena, divlje azaleje, besnika i kalifornijskih makova. Grobovi nikad nisu obeležavani nikakvim komadima kamena iznad tla, ali jesu ponekad malom izrezbarenom figurom od kedrovog ili crvenog drveta, a često je uz grob zasađivana jedna ili više biljaka pomenutih gore; to je održavano u dobrom stanju dokle god su preživeli savremenici i naslednici imali volje da se trude da uspomene budu "zelene" to jest da ne uvenu. Većina grobalja imala je izgled jabučara, samo slabijih i nepravilnijih nego što su obični jabučari u Dolini.
<BR>&nbsp;&nbsp;&nbsp;&nbsp;&nbsp;Prostor za spaljivanje nalazio se u nekoj udolini ili udubini ispod, ali blizu, groblja. U jednom krugu znatne veličine uklanjana je sva trava, a zemljište je utabavano i, svake godine, posipano solju; ovim poslovima bavili su se članovi Lože Crne Tugle.
<BR>&nbsp;&nbsp;&nbsp;&nbsp;&nbsp;Svečanost umiranja nazivala se 'Odlaženje na zapad ka izlasku sunca'. Prilažemo opis koji je napisala Majka iz Žir-Kuće u Sinšanu.
<BR>
<BR>&nbsp;&nbsp;&nbsp;&nbsp;&nbsp;ODLAŽENJE NA ZAPAD KA IZLASKU SUNCA: UPUTSTVA ZA UMIRANJE
<BR>&nbsp;&nbsp;&nbsp;&nbsp;&nbsp;Trebalo bi da neko iz Lože Crne Tugle bude učitelj za prenošenje ovog znanja.
<BR>&nbsp;&nbsp;&nbsp;&nbsp;&nbsp;Posle Plesa Vina, a pre Trave, ljudi koji hoće da nauče pesme za Odlaženje na zapad ka izlasku sunca trebalo bi da se obrate tom nastavniku.
<BR>&nbsp;&nbsp;&nbsp;&nbsp;&nbsp;Posle Plesa Vina, oni pomognu tom nastavniku da izgradi jednu hejija-ložu u blizini grada, obično na sadnoj strani. Mi, čiji su gradovi na bregovima, upotrebljavamo, za to, grede od eukaliptusa ili vrbovog drveta, pobodemo devet do dvanaest komada sa svake strane, pričvrstimo gornje poprečne tako što ih vezujemo vrbovim prućem, a onda ispletemo zidove od borovih grana. U dnu Doline, gde loža možda mora biti veća zato što tamo živi više ljudi, ostavljaju zidove otvorene, ali naprave debeo krov, pošto je početak sezone kiša i pošto su neki od učesnika u proslavi bolesni ili stari, pa im je potreban zaklon. Bez obzira na to da li zidovi postoje ili ne postoje, ulaz je sa severoistočne strane, a izlaz kroz jugozapadnu. Za loženje se nakupi mrtvo drvo manzanite i okresano granje sa jabuka; to se naslaže u gomilu. Sve kamenje koje se nađe na tlu unutar lože prikupi se na jedno mesto; to je heja kamenje. Loži se da ime "Reunija", ponovni sastanak.
<BR>&nbsp;&nbsp;&nbsp;&nbsp;&nbsp;Nastavnik tamo ode kad bude poslednje veče Trave i provede celu noć, kopajući u zemlji ložište, koje nije okruženo kamenjem i pevajući da bi blagoslovio ložu.
<BR>&nbsp;&nbsp;&nbsp;&nbsp;&nbsp;Đaci dođu ujutro. U ložište naslažu drva i zapale vatru, na nju bacaju lišće zalivskog lovora i pevaju heju.
<BR>&nbsp;&nbsp;&nbsp;&nbsp;&nbsp;Ako neko tad hoće da govori o tome kako će on sam umreti, ili o osobi koja je bliska njegovom srcu, a umrla je naprasno ili se razbolela pa sad umire, on stavi punu šaku lovorovog lišća na vatru i govori. Nastavnik i ostali slušaju. Kad se takvi govori završe, nastavnik, eventualno, počne da govori o onome što se iz snova ili vizija može saznati o putevima kojima ljudi možda idu posle smrti; on, takođe, može početi da čita, iz knjiga Crne Tugle, pesme koje govore o duši. A može i da ne govori ništa, nego samo da udara ritam heje na jednotonskom bubnju.
<BR>&nbsp;&nbsp;&nbsp;&nbsp;&nbsp;Onda bi trebalo da počne nastava. Ljudi treba da nauče pesme koje pevaš dok umireš i pesme koje se pevaju za umirućeg.
<BR>&nbsp;&nbsp;&nbsp;&nbsp;&nbsp;Nastavnik otpeva prvu od pesama koje se pevaju za umirućeg.
<BR>&nbsp;&nbsp;&nbsp;&nbsp;&nbsp;To je ona koja se peva kad umiranje počne. Može se pevati kratko ili dugo. Osoba koja umire može tada biti u stanju da je peva uglas sa bdeocima, glasno ili u sebi, dok zalazi u smrt. Drugi, bdeoci, nastavljaju da bde i da slušaju i pevaju. Oni će znati kad je vreme za drugu pesmu, po tome što mrelac prestane da se pokreće, ili po tome što se njegov dah bori da se oslobodi. Kad više nema ni pulsa ni daha, počinje treća pesma. Kad je lice mreoca hladno, ona se prekida.
<BR>&nbsp;&nbsp;&nbsp;&nbsp;&nbsp;Ove stvari saopštava učitelj između pevanja pesama; on takođe poučava da se ma koja od bdeočkih pesama može ponavljati mnogo puta, sve dok umiranje ne bude završeno. Četvrtu i petu pesmu treba pevati tek kad počne sahrana, a posle toga glasno na bilo kom mestu, u bilo koje vreme, tokom četiri dana; posle toga glasno kod groba, još pet dana; posle toga, samo u sebi, u svom umu, do sledećeg Svetskog Plesa. Posle toga te pesme više ne treba pevati za tu osobu.
<BR>&nbsp;&nbsp;&nbsp;&nbsp;&nbsp;Većina ljudi čula je pevanje bdeočkih pesama, koje se pevaju za umirućeg, ali ne i mreočkih, koje treba da peva umirući.
<BR>&nbsp;&nbsp;&nbsp;&nbsp;&nbsp;Učitelj će im reći da mreoci znaju kad koju pesmu da zapevaju, po mestima na koja njihov duh dospeva dok mru. U početku ta mesta prepoznaje um, kasnije ih prepoznaje duša. Ako je mreoc živeo umno, prepoznavaće ta mesta, bez obzira na to da li su u Pet Kuća ili u Četiri Kuće. Dobro je ako mreoc može da otpeva sve pesme do kraja, ali neophodno nije. Potrebno je, međutim, da bdeočke pesme budu pevane tokom umiranja, ako je to moguće i tokom prvih pet posmrtnih dana, da bi se pomoglo umirućem da umre, a živima da žive.
<BR>&nbsp;&nbsp;&nbsp;&nbsp;&nbsp;Kad je sve to rečeno i raspravljeno, nastavnik peva prvi stih prve mreočeve pesme. Učenici odgovaraju, pevajući prvi stih bdelačke pesme. Na taj način oni uče svih pet pesama koje će sami pevati kad budu umirali, ali sad nijednu ne pevaju nego samo daju, kao bdeoci, kontrapunktne odgovore na svaki stih svake pesme. Jedino nastavnik, koji pripada Loži Crne Tugle, peva mreočeve pesme glasno. Dobro je da učenik mnogo puta otpeva mreočke pesme u sebi, bez zvuka, tada i kasnije, da bi one postale deo njegovog uma i njegove duše.
<BR>&nbsp;&nbsp;&nbsp;&nbsp;&nbsp;Evo kako glase pesme za Odlaženje na zapad ka izlasku sunca. 'Mogu se čitati zasebno, ili zajedno, niz stranicu, ili poprečno po širini stranice.'
<BR>
<BR>&nbsp;&nbsp;&nbsp;&nbsp;&nbsp;PESME
<BR>
<BR>&nbsp;&nbsp;&nbsp;&nbsp;&nbsp;PRVA PESMA
<BR>
<BR>&nbsp;&nbsp;&nbsp;&nbsp;&nbsp;Umirući peva:
<BR>&nbsp;&nbsp;&nbsp;&nbsp;&nbsp;Krenuću napred.
<BR>&nbsp;&nbsp;&nbsp;&nbsp;&nbsp;To je teško, to je teško.
<BR>&nbsp;&nbsp;&nbsp;&nbsp;&nbsp;Krenuću napred.
<BR>
<BR>&nbsp;&nbsp;&nbsp;&nbsp;&nbsp;Bdeoci pevaju:
<BR>&nbsp;&nbsp;&nbsp;&nbsp;&nbsp;Idi napred. Idi napred.
<BR>&nbsp;&nbsp;&nbsp;&nbsp;&nbsp;Mi smo s tobom, mi smo s tobom.
<BR>&nbsp;&nbsp;&nbsp;&nbsp;&nbsp;Mi smo uz tebe.
<BR>
<BR>&nbsp;&nbsp;&nbsp;&nbsp;&nbsp;DRUGA PESMA
<BR>
<BR>&nbsp;&nbsp;&nbsp;&nbsp;&nbsp;Krenuću napred.
<BR>&nbsp;&nbsp;&nbsp;&nbsp;&nbsp;Promena je.
<BR>&nbsp;&nbsp;&nbsp;&nbsp;&nbsp;Krenuću napred.
<BR>
<BR>&nbsp;&nbsp;&nbsp;&nbsp;&nbsp;Sada pođi, sada kreni.
<BR>&nbsp;&nbsp;&nbsp;&nbsp;&nbsp;Ostavi nas sad.
<BR>&nbsp;&nbsp;&nbsp;&nbsp;&nbsp;Vreme je da nas ostaviš.
<BR>
<BR>&nbsp;&nbsp;&nbsp;&nbsp;&nbsp;TREĆA PESMA
<BR>&nbsp;&nbsp;&nbsp;&nbsp;&nbsp;Postoji put.
<BR>&nbsp;&nbsp;&nbsp;&nbsp;&nbsp;Sigurno postoji način.
<BR>&nbsp;&nbsp;&nbsp;&nbsp;&nbsp;Ima puta i načina.
<BR>
<BR>&nbsp;&nbsp;&nbsp;&nbsp;&nbsp;Ti odmičeš.
<BR>&nbsp;&nbsp;&nbsp;&nbsp;&nbsp;Tvoja stopala su na tom drumu.
<BR>&nbsp;&nbsp;&nbsp;&nbsp;&nbsp;Ti njime ideš.
<BR>
<BR>&nbsp;&nbsp;&nbsp;&nbsp;&nbsp;ČETVRTA PESMA
<BR>
<BR>&nbsp;&nbsp;&nbsp;&nbsp;&nbsp;Pevanje se menja.
<BR>&nbsp;&nbsp;&nbsp;&nbsp;&nbsp;Svetlo se menja.
<BR>&nbsp;&nbsp;&nbsp;&nbsp;&nbsp;Pevanje se menja.
<BR>&nbsp;&nbsp;&nbsp;&nbsp;&nbsp;Svetlo se menja.
<BR>&nbsp;&nbsp;&nbsp;&nbsp;&nbsp;Oni dolaze.
<BR>&nbsp;&nbsp;&nbsp;&nbsp;&nbsp;Plešu u isijavanju.
<BR>&nbsp;&nbsp;&nbsp;&nbsp;&nbsp;Reunija, reunija.
<BR>
<BR>&nbsp;&nbsp;&nbsp;&nbsp;&nbsp;Ne osvrći se.
<BR>&nbsp;&nbsp;&nbsp;&nbsp;&nbsp;Ulaziš.
<BR>&nbsp;&nbsp;&nbsp;&nbsp;&nbsp;Postižeš.
<BR>&nbsp;&nbsp;&nbsp;&nbsp;&nbsp;Stižeš.
<BR>&nbsp;&nbsp;&nbsp;&nbsp;&nbsp;Svetla ima sve više.
<BR>&nbsp;&nbsp;&nbsp;&nbsp;&nbsp;A ovde, nazad, je mrak.
<BR>&nbsp;&nbsp;&nbsp;&nbsp;&nbsp;Gledaj napred.
<BR>
<BR>&nbsp;&nbsp;&nbsp;&nbsp;&nbsp;PETA PESMA
<BR>
<BR>&nbsp;&nbsp;&nbsp;&nbsp;&nbsp;Vrata Četiri Kuće
<BR>&nbsp;&nbsp;&nbsp;&nbsp;&nbsp;su otvorena.
<BR>&nbsp;&nbsp;&nbsp;&nbsp;&nbsp;Zacelo su otvorena.
<BR>
<BR>&nbsp;&nbsp;&nbsp;&nbsp;&nbsp;Vrata Četiri Kuće
<BR>&nbsp;&nbsp;&nbsp;&nbsp;&nbsp;su otvorena.
<BR>&nbsp;&nbsp;&nbsp;&nbsp;&nbsp;Zacelo su otvorena.
<BR>
<BR>&nbsp;&nbsp;&nbsp;&nbsp;&nbsp;Kad su sve pesme naučene, oni zatrpaju vatru zemljom i na taj način ispune ložišnu rupu; dok to rade pevaju ovu pesmu:
<BR>
<BR>&nbsp;&nbsp;&nbsp;&nbsp;&nbsp;Teško je, teško je.
<BR>&nbsp;&nbsp;&nbsp;&nbsp;&nbsp;Lako nije.
<BR>&nbsp;&nbsp;&nbsp;&nbsp;&nbsp;Ti moraš nazad, unutra.
<BR>
<BR>&nbsp;&nbsp;&nbsp;&nbsp;&nbsp;Posle toga oni treba da sruše Ložu Reunije. Neko može da ponese kamičak sa gomile, ili grančicu zimzelena sa krova, da zakači svoje znanje za to. Odu na kupanje, pa kući. Nastavnik ode na neki divlji izvor da se opere, a ako je osoba Plave Tugle, ode u hejime na pranje.
<BR>&nbsp;&nbsp;&nbsp;&nbsp;&nbsp;Tako ljudi Lože Crne Tugle poučavaju o načinu da se umre u Dolini reke Na. Ja sam bila učenica dvaput i nastavnica sedam puta.
<BR>
<BR>&nbsp;&nbsp;&nbsp;&nbsp;&nbsp;*Loža Reunije
<BR>
<BR>&nbsp;&nbsp;&nbsp;&nbsp;&nbsp;Ako u porodici i među prijateljima umrlog niko nije naučio bdeočke pesme, doći će član Lože Crne Tugle, ili Adobe, da ih peva i to uz samrtnu postelju ako je moguće, a uz grob svakako; uistinu, uz svaku sahranu i svečanu službu uvek se našao neko iz Crne Tugle da pomogne.
<BR>&nbsp;&nbsp;&nbsp;&nbsp;&nbsp;Ako bi bilo ikakve sumnje ili brige, došao bi član Lekarske Lože da potvrdi smrt. Ubrzo posle toga, svakako pre nego što prođu jedan dan i jedna noć, mrtva osoba je odnošena na pokrivenoj nosiljci do spaljivališta njene Kuće. Nosači su članovi porodice i žalioci pokojne osobe. Žalioci mogu i dati i nositi drva, ali spaljivanju treba da prisustvuju samo članovi Lože Crne Tugle. Porodici i žaliocima se tad kaže da odu kući.
<BR>&nbsp;&nbsp;&nbsp;&nbsp;&nbsp;Ovo je nagovešteno jednom starom dolinskom pesmom:
<BR>
<BR>&nbsp;&nbsp;&nbsp;&nbsp;&nbsp;Dim iza grebena gledam, gledam,
<BR>&nbsp;&nbsp;&nbsp;&nbsp;&nbsp;kiša je, a on se ne da, ne da.
<BR>
<BR>&nbsp;&nbsp;&nbsp;&nbsp;&nbsp;Kremacija je bila pravilo, ali su je mnoge okolnosti mogle sprečiti: veoma vlažno vreme u kišnoj sezoni; veoma suvo vreme u sušnoj sezoni, kad se zbog opasnosti od šumskog požara ne sme ložiti nikakva otvorena vatra; i izričita želja pokojnika da posle smrti ne bude spaljen. U takvim slučajevima grupa crnotuglaša iskopa raku, položi mrtvaca unutra, omotanog pamučnim čaršavom i to tako da legne na levi bok i da njegovi udovi budu donekle savijeni. Onda ostanu pored lomače ili pored otvorenog groba celu noć, pevajući, u razmacima, zapadnoiduće pesme.
<BR>&nbsp;&nbsp;&nbsp;&nbsp;&nbsp;Ujutru dođe svako ko želi da prisustvuje pogrebu. Bliski rođaci, uz pomoć članova Lože, iskopaju maleni grob za pepeo, ili zatrpaju veliki grob sa telom. Kad je raka zatrpana, jedan član Crne Tugle izgovori, samo jednom, Devet reči:
<BR>
<BR>&nbsp;&nbsp;&nbsp;&nbsp;&nbsp;Neprestani, beskrajni, nezaprečeni,
<BR>&nbsp;&nbsp;&nbsp;&nbsp;&nbsp;otvoreni, idući, vraćajući,
<BR>&nbsp;&nbsp;&nbsp;&nbsp;&nbsp;uvek, uvek, uvek.
<BR>
<BR>&nbsp;&nbsp;&nbsp;&nbsp;&nbsp;Pramičak pepela ili kose mrtve osobe baci se uvis, u vazduh, dok traje izgovaranje Devet reči. Deci koja prisustvuju pogrebu mogu se dati semenke ili žito da pospu po grobu, da bi se ptice tu okupljale i prenosile žalilačke pesme u Četiri Kuće. Ko god hoće, može ostati, ili se može povremeno vraćati tokom prva četiri dana posle te smrti, da bi pevao zapadnoiduće pesme pokraj rake; a tokom pet dana iza toga jedan član porodice ili žalilac iz Kuće pokojnika dolazi bar jednom dnevno da ih peva. Devetog dana, po tradiciji, žalioci se opet okupe oko groba da ga obeleže nekim drvetom, žbunom ili cvećem i da poslednji put pevaju glasno. Posle ovoga, nema više nikakvih žalilačkih obreda, niti se pesme za tu osobu ikada više pevaju glasno.
<BR>&nbsp;&nbsp;&nbsp;&nbsp;&nbsp;Kad neko umre izvan Doline, njegovi pratioci čine sve što je u njihovoj moći da telo spale i da donesu pepeo kući, ili bar da donesu nekoliko uvojaka kose i komada odeće; onda se to sahranjuje i pesme pevaju. Ako neko nestane, ili se udavi u moru 'a izgledi da se tako nešto dogodi su gotovo nepostojeći', pa 'nema smrti koja bi se mogla nositi', neko od rodbine zamoli Ložu Crne Tugle da zakaže dan za žaljenje, a bdelačke pesme se pevaju svakodnevno, devet dana, u hejimama poginule osobe.
<BR>&nbsp;&nbsp;&nbsp;&nbsp;&nbsp;Iako je na ceremoniju sahrane mogao doći ko god hoće, to su ipak bile u osnovi privatne svečanosti, dolazili su uglavnom članovi uže porodice, prijatelji pokojnika i pomagači iz Crne Tugle. Javna priredba žaljenja nije se izvodila ni za jednu smrt sve do Svetskog Plesa na dan prolećne ravnodnevice. Kao što smo opisali u odeljku o tom plesu, Prva Noć Sveta je ceremonija čitave društvene zajednice, posvećena žaljenju i sećanju na one koji su te godine umrli u tom gradu. Dugotrajna noćna ceremonija Spaljivanja Imena bila je zastrašujuće silovita, bilo je to vreme prenapetih uzbuđenja i žestokih emotivnih pražnjenja. Nje su se mnogi učesnici i plašili, jer to su bili ljudi obučavani da cene vedrinu duha i da odaju počast smirenosti, a ovde se, tokom samo jedne noći u godini, od njih zahtevalo da podele sa drugima, bez ikakvog stida ili uzdržavanja, nagomilani jad, užas i gnev koji posle smrti ostaju da opterećuju žive. Po intenzitetu učestvovanja i po abreaktivnosti, bila je to ceremonija silovitija čak i od Meseca i Vina, koje se inače ističu slobodnim ponašanjem i reverzijama. Prva Noć Sveta izražavala je, više nego ijedna druga dolinska ceremonija, emotivnu i socijalnu međuzavisnost zajednice, njihovo duboko osećanje da žive zajedno i da umiru zajedno.
<BR>&nbsp;&nbsp;&nbsp;&nbsp;&nbsp;Vakve Četvrtog Dana Sveta, koje su intelektualno u bliskoj vezi sa obredima ožaljivanja mrtvih, opisane su u odeljku o Svetskom Plesu.
<BR>
<BR>&nbsp;&nbsp;&nbsp;&nbsp;&nbsp;Dolinska verovanja i teorije o duši odlikuju se zaprepašćujućom složenošću i odsustvom ma kakvog uznemirenja zbog protivurečnosti u njima samima. Pokušaj da Dolince naterate da se kategorično opredele za samo jedan mit o stvaranju sveta podjednako je bezizgledan kao i pokušaj da iz njih iščupate suvisli opis duše. Ova mnogostrukost, naravno, nije slučajna. Ona je suštinska.
<BR>&nbsp;&nbsp;&nbsp;&nbsp;&nbsp;Jedan prilično ezoteričan opis duše zastupljen je u ovoj knjizi tekstom 'Duša crne bube'; kudikamo popularnija verovanja i razmišljanja data su u pesmi 'Unutarašnje more'. Dolinska teorija reinkarnacije ili metempsihoze možda je nesistematična, ali je svakako živopisna.
<BR>&nbsp;&nbsp;&nbsp;&nbsp;&nbsp;U izričitoj povezanosti sa pogrebnim i žalidbenim obredima bile su narodne teorije i predrasude o raznim vrstama duše i o njihovom učešću u raznim etapama pogreba. Kad beži dah-duh, tojest dah-duša, a on to čini u trenutku smrti, druge duše su 'uhvaćene u smrti' 'u lešu', odakle moraju biti puštene. Ako ne budu puštene, moglo bi se desiti da se još neko vreme vrzmaju oko groba ili oko mesta na kojima je pokojnik živeo i radio i da izazivaju mentalne i materijalne nevolje - brižnost, bolest, pojavu aveti. Zemljoduh ili zemljoduša se oslobađa kremacijom i sahranjivanjem pepela, ili sahranjivanjem mrtvog tela; glediduh ili glediduša dobija slobodu kad se mala količina pepela ili jedan pramen kose bace u vetar; postoji i rođoduh ili rođoduša, a on se oslobađa jedino bacanjem imena u oganj na ceremoniji sveopšteg ožaljivanja tokom Svetskog Plesa.
<BR>&nbsp;&nbsp;&nbsp;&nbsp;&nbsp;Događali su se slučajevi, u Dolini veoma retki, da neko umre u inostranstvu ili iščezne. Tada 'nema smrti' to jest nema tela, pa se jedino rođoduša može obredno osloboditi. Kao što je pomenuto, neki predmeti koji su pripadali mrtvoj osobi mogli su biti doneti kući i sahranjeni na groblju, 'da bi postojalo mesto na zemlji gde duše mogu doći', a zapadnoiduće pesme mogle su se pevati u hejimama; međutim, osećanje nelagodnosti i nepotpunosti je ostajalo, a njegov izraz bilo je ubeđenje da će se druge duše vraćati da bi uznemiravale ljude ili jednostavno da bi se uverile da je nestala osoba mrtva i da bi se oprostile od preživelih. Dah-duh je nevidljiv, on je glas u noći ili u sutonu na pustim mestima u brdima. Zemljoduh se može vratiti kao priviđenje osobe koja je umrla i može imati njen izgled u trenutku smrti ili posle smrti; ovog duha se plaše ljudi koji u njega veruju. Glediduh je dobroćudan, njega čovek može samo da oseti kao izvesno prisustvo, kao čežnju, kao dati blagoslov, ili kao izgovoreno 'zbogom' - on je 'prolaženje i odlaženje stazama vetra'. Izvesni prizivi Osme Kuće upućuju se ovoj duši, ili svim dušama ako se prihvata verovanje da se one ponekad na vetru vraćaju u Dolinu.
<BR>
<BR>&nbsp;&nbsp;&nbsp;&nbsp;&nbsp;Blagoslove vaše, o majke moje majke
<BR>&nbsp;&nbsp;&nbsp;&nbsp;&nbsp;ovom vetru, da ponese, dajte!
<BR>
<BR>&nbsp;&nbsp;&nbsp;&nbsp;&nbsp;Kad Keši izlaze iz Doline, a to čine uglavnom članovi Lože Nalazitelja, znatan je njihov strah da bi im se moglo desiti da ne budu sahranjeni u Dolini. Keško osećanje zajedništva, osećanje da su svi u neprekidnosti sa zemljištem, vodom, vazduhom i živim bićima Doline, navodi ih na čvrstu rešenost da savladaju sve teškoće i vrate se u Dolinu da tu umru. Pomisao na umiranje i sahranu u tuđim zemljama je crni očaj. Postojala je priča o jednoj grupi Nalazitelja koji su istraživali Spoljašnju obalu i dospeli u hemijski zatrovanu zonu; četvorica iz njihove grupe su umrla. Preostala četvorica su mumifikovala tela svojih sadruga, u čemu im je pomogla izuzetno suva pustinjska klima Južne obale, i tako mumifikovana tela donela kući na sahranu - četvorica živih nosila su četvoricu mrtvih tokom jednomesečnog putovanja. O ovom podvigu govorilo se sažaljivo, ali ne sa divljenjem; stvar je bila odveć ekstremna, odveć junačka, da bi u Dolini bila dobro primljena.
<BR>
<BR>&nbsp;&nbsp;&nbsp;&nbsp;&nbsp;Skončavanje životinja mora se uključiti u svako razmatranje dolinskih pogrebnih postupaka.
<BR>&nbsp;&nbsp;&nbsp;&nbsp;&nbsp;Domaćim životinjama koje ljudi ubiju da bi ih pojeli obraća se, pre ili za vreme čina ubijanja, ma koji član Lože Krvi - bilo koja odrasla žena ili devojka. Ona govori životinji:
<BR>
<BR>&nbsp;&nbsp;&nbsp;&nbsp;&nbsp;Lepi stvore, sad je kraj,
<BR>&nbsp;&nbsp;&nbsp;&nbsp;&nbsp;smrt ti ide već;
<BR>&nbsp;&nbsp;&nbsp;&nbsp;&nbsp;Potrebu nam našu daj,
<BR>&nbsp;&nbsp;&nbsp;&nbsp;&nbsp;a mi tebi reč.
<BR>
<BR>&nbsp;&nbsp;&nbsp;&nbsp;&nbsp;Ova formula često je izgovarana kao obično brbljanje, bez i najmanjeg osećanja ili razumevanja, ali nije nikad izostavljana, čak ni kad domaćica zavrne šiju kokoški. Nijedna životinja nije mogla biti ubijena u svrhu upotrebe, ako nije bila prisutna i jedna žena da izgovori te reči smrti.
<BR>&nbsp;&nbsp;&nbsp;&nbsp;&nbsp;Narod u Vakvahi i Čukulmasu, kao i izvestan broj ljudi u nekim drugim gradovima, imao je običaj da uzme punu šaku krvi ubijene životinje, pomeša je sa crvenim ili crnim tlom i onda od toga uvalja blatnu lopticu, koja se čuvala u odajama Lože Krvi opsidijanskih hejima; te loptice su korišćene za pravljenje nepečenih cigala, odnosno tugli, za popravke ili prilikom nove gradnje.
<BR>&nbsp;&nbsp;&nbsp;&nbsp;&nbsp;Svi delovi raskasapljene životinje, domaće ili divlje, koji nisu iskorišćeni za hranu ili za druge svrhe odmah su sahranjivani u zemlju; ovo su radili majstori Štavilačke umetnosti, najčešće na nekoj njivi koja je ostavljena da se ugari te godine, na sadnoj strani od grada. Običaj je bio da se ostavi nekoliko komadića, ili kostiju, na vrh nekog brega na lovnoj strani, 'za Kojotu i Lešinara', posle kasapljenja velike životinje.
<BR>&nbsp;&nbsp;&nbsp;&nbsp;&nbsp;Svaka lovljena divlja životinja imala je svoju pesmu, a nastavnici za te pesme bili su pripadnici Lovačke Lože. Lovac peva ili govori životinji koju lovi, i to u sebi, to jest nečujno dok lov traje, a glasno dok je ubija ili posle ubijanja. Ove pesme su u raznim gradovima bile veoma različite; bilo ih je na stotine. Neki od priziva za ribe prilično su neobični.
<BR>
<BR>&nbsp;&nbsp;&nbsp;&nbsp;&nbsp;PESMA ZA PASTRMKU, IZ ČUMOA
<BR>
<BR>&nbsp;&nbsp;&nbsp;&nbsp;&nbsp;Senka.
<BR>&nbsp;&nbsp;&nbsp;&nbsp;&nbsp;Suva sen.
<BR>&nbsp;&nbsp;&nbsp;&nbsp;&nbsp;Nije važna.
<BR>&nbsp;&nbsp;&nbsp;&nbsp;&nbsp;Budi hvaljen.
<BR>
<BR>&nbsp;&nbsp;&nbsp;&nbsp;&nbsp;RIBARSKA PESMA IZ ČUKULMASA
<BR>
<BR>&nbsp;&nbsp;&nbsp;&nbsp;&nbsp;Šujala!
<BR>&nbsp;&nbsp;&nbsp;&nbsp;&nbsp;Šake dođi nađi!
<BR>&nbsp;&nbsp;&nbsp;&nbsp;&nbsp;Jezik dođi nađi!
<BR>&nbsp;&nbsp;&nbsp;&nbsp;&nbsp;Kapke dođi nađi!
<BR>&nbsp;&nbsp;&nbsp;&nbsp;&nbsp;Dođi nađi stopala!
<BR>
<BR>&nbsp;&nbsp;&nbsp;&nbsp;&nbsp;JELENOLOVNA PESMA IZ ČUKULMASA
<BR>&nbsp;&nbsp;&nbsp;&nbsp;&nbsp;Ovim putem moraš doći
<BR>&nbsp;&nbsp;&nbsp;&nbsp;&nbsp;fino cupkajući.
<BR>&nbsp;&nbsp;&nbsp;&nbsp;&nbsp;Ime Davalac dajem ti.
<BR>
<BR>&nbsp;&nbsp;&nbsp;&nbsp;&nbsp;Jedna vrlo drevna jelenolovna pesma iz Madidinua u vezi je sa kasapskom formulom:
<BR>
<BR>&nbsp;&nbsp;&nbsp;&nbsp;&nbsp;Jelenstvo ispoljava jednu smrt.
<BR>&nbsp;&nbsp;&nbsp;&nbsp;&nbsp;Zahvalna je moja reč.
<BR>
<BR>&nbsp;&nbsp;&nbsp;&nbsp;&nbsp;'Jelenstvo je imenica jelen u nebeskom gramatičkom modalitetu.'
<BR>
<BR>&nbsp;&nbsp;&nbsp;&nbsp;&nbsp;MEDVEDOLOVNA PESMA IZ TAHAS TUHASA
<BR>
<BR>&nbsp;&nbsp;&nbsp;&nbsp;&nbsp;Vana va, a, a.
<BR>&nbsp;&nbsp;&nbsp;&nbsp;&nbsp;Eno sr-ca, a.
<BR>&nbsp;&nbsp;&nbsp;&nbsp;&nbsp;Jesti svoj strah.
<BR>&nbsp;&nbsp;&nbsp;&nbsp;&nbsp;Vana va, a, a.
<BR>&nbsp;&nbsp;&nbsp;&nbsp;&nbsp;Mora se odmah.
<BR>&nbsp;&nbsp;&nbsp;&nbsp;&nbsp;Sada moraš ti
<BR>&nbsp;&nbsp;&nbsp;&nbsp;&nbsp;zažaliti.
<BR>
<BR>&nbsp;&nbsp;&nbsp;&nbsp;&nbsp;Medvedi su ubijani samo kad su predstavljali pretnju stoci ili ljudima; njihovo meso nije bilo omiljeno, obično se nije ni donosilo u grad, mada su lovci na dužim putovanjima mogli jesti medvedinu. Zamenica 'ti' u gornjoj pesmi nije upotrebljena u generičkom, nego u partikularnom obliku. Lovac ne lovi 'medvedstvo', ma kog medveda, nego lovi jednog određenog medveda koji je stvorio nevolju i tom lovcu, ali i medvedstvu uopšte i koji zato treba da zažali.
<BR>
<BR>&nbsp;&nbsp;&nbsp;&nbsp;&nbsp;PESMA MEDVEĐE SMRTI, IZ SINŠANA
<BR>
<BR>&nbsp;&nbsp;&nbsp;&nbsp;&nbsp;Zemlja tamni od kiše
<BR>&nbsp;&nbsp;&nbsp;&nbsp;&nbsp;blagoslovi je,
<BR>&nbsp;&nbsp;&nbsp;&nbsp;&nbsp;a kod Šeste Kuće
<BR>&nbsp;&nbsp;&nbsp;&nbsp;&nbsp;iz srca krv lije!
<BR>
<BR>&nbsp;&nbsp;&nbsp;&nbsp;&nbsp;Medved je bio znak Šeste Kuće, Kuće Kiše i Smrti. Starac koji je ovu pesmu otpevao, rekao je: "Niko u ovom gradu nije ubio nijednog medveda još od poslednje erupcije Gore Staramajke. Ali to je ipak dobra lovačka pesma. Čak i kad dete lovi šumskog pacova, treba da peva tu pesmu. Medved je tu."
<BR>&nbsp;&nbsp;&nbsp;&nbsp;&nbsp;Prema teoriji o četiri duše, životinje imaju sve četiri, ali sistem postaje vrlo mutan kad pređe na biljke. Za sve divlje ptice smatralo se, u suštini, da jesu duše. Rođoduša neke životinje je njen generički vid, to jest vid celoga roda: jelenstvo, a ne taj jelen; kravstvo, a ne ova krava. Prividne pometnje i izvrdavanja u dolinskim idejama o reinkarnaciji i o seobi duša ovde počinju da se razjašnjavaju: ova krava koju ja sada ubijam za hranu jeste kravstvo koje mi predaje sebe u vidu hrane zato što je prema njemu postupano kako treba i što je zamoljeno kako treba i to isto kravstvo će mi se opet dati za hranu kad meni tako zatreba i kad ga zamolim; a ja koji ubijam ovu kravu sam ime, reč, jedan pojedinačni slučaj ljudskosti i - zajedno sa kravom - postojanja uopšte: jedan trenutak u jednom mestu: jedan odnos.
<BR>&nbsp;&nbsp;&nbsp;&nbsp;&nbsp;Sujeverni su verovali da one domaće životinje kojima su data pojedinačna imena, a to znači kućni ljubimci, mogu da se vrate kao glediduhovi ili dah-duhovi, ponekad i kao zemljoduhovi; otud izvestan broj priča o dolasku aveti životinja. Dobro poznati Duh Sivog Konja pojavljivao se u jednom kanjonu u isprelamanim brdima iza Čukulmasa. Zemljoduhovi jagnjadi umrle pri ojagnjenju stvarali su nevolje u magli na poljima Unmalina.
<BR>&nbsp;&nbsp;&nbsp;&nbsp;&nbsp;U moralističkoj vrsti priča o duhovima govori se o lovcima koji su lovili na sadnoj strani, ili koji su ispoljili nedovoljno učtivosti i uvažavanja prema lovljenoj životinji, ili koji su ubijali neumereno, bez potrebe. Ta vrsta priča, česta oko logorskih vatri Lože Hrasta, opisuje kako lovac bude prestrašen, ponižen, možda i povređen ili ubijen; njega napada ispoljavanje generičke životinje, napada ga Baš-Jelen, Baš-Divlji-Labud, a to su bića natprirodne veličine, lepote i moći. U pričama o lovcima koji su izostavili obrede ubice, koji "nisu govorili smrti", duh one pojedinačne životinje koju je takav lovac ubio vraća se da zavede lovca u beskonačni lov i u ludilo, prati ga neprestano, vidljiv je samo tom lovcu i nikom drugom. U Čukulmasu se pričalo o jednom čoveku koji je, koliko se moglo videti, autentični primer takvog avetinjskog pohođenja zbog krivice. On nije bio obični 'šumac', usamljenik koji stanuje u šumi, ali jeste živeo bez ikakvog skloništa i bežao kad god bi mu se ma koje ljudsko biće pojavilo na vidiku; govorio nije nikad. Svojevremeno, kao mladić, zvao se Mladi Mesec od Opsidijana. Niko nije zasigurno znao u čemu se prestup tog mladića sastojao, ali u Lovačkoj Loži se pretpostavljalo da je ubio jednu srnu i jedno lane 'bez pevanja', što znači da nije izgovorio čak ni jezgro formule koja se pri ubijanju kaže, skraćenu, stesanu verziju kasapske formule:
<BR>
<BR>&nbsp;&nbsp;&nbsp;&nbsp;&nbsp;Lepi, za tvoju smrt
<BR>&nbsp;&nbsp;&nbsp;&nbsp;&nbsp;moja reč!
<BR>
<BR>&nbsp;&nbsp;&nbsp;&nbsp;&nbsp;Ovu formulu je govorio lovac koji puca, traper koji otvara zamku, svako ko obara stablo, svako ko oduzima život. Nije se ni pomišljalo da bi neko to mogao zaboraviti. Propust Mladog Meseca bio je hotimičan; dakle, kažnjiv.
<BR>&nbsp;&nbsp;&nbsp;&nbsp;&nbsp;Čak i kad čovek gnječi štetnog insekta u kukuruzu, spljeskava komarca, lomi granu, bere cvet, formula se morala progunđati u svojom najužem svedenom obliku: arrariv, 'moja reč' 'ili 'reči''. Iako je ta formula od jedne reči izgovarana na sasvim nemisleći način, kao 'nazdravlje' kod kijanja, izostavljana nije nikad. Njenim izgovaranjem održavana je i nastavljana ideja o potrebi i ispunjenju, zahtevu i reagovanju na zahtev, odnosu i međuzavisnosti; a ta ideja se mogla u celosti vratiti u um kad god se želelo. U kamenčiću je, kao što kažu, planina.
<BR>&nbsp;&nbsp;&nbsp;&nbsp;&nbsp;Formule ovog tipa, od jedne ili dve reči, nazivane su oblucima. Jedan takav 'oblutak' bila je i reč ruha, koju su izgovarali kad su dodavali oblutak 'materijalni' na mogilu ili gomilu kamenja na izvesnim mestima - pokraj pojedinih stena, na raskrsnicma, na nekim mestima duž staza na planini Ama Kulkun. Ta reč za većinu ljudi nije imala nikakav smisao osim 'reč koja se kaže kad stavljaš kamičak na heja gomilu kamenja'. Učenjaci u hejimama znali su da je to jedan arhajski oblik izveden iz korena -hur- što je značilo održavati, nositi dalje, nositi sa sobom. Bila je to poslednja reč neke izgubljene rečenice. Prisutni kamičak sadrži u sebi odsutnu planinu. Većina 'besmislenih' matričnih slogova u pesmama jesu oblutak-reči. A reč heja bila je ona koja u sebi sadrži ceo svet, vidljivi i nevidljivi, s ove i s one strane smrti.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
