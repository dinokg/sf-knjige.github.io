<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DRUGO POGLAVLJE
<P>&nbsp;&nbsp;&nbsp;&nbsp;&nbsp;Suva sezona bila je već dobrano zamakla u vrelinu i mirišljavi korovi su cvetali, trebalo im je još mesec dana da sazru. Jedne noći, kad je mesec bio već gotovo pun, mali dečak u Šamšinom domaćinstvu počeo je da govori u mraku. Rekao je: "Skloni to svetlo, majko! Mama, molim te skloni svetlo!" Kamedan je na šakama i kolenima prešao preko sobe i prigrlio dečka uz svoje telo, govoreći: "Tvoja mama će se uskoro vratiti, Zevalico. Molim te, spavaj sad." Otpevao je uspavanku, ali dečkić nije mogao zaspati; zurio je kroz prozor, u mesec, a onda je plakao i skrivao lice. Kamedan ga je držao i osećao kako se vatruština uvlači u dečaka. Kad je dan počeo, Zevalica je bio sav vruć, slab i umno otupeo.
<BR>&nbsp;&nbsp;&nbsp;&nbsp;&nbsp;Kamedan je rekao Šamši: "Mislim da bi trebalo da pođem s njim u Lekarsku Ložu." A Šamša će: "Nije to potrebno; ne pravi gužvu; moj unuk će odspavati i groznice u njemu više neće biti." On nikad, pa ni sad, nije bio u stanju da se raspravlja s njom; ostavio je dete da spava i vratio se u tkačnice. Nameštali su tog jutra konac u tri metra široki razboj za platno i Kamedan je radio naporno, na dete neko vreme nije ni pomišljao; ali čim je taj posao završio, pohitao je nazad u Kuću Tvrdošljačnu.
<BR>&nbsp;&nbsp;&nbsp;&nbsp;&nbsp;Na domak zgloba grada sreo je Modonu koji je išao ka lovnoj strani sa svojim lukom za lov na jelene. Rekao je: "Znači, tu si ti, čoveče iz Lovačke Lože." Modona je rekao: "Znači tu si ti, Mlinaru", i zakoračio dalje, kad Kamedan reče: "Čuj, moja žena, Hveta, negde je u brdima, izgleda na lovnoj strani. Neprestano pomišljam da se možda izgubila. Molim te, pazi kad budeš odapinjao strele." Znao je da se pričalo da je Modona spreman da odapne strelu i na list koji pada. Nastavio je: "Mogao bi i da pozivaš glasno, na mestima gde ne tražiš jelene. Neprestano pomišljam da se ona možda povredila, pa ne može da se vrati."
<BR>&nbsp;&nbsp;&nbsp;&nbsp;&nbsp;A lovac reče: "Čuo sam kako ljudi govore da je neko ko je bio u Unmalinu kazao da je Hveta tamo viđena. Sigurno su to netačno pričali."
<BR>&nbsp;&nbsp;&nbsp;&nbsp;&nbsp;"Ne verujem da bi mogli biti sasvim u pravu", reče Kamedan. "Možda su videli neku ženu koja je izgledala kao Hveta."
<BR>&nbsp;&nbsp;&nbsp;&nbsp;&nbsp;Lovac reče: "Postoje li žene koje izgledaju kao Hveta?"
<BR>&nbsp;&nbsp;&nbsp;&nbsp;&nbsp;Kamedan se na to zbunio. Reče: "Moram ja kući, dete je bolesno." Produžio je kući, a Modona, široko se osmehujući, ode svojim putem.
<BR>&nbsp;&nbsp;&nbsp;&nbsp;&nbsp;Zevalica je ležao vruć i očajan u krevetu kad mu je Kamedan prišao. Šamša mu reče da nema razloga za zabrinutost, to isto rekoše i drugi u domaćinstu, ali Kamedan ostade u kući. Predveče je temperatura popustila i maleni dečko je počeo da govori i da se osmehuje, jeo je malo, pa zaspao. U noći, kad je mesec jedan dan manji od punoga zablistao kroz severozapadni prozor, Zevalica poviče: "O, majčice! Dođi k meni! Dođi!" Tad se Kamedan, koji je spavao tik do njega, probudi i pruži ruku. Oseti da je dečko vruć kao žar. Kamedan namoči tkanine u vodu i omota ih detetu oko glave, prsa i ručnih zglavaka i dade mu da pijucka hladnu vodu sa sokom kore vrbe. Izgaranje je popuštalo, najzad je dete opet moglo zaspati. Ujutro je dečko ležao spavajući čvrsto, a Šamša reče: "Noćas je bio vrhunac vatruštine. Sad je Zevalici potreban samo odmor. Idi ti samo, ovde nisi potreban."
<BR>
<BR>&nbsp;&nbsp;&nbsp;&nbsp;&nbsp;*Lepljiva zevalica
<BR>
<BR>&nbsp;&nbsp;&nbsp;&nbsp;&nbsp;Kamedan je otišao na tkačke tavane, ali nije mogao u celosti da upravi svoj um poslu.
<BR>&nbsp;&nbsp;&nbsp;&nbsp;&nbsp;Tog dana pomagao mu je Sahelm. On je Kamedana obično pratio i posmatrao pomno, učeći tu umetnost; ovog dana primetio je da Kamedan greši, a u jednom trenutku je čak morao reći: "Mislim da to možda nije u celosti ispravno", da Kamedan ne bi izazvao zaglavljivanje čitave mašine jednim naopako postavljenim kalemom. Kamedan je hitro oborio prekidač nadole i time isključio struju, a onda je seo na pod i stegao glavu šakama.
<BR>&nbsp;&nbsp;&nbsp;&nbsp;&nbsp;Sahelm je seo nedaleko od njega, prekrstivši noge.
<BR>&nbsp;&nbsp;&nbsp;&nbsp;&nbsp;Sunce je bilo u zenitu. Mesec je bio tačno nasuprot sunca i vukao je nadole.
<BR>&nbsp;&nbsp;&nbsp;&nbsp;&nbsp;Vazduh u tom nepomičnom tavanu bio je nepomičan i vreo, a prašina od tkanina, koja se uvek kretala po vazduhu kad su razboji radili, sad je lebdela bez kretanja.
<BR>&nbsp;&nbsp;&nbsp;&nbsp;&nbsp;Kamedan reče: "Pre pet dana moja supruga Hveta otišla je iz hejima Opsidijana. U tim hejimama kažu da je rekla da će se popeti na Planinu Izvora da bi njome šetala. U Loži Krvi žene kažu da je trebalo da se sretne sa nekim plesačima na jednom proplanku Izvor Planine, ali da nije došla. Njena majka veli da je pošla u Kastoha-nau da bi tamo boravila u domaćinstvu supruge njenog brata nekoliko dana. Njena sestra kaže da je Hveta verovatno otišla niz Dolinu, kao što je imala običaj da čini pre nego što smo se venčali, te da će otpešačiti sama do morske obale i nazad. Modona kaže da su je ljudi videli u Unmalinu."
<BR>&nbsp;&nbsp;&nbsp;&nbsp;&nbsp;Sahelm je slušao.
<BR>&nbsp;&nbsp;&nbsp;&nbsp;&nbsp;Kamedan reče: "Dete se budi u groznici pod mesecom i upućuje joj neke reči. Baba kaže da je sve sasvim u redu. Ne znam šta ću. Ne znam gde da tražim Hvetu. Ne bih da se odvajam od deteta. Moram nešto preduzeti, a nema se šta preduzeti. Hvala ti što si me slušao, Sahelme."
<BR>&nbsp;&nbsp;&nbsp;&nbsp;&nbsp;Ustao je i opet uključio razboj u električnu silu. Ustao je i Sahelm, pa su prionuli na posao zajedno. Konac se neprestano kidao, kalem se stalno zaglavljivao. Sahelm progovori: "Ovo nije dobar dan za tkače."
<BR>&nbsp;&nbsp;&nbsp;&nbsp;&nbsp;Kamedan je nastavljao sa radom sve dok se razboj nije zaglavio, a tad su morali prestati. Onda je rekao: "Ostavi me samog, možda ću uspeti da raspetljam ovaj haos. Možda ja to mogu."
<BR>&nbsp;&nbsp;&nbsp;&nbsp;&nbsp;Sahelm reče: "Pusti da ja to uradim. Možda će dečku biti drago da te vidi."
<BR>&nbsp;&nbsp;&nbsp;&nbsp;&nbsp;Kamedan nije hteo da pođe, pa Sahelm zaključi da je bolje da ga ostavi. Sišao je sa tavana u vrtove lekovitih trava kod Mesečevog Potoka. Tamo je tog jutra sreo Duheu, a sad vide da je ona još tu. Sedela je ispod hrasta Nehage i jela svežu zelenu salatu. Sahelm uđe u senku tog hrasta, stade uz nju i reče: "Znači, tu si ti, Doktorka." Ona reče: "Znači, tu si ti, čoveče Četvrte Kuće, pa sedi." On sede uz nju. Ona nacedi limunov sok na listove salate i dade mu ih. Dokrajčili su salatu, a Duhea je isekla slatki limun na kriške, pa su ga pojeli. Sišli su na Mesečev potok da oplaknu ruke, onda su se vratili u senku Nehage. Duhea je ranije zalivala, plevila, obrezivala i brala lekovito bilje, pa je vazduh bio prepun mirisa tu gde je ona bila i gde su korpe koje je ona napunila isečenim delovima ležale u senci, mrežicama pokrivene, i gde je položila ruzmarin i metvicu i limunov melem i raž na laneno platno da se na suncu suše. Neprestano su dolazile mačke, željne da se domognu metvice čiji je miris sunce oslobodilo. Duhea je dala svakoj mački po jednu stabljiku, samo jednom, a na svaku koja se posle toga vraćala bacala je oblutke da je otera. Jedna stara, siva žena-mačka neprestano je dolazila; bila je toliko debela da je obluci nisu boleli i toliko grabežljiva da je ništa nije plašilo.
<BR>&nbsp;&nbsp;&nbsp;&nbsp;&nbsp;Duhea reče: "Kuda te je ovaj dan dovodio na tvome putu dovde?"
<BR>&nbsp;&nbsp;&nbsp;&nbsp;&nbsp;Sahelm odgovori: "U tavane sa razbojima, gde je Kamedan od Tvrdošljačne."
<BR>&nbsp;&nbsp;&nbsp;&nbsp;&nbsp;"Hvetin muž", reče Duhea. "Da li se ona već vratila?"
<BR>&nbsp;&nbsp;&nbsp;&nbsp;&nbsp;"A odakle bi trebalo da se vrati?"
<BR>&nbsp;&nbsp;&nbsp;&nbsp;&nbsp;"Neki ljudi su govorili da je otišla na Izvore Reke."
<BR>&nbsp;&nbsp;&nbsp;&nbsp;&nbsp;"Pitam se da li im je ona rekla da tamo ide."
<BR>&nbsp;&nbsp;&nbsp;&nbsp;&nbsp;"To nisu rekli."
<BR>&nbsp;&nbsp;&nbsp;&nbsp;&nbsp;"Da li ju je iko od njih video da je tamo krenula, pitam se?"
<BR>&nbsp;&nbsp;&nbsp;&nbsp;&nbsp;"Niko to nije rekao", reče Duhea i nasmeja se.
<BR>&nbsp;&nbsp;&nbsp;&nbsp;&nbsp;Sahelm reče: "Evo kako jeste: ona je otišla na pet strana istovremeno. Ljudi su rekli Kamedanu da je otišla da se šeta sama po Planini Izvora i da učestvuje u plesu na Planini Izvora i da je otišla u Kastohu i u Unmalin i do Okeana. Njegov um pokušava da pođe za njom. Izgleda da ona nije ništa rekla njemu, ni o kakvom odlasku, pre nego što je krenula."
<BR>&nbsp;&nbsp;&nbsp;&nbsp;&nbsp;Duhea hitnu jednu šišarku na debelu mačku, koja se primicala metvici sa jugoistoka. Mačka se odmače na pola domašaja kamena daleko, sede okrenuvši njima leđa i poče da umiva zadnje noge. Gledajući je, Duhea reče: "Ta tvoja priča, baš je neobična. Da li taj narod laže, možda?"
<BR>&nbsp;&nbsp;&nbsp;&nbsp;&nbsp;"Ne znam. Kamedan kaže da se dete noću budi i viče, a da baba kaže da je sve u redu."
<BR>&nbsp;&nbsp;&nbsp;&nbsp;&nbsp;"Pa svi su izgledi da je baka u pravu", reče Duhea, čiji je um bio zauzet metvicom, mačkom, vrelim suncem, senkom, Sahelmom i Duheom samom.
<BR>&nbsp;&nbsp;&nbsp;&nbsp;&nbsp;Duhea je u to doba već bila oko četrdeset godina proživela u Trećoj Kući. Bila je to žena niskog rasta, sa krupnim dojkama, teškim kukovima, glatkim, finim rukama i nogama, žena usporenog i smirenog ponašanja, po prirodi sklona da čuva tajne, imala je pametan i valjano disciplinovan um. Ime za Ložu, koje je sama sebi dala, glasilo je Mesečarka. Jedna devojčica, sada već zadevojčena, učinila je Duheu svojom majkom, ali Duhea se nije udala za devojčicinog oca, jednog Opsidijanca, niti za ma kog drugog. Duhea i ta devojčica živele su zajedno u domaćinstvu Duheine sestre u Kući Posle Zemljotresa, ali ona je više vremena provodila na otvorenom prostoru ili u Lekarskoj loži, nego kod kuće.
<BR>&nbsp;&nbsp;&nbsp;&nbsp;&nbsp;Ona reče: "Ti imaš dara, Sahelme."
<BR>&nbsp;&nbsp;&nbsp;&nbsp;&nbsp;"Imam ja teret svoj", reče Sahelm.
<BR>&nbsp;&nbsp;&nbsp;&nbsp;&nbsp;"Lekarima ga ponesi, ne Mlinarima", reče ona.
<BR>&nbsp;&nbsp;&nbsp;&nbsp;&nbsp;Sahelm je uperio prst: stara mačketina privlačila se metvici polako sa jugozapada. Duhea je hitnula parče kore drveta na nju, ali je mačka, ipak, jurnula na metvicu. Duhea je ustala i pojurila mačku, sve dole do potoka, onda se vratila, vruća, i sela opet pored Sahelma na travu, u senku.
<BR>&nbsp;&nbsp;&nbsp;&nbsp;&nbsp;On reče: "Kako bi mogla jedna osoba da pođe na pet strana odjednom?"
<BR>&nbsp;&nbsp;&nbsp;&nbsp;&nbsp;"Jedna osoba bi mogla da pođe na jednu stranu, a četvoro ljudi bi moglo lagati."
<BR>&nbsp;&nbsp;&nbsp;&nbsp;&nbsp;"Radi čega bi lagali?"
<BR>&nbsp;&nbsp;&nbsp;&nbsp;&nbsp;"Možda iz zlobe."
<BR>&nbsp;&nbsp;&nbsp;&nbsp;&nbsp;"Da li je Kamedan uradio nešto čime bi navukao zlobu na sebe?"
<BR>&nbsp;&nbsp;&nbsp;&nbsp;&nbsp;"Nisam nikad čula da jeste. Ali Modona je jedan od onih koji pričaju gde je ona, je li tako?"
<BR>&nbsp;&nbsp;&nbsp;&nbsp;&nbsp;"Mislim da ga je Kamedan pomenuo."
<BR>&nbsp;&nbsp;&nbsp;&nbsp;&nbsp;"Pored zlobe, postoji i lenjost - lakše je naći nekakvo objašnjenje, nego biti zaokupljen pitanjima. Osim zlobe i lenjosti postoji i taština - ljudi neće da priznaju da ne znaju gde je ona, pa onda govore tonom autoriteta: otišla na Izvor Goru, otišla u Vakvahu, otišla na Mesec! Ma, ja ne znam kuda je otišla, ali znam neke od razloga zbog kojih bi oni koji takođe ne znaju mogli reći da znaju."
<BR>&nbsp;&nbsp;&nbsp;&nbsp;&nbsp;"A zašto nije sama rekla, pre polaska?"
<BR>&nbsp;&nbsp;&nbsp;&nbsp;&nbsp;"To ne znam. Poznaješ li Hvetu dobro?"
<BR>&nbsp;&nbsp;&nbsp;&nbsp;&nbsp;"Ne. Ja sa Kamedanom radim."
<BR>&nbsp;&nbsp;&nbsp;&nbsp;&nbsp;"Jednako je lepa kao i on. Kad su se venčavali, narod ih je nazivao Avar i Bulekve. Kad su plesali u Venčanoj Noći, bili su kao oni koji plešu na dugi. Ljudi su ih gledali zadivljeno."
<BR>&nbsp;&nbsp;&nbsp;&nbsp;&nbsp;Pokazala je prstom: matora mačketina šunjala se ka metvici, kroz divlji ječam, iznad obale potoka. Sahelm je hitnuo jednu šišarku koja joj se zakotrljala između prednjih i zadnjih nogu, pa mačka odskoči u vazduh i pobeže niz potok. Sahelm se nasmejao, a Duhea se nasmejala s njim. Gore, u Nehagi, plava čavka je zakričala, a veverica uzvratila svojim povikom. Pčele u žbunovima lavande u blizini stvarale su buku nalik na večno vrenje.
<BR>&nbsp;&nbsp;&nbsp;&nbsp;&nbsp;Sahelm reče: "Kamo sreće da nisi rekla ono kako je otišla na Mesec."
<BR>&nbsp;&nbsp;&nbsp;&nbsp;&nbsp;Duhea reče: "Žao mi je što sam to rekla. Izletelo mi je to, bez smisla, glupo. Reč - mehurić."
<BR>&nbsp;&nbsp;&nbsp;&nbsp;&nbsp;"I dete je Opsidijanac", reče on.
<BR>&nbsp;&nbsp;&nbsp;&nbsp;&nbsp;Pošto nije znala da je Hvetino detence bolesno, nije razumala zašto on to pominje. Već se bila umorila od razmišljanja o Hveti, a bila je i pospana pošto se najela salate u tom dugom, vrućem, poznom popodnevu. Ona reče: "Molim te, goni mačke odavde neko vreme, ako nemaš ništa drugo što bi radije činio, a ja ću da odspavam."
<BR>&nbsp;&nbsp;&nbsp;&nbsp;&nbsp;Nije sasvim zaspala, povremeno je gledala Sahelma kroz trepavice, ispod kose. Sedeo je mirno, bez ijednog pokreta, nogu prekrštenih, zglavke šaka položio je na kolena, leđa su mu bila prava kao bor. Iako je bio mnogo mlađi od Duhee, nije izgledao mlad, u tom mirnom sedenju. Dok je govorio, izgledao je kao dečak; a sad, nepomičan, izgledao je kao starac, kao stena.
<BR>&nbsp;&nbsp;&nbsp;&nbsp;&nbsp;Kad je odremala, digla se u sedeći položaj, odmornena, i rekla: "Dobro sediš."
<BR>&nbsp;&nbsp;&nbsp;&nbsp;&nbsp;On reče: "Mene su dobro obučili da sedim, da vidim, da slušam. Učitelj u mojim godinama izrastanja grana u hejimama Žute Tugle u Kastohi rekao mi je da sedim nepomičan sve dok ne postignem da vidim i čujem svaki prizor i zvuk iz svih šest pravaca odjednom i dok ne postanem sedmi."
<BR>&nbsp;&nbsp;&nbsp;&nbsp;&nbsp;"Šta si video?" reče ona. "Šta si čuo?"
<BR>&nbsp;&nbsp;&nbsp;&nbsp;&nbsp;"Sada, ovde? Sve i ništa. Moj um nije bio nepomičan. Nije hteo da sedne. Zatrčavao se čitavo vreme tamo i ovamo, kao ona veverica gore u krošnji."
<BR>&nbsp;&nbsp;&nbsp;&nbsp;&nbsp;Duhea se nasmejala. Dohvatila je iz trava jedno pačije pero, zapravo deo paperja, lakša od daha. Rekla je: "Tvoj um je veverica; Hveta je izgubljeni žir."
<BR>&nbsp;&nbsp;&nbsp;&nbsp;&nbsp;Sahelm reče: "Istinu kažeš, o njoj sam razmišljao."
<BR>&nbsp;&nbsp;&nbsp;&nbsp;&nbsp;Duhea je dunula u perce, ono je poletelo vazduhom i doplovilo opet dole, u trave. Ona reče: "Vazduh postaje prohladan." Ustala je i otišla da se pobrine za to lekovito bilje koje se sušilo, naslagala ga je na poslužavnike ispletene od pruća ili vezala u svežnjeve i okačila. Poslužavnike je složila jedan na drugi, a Sahelm joj je pomogao da ih odnese do magacina kojim se Lekarska Loža služila. Bila je to zgrada jugozapadno od severozapadnog zborišta, napola ukopana u zemlju, sa kamenim zidovima i kedrovim krovom. Čitava zadnja soba te zgrade bila je prepuna lekovitog bilja, već osušenog i onog koje se tek sušilo. Duhea je, u tu sobu stupajući, pevala. Dok je slagala i okačinjala bilje, nastavila je da šapuće pesmu.
<BR>&nbsp;&nbsp;&nbsp;&nbsp;&nbsp;Stojeći na ulazu, Sahelm reče: "Ovde su mirisi jaki. Prejaki."
<BR>&nbsp;&nbsp;&nbsp;&nbsp;&nbsp;Duhea reče: "Pre nego što je video, um je mirisao, kušao i dodirivao. Čak i slušanje je najistančanije dodirivanje. U ovoj Loži osoba često mora da sklopi oči da bi učila."
<BR>&nbsp;&nbsp;&nbsp;&nbsp;&nbsp;Mladi čovek reče: "Vid je dar Sunca."
<BR>&nbsp;&nbsp;&nbsp;&nbsp;&nbsp;Lekarka reče: "Meseca takođe."
<BR>&nbsp;&nbsp;&nbsp;&nbsp;&nbsp;Dala mu je stabljičicu slatkog ruzmarina da zadene u kosu i dajući je, rekla: "Mislim da je tebi potrebno ono čega se bojiš. Nezadovoljna sam što su te Mlinari uzeli, čoveče iz Kastoha-nae!" On je prihvatio stručak ruzmarina i omirisao ga, ništa ne govoreći.
<BR>&nbsp;&nbsp;&nbsp;&nbsp;&nbsp;Duhea je otišla iz magacina, pošla je u Posle Zemljotresa.
<BR>&nbsp;&nbsp;&nbsp;&nbsp;&nbsp;Sahelm je otišao u Kuću Između Voćnjaka, poslednju u srednjoj ruci tog grada, gde je živeo otkad mu je Kailikuša rekla da ode iz njenog domaćinstva. Jedna porodica Žute Tugle u Između Voćnjaka imala je praznu sobu sa balkonom, pa ju je dala Sahelmu na upotrebu. Te večeri on je kuvao večeru za porodicu, a kad su sve raščistili i oprali, krenuo je nazad putanjom ka unutra i poprečno, ka Tvrdošljačnoj. Sunce je bilo zašlo iza njegovih leđa, pun mesec se dizao pred njegovim očima, iznad severoistočnog planinskog lanca. Sahelm se zaustavio na jednom mestu u baštama, tamo odakle je ugledao Mesec između dve kuće. Stajao je nepomično, upirući oči u Mesec, koji je blistao, dižući se i postajući sve beliji, na nebu tamnoplave boje.
<BR>&nbsp;&nbsp;&nbsp;&nbsp;&nbsp;Ljudi iz nekog drugog mesta dolazili su tada ka unutrašnjosti grada i tu prolazili, tri magarca, tri žene i četiri muškarca. Svi su nosili rančeve na leđima i šešire navučene do ušiju. Jedan od muškaraca svirao je na četvoronotnom bubnju za prste, koji mu je bio okačen kanapom o vrat, dok su prolazili. Jedan osoba je odozgo, sa balkona prvog sprata, pozdravila ove neznance, govoreći: "Hej, Dolinci, znači tu ste vi!" Drugi ljudi su izišli na tremove i balkone drugih kuća da vide nailazak tolikog broja stranaca. A stranci su stali, čovek sa bubnjem za prste zakuckao je noktima po njemu da bi stvorio tvrd, čist zvuk, odsvirao je jednu pesmu kiše i povikao: "Hej, narode ovog grada Telina-nae, znači vi ste na sreću i divotu tu! Stižemo među vas ovako na dve i na četiri, ukupno na dvadeset šest nogu, teglimo pete od umora, plešemo na prstima od radosti, govorimo i njačemo i pevamo i u svirale sviramo i bubnjamo i gruvamo u hodu i tako ćemo sve dok ne stignemo do pravog mesta i vremena, a tu ćemo stati, ostati, slikati, oblačiti i menjati svet za vas!"
<BR>&nbsp;&nbsp;&nbsp;&nbsp;&nbsp;Jedna osoba je doviknula sa nekog balkona: "Koja predstavu ćete?"
<BR>&nbsp;&nbsp;&nbsp;&nbsp;&nbsp;"Kako vam drago!" uzvratio je bubnjar jednako glasno.
<BR>&nbsp;&nbsp;&nbsp;&nbsp;&nbsp;Ljudi su počeli dovikivati nazive pozorišnih komada koje su želeli da gledaju. Bubnjar je za svaki od tih vikao: "Da, odigraćemo to, da, da, odigraćemo to", tako da je obećao da odigraju sve, već sledećeg dana, na srednjem zborištu. Jedna žena doviknu sa prozora: "Ovo je pravo mesto, glumci, ovo je pravo vreme!" Bubnjar se nasmejao i pokretom ruke dao znak jednoj od žena, koja iziđe iz grupe i stade na jedno mesto gde je mesečina tekla blistava kroz vazduh i po zemlji, preko vrtova, između kuća. Bubnjar poče da udara pet sa pet, a glumci zapevaše Neprekidni ton, žena podiže ruke visoko. Otplesala je jednu scenu iz komada Tobe, igrala je duha izgubljene supruge. Plešući, jauknula je nekoliko puta, glasom visokim i tankim. Klonula je u jednu šipku tame, u senku jedne od kuća, i činilo se da je iščezla. Bubnjar je promenio melodiju, frulašica je dohvatila svoju sviralu i počela da izvija jedan ples za udaranje stopalima o tlo; i tako, dozivajući i svirajući, glumci su otišli ka zborištu, ali samo devetoro njih.
<BR>&nbsp;&nbsp;&nbsp;&nbsp;&nbsp;Ona koja je dotad plesala pošla je sama kroz senku te neosvetljene kuće i najzad došla u blizinu Tvrdošljačne; našla se među velikim oleanderima sa belim cvetovima. Tu je, u beloj svetlosti, stajao jedan čovek, nepomičan, očiju uprtih u Mesec. Ona ga je takvog i videla dok su glumci svirali i pevali i dok je ona plesala ulogu duha: videla je da neko u toj bašti stoji leđima okrenut ka njima.
<BR>&nbsp;&nbsp;&nbsp;&nbsp;&nbsp;Dugo je stajala gledajući, iz senki oleandera, njega kako gleda Mesec. Onda je otišla, ostajući neprestano u senkama, do ruba vinograda Čeptaš, i sela u mešavinu tame i mesečine, blizu stabla jedne dugoruke loze. Odatle je gledala onog nepomičnog čoveka. Kad je mesec počeo sijati sa još veće visine na nebu, otišla je duž ruba tog vinograda do ugla voćnjaka kajsija iza Kuće Izdašnog Boravljenja i neko vreme stajala u senci tremova te kuće, gledajući njega. Još je bez ijedne kretnje bio, kad ona kliznu, opet kroz senke, prema galerijama onog zborišta gde su se drugi članovi njene družine ulogorili.
<BR>&nbsp;&nbsp;&nbsp;&nbsp;&nbsp;Sahelm je stajao mirno, glave sada zabačene, lica nagore okrenutog, očiju uprtih u Mesec. Svaki treptaj očnih kapaka bio je, za njega, spori udarac u bubanj. Nije bio svestan ničeg osim svetlosti Meseca i bubnjanja tame.
<BR>&nbsp;&nbsp;&nbsp;&nbsp;&nbsp;Kamedan mu priđe, izgovorivši njegovo ime; to je bilo pozno u noći, kad su sva svetla u kućama bila već pogašena i kad je mesec bio nad jugozapadnim lancem. "Sahelme! Sahelme! Sahelme!" govorio je. Kad je četvrti put kazao: "Sahelme!" vizionar se pomakao, jauknuo, zateturao se i pao na šake i kolena. Kamedan mu je pomogao da ustane i rekao mu: "Idi u Lekarsku, Sahelme, molim te, idi tamo, učini to za mene."
<BR>&nbsp;&nbsp;&nbsp;&nbsp;&nbsp;"Video sam je", reče Sahelm.
<BR>&nbsp;&nbsp;&nbsp;&nbsp;&nbsp;Kamedan reče: "Molim te, idi kod lekara, u moje ime. Bojim se da pomeram dete, bojim se i da ga ostavim. Oni drugi tamo su ludi, neće da učine ništa!"
<BR>&nbsp;&nbsp;&nbsp;&nbsp;&nbsp;Gledajući Kamedana, Sahelm reče: "Video sam Hvetu. Video sam tvoju ženu. Stajala je blizu tvoje kuće. Pored severoistočnih prozora."
<BR>&nbsp;&nbsp;&nbsp;&nbsp;&nbsp;Kamedan reče: "Dete umire." Pustio je Sahelmove mišice. Sahelm nije bio u stanju da stoji, opet je pao na kolena. Kamedan mu okrete leđa i otrča nazad u Tvrdošljačnu.
<BR>&nbsp;&nbsp;&nbsp;&nbsp;&nbsp;Požurio je u sobe svoga domaćinstva, umotao Zevalicu u posteljinu i poneo ga do izlaznih vrata zgrade. Šamša je pošla za njim, umotana ćebetom koje joj je pokrivalo i sivu kosu iznad očiju; govorila je: "Jesi li lud? Detetu je savršeno dobro, šta to radiš, kuda ćeš s njim? Počela je da doziva Fefinum i Tai, vičući: "Muž vaše sestre je lud, naterajte ga da stane!" Ali Kamedan je već bio izišao iz kuće, već je trčao ka Lekarskoj Loži.
<BR>&nbsp;&nbsp;&nbsp;&nbsp;&nbsp;U zgradi Lože nije bilo nikoga osim Duhee, koja nije mogla da spava pod punim mesecom. Čitala je uz svetlost svetiljke.
<BR>&nbsp;&nbsp;&nbsp;&nbsp;&nbsp;Kamedan je progovorio sa ulaznih vrata, zatim i ušao, noseći dete. Rekao je: "Ovo dete Prve Kuće veoma je bolesno, rekao bih."
<BR>&nbsp;&nbsp;&nbsp;&nbsp;&nbsp;Duhea je ustala, govoreći kao što doktori govore: "Dobro, dobro, dobro, dobro, da vidimo mi šta je to, polako". Pokazala je Kamedanu da položi dete na jedan ležaj od upletene trske. "Gušenje? Opekotina? Visoka temperatura, to je, a?" pitala je, a dok je Kamedan odgovarao, posmatrala je Zevalicu, koji je bio napola u budnom stanju, zbunjen, i koji je jecao. Kamedan ispriča na brzinu: "Prošle i pretprošle noći ogromnu temperaturu je imao. Danju to prestane, ali kad se pojavi mesec on doziva svoju majku i to ponavlja mnogo puta. U domaćinstvu ne obraćaju pažnju, kažu da mu nije ništa."
<BR>&nbsp;&nbsp;&nbsp;&nbsp;&nbsp;Duhea reče: "Ostavi dete, dođi ovamo na svetlo." Pokušala je da ubedi Kamedana da se udalji od deteta, ali on je bio nepopustljivo rešen da mu dete mora ostati na dohvat ruke. Duhea reče: "Molim te, govori tiho, ako možeš. Ova osoba je pospana i malo uplašena. Koliko već vremena on živi u Kući Meseca?"
<BR>&nbsp;&nbsp;&nbsp;&nbsp;&nbsp;"Već tri zime", reče Kamedan. "Zove se Torip, ali ima nadimak, njegova majka zove ga Zevalica - po cvetu zevalici."
<BR>&nbsp;&nbsp;&nbsp;&nbsp;&nbsp;"Dobro, dobro, dobro, dobro", reče Duhea. "Da, mala osoba zlatne kože i malih lepih usta, vidim cvet zevalicu. U ovom trenutku nema povišene temperature u ovom cvetu zevalice, ili ako ima, nije mnogo povišena. Rđavi snovi, a i plakanje i buđenje u noći, je li tako bilo?" Govorila je lagano i blago, a i Kamedan je odgovorio istim načinom. Rekao je: "Da, dečko plače i gori mi u rukama."
<BR>&nbsp;&nbsp;&nbsp;&nbsp;&nbsp;Lekarka je rekla: "Vidiš, ovde je tiho, a i svetlost je smirena, pa osoba ovde zaspi vrlo lako... Pusti ga sad da spava; dođi ovamo." Ovog puta Kamedan je pošao za njom. Kad su bili na drugoj strani sobe, kod svetiljke, Duhea reče: "Dakle, nisam dobro razumela, molim te, kaži mi iz početka, šta nije bilo u redu."
<BR>&nbsp;&nbsp;&nbsp;&nbsp;&nbsp;Kamedan se, tako stojeći, rasplaka. Reče: "Ona ne dolazi. On zove, ona ne čuje, ona ne dolazi. Nestala je."
<BR>&nbsp;&nbsp;&nbsp;&nbsp;&nbsp;Duhein um bio je u knjizi koju je dotad čitala, potom je sva njena pažnja bila posvećena detetu i tek sad, dok je on govorio i plakao, Duhea se setila svega onoga što je Sahelm rekao pod Nehagom to po podne.
<BR>&nbsp;&nbsp;&nbsp;&nbsp;&nbsp;Kamedan nastavi, glasnije. "Baba kaže da je sve u redu, da nema problema - majka nestala, dete bolesno, a sve u redu!"
<BR>&nbsp;&nbsp;&nbsp;&nbsp;&nbsp;"Tiše", reče Duhea. "Pusti ga da spava, molim te. E, sad slušaj. Nije dobro da ga nosaš tamo-ovamo, je l' tako. Nek dečko prespava celu noć ovde, a ti ostani uz njega, naravno. Ako će pomoći medicina, imamo lekove. Ako će pomoći dovođenje-unutra, održaćemo dovođenje-unutra, možda za vas obojicu; ili ćemo već uraditi šta god se bude činilo opravdanim postupkom, kad bude dan i kad se porazgovara, porazmisli i osmotri. A sad, ovde, najbolje je spavati, rekla bih ja. Pošto ja to ne mogu kad je na nebu pun mesec, sedeću na tremu, tamo, pokraj vrata. Ako on bude vikao, u snu ili budan, ja sam tu; biću budna, slušaću, pa ću čuti." Dok je to govorila, opružala je jedan madrac po podu pored trščanog ležaja, pa je onda rekla: "A sad, brate moj Serpentinče, molim te, lezi. Umoran si koliko i to dete. Ako hoćeš da nastavimo razgovor, evo, vidi, sedeću ovde na ulazu; ti možeš tu da ležiš i da govoriš, ja mogu ovde da sedim i da govorim. Noć najzad postaje svežija, biće bolja za spavanje. Da li ti je udobno?"
<BR>&nbsp;&nbsp;&nbsp;&nbsp;&nbsp;Kamedan joj se zahvali i ostade neko vreme ležeći u tišini.
<BR>&nbsp;&nbsp;&nbsp;&nbsp;&nbsp;Duhea je počela da peva pod-tonom jednu matričnu reč, ostavljajući interval i mesto za Kamedanovu tišinu. Njena kontrola glasa bila je izvrsna; pevala je sve tiše i tiše tako da je pesma na kraju postala nečujni dah i pretvorila se u mir. Posle nekog vremena Duhea se pomakla, sedeći i dalje pokraj vrata, da bi Kamedan znao da je pesma završena, ako želi da razgovara.
<BR>&nbsp;&nbsp;&nbsp;&nbsp;&nbsp;On reče: "Ne razumem ljude u toj kući, u toj kući majke ovog deteta."
<BR>&nbsp;&nbsp;&nbsp;&nbsp;&nbsp;Duhea je kazala samo nešto malo, da bi on znao da ga sluša. Kamedan nastavi: "Kad Mlinar ženidbom uđe u neku porodicu čiji je rad u svih Pet Kuća, ako su to starinski ljudi, ugledni, sujeverni, onda, znaš, tu može biti teškoća. Za svakoga. Ja sam to razumeo, razumeo sam kako su se oni osećali. Zato sam se pridružio Umetnosti Tkanine, postao sam tkač, kad sam se oženio. Moja nadarenost je mehanička, to je tako. Ne može se protiv svog dara, zar ne? Nego samo možeš da ga prihvatiš i da ga koristiš, možeš da ga uklopiš u svoje življenje sa ostalima, sa ljudima sa kojima si, sa svojim narodom. Kad sam video kako ljudi iz Teline idu u Kastohu zato što ovdašnji razboj za platno ne koristi niko, niti iko uopšte tka široka platna, pomislio sam: to je mesto za mene, to je rad koji će oni razumeti i o kome će govoriti sa odobravanjem, a ja ću koristiti svoju nadarenost i svoju mlinarsku obučenost. Evo, već četiri godine sam član Tkaninske Umetnosti. Ko drugi u Telini proizvodi čaršave, platna, široke kućne materijale? Od kad je Houne otišao sa tih tavana, sav taj posao radim ja. Sad Sahelm i Asole-Verou uče tu umetnost sa mnom i dobro rade. Ja sam njihov nastavnik. Ali ništa od toga ne pomaže mi ni malčice, u kući moje žene. Baš njih briga za moj rad, to su mlinarska posla. Nisam čovek od ugleda, nemaju poverenja u mene. Žale što se ona nije udala za nekog drugog. Naš dečko, pa, to je mlinarsko dete. A, uostalom, samo dečak, muško. Šta mare one za njega. Pet dana, već pet dana je ona odsutna, ni reč nije ostavila, a one se ni za to ne brinu, kažu, ne brigaj se, što se ti uopšte uznemiravaš, kažu one, Hveta je oduvek volela da se prošeta dole, do obale mora, sama! Prave od mene budalu - onakvu budalu kakva bih, po njihovoj želji, trebalo da budem. Mesec se digne, dečko počne da je doziva, a one viču, sve je u redu! Beži nazad na spavanje, budalo!"
<BR>&nbsp;&nbsp;&nbsp;&nbsp;&nbsp;Glas mu je postajao jači; dete se promeškoljilo. Kamedan ućuta. Posle nekog vremena Duhea tiho reče: "Molim te, reci mi kako je to Hveta otišla."
<BR>&nbsp;&nbsp;&nbsp;&nbsp;&nbsp;Kamedan reče: "Kući sam došao posle rada na generatoru na Istočnim Poljima. Zvali su me tamo, imali smo dogovor; znaš da se oko tog generatora moraju obaviti neki poslovi, a na Mlinarima je da o tome razgovaraju i odlučuju. To je potrajalo čitav dan. Došao sam kući, Tai je kuvao večeru. Nikog drugog još nije bilo kod kuće. Rekao sam: "Gde su Hveta i Zevalica?" Tai je rekao: "On je kod moje žene i kćeri. Ona je otišla gore, na Izvor Goru." Uskoro je stigla Fefinum sa oboje dece, iz vrtova. Odnekud je došla i baba. Pojavio se i deda. Jeli smo zajedno. Otišao sam na izvorgorski drum da sačekam Hvetu kad se bude vraćala kući. Nije se vratila. Ni te noći, niti uopšte, od tad."
<BR>&nbsp;&nbsp;&nbsp;&nbsp;&nbsp;Doktorka reče: "Kaži mi svoje mišljenje o tome, Kamedane."
<BR>&nbsp;&nbsp;&nbsp;&nbsp;&nbsp;"Ja mislim da je otišla s nekim. Sa nekom osobom koja je hodala uz nju. Ne verujem da je nameravala da ode za trajno, da ostane sa njim. Niko nije nestao, bar koliko sam ja čuo. Nisam čuo da je ijedan muškarac na boravku u nekom drugom mestu ili da se odnekud nije vratio. Ali možda to nije daleko. Možda je ona u šumama, na lovnoj strani, u brdima. Možda je u nekom letnjikovcu, visoko gore. Toliko ima naroda po brdima u ovo doba godine, da niko stvarno ne zna ko je gde. Možda je odsela kod nekih ljudi u njihovom letnjikovcu. Ili je možda otišla sa mesta gde su plesali, udaljila se da malo bude sama, pa se povredila. Spotakne se čovek, padne, slomi skočni zglob, u tim jarugama. Divljina je tamo na južnim i jugoistočnim obroncima Izvor-gore. I sve su staze tamo loše, to su samo lovačke stazice, teško je ne zalutati. A kad zađeš na pogrešnu stranu Izvor-gore, onda je veoma zbunjujuće. Meni se jednom desilo da ušetam pravo u Čukulmas, iako sam celog dana verovao da idem ka jugozapadu! Nisam mogao verovati da je Čukulmas - sve sam mislio da sam nabasao u neki grad u dolini Ošo, u inostrani grad, kad, tek, vidim čukulmasku Kulu i pitam se otkud ona tu, nije mi jasno šta će ona tu. Bilo mi se dogodilo da sam zaokrenut. Možda je Hveta učinila suprotno, možda je mislila da se vrati ovamo, pa otišla na pogrešnu stranu, možda je ona sad izvan Doline, kod naroda Ošo, i nije sigurna kako da se vrati. Ili, ono što me najviše brine, znaš - ako je povređena - ako je slomila zglob, a nalazi se na mestu gde je niko ne može čuti... a zvečarke. Ne mogu da mislim, kad pomislim na zvečarku."
<BR>&nbsp;&nbsp;&nbsp;&nbsp;&nbsp;Kamedan je prestao da govori. Duhea je neko vreme ćutala. Najzad reče: "Možda bi trebalo da neki ljudi pođu uz Goru Izvorku i da dozivaju. Možda postoji pas koji poznaje Hvetu i koji bi pomogao da ona bude nađena, ako je tamo."
<BR>&nbsp;&nbsp;&nbsp;&nbsp;&nbsp;"Njena majka i sestra i ostali kažu da bi to bilo glupo; svi oni kažu da je sišla niz Dolinu do Višestrukog Ušća, ili da se popela do Izvora. Fefinum je sigurna da je Hveta otišla nizvodno. Zato što je imala taj običaj. Verovatno se već vraća. Znam, budala sam što ovako brinem. Ali dete se stalno budilo i dozivalo Hvetu."
<BR>&nbsp;&nbsp;&nbsp;&nbsp;&nbsp;Duhea nije odgovorila. Uskoro je počela da peva tiho, serpentinsku blagoslovnu pesmu:
<BR>
<BR>&nbsp;&nbsp;&nbsp;&nbsp;&nbsp;"Gde raste trava, idi dobro, idi lako.
<BR>&nbsp;&nbsp;&nbsp;&nbsp;&nbsp;Gde raste trava, idi dobro."
<BR>
<BR>&nbsp;&nbsp;&nbsp;&nbsp;&nbsp;Kamedan je tu pesmu znao. Nije je zapevao sa Duheom, samo je slušao. Ona ju je pevala veoma tiho i sve tiše, tako da je njen glas najzad postao nečujni dah. Posle toga više nisu razgovarali i Kamedan je zaspao.
<BR>&nbsp;&nbsp;&nbsp;&nbsp;&nbsp;Ujutro se dečkić probudio i počeo da gleda svud oko sebe, čudeći se. Jedino poznato što je video bio je njegov otac, koji je spavao pokraj ležaja od trske. Nikada do tad Zevalica nije spavao na ležaju sa nogama, pa je imao osećaj da može pasti s njega, a opet, prijalo mu je. Ležao je neko vreme nepomično, onda je sišao sa ležaja, prekoračio preko nogu svog oca i otišao do vrata sobe da pogleda napolje. Neka žena, njemu nepoznata, spavala je sklupčana na tremu, pokraj tih vrata, pa je dečko pošao na drugu stranu, ka unutrašnjim vratima, ušao je u drugu sobu. Tamo je video mnoštvo divnih staklenih tegli i boca i kutija svakojakih boja i oblika, mnogo keramičkih činija i držača i nekoliko mašina sa ručicama za okretanje. Okretao je sve ručke koje je uspeo dohvatiti, onda je sa polica skinuo jednu teglu od obojenog, neprovidnog stakla, pa posle neku drugu, uskoro ih je na podu oko njega bilo mnogo. Onda ih je počeo raspoređivati. U nekim teglama bilo je nešto što je stvaralo zvuk kad se tegla protrese. On je sve tegle protresao. Otvorio je jednu da vidi šta ima unutra i video neki grubi sivi prašak za koji je mislio da je pesak. U drugoj je bio fini, beli pesak. U tegli od plavog stakla bila je neka crna voda. U crvenoj, neki smeđi med; med mu je dospeo na prste, Zevalica ih je olizao. Med je bio gorak, kao šišarka, ali on je bio gladan, pa je dovršio lizanje prstiju. Počeo je zatim da otvara jednu bocu, ali je tad primetio da na vratima stoji jedna žena i gleda ga. Prestao je da čini ma šta, samo je sedeo na podu okružen raspoređenim teglama i bocama. Ona crna voda bila se prosula iz svoje tegle i sad je natapala pod. Kad je to video, pripiškilo mu se, ali ni da piški nije smeo.
<BR>&nbsp;&nbsp;&nbsp;&nbsp;&nbsp;"Dobro, dobro, dobro, dobro. Zevalico, ti si se rano bacio na posao!" rekla je Duhea. Ušla je u apoteku. Zevalica je sedeo, vrlo malen.
<BR>&nbsp;&nbsp;&nbsp;&nbsp;&nbsp;"Šta je u ovoj?" reče Duhea. Podigla je crvenu teglu. Osmotrila je dete, dohvatila njegovu ručicu i pomirisala je. "Ti, Zevalico, cvetiću majmunski, imaćeš zatvor, nećeš moći da kakiš", reče mu ona. "Kad postaneš lekar, možeš da koristiš sve ove stvari. A dok ne postaneš lekar, bolje ih ne diraj. Znači, hajmo napolje."
<BR>&nbsp;&nbsp;&nbsp;&nbsp;&nbsp;Zevalica je zacvileo. Bio se upiškio na pod.
<BR>&nbsp;&nbsp;&nbsp;&nbsp;&nbsp;Duhea je rekla: "O, Izvore Žute Reke! Ispadaj napolje sad!" Ali on nije hteo da ustane, zato ga je podigla i odnela na trem.
<BR>&nbsp;&nbsp;&nbsp;&nbsp;&nbsp;Kamedan se probudio, pa je i on izišao na trem. Tamo je stajao Zevalica, kome je Duhea prala guzu i noge. Kamedan reče: "Je li mu dobro?"
<BR>&nbsp;&nbsp;&nbsp;&nbsp;&nbsp;"On je zainteresovan da postane lekar", reče Duhea. Zevalica pruži ručice uvis i zacvile prema Kamedanu. Duhea ga podiže i dade ga Kamedanu u ruke; dete se našlo između njih dvoje u prvoj svetlosti sunca toga dana, bilo je šarka koja je spojila njih dvoje. Zevalica je čvrsto zagrlio svog tatu, a Duheu nije hteo ni da pogleda, zato što se postideo.
<BR>&nbsp;&nbsp;&nbsp;&nbsp;&nbsp;Duhea reče: "Slušaj, brate: umesto da pođeš na onaj tavan ovog jutra, možda bi mogao da odeš sa Zevalicom negde, da radiš neki posao s njim. Oko podne izbegavajte sunce, pazi da bude dovoljno vode za piće tamo gde odete. Tako ćeš moći sam da oceniš da li je on zdrav ili bolestan. Mislim da je želeo da bude s tobom, zato što mu mama nije tu. Mogao bi predveče opet da svratiš ovamo s njim, pa da popričamo da li bismo možda hteli da obavimo pevanje, ili dovođenje-unutra; postoje i druge mogućnosti. Porazgovaraćemo, videćemo. Važi?"
<BR>&nbsp;&nbsp;&nbsp;&nbsp;&nbsp;Kamedan joj se zahvalio. Otišao je, noseći dete na ramenima.
<BR>&nbsp;&nbsp;&nbsp;&nbsp;&nbsp;Kad je dovela apoteku u red, Duhea je otišla da se okupa i da doručkuje u svom domaćinstvu. Kasnije tog jutra krenula je ka Tvrdošljačnoj, idući preko ruku grada, poprečno. Htela je da razgovara sa Hvetinim narodom. Uz put, u uzanim baštama, srete je Sahelm. On reče: "Hvetu videh."
<BR>&nbsp;&nbsp;&nbsp;&nbsp;&nbsp;"Gde je vide?"
<BR>&nbsp;&nbsp;&nbsp;&nbsp;&nbsp;"Pred kućom tom."
<BR>&nbsp;&nbsp;&nbsp;&nbsp;&nbsp;"Vratila se?"
<BR>&nbsp;&nbsp;&nbsp;&nbsp;&nbsp;"Ja ne znam to."
<BR>&nbsp;&nbsp;&nbsp;&nbsp;&nbsp;"Ko još vide?"
<BR>&nbsp;&nbsp;&nbsp;&nbsp;&nbsp;"Ja ne znam to."
<BR>&nbsp;&nbsp;&nbsp;&nbsp;&nbsp;"Hvetez - Hvetu?"
<BR>&nbsp;&nbsp;&nbsp;&nbsp;&nbsp;"Ja ne znam to."
<BR>&nbsp;&nbsp;&nbsp;&nbsp;&nbsp;"Kome reče?"
<BR>&nbsp;&nbsp;&nbsp;&nbsp;&nbsp;"Samo tebi."
<BR>&nbsp;&nbsp;&nbsp;&nbsp;&nbsp;"Pa ti si malo luckast, Sahelme", reče doktorka. "Šta si to radio? Piljio u mesec?"
<BR>&nbsp;&nbsp;&nbsp;&nbsp;&nbsp;Sahelm opet reče: "Video sam Hvetu", ali sad je lekarka bila ljuta na njega. Rekla je: "Nju je svako video, ali svako na drugom mestu! Ako je ovde, biće u svojoj kući, a ne napolju. Sve ovo je ludost. Idem ja u Tvrdošljačnu da popričam sa onim ženskama tamo. A ti dođi ako ti se dolazi."
<BR>&nbsp;&nbsp;&nbsp;&nbsp;&nbsp;Sahelm ne reče ništa, a Duhea produži kroz uske bašte. Gledao ju je kako zaobilazi žbunove oleandera i prilazi Tvrdošljačnoj kući. Gore, na balkonu te kuće, neko je tresao ćebad i okačinjao ih preko ograde da se provetre. Dan je već postajao vruć. Cvetovi bundeve i paradajza žuteli su se svud po uskim baštama, a cvetovi modrih patlidžana bili su divni. Sahelm nije još od prethodnog dana, od one salate sa limunom, jeo ništa. Osećao je vrtoglavicu, počinjao je da se razdvaja i da biva u dva vremena jednovremeno. U jednom vremenu stajao je među cvetovima bundeva sam, a u drugom vremenu bio je na strani nekog brega i razgovarao sa jednom ženom u beloj odeći. Ona je rekla: "Ja sam Hveta."
<BR>&nbsp;&nbsp;&nbsp;&nbsp;&nbsp;"Nisi ti Hveta."
<BR>&nbsp;&nbsp;&nbsp;&nbsp;&nbsp;"Onda ko sam?"
<BR>&nbsp;&nbsp;&nbsp;&nbsp;&nbsp;"Ja ne znam to."
<BR>&nbsp;&nbsp;&nbsp;&nbsp;&nbsp;Žena se nasmejala i zavrtela. Njemu se zavrtelo u glavi. Opet se uklopio u jedno biće i video da je na kolenima i šakama, na stazi između žbunova paradajza. Neka žena je tu stajala i nešto mu je govorila. On reče: "Ti si Hveta!"
<BR>&nbsp;&nbsp;&nbsp;&nbsp;&nbsp;Ona reče: "Šta je bilo? Ne možeš da ustaneš? Dođi, skloni se sa sunca. Da nisi postio?" Povukla ga je za ruku i pomogla mu da ustane, onda ga je držala za mišicu sve dok nisu ušli u senku polica za sušenje, na kraju uskih bašta, nadomak prvog reda loze Pedoduka. Malo ga je gurnula i on je seo na tlo, u senku. "Da li ti je sad bar malo bolje?" pitala ga je. "Došla sam da berem paradajz i videla sam te kako stojiš, pričaš i padaš. S kim si to pričao?"
<BR>&nbsp;&nbsp;&nbsp;&nbsp;&nbsp;On zapita: "Da li si videla nekog?"
<BR>&nbsp;&nbsp;&nbsp;&nbsp;&nbsp;"Ne znam, nisam mogla dobro da vidim kroz žbunove paradajza. Možda je tu bila neka žena."
<BR>&nbsp;&nbsp;&nbsp;&nbsp;&nbsp;"Da li je bila u belom, ili u nebojenom?"
<BR>&nbsp;&nbsp;&nbsp;&nbsp;&nbsp;"Ne znam. Ne poznajem ja ovdašnji narod", reče ona. Bila je to vitka, snažna, mlada žena sa vrlo dugačkom kosom upletenom u devetostruku pletenicu, a na sebi je imala belu, dugačku košulju pritegnutu oko struka šarenom, pletenom trakom; nosila je korpu za sakupljanje.
<BR>&nbsp;&nbsp;&nbsp;&nbsp;&nbsp;Sahelm reče: "Postio sam i zalazio u zanos. Mislim da treba da odem kući i da se neko vreme odmaram."
<BR>&nbsp;&nbsp;&nbsp;&nbsp;&nbsp;"Pojedi nešto pre nego što kreneš", reče mlada žena. Onda je otišla i uzela nekoliko šljiva sa police, a sa jednog žbuna nekoliko žutih kruškastih paradajza. Donela ih je Sahelmu i dala mu ih, a zatim gledala kako ih on jede. Jeo je vrlo lagano. "Ovi ukusi su veoma jaki", reče on.
<BR>&nbsp;&nbsp;&nbsp;&nbsp;&nbsp;"Slab si", reče ona. "Nastavi. Pojedi sve to, to je hrana iz vaših vrtova, a dobio si je od strankinje." Kad je sve pojeo, pitala je: "U kojoj kući stanuješ?"
<BR>&nbsp;&nbsp;&nbsp;&nbsp;&nbsp;"U Kući Između Voćnjaka", odgovori on. "Ali ti živiš tamo, u Tvrdošljačnoj, sa Kamedanom."
<BR>&nbsp;&nbsp;&nbsp;&nbsp;&nbsp;"A, ne više", reče ona. "Dođi sada, ustani. Pokaži mi gde se, između voćnjaka, nalazi tvoja kuća, pa ću sa tobom." Otišla je s njim do njegove kuće, popela se uz stepenište do prvog sprata; ušla je u sobu koju je on koristio, odmotala njegov madrac po podu i rekla mu: "Sad lezi." Dok se on okretao da legne, ona se okrenula i otišla.
<BR>&nbsp;&nbsp;&nbsp;&nbsp;&nbsp;Dok se udaljavala od te kuće, videla je da jedan čovek silazi u Telinu sa lovne strane, između bregova Telorija, stazom duž potoka, noseći mrtvog jelena. Pozdravila ih je: "Heja, dolazeći goste iz Desne Ruke, moje reči i hvale tebi! A ti, Lovče od Teline, znači, tu si ti!"
<BR>&nbsp;&nbsp;&nbsp;&nbsp;&nbsp;On reče: "Znači, tu si ti, Plesačice od Vakvahe!"
<BR>&nbsp;&nbsp;&nbsp;&nbsp;&nbsp;Krenula je naporedo sa njima dvojicom. "Vrlo je lepa ova osoba Plave Gline koja ti je dala sebe. Mora biti da si jak pevač. Reci mi sve o tvom lovu."
<BR>&nbsp;&nbsp;&nbsp;&nbsp;&nbsp;Modona se nasmejao. "Vidim da znaš da je najbolji deo lova pričanje. Pa, popeo sam se na Izvor Planinu kad je bila sredina dana, onda sam prenoćio u jednom logoru za koji tamo znam, to je dobro skriveno mesto. Sledećeg dana gledao sam jelene. Video sam koja košuta ide sa dvoje mladunaca, koja samo sa jednim, koja sa jednim mladuncem i jednim jednogodišnjakom. Video sam gde se sreću i okupljaju i koji mužjaci šetaju sami. Odabrao sam da pevam ovom mužjaku sa klinastim rogovima i počeo sam da pevam u svom umu. U suton mi je došao i umro na mojoj streli. Prespavao sam pored te smrti, a u prvo svitanje došao je kojot da i on peva. Sad, evo, donosim tu smrt hejimama; njima su potrebni jelenski papci za ples Vode, koža će ići štaviocima, meso babama u mom domaćinstvu da ga izrežu u štapiće i osuše, da bude džerki; a rogovi - možda bi ti volela ove rogove, da sa njima plešeš?"
<BR>&nbsp;&nbsp;&nbsp;&nbsp;&nbsp;"Ne trebaju mi rogovi. Daj ih svojoj ženi!"
<BR>&nbsp;&nbsp;&nbsp;&nbsp;&nbsp;"Takvo biće ne postoji", reče Modona.
<BR>&nbsp;&nbsp;&nbsp;&nbsp;&nbsp;Mirisi krvi, mesa i dlake te smrti bili su prodorni i slatki. Jelenova glava bila je blizu ramena plesačice i njihala se gore-dole kako je Modona hodao. Semenke i trice trave ležale su u jelenovom otvorenom oku. Videći to, plesačica je žmirnula i protrljala svoje oči. Zatim reče: "Kako si znao da sam iz Vakvahe?"
<BR>&nbsp;&nbsp;&nbsp;&nbsp;&nbsp;"Gledao sam te kad si plesala."
<BR>&nbsp;&nbsp;&nbsp;&nbsp;&nbsp;"Ne ovde u Telini."
<BR>&nbsp;&nbsp;&nbsp;&nbsp;&nbsp;"Možda ne."
<BR>&nbsp;&nbsp;&nbsp;&nbsp;&nbsp;"U Čukulmasu?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Nasmejala se. Rekla je: "A možda u Kastoha-nai, a možda u Vakvaha-nai, a možda u Ababa-badaba-nai! Možeš me u svakom slučaju gledati u Telini večeras. Kakvih čudnih muškaraca ima u ovom gradu!"
<BR>&nbsp;&nbsp;&nbsp;&nbsp;&nbsp;"Šta su uradili, pa tako misliš?"
<BR>&nbsp;&nbsp;&nbsp;&nbsp;&nbsp;"Jedan od njih me viđa da plešem tamo gde nisam, a drugi ne vidi da plešem tamo gde jesam."
<BR>&nbsp;&nbsp;&nbsp;&nbsp;&nbsp;"A koji je taj - Kamedan?"
<BR>&nbsp;&nbsp;&nbsp;&nbsp;&nbsp;"Ne", odgovori ona. "Kamedan stanuje ovde", i pokaza prstom ka Tvrdošljačnoj, "mada onaj čovek kaže da ja stanujem tu. Onaj koji stanuje ovde", i pokaza dalje duž te ruke grada, ka Između Voćnjaka Kući, "i ima vizije u leji sa paradajzima."
<BR>&nbsp;&nbsp;&nbsp;&nbsp;&nbsp;Modona ne reče ništa. Često je bacao poglede ka njoj preko te smrti, okretao je samo oči, ali ne i glavu. Stigli su do onih uskih bašta i tu Isitut stade, rekavši: "Došla sam da naberem paradajz da naša trupa jede."
<BR>&nbsp;&nbsp;&nbsp;&nbsp;&nbsp;"Ako bi se vašim glumcima dopalo i jelensko meso, evo ga. Hoćete li se zadržati nekoliko dana? Ono mora da bude okačeno."
<BR>&nbsp;&nbsp;&nbsp;&nbsp;&nbsp;"Starim ženama u tvom domaćinstvu potrebno je to meso za džerki-štapiće."
<BR>&nbsp;&nbsp;&nbsp;&nbsp;&nbsp;"Ono što je njima potrebno, daću im."
<BR>&nbsp;&nbsp;&nbsp;&nbsp;&nbsp;"Pravi lovac! Uvek lično daje!" reče plesačica, smejući se i pokazujući zube. "Bićemo ovde bar četiri-pet dana."
<BR>&nbsp;&nbsp;&nbsp;&nbsp;&nbsp;"Ako hoćeš da vam bude dovoljna količina, ubiću i jedno jare, da se peče zajedno sa ovim mesom. Koliko vas je?"
<BR>&nbsp;&nbsp;&nbsp;&nbsp;&nbsp;"Devetoro i ja", reče Isitut. "Dovoljan je jelen; svi mi bićemo siti mesa i puni zahvalnosti. Reci mi šta da odigramo za ovu gozbu koju nam nosiš."
<BR>&nbsp;&nbsp;&nbsp;&nbsp;&nbsp;"Odigrajte Tobe, ako vam je po volji", reče Modona.
<BR>&nbsp;&nbsp;&nbsp;&nbsp;&nbsp;"Odigraćemo Tobe, četvrte večeri."
<BR>&nbsp;&nbsp;&nbsp;&nbsp;&nbsp;Brala je paradajze, punila je svoju korpu žutim, kruškastim i malim, crvenim paradajzima. Dan je bio vruć i blistav, svi mirisi vrlo jaki, a poj zrikavaca silan, prodoran i blizu i daleko. Muve su se u rojevima upućivale ka krvi na dlaci te jelenske smrti.
<BR>&nbsp;&nbsp;&nbsp;&nbsp;&nbsp;Modona reče: "Taj čovek na koga si ovde naišla, taj vizionar, on nam je došao iz Kastohe. Uvek se ponaša blesavo. Ne prelazi on preko, u Četiri Kuće, on samo tako tumara i zuri i lupeta koješta, izriče optužbe, izmišlja svet."
<BR>&nbsp;&nbsp;&nbsp;&nbsp;&nbsp;"Zurilac u Mesec", reče Isitut.
<BR>&nbsp;&nbsp;&nbsp;&nbsp;&nbsp;"U kojoj Kući živiš, ženo od Vakvahe?"
<BR>&nbsp;&nbsp;&nbsp;&nbsp;&nbsp;"U Mesečevoj, muškarče od Teline."
<BR>&nbsp;&nbsp;&nbsp;&nbsp;&nbsp;"Ja u Kući ove osobe", reče Modona podižući rukom jelenovu glavu tako da je izgledalo da jelen gleda napred. Jezik je bio naduven i virio je kroz crne usne. Plesačica se udaljavala, počela je da bere sa tih visoko dignutih, veoma mirisnih paradajzovih žbunova nalik na loze-puzavice.
<BR>&nbsp;&nbsp;&nbsp;&nbsp;&nbsp;Lovac upita: "Šta igrate večeras?"
<BR>&nbsp;&nbsp;&nbsp;&nbsp;&nbsp;Isitut iza žbunova odgovori: "To ću znati kad se vratim sa paradajzima." I ode još dalje, berući.
<BR>&nbsp;&nbsp;&nbsp;&nbsp;&nbsp;Modona je onda krenuo dalje, do plesališta. Stao je ispred svojih hejima, položio tu smrt na zemlju i odsekao lovačkim nožem papke sa sve četiri noge. Očistio ih je i vezao na kanap, zatim je kanap vezao na jedan bambusov štap i zabio donji kraj štapa u zemlju blizu jugozapadnog ugla krova tih hejima, da bi se papci osušili na suncu. Sišao je u hejime da se opere i porazgovarao sa nekim ljudima tamo. Popeo se opet uz merdevine i otišao do zapadnih stepenika krova, tražeći mrtvog jelena. Ali na mestu gde ga je ostavio jelena više nije bilo.
<BR>&nbsp;&nbsp;&nbsp;&nbsp;&nbsp;Obišao je ceo krov tih hejima, pa i celo plesalište, žureći i zagledajući svuda. Neki ljudi su ga pozdravili, a on im je rekao ovako: "Jedna smrt šeta na četiri noge, ovde negde. Na koju stranu je otišla?"
<BR>&nbsp;&nbsp;&nbsp;&nbsp;&nbsp;Nasmejali su se.
<BR>&nbsp;&nbsp;&nbsp;&nbsp;&nbsp;"Neki dvonožni kojot se vrzma tu negde", rekao je Modona. "Ako vidite da hoda jedan jelen sa klinastim rogovima, a bez papaka, javite mi!" Otrčao je onda, preko Šarke, do srednjeg zborišta. Cela glumačka družina iz Vakvahe bila je posedala u senku galerije i loža za gledaoce i svi su jeli pljosnati hleb, ovčiji sir i crvene i žute paradajze i pili suvo vino 'Betebes'. Isitut je bila sa njima, jela je i pila. Rekla je: "Znači, tu si ti, čoveče od Plave Gline. Gde ti je brat?"
<BR>&nbsp;&nbsp;&nbsp;&nbsp;&nbsp;"To bih i ja voleo da znam", reče on. Osvrtao se po ložama i galeriji. Na jednom mestu iza galerije bio je roj muva i on pođe tamo, ali muve su se bile navrzle samo na neko pseće govno. Tamo nikakvog jelena nije bilo. Vratio se kod glumaca, pa im je rekao: "Znači, tu ste vi, Dolinci. Da li je iko od vas video da je jedna jelenska smrt prošla ovuda?" Postigao je da mu glas zvuči olako, ali ljutit izraz njegovog lica i tela jasno se video. Ti neznanci nisu se nasmejali. Jedan muškarac uzvratio je učtivo: "Ne, takvu stvar nismo videli."
<BR>&nbsp;&nbsp;&nbsp;&nbsp;&nbsp;"To je bio poklon za vas. Ako ga vidite, uzmite ga, vaš je", reče lovac. Pogledao je Isitut. Ona je jela i nije mu uzvratila pogled. Vratio se na plesalište.
<BR>&nbsp;&nbsp;&nbsp;&nbsp;&nbsp;Ovog puta primetio je izvesne tragove na tlu u podnožju jugozapadne strane krova plavoglinskih hejima. Pomno je zagledao i zapazio da su nešto dalje odatle suve vlati trave polomljene i da su usmerene u jednom pravcu koji se udaljavao od hejima. On pođe tamo. Čak kod obale Reke i to ispod obalskog ruba zemljišta on ugleda nešto belo. Pođe tamo, zureći. Ono belo stvorenje se pomače. Ustade i suoči se sa lovcem. Stajalo je iznad jelenske smrti, koju je do tog trenutka žderalo. To stvorenje pokaza zube i kriknu.
<BR>&nbsp;&nbsp;&nbsp;&nbsp;&nbsp;Modona vide da je to žena u beloj odeći. U glavi mu se sve okrete i on vide da je to bela kuja.
<BR>&nbsp;&nbsp;&nbsp;&nbsp;&nbsp;Sagnuo se, dohvatio nekoliko kamenova i počeo ih bacati snažno, vičući: "Odlazi! Dalje od toga!"
<BR>&nbsp;&nbsp;&nbsp;&nbsp;&nbsp;Jedna kamenica udarila je kučku u glavu, ona je ciknula i pobegla od te smrti, nizvodno, ka stambenim zgradama.
<BR>&nbsp;&nbsp;&nbsp;&nbsp;&nbsp;Majka te kučke bila je hehi, a otac dui, pa je ona bila neobično visoka i jaka; krzno joj bejaše belo, bez imalo druge boje, a oči plavičaste. Kao štene, sprijateljila se sa Hvetom, pa su se zajedno igrale i zajedno odlazile izvan grada, kud god je Hveta išla. Hveta ju je zvala imenom Kucaluna. Posle udaje za Kamedana, Hveta je retko pozivala tu kučku sa sobom u šetnju, ili da joj čuva kuću, a niko drugi je nije dobro poznavao; ona nije htela da se druži ni sa jednim ljudskim bićem osim Hvete, pa je čak i u psećem gradu ostajala namerno sama. Sad je već starila, gubila je oštrinu sluha, a u poslednje vreme je i mršavila. Glad joj je dala snagu da odvuče tu smrt od hejima čak do Reke i već je bila izjela glavninu jednog buta. Zbunjena bolom koji je osećala na mestu gde ju je kamen pogodio, između oka i uha, otrčala je u Telinu, pa između kuća našla Tvrdošljačnu Kuću.
<BR>&nbsp;&nbsp;&nbsp;&nbsp;&nbsp;U Šamšinom domaćinstvu ljudi su čuli grebanje i cviljenje na ulaznim vratima, koja su bili zatvorili da dnevna vrelina ne ulazi. Čuvši taj glas, Fefinum je rekla: "Vratila se! Ona se vratila!" i odmah se pogurila i skunatorila u jedno ćoše sobe, najdalje od vrata.
<BR>&nbsp;&nbsp;&nbsp;&nbsp;&nbsp;Šamša je skočila na noge i rekla jakim glasom: "Igra se dečurlija po tremu, sramota, nikad nije tišina ovde!" Stala je pred svoju kćerku, da je sakrije od Duhee.
<BR>&nbsp;&nbsp;&nbsp;&nbsp;&nbsp;Duhea ih je osmotrila, prišla vratima i otvorila ih dovoljno da baci pogled napolje. Rekla je: "To jedna bela kučka plače ovde. Mislim da je sa ovom kučkom Hveta imala običaj da šeta."
<BR>&nbsp;&nbsp;&nbsp;&nbsp;&nbsp;Šamša je prišla da pogleda. "Da, ali već godinama to nije činila", reče. "Daj da ja to oteram. Ludača, tako da dođe ovde, tako da pokuša da uđe u kuću. Matoro je to i ludo. Marš, marš, ti!" Dohvatila je metlu i gurnula je kroz vrata da udari Kucolunu, ali Duhea je sprečila da se taj udarac dogodi i rekla: "Molim te, sačekaj malo. Meni se čini da je taj pas povređen i da želi pomoć." Izišla je da bolje pogleda Kucoluninu glavu, jer primetila je krv na belom krznu blizu oka. Kucoluna je u prvi mah uzmicala i režala, ali osećajući da se doktorka ne plaši nimalo, stala je mirno. Kad su je doktorkine šake dodirnule, osetila je veliku vlast u njima i nije se bunila dok joj je Duhea pregledala ranu koju je kamen napravio između levog uva i oka.
<BR>&nbsp;&nbsp;&nbsp;&nbsp;&nbsp;Duhea progovori kuji: "Kakva divna stara pas-žena si ti, iako ti je boja za psa nenormalna, više bi ovci odgovarala; a kad pogledamo kakva su ti rebra, stiče se utisak da u poslednje vreme nisi premnogo jela. Pa šta se sad dogodilo, jesi li natrčala na neku granu? Ne, ovo više izgleda kao da su te gađali kamenom i kao da se ti nisi izmakla; to ti nije bilo mudro, stara pas-ženo. Šamšo, da li bih mogla, molim te, dobiti malo vode i jedno čisto platno da njime operem ovu ranu?"
<BR>&nbsp;&nbsp;&nbsp;&nbsp;&nbsp;Stara je, gunđajući, donela činiju vode i neke krpe. "Bezvredna džukela, nikakvog ugleda nema."
<BR>&nbsp;&nbsp;&nbsp;&nbsp;&nbsp;Duhea je očistila ranu. Kucoluna se nije bunila, nego je stajala mirno i strpljivo i malo drhtala u zadnjim nogama. Kad je Duhea završila, kuja je nekoliko puta mahnula repom.
<BR>&nbsp;&nbsp;&nbsp;&nbsp;&nbsp;"Molim te, lezi sad", reče Duhea.
<BR>&nbsp;&nbsp;&nbsp;&nbsp;&nbsp;Kucoluna je pogleda u oči, pa leže i položi glavu na ispružene prednje noge.
<BR>&nbsp;&nbsp;&nbsp;&nbsp;&nbsp;Duhea ju je pogladila po glavi između ušiju. Sad kad je Šamša bila u sobi, Fefinum je prišla vratima da gleda. Duhea im reče: "Možda je pretrpela potres mozga, u nekoj meri. Bio je to jak udarac."
<BR>&nbsp;&nbsp;&nbsp;&nbsp;&nbsp;Šamša upita: "Pa će sad da je obuzmu grčevi, je l' tako?"
<BR>&nbsp;&nbsp;&nbsp;&nbsp;&nbsp;Lekarka reče: "Moglo bi to da se desi. Ali je verovatnije da će ona samo odspavati i probuditi se zdrava, ako joj dopustimo da ostane na nekom mirnom mestu gde je niko neće uznemiravati. Spavanje je čudesno lečenje. Ja ga nemah mnogo, noćas!" Vratila se u kuću, donoseći zdelu i krpe. Fefinum je okrenula leđa i tako ostala i počela da raseca krastavčiće za kiseljenje. Duhea reče: "To je kučka koja je obično išla sa Hvetom, zar ne? Kako ju je ono Hveta zvala?"
<BR>&nbsp;&nbsp;&nbsp;&nbsp;&nbsp;"Ne znam", reče Šamša.
<BR>&nbsp;&nbsp;&nbsp;&nbsp;&nbsp;Fefinum reče, ne okrećući se: "Moja sestra ju je zvala Kucoluna."
<BR>&nbsp;&nbsp;&nbsp;&nbsp;&nbsp;"Meni se čini da je ona došla da nađe Hvetu, ili da nam pomogne da mi nađemo Hvetu", reče Duhea.
<BR>&nbsp;&nbsp;&nbsp;&nbsp;&nbsp;"Ma, to je gluvo, slepo i ludo-blesavo", reče Šamša. "Ne bi to našlo ni mrtvog jelena kad bi se o njega saplelo. U svakom slučaju, ne razumem šta to kažeš o nalaženju moje kćeri. Ko god hoće s njom da razgovara, nek se ispentra na Vakvahu, ne treba nikome pas da mu pokazuje kojim putem se ide uzvodno."
<BR>&nbsp;&nbsp;&nbsp;&nbsp;&nbsp;Dok su žene razgovarale, Zevalica i Kamedan su se popeli stepenicama na trem; čuli su, iza otvorenih vrata, glasove žena. Kamedan je pogledao kučku i ušao u zgradu bez ijedne reči. Zevalica je stao i neko vreme gledao psa. Kucoluna je ležala sa glavom na prednjim nogama i gledala gore, u njega. Repom je blago tupkala po tremu. Zevalica joj tiho reče: "Kucoluno, znaš li ti gde je ona?"
<BR>&nbsp;&nbsp;&nbsp;&nbsp;&nbsp;Kucoluna je zevnula zabrinuto, pokazujući sve svoje žute zube, a onda je zatvorila usta uz jasno i glasno škljocaje, gledajući Zevalicu.
<BR>&nbsp;&nbsp;&nbsp;&nbsp;&nbsp;"E, onda, idemo", reče Zevalica. Pomislio je da kaže svom ocu da kreće u potragu za majkom, ali svi odrasli su pričali u kući, a njemu se nije htelo da bude unutra, među njima. Hteo je opet da vidi onu lekarku, ali ga je bila sramota što se upiškio na njen pod. Nije ušao, nego se zaputio niz stepenice, gledajući preko ramena nazad, u Kucolunu.
<BR>&nbsp;&nbsp;&nbsp;&nbsp;&nbsp;Kucoluna je ustala, skičeći malčice, pokušavajući da uradi ono što joj je Duhea rekla, ali i ono što je Zevalica želeo. Zevnula je još jednom, a onda je, spustivši rep nisko i pomalo mašući njime, kao i pognuvši glavu, krenula za dečkićem. U podnožju stepenica on je stao i čekao da mu ona pokaže kojim putem da krenu. Čekala je, neko vreme i ona, da vidi šta to on hoće, a onda je pošla ka Reci. Zevalica je krenuo naporedo s njom. Kad je zastala, potapšao ju je po leđima i rekao: "Aj' dalje, kuco."I tako oni iziđoše iz grada i odoše, ka severozapadu, u ravnine sa vrbama oko reke, a onda produžiše pored same vode, idući uzvodno.
<BR>
<BR>&nbsp;&nbsp;&nbsp;&nbsp;&nbsp;BELEŠKE:
<BR>
<BR>&nbsp;&nbsp;&nbsp;&nbsp;&nbsp;str. 329# Nije se vratila. Ni te noći, niti uopšte...
<BR>&nbsp;&nbsp;&nbsp;&nbsp;&nbsp;Kamedanov izveštaj o tim događajima odstupa, na više mesta, od priče o noći Hvetinog nestanka koju dobijamo od pripovedača u prvom poglavlju romana.
<BR>
<BR>&nbsp;&nbsp;&nbsp;&nbsp;&nbsp;str. 331# Hvetez - Hvetu?
<BR>&nbsp;&nbsp;&nbsp;&nbsp;&nbsp;Gramatički modalitet Neba i gramatički modalitet Zemlje: "Hvetu kao viziju, ili Hvetu kao prisutno telesno biće?" Dijalog u tom odlomku bio je u četvorostopnom versifikacijskom metru.
<BR>
<BR>&nbsp;&nbsp;&nbsp;&nbsp;&nbsp;str. 336# Majka te kučke bila je hehi, a otac dui...
<BR>&nbsp;&nbsp;&nbsp;&nbsp;&nbsp;Sorte pasa; vidi tekst 'Neki od drugih naroda u Dolini' u Zaleđu knjige.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
