<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VODENIČAR
<P>&nbsp;&nbsp;&nbsp;&nbsp;&nbsp;Mlinar vodenice kod Čamavatsa na Reci rekao je jednoj ženi Crvene Tugle koja je došla da se njen kukuruz izmelje u brašno: "Čekaj ovde, ispred vodenice. Ne ulazi unutra."
<BR>&nbsp;&nbsp;&nbsp;&nbsp;&nbsp;Ta žena je bila došla sama iz grada. Padala je kiša, duvao je hladan vetar, a ona nije imala ni kaput ni šal. Rekla je: "Dozvoli mi da samo stojim u vratima dok čekam."
<BR>&nbsp;&nbsp;&nbsp;&nbsp;&nbsp;Vodeničar je rekao: "Vrlo dobro. Čekaj u vratima, ali ne ulazi unutra i leđima budi okrenuta prostoriji, a licem napolje."
<BR>&nbsp;&nbsp;&nbsp;&nbsp;&nbsp;Ona je stala u ulazna vrata njegove kuće-vodenice, a on je uzeo njenu vreću kukuruza i poneo je unutra, do mlinskih kamenova. Ona je čekala. Hladan vetar ulazio je kroz vrata. Na ognjištu sobe iza nje gorela je vatra. Ona je mislila: "Zar bi ikakve štete bilo ako uđem i stanem tamo?"
<BR>&nbsp;&nbsp;&nbsp;&nbsp;&nbsp;Uskoro je ušla u sobu i stala blizu vatre; ali ušla je natraške, lica okrenutog ka vratima. Stajala je leđima ka vatri.
<BR>&nbsp;&nbsp;&nbsp;&nbsp;&nbsp;Mlinar dođe kroz svoju kuću-vodenicu, iza nje. On reče: "Mleh vasceli dan; kamen se pregrejao i ja ne mogu mleti tvoj kukuruz danas. Vrati se po njega sutra."
<BR>&nbsp;&nbsp;&nbsp;&nbsp;&nbsp;Ženi se nije išlo nazad u grad po vetru i kiši. Ona reče: "Pričekaću da se tvoj mlinski kamen ohladi."
<BR>&nbsp;&nbsp;&nbsp;&nbsp;&nbsp;Na to će vodeničar: "Dobro, čekaj u ovoj sobi, ali u onu drugu da ne ulaziš, a licem stalno da budeš okrenuta napolje."
<BR>&nbsp;&nbsp;&nbsp;&nbsp;&nbsp;Vratio se u unutrašnjost vodenice. Žena je dugo i dugo u ognjišnoj sobi čekala i nije čula ništa osim kako reka teče, kiša pada, a mlinski točak, onaj sa lopaticama, se vrti. Razmišljala je: 'Zar bi ikakve štete bilo ako uđem u drugu sobu?'
<BR>&nbsp;&nbsp;&nbsp;&nbsp;&nbsp;Uskoro je ušla u tu drugu, unutrašnju sobu, da vidi šta tamo ima. A tamo ničeg nije bilo osim posteljine umotane u valjak i jedne knjige pokraj posteljine. Žena uze knjigu i otvori je. Na stranici koju je otvorila ništa pisalo nije, osim jedne reči, a ta jedna je bila njeno ime.
<BR>&nbsp;&nbsp;&nbsp;&nbsp;&nbsp;Videći to, uplašila se. Ostavila je knjigu i pošla u ognjišnu sobu, namerna da iz vodenice ode; ali se vodeničar na vratima isprečio. Ona je potrčala natrag u unutrašnju sobu, a on uđe za njom, pa veli: "Odmotaj krevetninu."
<BR>&nbsp;&nbsp;&nbsp;&nbsp;&nbsp;Odmota ona krevetninu i namesti za leganje. On joj reče da legne na krevet, a ona leže. Plašila ga se, iako joj on nikakav bol nije činio. Onda on leže sa njom. Kad je to bilo urađeno, on ustade, nag, i knjigu joj dade, zboreći ovako: "Ovo je tvoje." Ona je uze i poče stranice okretati. Na svakoj stranici samo je njeno ime bilo napisano i nijedna druga reč.
<BR>&nbsp;&nbsp;&nbsp;&nbsp;&nbsp;Vodeničar iz te sobe iziđe. Ona začuje okretanje vodeničnog točka. Pričvrsti odeću na sebe pa istrči iz kuće. Osvrne se i vidi kako se visoki točak vodenični na kiši vrti. A voda sa njegovih lopatica teče crvena.
<BR>&nbsp;&nbsp;&nbsp;&nbsp;&nbsp;Onda je ona otrčala u grad, vičući. Ljudi su otišli u Čamavats, do vodenice. Našli su vodeničara. Bio se u vodenično kolo bacio, pa ga je točak zahvatio i zgnječio. I još se okretao. Posle toga, tu vodenicu spališe, a mlinsko kamenje polomiše. Sad ne postoji mesto zvano Čamavats.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
