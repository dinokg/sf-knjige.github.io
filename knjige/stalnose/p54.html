<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PAS NA VRATIMA
<P>&nbsp;&nbsp;&nbsp;&nbsp;&nbsp;Zapis o jednoj viziji, dat hejimama Crvene Tugle u Vakvahi kao pismena ponuda, nepotpisan.
<BR>
<BR>&nbsp;&nbsp;&nbsp;&nbsp;&nbsp;Bio sam u gradu koji je bio u Dolini, ali ipak nije bio jedan od devet dolinskih gradova, nego neki drugi, meni nepoznati grad. Znao sam da živim u nekoj kući u tom gradu, ali nisam uspevao da je nađem. Otišao sam na zborište, a onda i na plesalište, sa namerom da uđem u crvenotuglene hejime. Na plesalištu nije bilo pet hejima nego samo četiri, pa nisam znao koje su moje. Rekoh jednoj osobi tamo: "Gde su ostale hejime?" Ta osoba je rekla: "Iza tebe." Okrenuo sam se i video kako neki pas odlazi trkom između visokih krovova hejima. Dovde sam pričao ono što sam sanjao u snu.
<BR>&nbsp;&nbsp;&nbsp;&nbsp;&nbsp;Probudio sam se i krenuo za tim psom. Dospeo sam do nekog dubokog bunara koji je bio obzidan kamenom. Položio sam šake na rub kružnog zaštitnog zidića bunara, zagledao sam se dole u bunar i video nebo. Stajao sam između jednog neba gore i jednog neba dole i uzviknuo sam: "Moraju li sve stvari da se završe?"
<BR>&nbsp;&nbsp;&nbsp;&nbsp;&nbsp;Odgovor je bio: "Moraju."
<BR>&nbsp;&nbsp;&nbsp;&nbsp;&nbsp;"Mora li moj grad da padne?"
<BR>&nbsp;&nbsp;&nbsp;&nbsp;&nbsp;"Već pada."
<BR>&nbsp;&nbsp;&nbsp;&nbsp;&nbsp;"Moraju li plesovi biti zaboravljeni?"
<BR>&nbsp;&nbsp;&nbsp;&nbsp;&nbsp;"Zaboravljeni su."
<BR>&nbsp;&nbsp;&nbsp;&nbsp;&nbsp;Vazduh je potamneo, zemljotres je uzdrmao zidove. Kuće su popadale, prašina je zaklonila planine i sunce, strašna hladnoća uvukla se u vazduh. Kriknuo sam: "Je li svet došao do svoga kraja?"
<BR>&nbsp;&nbsp;&nbsp;&nbsp;&nbsp;Odgovor je bio: "Kraja nema."
<BR>&nbsp;&nbsp;&nbsp;&nbsp;&nbsp;"Moj grad je uništen!"
<BR>&nbsp;&nbsp;&nbsp;&nbsp;&nbsp;"Već se gradi."
<BR>&nbsp;&nbsp;&nbsp;&nbsp;&nbsp;"Moram umreti i zaboraviti sve što znadoh!"
<BR>&nbsp;&nbsp;&nbsp;&nbsp;&nbsp;"Sećaj se."
<BR>&nbsp;&nbsp;&nbsp;&nbsp;&nbsp;Onda je onaj pas došao do mene, kroz prašinu i mrak i hladnoću, noseći u ustima vrećicu ispletenu od trave.
<BR>&nbsp;&nbsp;&nbsp;&nbsp;&nbsp;U njoj su bile duše ljudskih bića celog sveta, sitne kao semenke mirođije ili čie, vrlo male i crne.
<BR>&nbsp;&nbsp;&nbsp;&nbsp;&nbsp;Uzeo sam vrećicu i pošao sa psom. Nebo se počelo raščišćavati, a vazduh je postajao bled; tada sam video da su se planine srušile. Tamo gde su bile i gde je bila Dolina, sad se nalazila velika ravnica. Tom ravnicom sam hodao ka severoistoku sa psom, okružen mnogim narodima. Svako je nosio po jednu vrećicu sličnu mojoj. U nekim vrećicama bile su semenke, a u drugim kamenčići. Kamenčići su u svom međusobnom trenju šaputali, govoreći: "Na kraju nema kraja. Da bi pomoću nas gradio, pomoću nas razgrađuj." Razumevši ih, zaboravljenog svog puta sam se setio i tako dopešačio pored vrba Reke do mog grada, Telina-nae, pa pored hejima Crvene Tugle do vrata moje kuće. Ali pred njima je stajao onaj pas, režeći i nije me pustio da uđem.
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
