<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>O JEDNOM SASTANKU NA KOME SE GOVORILO O RATNICIMA
<P>&nbsp;&nbsp;&nbsp;&nbsp;&nbsp;Arhivima Madrone u Vakvahi i Berzi, dao Medvedar iz Crvene Tugle Telina-nae, član Lekarske Lože.
<BR>
<BR>&nbsp;&nbsp;&nbsp;&nbsp;&nbsp;Štampana beleška odneta u sve gradove:
<BR>&nbsp;&nbsp;&nbsp;&nbsp;&nbsp;Biće narodni sastanak na Zaravni Topola, 201. dana, da se razgovara o Loži Ratnika. Mi ćemo biti tamo: Postojan od Kastohe, Bira i Crveno Drvo od Teline, Sivi Konj od Čukulmasa.
<BR>
<BR>&nbsp;&nbsp;&nbsp;&nbsp;&nbsp;Šta je Postojan od Kastohe rekao na sastanku:
<BR>&nbsp;&nbsp;&nbsp;&nbsp;&nbsp;Ljudi iz Lože Ratnika i Lože Jagnjeta verovatno se neće složiti sa ovim što ću reći. Oni će to poricati, pa ćemo imati raspravu i neslogu. Pošto mnogi od nas ne vole raspravu i izbegavaju neslogu, nismo dosad govorili ovo što ći reći, a ne govoreći, bili smo slabi i nemarni. Vreme je sada, na ovom mestu, da se o tim stvarima govori glasno. Ja sad kažem ovo:
<BR>&nbsp;&nbsp;&nbsp;&nbsp;&nbsp;Ljudi Kondora, oni koji su nam iz tog naroda dolazili, bolesni su. Njihove glave su okrenute unazad. Dopustili smo da kužni ljudi uđu u našu kuću. To nije trebalo dozvoliti i to ubuduće dozvoljavati nećemo. Ali, čujte! Ljudi u Loži Ratnika i neki u Loži Jagnjeta zarazili su se. Oni su bolesni. Možda su voljni da budu lečeni, da budu isceljeni. Ako ne, ako žele da žive bolesni, moraće da odu tamo gde ta bolest jeste, u zemlju iz koje su pripadnici tog naroda dolazili, na ravnice lave severno od Mračne Reke, i moraće da ostanu tamo. Eto, ja to kažem; to je odlučeno u razgovoru sa ovim ljudima koji su ovamo došli sa mnom i u čije ime sam govorio.
<BR>
<BR>&nbsp;&nbsp;&nbsp;&nbsp;&nbsp;Šta su govorili neki drugi:
<BR>&nbsp;&nbsp;&nbsp;&nbsp;&nbsp;Četvoro ljudi će zatvoriti Dolinu?
<BR>&nbsp;&nbsp;&nbsp;&nbsp;&nbsp;Četvoro ljudi će otvoriti raspravu.
<BR>&nbsp;&nbsp;&nbsp;&nbsp;&nbsp;Ko je bolestan? Bolesni su oni koji govore o isterivanju ljudi iz njihovih kuća, njihovih gradova, njihove Doline! To je govor iz obolele glave!
<BR>&nbsp;&nbsp;&nbsp;&nbsp;&nbsp;Da, ko je bolestan? Bolesni su oni koji se boje borbe!
<BR>&nbsp;&nbsp;&nbsp;&nbsp;&nbsp;U prirodi je te bolesti da samu sebe ne vidi. Upravo to neznanje i jeste ta bolest sama.
<BR>&nbsp;&nbsp;&nbsp;&nbsp;&nbsp;Ta tvrdnja jede samu sebe! Ako je bolest nedostatak čovekovog uviđanja da je bolestan, onda kako znaš da nisi ti bolestan?
<BR>&nbsp;&nbsp;&nbsp;&nbsp;&nbsp;Ma, ti ćeš mu reći da li je bolestan - napravićeš od njega Ratnika, duvaćeš duvanski dim na njega i daćeš mu neko bolesno ime - Beda, ili Smrdi, ili Proliv!
<BR>&nbsp;&nbsp;&nbsp;&nbsp;&nbsp;Čujte, nerazumno zborite. Nema koristi od gneva. Ne možeš reći šta je bolest dok ne ozdraviš. Slabost sebe naziva jakom, ali snaga sebe naziva nejakom; slava sebe naziva gnusnom, a mirotvorac sebe naziva ratnikom. Čujte: samo ratnik može da napravi mir.
<BR>&nbsp;&nbsp;&nbsp;&nbsp;&nbsp;Niko ne pravi mir. Mir jeste. Šta ti misliš, ko si ti, da praviš mir? Planina, Ličnost Duge, Kojota?
<BR>&nbsp;&nbsp;&nbsp;&nbsp;&nbsp;Stišajte se, vi narode. Hoću da me slušate i čujete. Ne stidim se što sam Ratnik. Vi hoćete da se ja toga stidim, ali to je nemoguće. Našao sam u Loži Ratnika snagu i znanje koji su mi bili potrebni i bio bih voljan da to podelim sa vama ako biste me pustili.
<BR>&nbsp;&nbsp;&nbsp;&nbsp;&nbsp;Ne stidim se što sam Ratnik! To je moj ponos! Vi, ljudi, tamo, pa vi ste bolesnici, umirete, a ne znate to. Jedete i pijete i plešete i pričate i spavate i umirete i od vas nema ništa, kao mravi ili buve ili komarci, vaš život je ništa, nikud ne ide, ponovo i ponovo i ponovo nigde ne stiže! Nismo bube, mi smo ljudski narod. Služimo višoj svrsi.
<BR>&nbsp;&nbsp;&nbsp;&nbsp;&nbsp;Kojoj? Kojoj svrsi? Čijoj svrsi? Čuj njega! To govori Veliki Gazda! "Ja služim, ja jedem govna", tako Veliki Gazda kaže. "Ja sam bolji od svega drugog, ja ću živeti zauvek, sve ostalo je sranje!"
<BR>&nbsp;&nbsp;&nbsp;&nbsp;&nbsp;Čujte. Ako ste vi mudraci smatrali da smo mi bolesni, zašto niste zatražili od nas da dođemo u Lekarsku Ložu?
<BR>&nbsp;&nbsp;&nbsp;&nbsp;&nbsp;Znaš da neželjeni lek ne leči.
<BR>&nbsp;&nbsp;&nbsp;&nbsp;&nbsp;Moraš plesati da bi plesač bio.
<BR>&nbsp;&nbsp;&nbsp;&nbsp;&nbsp;Aha - i ratovati da bi ratnik bio!
<BR>&nbsp;&nbsp;&nbsp;&nbsp;&nbsp;Ratovati protiv koga? Protiv vaših majki?
<BR>&nbsp;&nbsp;&nbsp;&nbsp;&nbsp;Nije Loža Ratnika odobrila da Kondorci dođu ovde i borave ovde i da dolaze opet. Kad oni opet dođu, bićemo spremni, mi, a ne vi, da ih oteramo. Zašto smo Ratnici? Zato što su oni poveli rat! Vi ste ih puštali da dolaze i odlaze kako ih volja, a sad pričate tu o bolesti, sramotite sopstveni narod. A niste nas slušali. Mi smo od početka govorili da ćemo ih oterati i da ih više nećemo pustiti unutra. Sad kažete da ćete vi postići to isto.
<BR>&nbsp;&nbsp;&nbsp;&nbsp;&nbsp;Da, ja to kažem, ali ne kažem to kao Ratnik.
<BR>&nbsp;&nbsp;&nbsp;&nbsp;&nbsp;Sa čime ćete onda stupiti pred Kondorce? Sa pesmama i plesovima?
<BR>&nbsp;&nbsp;&nbsp;&nbsp;&nbsp;Ja vatru ne gasim šibicom, Ratniče.
<BR>&nbsp;&nbsp;&nbsp;&nbsp;&nbsp;Samo sila može potući silnike, Govorniče.
<BR>&nbsp;&nbsp;&nbsp;&nbsp;&nbsp;Ratniče, ako želiš rat, moraš ga povesti protiv nas, tvog sopstvenog naroda i protiv onih naroda koji su na našim poljima i u našim stajama i protiv divljih naroda i protiv svakog drveta u našim voćnjacima i svake loze u našim vinogradima i svake vlati trave i svakog kamena i svake čestice prašine u Dolini Reke. To je prva bitka tog rata. Dozvolili ste sebi da vas uhvati Bolest Čoveka i sad hoćete da razbolite i nas: a sada vi morate birati da li ćete biti ubijeni ili izlečeni ili isterani napolje.
<BR>
<BR>&nbsp;&nbsp;&nbsp;&nbsp;&nbsp;To je rekao Postojan, a mnogi drugi ljudi su rekli:
<BR>&nbsp;&nbsp;&nbsp;&nbsp;&nbsp;Stene govore tim glasom. Zemlja i Reka te reči kazuju. Govori baš-Lav, govori baš-Medved. Slušajte!
<BR>
<BR>&nbsp;&nbsp;&nbsp;&nbsp;&nbsp;Opis onoga što se posle dešavalo:
<BR>&nbsp;&nbsp;&nbsp;&nbsp;&nbsp;Posle tog govora Postojanog bila je pauza zato što su na sastanak počeli da stižu i drugi ljudi.
<BR>&nbsp;&nbsp;&nbsp;&nbsp;&nbsp;Uveče su ljudi opet istupili da govore o Loži Ratnika, pohvalno ili pogrdno i da raspravljaju o onome što su drugi već rekli. Posle toga sastanak je potrajao četiri dana, mnogi su dolazili i odlazili iz gradova sa hranom i delili hranu sa onima koji su ostajali na Zaravni. Mnogo se govorilo o ljudskoj duši i ljudskom umu i o bolesti i svetosti. O svim onim stvarima koje su u Loži Ratnika i Loži Jagnjeta bile držane u tajnosti, sad su članovi tih loža progovorili, sve su objasnili i tajne više nije bilo. Mnogi ljudi su, čuvši te stvari, rekli da su umovi Ratnika uistinu oboleli. Neki Ratnici su prišli i odrekli se svog članstva u toj Loži. Njihovi govori postali su vrlo strastveni. Neki iz Madronske Lože i Hoda Uz iz Serpentine Vakvahe, govornica tih hejima, rekoše da je bolje da čovek ne grdi javno ono što je radio tajno i da se jedna stvar okončava najbolje na taj način da tu stvar samo ostaviš i udaljiš se od nje. Uzbuđenje se, na ovaj ili onaj način, postepeno smirilo, mnogi su počeli da se pridružuju dugim bubanj-plesovima, zato što je bilo toliko ljudi na okupu i zato što je vreme bilo prijatno i što je bilo mnogo uzburkanih osećanja i zato što je bilo prisutno nekoliko veoma dobrih bubnjara. Ipak je više od stotinu muškaraca i žena uporno ostalo pri ratničkim načinima i nastavilo da govori u prilog tome. U njihovo ime, Lobanja od Telina-nae rekao je ovo:
<BR>
<BR>&nbsp;&nbsp;&nbsp;&nbsp;&nbsp;Lobanjin govor:
<BR>&nbsp;&nbsp;&nbsp;&nbsp;&nbsp;Kažete da smo bolesni, smrtno bolesni, da umiremo od svoje bolesti. Kažete da se plašite naše bolesti. Neka tako bude. Onda ja kažem ovo: naša bolest je naša ljudskost. Biti ljudsko biće znači biti bolestan. Lavu je dobro, jastrebu je dobro, hrastu je dobro, oni žive i umiru u umnosti svetog i ne moraju se brinuti. Ali od nas je svetost povukla svoje staranje; u nama je um svetog. Zato sve radimo pažljivo i sav je naš napor da budemo umni, a opet nismo celi. Nismo zdravi i ne ide nam dobro. Ovo poricati, glupost je nemarna i bezumna! Kažete da se ljudska bića ne razlikuju od drugih životinja niti od biljaka. Nazivate sebe zemljom i kamenjem. Poričete da ste iz te družine izbačeni, poričete da duša čoveka nema kuću na zemlji. Glumite, zidate kuće od želje i mašte, ali ne možete živeti u njima. Nema stanovanja u njima. A za svoje poricanje, svoje laganje, svoje traženje lagodnosti, bićete kažnjeni. Dan te kazne je dan rata. Samo rat je iskupljenje; samo će ratnik pobednik znati istinu i znajući istinu živeće večno. Jer u bolesti je naše zdravlje, u ratu naš mir, za nas postoji samo jedno, Jedan Iznad Svih Osoba, izvan koga nema ni zdravlja, ni mira, ni života, ničeg!
<BR>
<BR>&nbsp;&nbsp;&nbsp;&nbsp;&nbsp;Posle Lobanjinog govora
<BR>&nbsp;&nbsp;&nbsp;&nbsp;&nbsp;Lobanjinom govoru niko nije neposredno odgovorio. Neki su plakali, neki su bili uplašeni, drugi veoma ljuti što su čuli da jedna osoba govori to što je Lobanja rekao. Osećanja su se toliko razbuktala da su Postojan, Hoda Uz, Opsidijan od Unmalina i drugi voditelji sastanka više voleli da oćute nego da odgovore, da ne bi bilo nasilja. Samo je jedna pevačica Klovnova Krvi iz Čumoa počela da peva:
<BR>
<BR>&nbsp;&nbsp;&nbsp;&nbsp;&nbsp;"Izvan Jednog stvarno ničeg nema,
<BR>&nbsp;&nbsp;&nbsp;&nbsp;&nbsp;ničeg osim kojota i žena."
<BR>
<BR>&nbsp;&nbsp;&nbsp;&nbsp;&nbsp;Opsidijan od Unmalina joj reče da skloni tu pesmu i ona tako učini, ali mnogi ljudi su je čuli i posle pevali. Onda se Hoda Uz obratila Lobanji i drugim Ratnicima, govoreći da je po njenom mišljenju otvoreni sastanak potrajao dovoljno dugo i pozvavši Ratnike da pođu gore u Vakvahu da se tamo nastave razgovori i dogovori šta je najbolje raditi. Ratnici su odbili da dođu u Vakvahu, govorili su da hoće da razgovaraju između sebe, a ne sa drugima. Postojan je rekao da treba da učine kako sami odaberu.
<BR>&nbsp;&nbsp;&nbsp;&nbsp;&nbsp;Neki iz Madronske Lože smatrali su da Postojan i Hoda Uz nisu dovoljno pažljivi; rekoše da oni koji odbijaju da razgovorima idu ka sporazumu i koji pristaju na razgovore samo kad se drugi ljudi slažu s njima treba da napuste Dolinu i da odu kod Baš-Kondora na razgovore, jer se on sa njima slaže. Između te grupe i ljudi oko Postojanog došlo je do reči - i to vrućih. Ratnici su gledali njihovu svađu, klimali su glavama i smeškali se.
<BR>
<BR>&nbsp;&nbsp;&nbsp;&nbsp;&nbsp;Rasprava i njen kraj
<BR>&nbsp;&nbsp;&nbsp;&nbsp;&nbsp;Sokolov Klik iz Sinšana reče: "Ako neće da razgovaraju, moraju da idu, a ako neće da idu, biće oterani!" Uzdigao je štap od drveta madrone koji je, kao govornik, nosio.
<BR>&nbsp;&nbsp;&nbsp;&nbsp;&nbsp;Postojan, u gnevu, reče: "Ako ih teraš, ideš i ti sa njima, gonilac sa gonjenima, batinaš sa bijenima!" Pošao je ka Sokolovom Kliku.
<BR>&nbsp;&nbsp;&nbsp;&nbsp;&nbsp;Hoda Uz je rekla: "Bolest nas govori."
<BR>&nbsp;&nbsp;&nbsp;&nbsp;&nbsp;Svi su to čuli. Sokolov Klik je odbacio štap. Neko vreme su svi ćutali. Uskoro Sokolov Klik reče: "Otišli su."
<BR>&nbsp;&nbsp;&nbsp;&nbsp;&nbsp;Hoda Uz reče: "Da, rekla bih da sad idu."
<BR>&nbsp;&nbsp;&nbsp;&nbsp;&nbsp;Postojan reče: "Loše sam govorio. Sad ću neko vreme da ćutim." Sišao je do Reke da se opere i da bude sam. Počeše i drugi da silaze do Reke, ili da se vraćaju u svoje gradove, ostavljajući Ratnike na tom mestu gde su i bili, pored šumice topola.
<BR>&nbsp;&nbsp;&nbsp;&nbsp;&nbsp;Sledećeg dana i Ratnici su pošli kući, u svoje gradove.
<BR>&nbsp;&nbsp;&nbsp;&nbsp;&nbsp;To je bio kraj te Lože u Dolini. Zaista je otišla.
<BR>
<BR>&nbsp;&nbsp;&nbsp;&nbsp;&nbsp;Zašto sam napisao ovo
<BR>&nbsp;&nbsp;&nbsp;&nbsp;&nbsp;Neki od muškaraca koji su bili Ratnici otišli su posle tog sastanka u Zemlju Mračne Reke da žive sa kondorskim narodom. Njih dvadeset četvorica odoše te godine, pa još nekoliko drugih sledeće, nisam siguran koliko. Nijedna žena nije otišla. U Sinšanu je postojala neka žena koja je ranije bila u toj zemlji, sa svojim ocem koji je bio Kondorac. Ona se posle nekoliko godina vratila. Pisala je o svom životu, da bi ispričala o tom narodu. Ne verujem da je mnogo šta drugo ikada napisano o tim vremenima kad su Kondorci dolazili u Dolinu i kad je nastala Ratnička Loža. Na sastanku na Zaravni Topola bio sam kao vrlo mlad čovek, ali sam o njemu celog života mnogo razmišljao. Mi izbegavamo da govorimo o bolesti kad se osećamo dobro, ali to je, ipak, predrasuda. Gledajući umno stvari o kojima se govorilo na tom sastanku, zaključio sam da je Bolest Čoveka nalik na mutirajuće viruse i nalik na toksine: ona će uvek biti prisutna u nekom obliku, ili će je sa drugih mesta donositi putnici i doseljenici - prema tome uvek će postojati opasnost od zaraze. Istina je ono što su ljudi oboleli od nje kazali: to je bolest naše ljudskosti i to strašna. Bilo bi nam nemudro da zaboravimo Ratnike i reči izrečene na Zaravni Topola, jer u tom slučaju moglo bi se desiti da sve to mora da se govori i radi iz početka.
</P></TD></TR></TABLE>
<P class="next">
<A HREF=p65.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
