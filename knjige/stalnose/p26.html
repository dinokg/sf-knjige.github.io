<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RAT SA SVINJSKIM NARODOM
<P>&nbsp;&nbsp;&nbsp;&nbsp;&nbsp;Napisao Jaki iz Žute Tugle u Tahas Tuhasu i dao biblioteci tamošnjih hejima.
<BR>
<BR>&nbsp;&nbsp;&nbsp;&nbsp;&nbsp;Svinjski Narod bio je s one druge, spoljne strane Gore Lešinarske, u šumarcima živohrastova. Bilo je više pripadnika tog naroda nego što je uobičajeno, a i zadržali su se duže. I kad smo mi otplesali Svet, oni su još bili tamo. Njihove svinje razmilele su se po čitavoj lovnoj strani. Ljudi iz Lože Lovora počeli su odlaziti tamo, da motre na njih. Pročešljali su ceo taj kraj. Govornik te Lože bio je Orao Sna. On je razgovarao sa ljudima u Pet Kuća, a onda je otišao na ono mesto na Lešinarskom potoku gde su se Svinjovci bili ulogorili. Prišao im je učtivo i zatražio da govori. Oni mu rekoše: "Govori."
<BR>&nbsp;&nbsp;&nbsp;&nbsp;&nbsp;On reče: "Naši lovci će pogrešiti, pa će misliti od vaših svinja da su jeleni, ako pustite da one jurcaju po našim lovnim šumama."
<BR>&nbsp;&nbsp;&nbsp;&nbsp;&nbsp;Jedna Svinjovka progovorila je u njihovo ime. Bilo joj je oko sedamnaest godina. Rekla je: "Zar vaši lovci ne mogu razlikovati svinju od jelena?"
<BR>&nbsp;&nbsp;&nbsp;&nbsp;&nbsp;On reče: "Ne mogu uvek."
<BR>&nbsp;&nbsp;&nbsp;&nbsp;&nbsp;Ona reče: "Evo kako se razlika može videti: jeleni beže, svinje ne."
<BR>&nbsp;&nbsp;&nbsp;&nbsp;&nbsp;On reče: "Kazaću mojim lovcima to."
<BR>&nbsp;&nbsp;&nbsp;&nbsp;&nbsp;Kad se Orao Sna vratio kući i kad je ispričao šta je bilo, naljutili su se i ljudi iz Lože Lovorove i drugi koji su lovili. Uveče smo se sastali na zborištu i dogovorili se da povedemo rat protiv Svinjskog naroda, posle Meseca. Niko nije progovorio protiv toga.
<BR>&nbsp;&nbsp;&nbsp;&nbsp;&nbsp;Orao Sna se vratio sa mnom i sa Šumarom u logor Svinjonaroda, da im saopšti odluku. Ušli smo učtivo i jeli smo sa njima. Bilo je u logoru, tada, oko šezdesetoro ljudi, a ostali su bili napolju, sakupljali su plodove ili su išli za krdima svinja. Taj narod ne lovi mnogo i nikad ne obrađuje zemlju. Dobru večeru su nam dali, svinjetinu i raznovrsnu salatu sa borovim oraščićima. Svinja je bilo posvuda, a deca i prasići su zajedno jurcali unaokolo i zajedno cičali. Bio je tu i jedan ogroman crveni vepar na dugačkom kaišu. Pre nego što jedeš, morao si otići i staviti deo svoje hrane u jedan udubljeni, izrezbareni blok lovorovog drveta, za njega. I odeća i šatori Svinjonaroda bili su od štavljene svinjske kože, ali na različite načine štavljene, nekiput sa dlakom neskinutom, a neki put sa takvom finoćom da je koža bila poput mekog pamučnog platna. S njihove strane ponajviše je govorila ta žena, koja je znala naš jezik. Kad su svi jeli, sedeli smo još neko vreme u krugu i držali se učtivo, a onda je Orao Sna izvukao lulu i duvan, pa rekao: "Hoćete li pušiti sa nama?"
<BR>&nbsp;&nbsp;&nbsp;&nbsp;&nbsp;Jedan Svinjovac reče: "Da, ja hoću", na njihovom svinjovačkom jeziku, a to rekoše i ostali. Sve u svemu, trideset jedan Svinjovac je prišao da puši sa nama, sve muškarci, nijedna žena. Pušili smo tu lulu i mi, a onda smo imenovali i druge sa kojima smo je ranije pušili, uz svaki dim po jedno ime, tako da ukupno nabrojismo četiri žene i trinaest muškaraca. Toliki je bio ukupan broj onih koji su pristali da ratuju.
<BR>&nbsp;&nbsp;&nbsp;&nbsp;&nbsp;Orao Sna je razgovarao sa prvim od svinjovskih pušača lule, posredstvom te žene koja je govorila i našim jezikom, pa su se dogovorili da rat počne o mladom mesecu posle Plesa Meseca i to u Dolini Trule Stene. Na ovo smo morali pristati, a svaki Svinjovac je potezao po jedan dim, pa nam vraćao lulu, svaki put. Samo trojica nas bilo je za toliko mnoštvo dimova. Ja sam bio pijan kad sam ustao, a na povratku kući nekoliko puta sam povraćao. Šumar isto tako. Orao Sna je pušio i ranije.
<BR>&nbsp;&nbsp;&nbsp;&nbsp;&nbsp;Pre Meseca pripremili smo oružje i municiju, a ljudi koji su ranije vodili ratove razgovarali su sa nama i obučavali nas. Dok se u Tahas Tuhasu plesao Mesec, mi smo podigli ratnu kolibu na proplanku Kehek, na pola puta uz Goru Lešinarsku; tamo smo se nastanili, postili smo, pušili, vežbali i pevali pesme koje samo ratnici mogu pevati. Za sve to vreme, nikome nije bilo dopušteno da ide u Dolinu Trule Stene. Ljudi iz naših domaćinstava donosili su nam hranu gore, do Keheka, ali mi smo postili sve više. Posle četiri dana živeli smo od dima i vode. Posle devet dana živeli smo od vatre.
<BR>&nbsp;&nbsp;&nbsp;&nbsp;&nbsp;Ovo su imena ratnika koji su se borili u ratu sa Svinjonarodom u Dolini Trule Stene, na početku suve sezone:
<BR>
<BR>&nbsp;&nbsp;&nbsp;&nbsp;&nbsp;Orao Sna, govornik za Ložu Lovorovu.
<BR>&nbsp;&nbsp;&nbsp;&nbsp;&nbsp;Šumar.
<BR>&nbsp;&nbsp;&nbsp;&nbsp;&nbsp;Jaki.
<BR>&nbsp;&nbsp;&nbsp;&nbsp;&nbsp;Zviždač.
<BR>&nbsp;&nbsp;&nbsp;&nbsp;&nbsp;Tojona.
<BR>&nbsp;&nbsp;&nbsp;&nbsp;&nbsp;Sin Sunca. To šestoro, iz Kuće Žute Tugle.
<BR>&nbsp;&nbsp;&nbsp;&nbsp;&nbsp;Planine Sna.
<BR>&nbsp;&nbsp;&nbsp;&nbsp;&nbsp;Zvečar. Ta dvojica iz Crvene Tugle.
<BR>&nbsp;&nbsp;&nbsp;&nbsp;&nbsp;Srećnoruki.
<BR>&nbsp;&nbsp;&nbsp;&nbsp;&nbsp;Oliv, bibliotekar hejima Plave Gline.
<BR>&nbsp;&nbsp;&nbsp;&nbsp;&nbsp;Sin Dajke Roze.
<BR>&nbsp;&nbsp;&nbsp;&nbsp;&nbsp;Sin Dajke Pumoigračice. Ta četvorica iz Kuće Plave Gline.
<BR>&nbsp;&nbsp;&nbsp;&nbsp;&nbsp;Crna.
<BR>&nbsp;&nbsp;&nbsp;&nbsp;&nbsp;Gleda Zvezde.
<BR>&nbsp;&nbsp;&nbsp;&nbsp;&nbsp;Zvezda Krvi. To troje iz Opsidijana.
<BR>&nbsp;&nbsp;&nbsp;&nbsp;&nbsp;Zahvalna.
<BR>&nbsp;&nbsp;&nbsp;&nbsp;&nbsp;Kedar.
<BR>&nbsp;&nbsp;&nbsp;&nbsp;&nbsp;Kamenples, čovek star sedamdeset šest godina.
<BR>&nbsp;&nbsp;&nbsp;&nbsp;&nbsp;Tišina, čovek šumac.
<BR>&nbsp;&nbsp;&nbsp;&nbsp;&nbsp;Dobrobirac. To petoro iz Treće Kuće.
<BR>
<BR>&nbsp;&nbsp;&nbsp;&nbsp;&nbsp;Trideset jedan Svinjovac je pušio sa nama i svi su bili muškarci. Ne znam ime nijednoga.
<BR>&nbsp;&nbsp;&nbsp;&nbsp;&nbsp;Krenuli smo ka Dolini Trule Stene kasno jednog popodneva, kad je došao onaj pravi dan. Kad smo došli do drveća na grebenu koji se diže iznad te doline, mladi mesec je zalazio, a mi smo naložili vatru i počeli pevati. Svinjski narod bio je na drugom grebenu, s druge strane te doline i založio je vatre tamo. Oni su stvarali zvuke kao kad svinje ciče. Mi smo pušili, pevali i vikali na njih, da bi oni cele noći bili budni. Govorili smo im kako ćemo ih ubiti. Oni nisu pevali, samo su groktali i cičali, a nas je to ljutilo.
<BR>&nbsp;&nbsp;&nbsp;&nbsp;&nbsp;U zoru, čim je postalo vidno, Orao Sna je povikao: "Evo, dolazim!" On je bio ratni poglavica, pa nam je mogao govoriti šta treba, a šta ne treba da činimo. Kazao nam je da ga ne sledimo dok nas ne pozove, a onda je sišao u tu dolinu sam. Bila je neka izmaglica oko Trulostenskog potoka, a i skrab-vrbe su ga sakrivale, zato se on popeo na veliku, rascepljenu, crvenu stenu zvanu Gau, da bi bio sasvim vidljiv. Tamo je stao, bez puške, i počeo vikati na Svinjovce da siđu i da se bore.
<BR>&nbsp;&nbsp;&nbsp;&nbsp;&nbsp;Jedan Svinjovac potrčao je sa grebena gde su oni bili, kroz rascvetane šamize. Na njemu je bila kožna odeća koja mu je štitila čitavo telo i ruke i noge, a lice mu je bilo obojeno crvenom i smeđom bojom, tako da je ličilo na svinjsko. Nikakvo oružje nije nosio. Orao Sna se bacio sa stene na njega i oborio ga na leđa. Počeli su se rvati. Bilo je teško videti ih sa mesta gde smo mi bili. Orao Sna je udario glavom toga čoveka o jednu stenu. Svinjovci su počeli pucati na nas sa svog grebena, ostajući skriveni u žbunju i među drvećem. Mi nismo bili sigurni da li nas je Orao Sna već pozvao, jer su pucnji i odjeci stvarali toliku buku, pa smo odlučili da se podelimo kao što smo se prethodno bili dogovorili - naime, neki od nas da zađu, kroz žbunje, iza tog grebena, a neki da potrče u tu dolinu da se bore sasvim na vidiku.
<BR>&nbsp;&nbsp;&nbsp;&nbsp;&nbsp;Većina Svinjovaca ostala je visoko u žbunju, pucajući odatle. Ja mislim da su svi oni imali puške, ali ne svi dobre. Mi smo imali tri veoma dobre puške koje je napravio Himpi Puškar i osam dobrih. Ostali pripadnici naše vojske opredelili su se za borbu noževima ili golim rukama.
<BR>&nbsp;&nbsp;&nbsp;&nbsp;&nbsp;Jedan Svinjovac je opalio sa jednog mesta u šamizu, otprilike na pola puta niz njihov greben, i pogodio Orla Sna kad je ovaj, završivši rvanje, ustao. Metak je ušao kroz levo oko i ubio ga. Ostali Svinjovci su povikali prema tom jednom koji je ubio Orla Sna, onda su neki od njih pojurili niz greben, do njega, tamo su vikali, onda su neki od njih sišli sasvim na dno te doline i ostavili puške na stene tamo, pa došli da se bore noževima sa nama.
<BR>&nbsp;&nbsp;&nbsp;&nbsp;&nbsp;Onaj koji je napao mene, imao je taj teški oklop od štavljene kože, ali ja sam ga prvim zamahom noža posekao preko lica. On se dao u bekstvo, krv je letela za njim, a ja sam ga jurio uzbrdo sve do staze Ritre. Bežao je i dalje, zato sam se vratio u Dolinu Trule Stene i pojurio na jednog Svinjovca tamo. Bilo je vrlo teško proseći nožem kroz tu njihovu kožnu odeću. Dvaput me je porezao po levoj ruci pre nego što sam bacio nož, sasvim izbliza, pravo njemu u usta. Pao je, gušeći se u krvi i umirući. Njegovim nožem sam mu odsekao glavu, pa sam je hitnuo na drugog Svinjovca, koji je trčao ka meni. Ja se ne sećam da sam to uradio, ali drugi su me videli i ispričali mi. Svinjovac je pobegao. Ja sam morao da se vratim gore, uz naš greben, zato što sam silno krvario iz posekotina na ruci, a Kedar mi je pomogao da zavojima pritegnem rane. Video sam još neke događaje o kojima ću pričati, a za još neke sam čuo kasnije.
<BR>&nbsp;&nbsp;&nbsp;&nbsp;&nbsp;Sin Sunca se borio noževima, u dolini, sa jednim vrlo visokim čovekom koji je neprestano groktao kao svinja. Sin Sunca je njega zasekao mnogo puta, ali ovaj ga je najzad dohvatio za kosu, zabacio mu glavu unazad i presekao mu grlo. Onda je Tišina ubio tog čoveka s leđa, iz puške, da vrati za Orla Sna.
<BR>&nbsp;&nbsp;&nbsp;&nbsp;&nbsp;Sin Dajke Pumoigračice borio se na vidiku prvo sa jednim pa sa drugim Svinjovcem i ranio je obojicu, ali i on je bio ranjen, pa se morao vratiti uz naš greben, jer je mnogo krvario, kao i ja.
<BR>&nbsp;&nbsp;&nbsp;&nbsp;&nbsp;U vrbama, prelazeći Trulostenski potok, Crna je pogođena puščanim metkom u glavu. Tu je skončala. Tako reći na istom mestu Srećnoruki je pogođen u trbuh.
<BR>&nbsp;&nbsp;&nbsp;&nbsp;&nbsp;U onoj grupi koja je pokušala da kroz žbunje zaobiđe drugi greben pogođeni su i ranjeni Zvezda Krvi, Sin Dajke Roze, Gleda Zvezde i Tojona. Članovi te grupe pucali su na Svinjovce, ali nisu bili sigurni da li su ijednome naneli kakvu ozledu.
<BR>&nbsp;&nbsp;&nbsp;&nbsp;&nbsp;Tišina se sakrio na jedno mesto tačno iza ugašenih logorskih vatri Svinjovaca, pa je otuda pucao i ubio još tri čoveka, posle onog visokog koji je ubio Sina Sunca.
<BR>&nbsp;&nbsp;&nbsp;&nbsp;&nbsp;Zvečar i Planine Sna bili su dva rođena brata. Držali su se zajedno, zašli su kroz žbunje Svinjovcima za leđa, pucali su i ranili dvojicu, a ta dvojica su pobegla u svinjovački logor. Zvečar i Planine Sna išli su gotovo celim putem za njima, izvikujući uvrede i nazivajući ih kukavicama. Imali su četrnaest i petnaest godina.
<BR>&nbsp;&nbsp;&nbsp;&nbsp;&nbsp;Dobrobircu se puška zaglavila posle prvog hica, pa se on sakrio u čestar skrab-hrasta. Posle nekog vremena primetio je da se tu skriva i jedan Svinjovac, tako reći nadohvat ruke. Taj Svinjovac nije bio video Dobrobirca. Dobrobirac ga je pokušao udariti kundakom s leđa, ali je Svinjovac čuo taj pokret i dao se u bekstvo, a tada je Dobrobirac potrčao ka nama.
<BR>&nbsp;&nbsp;&nbsp;&nbsp;&nbsp;Kad je Tišina ubio i onog visokog i onu trojicu, ranio je sledećega, jednog koji je počeo da ciči kao svinja dok je kolju. Dok je taj cičao, drugi Svinjovac je sišao u dolinu, stao uspravno pokraj stene Gau i raširio ruke, sa ispruženim prstima, kao kondor.
<BR>&nbsp;&nbsp;&nbsp;&nbsp;&nbsp;Tišina je pucao i na njega, ali je promašio. Bio je vrlo ljut zbog Orla Sna. Zato je pucao. Naši su počeli da mu dovikuju da ne puca. Taj Svinjovac se popeo na Gau i tamo je držao ruke stalno tako raširene za mir, a ljudi su počeli da viču: "Gotovo je, gotovo je" onima gore, u šumi, koji ga nisu mogli videti. U to vreme bilo je prošlo otprilike pola popodneva.
<BR>&nbsp;&nbsp;&nbsp;&nbsp;&nbsp;Ostali smo oko našeg ložišta na grebenu sve dok Svinjovci nisu pokupili svoje mrtve i ranjene. Onda smo sišli u dolinu. Oliv se nije vratio niti je bio donet do mesta naše logorske vatre, pa smo ga tražili dugo. Bio je ranjen metkom, zavukao se u jedno skrovište blizu stena, između nekih otrovnih hrastova, i tamo je umro, ali kad smo ga nosili natrag na greben on se vratio u život.
<BR>&nbsp;&nbsp;&nbsp;&nbsp;&nbsp;Napravili smo nosila za naše mrtve i za one ranjene koji nisu mogli da hodaju, pa smo ih proneli pored Tahas Tuhasa do ratne kolibe, to jest ratne lože, na proplanku Kehek. Iz grada su se popeli ljudi iz Lekarske Lože. Napravili su jedan zaklon pored naše ratne kolibe i tu su se starali o ranjenima. Najteže je bio ranjen Srećnoruki. On je umro posle pet dana. Mi smo čitavo to vreme pevali zapadno-odlazeće pesme za njega i za ostalo četvoro ubijenih, a to su bili Orao Sna, Sin Sunca, Crna i Oliv, koji je umro ponovo. Svi mi koji smo preživeli prošli smo, posle, kroz obrede očišćenja. Zvezda Krvi dobila je očišćenje kao muškarac. Tišina je ostao u ratnoj kolibi samo tih devet dana vakve, a onda se opet vratio u Goru Mračanicu. Mi ostali zadržali smo se još dvadeset sedam dana u ratnoj loži, ne izlazeći ljudima na oči i ne silazeći u grad. Posle toga smo otišli kućama. Približno u vreme plesanja Leta Svinjski Narod napustio je Goru Lešinarku i otišao na severozapad, ka obali. Ti Svinjovci su u tom ratu bili pravi, hrabri ratnici.
<BR>
<BR>&nbsp;&nbsp;&nbsp;&nbsp;&nbsp;KOMENTAR O RATU SA SVINJSKIM NARODOM
<BR>
<BR>&nbsp;&nbsp;&nbsp;&nbsp;&nbsp;Napisala Jasna iz Žute Tugle Tahas Tuhasa i dala biblioteci tamošnjih hejima.
<BR>
<BR>&nbsp;&nbsp;&nbsp;&nbsp;&nbsp;Stidim se što je šestoro odraslih ljudi iz mog grada učestvovalo u tom ratu. A i neki drugi, osim tih šestoro, bili su dovoljno stari da se ponašaju kao odrasli.
<BR>&nbsp;&nbsp;&nbsp;&nbsp;&nbsp;Sad se širom Doline priča da su muškarci i žene iz Tahas Tuhasa skloni ratovanju. Kažu da Tahastuhašani ubijaju ljude zbog žireva. Kažu da čak sa Ama Kulkune vide kako se iz Tahas Tuhasa diže dim. Smeju nam se. Ja se stidim.
<BR>&nbsp;&nbsp;&nbsp;&nbsp;&nbsp;U redu je da se deca biju, jer deca još nisu naučila umnost, a nisu još ni jaka. To je deo njihove igre.
<BR>&nbsp;&nbsp;&nbsp;&nbsp;&nbsp;U redu je da mlađarija, oni koji stoje između detinjstva i zrelosti, odluče, umno, da oprobaju svoju snagu u nekoj rizičnoj igri, a oni, uostalom, mogu i da se opredele da odbace svoj život, ako nisu voljni da ga nastave i da ispunjavaju do starosti sve životne obaveze. Njihovo je da u tom pogledu odaberu. Osoba koja prihvati da odživi čitav život učinila je onaj drugi izbor. Lišila se svih mladalačkih povlastica. Opet posezati za njima, kao zreo čovek, neumno je, nejako i sramotno.
<BR>&nbsp;&nbsp;&nbsp;&nbsp;&nbsp;Ljutim se na Orla Sna, na Oliva i na Crnu, koji su mrtvi, i na Zvezdu Krvi, Kamenplesa i Tišinu, koji su živi. Rekla sam zašto. Ako su oni ljuti na mene što ovako govorim, neka oni to kažu ili napišu, a oni koji su mrtvi neka puste, ako žele, da njihov narod govori.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
