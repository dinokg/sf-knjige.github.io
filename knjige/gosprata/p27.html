<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;"Svaki čovek ima neki cilj", reče Veran, "čak i ako ga ne zna. A ja ne shvatam, Korsone, šta vi tražite. Neke pokreće ambicija, kao mene, druge strah, treće još, u izvesnim razdobljima naklonost prema novcu. Ciljali oni dobro ili loše, njihovi postupci su uvek strele upravljene u tu metu. Ali ne vidim vaš cilj, Korsone. A to ne volim. Ne volim da pregovaram sa nekim čiji mi cilj izmiče."
<BR>&nbsp;&nbsp;&nbsp;&nbsp;&nbsp;"Recimo da mene pokreće ambicija. I strah. Želim da postanem neko važan, uz pomoć tih Urijaca. A bojim se. Ja sam progonjen čovek, ratni zločinac. Kao i vi, Verane."
<BR>&nbsp;&nbsp;&nbsp;&nbsp;&nbsp;"Pukovnik Veran", reče ovaj.
<BR>&nbsp;&nbsp;&nbsp;&nbsp;&nbsp;"Kao vi, pukovniče! Ne žudim da se vratim na Eržistal, da vodim jedan beskrajan i besmisleni rat. Nadam se da vam ovo zvuči suvislo."
<BR>&nbsp;&nbsp;&nbsp;&nbsp;&nbsp;"Vi znate", reče lagano Veran, pažljivo izgovarajući svaki slog, "da na Eržistalu ratovi nemaju smisla. Da tamo nema šta da se osvaja."
<BR>&nbsp;&nbsp;&nbsp;&nbsp;&nbsp;"Imam takav utisak."
<BR>&nbsp;&nbsp;&nbsp;&nbsp;&nbsp;"Vaš stav je suviše logičan. Kada neprijatelj hoće da vas navede da poverujete da će povući neki potez, on sve sredi tako da ispadne da ima dobre, čvrste razloge za to. Onda se, međutim, sakrije iza toga, pa radi druge stvari. A vi upadnete u koš."
<BR>&nbsp;&nbsp;&nbsp;&nbsp;&nbsp;"Vi biste hteli da počnem da plačem. Zato što sam jadnik, izgubljen u prostoru i vremenu, kog je sa Eržistala ugrabio trgovac robljem i prodao ga jatu fanatičnih ptica."
<BR>&nbsp;&nbsp;&nbsp;&nbsp;&nbsp;"Ona poruka!" reče Veran.
<BR>&nbsp;&nbsp;&nbsp;&nbsp;&nbsp;Korson spusti pružene šake na sto i napregnu se da opusti mišiće.
<BR>&nbsp;&nbsp;&nbsp;&nbsp;&nbsp;"Kažete da ste mi je poslali uz pomoć Urijaca. Zaturio sam je. Možete li me podsetiti na njen sadržaj?"
<BR>&nbsp;&nbsp;&nbsp;&nbsp;&nbsp;"Zakazao sam vam sastanak ovde, pukovniče. Kazao sam vam kako da odete sa Eržistela. Ja..."
<BR>&nbsp;&nbsp;&nbsp;&nbsp;&nbsp;"Tačne reči, Korsone!"
<BR>&nbsp;&nbsp;&nbsp;&nbsp;&nbsp;Korson pogleda svoje šake. Učini mu se da se krv povlači ispod noktiju, da mu prsti postaju bledi kao kreč.
<BR>&nbsp;&nbsp;&nbsp;&nbsp;&nbsp;"Zaboravio sam ih, pukovniče."
<BR>&nbsp;&nbsp;&nbsp;&nbsp;&nbsp;"Mislim da ih vi i ne znate, Korsone", reče polako Veran. "Mislim da još niste poslali tu poruku. Da radite za nekoga ko bi je poslao u vaše ime, znali biste njen sadržaj. Ta poruka pripada vašoj budućnosti. A ja ne znam mogu li da se pouzdam u vašu budućnost."
<BR>&nbsp;&nbsp;&nbsp;&nbsp;&nbsp;"Prihvatimo vašu pretpostavku. Ja ću vam onda učiniti veliku uslugu u budućnosti."
<BR>&nbsp;&nbsp;&nbsp;&nbsp;&nbsp;"Vi shvatate šta to znači."
<BR>&nbsp;&nbsp;&nbsp;&nbsp;&nbsp;Nastade tajac. Zatim, netremice gledajući Korsona, Veran reče nervozno:
<BR>&nbsp;&nbsp;&nbsp;&nbsp;&nbsp;"Ne mogu da vas ubijem. Ne pre nego što pošaljete tu poruku. Oh, ne tišti mene pomisao da sam nesposoban da vas ubijem. Ja ne ubijam iz zadovoljstva. Tišti me činjenica da nisam u stanju da vas zaplašim. Ne volim da se služim nekim koga ne razumem i koga ne strašim."
<BR>&nbsp;&nbsp;&nbsp;&nbsp;&nbsp;"Pat", reče Korson.
<BR>&nbsp;&nbsp;&nbsp;&nbsp;&nbsp;"Pat?"
<BR>&nbsp;&nbsp;&nbsp;&nbsp;&nbsp;"Izraz igrača šaha koji označava neodlučnu partiju."
<BR>&nbsp;&nbsp;&nbsp;&nbsp;&nbsp;"Ja nisam igrač," uzvrati Veran. "Suviše volim da dobijam."
<BR>&nbsp;&nbsp;&nbsp;&nbsp;&nbsp;"To nije igra na sreću, već pre strategijska vežba."
<BR>&nbsp;&nbsp;&nbsp;&nbsp;&nbsp;"Neka vrsta Krigšpila? S vremenom kao nepoznatom?"
<BR>&nbsp;&nbsp;&nbsp;&nbsp;&nbsp;"Ne", reče Korson. "Bez vremena."
<BR>&nbsp;&nbsp;&nbsp;&nbsp;&nbsp;Veran se kratko nasmeja.
<BR>&nbsp;&nbsp;&nbsp;&nbsp;&nbsp;"Suviše jednostavno. To me ne bi zabavilo."
<BR>&nbsp;&nbsp;&nbsp;&nbsp;&nbsp;Vreme, pomisli Korson. I dobro podešen mehanizam. Zaštićen sam porukom koju ću verovatno ja sam poslati, čiji sadržaj još ne znam i za čije postojanje nisam znao do pre jednog sata. Stavljam noge u vlastite tragove, ne znajući to uopšte, kako bih izbegao zamke.
<BR>&nbsp;&nbsp;&nbsp;&nbsp;&nbsp;"A šta bi se dogodilo da budem ubijen, da ne pošaljem tu poruku?"
<BR>&nbsp;&nbsp;&nbsp;&nbsp;&nbsp;"Muči vas filozofski vid stvari. Ne znam ništa o tome. Neko drugi bi možda poslao potpuno istu poruku. Ili neku drugu poruku. Ili ne bih nikad ništa dobio i ostao bih tamo i isekli bi me na komade."
<BR>&nbsp;&nbsp;&nbsp;&nbsp;&nbsp;On se široko osmehnu i Korson vide da Veran nema zube, već samo neku oštru polugu od belog metala, izbušenu.
<BR>&nbsp;&nbsp;&nbsp;&nbsp;&nbsp;"Ja sam možda već zarobljenik, ili nešto još gore."
<BR>&nbsp;&nbsp;&nbsp;&nbsp;&nbsp;"Čovek ne ostaje dugo mrtav na Eržistalu," uzvrati Korson.
<BR>&nbsp;&nbsp;&nbsp;&nbsp;&nbsp;"Znate i to."
<BR>&nbsp;&nbsp;&nbsp;&nbsp;&nbsp;"Kazao sam vam da sam bio tamo."
<BR>&nbsp;&nbsp;&nbsp;&nbsp;&nbsp;"Najgore u svemu", reče Veran, "nije da čovek bude ubijen, nego da izgubi bitku."
<BR>&nbsp;&nbsp;&nbsp;&nbsp;&nbsp;"Ali vi ste ovde."
<BR>&nbsp;&nbsp;&nbsp;&nbsp;&nbsp;"Stalo mi je da tu i ostanem. Glavna stvar kad se žonglira s mogućnostima jeste sadašnjost. To se uvidi pre ili kasnije. Meni se ukazala sasvim nova prilika. Stalo mi je da je iskoristim."
<BR>&nbsp;&nbsp;&nbsp;&nbsp;&nbsp;"Znači ne možete da me ubijete", reče Korson.
<BR>&nbsp;&nbsp;&nbsp;&nbsp;&nbsp;"Žao mi je zbog toga", uzvrati Veran. "Ne zbog same stvari, nego zbog načela."
<BR>&nbsp;&nbsp;&nbsp;&nbsp;&nbsp;"Nećete moći čak ni da me zadržite. Kada budem odlučio, moraćete da me pustite da odem da bih imao priliku da pošaljem tu poruku."
<BR>&nbsp;&nbsp;&nbsp;&nbsp;&nbsp;"Ići ću sa vama", reče Veran.
<BR>&nbsp;&nbsp;&nbsp;&nbsp;&nbsp;Korsonu se učini da mu sigurnost slabi.
<BR>&nbsp;&nbsp;&nbsp;&nbsp;&nbsp;"Onda neću poslati tu poruku."
<BR>&nbsp;&nbsp;&nbsp;&nbsp;&nbsp;"Prisiliću vas."
<BR>&nbsp;&nbsp;&nbsp;&nbsp;&nbsp;Korsonu sinu pitanje koje je sažimalo čitav problem. U magnovenju mu postade jasno da je pronašao pukotinu u Veranovom sistemu.
<BR>&nbsp;&nbsp;&nbsp;&nbsp;&nbsp;"Zašto je vi sami ne pošaljete?"
<BR>&nbsp;&nbsp;&nbsp;&nbsp;&nbsp;Veran zavrte glavom.
<BR>&nbsp;&nbsp;&nbsp;&nbsp;&nbsp;"Vi se šegačite sa mnom. Eržistal je na drugom kraju svemira. Ne bih znao čak ni u kom pravcu da je uputim. Bez koordinata koje ste mi poslali, ne bih nikada pronašao put do ovog sveta. Ni za milijardu godina. A tu je i teorija informacija..."
<BR>&nbsp;&nbsp;&nbsp;&nbsp;&nbsp;"Kakva teorija?"
<BR>&nbsp;&nbsp;&nbsp;&nbsp;&nbsp;"Odašiljač ne može da bude svoj sopstveni prijemnik", objasni strpljivo Veran. "Ne mogu sam sebi da uputim signal. To bi pokrenulo čitav niz oscilacija u vremenu koje bi se na kraju prigušile eliminišući poremećaj. Nestalo bi rastojanja između početne i krajnje tačke i sve što bi se našlo u tom intervalu naprosto bi iščezlo. Zato vam i nisam pokazao tekst vaše poruke. Nisam je izgubio. Ona se nalazi pod mojim laktom. Ali neću da vam umanjim izglede da je pošaljete."
<BR>&nbsp;&nbsp;&nbsp;&nbsp;&nbsp;"Svemir ne podnosi protivurečnosti", reče Korson. "Bedno antropomorfističko stanovište. Svemir podnosi bilo šta. Čak i matematika pokazuje da je uvek moguće konstruisati potpuno protivurečne sisteme, koji jedni druge isključuju, ma kakva bila delotvornost tih sistema."
<BR>&nbsp;&nbsp;&nbsp;&nbsp;&nbsp;"Verovao sam da je matematika koherentna", uzvrati tiho Korson. "Sa stanovišta logike. Hipoteza o kontinuumu, na primer..."
<BR>&nbsp;&nbsp;&nbsp;&nbsp;&nbsp;"Vi me iznenađujute s onim što ne znate isto koliko i s onim što znate, Korsone. Hipoteza o kontinuumu je pobijena pre više od tri hiljade godina, mereno ovdašnjim vremenom. Uostalom, ona nema velike veze sa vašom stvari. Ono što stoji, jeste da teorija zasnovana na beskrajnom broju aksioma sadrži uvek vlastitu protivurečnost. Ona se ukida, nestaje; vraća se ništavilu. Ali to je ne sprečava da postoji. Na papiru."
<BR>&nbsp;&nbsp;&nbsp;&nbsp;&nbsp;Zato ja, pomisli Korson, vraćajući se unazad, napredujem naslepo kroz hodnike vremena. Moj dvojnik iz budućnosti ne može da mi kaže šta treba da radim. Ipak postoje pukotine, mrvice informacija koje dospevaju do mene i prema kojima ja pokušavam da se upravljam. Mora da postoji fizički prag ispod koga je poremećaj zanemarljiv. Ako bih pokušao da mu otmem taj papir, da prisilim budućnost...
<BR>&nbsp;&nbsp;&nbsp;&nbsp;&nbsp;"Ne bih to uradio na vašem mestu", reče Veran, kao da mu je čitao misli. "Ja ni sam ne verujem previše u teoriju nepovratne informacije, ali se nikada nisam odvažio da je povredim."
<BR>&nbsp;&nbsp;&nbsp;&nbsp;&nbsp;Ipak, pomisli Korson, u budućnosti, dalekoj budućnosti, bogovi ne oklevaju. Igraju se mogućnostima. Podigli su prag na nivo svemira. Tada se barijere ruše. Svemir se otvara, oslobađa, umnogostručava. Nužnost - ono što je pisano - se muti. Čovek prestaje da bude zarobljenik tunela koji povezuje njegovo rođenje sa smrću.
<BR>&nbsp;&nbsp;&nbsp;&nbsp;&nbsp;"Ne sanjarite, Korsone", prekinu ga Veran. "Kazali ste mi da te ptice imaju fantastična oružja koja će mi staviti na raspolaganje. Rekli ste da nikada neću pronaći divljeg hiprona za koga tvrdite da slobodno luta po ovoj planeti, bez pomoći tih Urijaca. Zauzvrat, oni računaju na mene, čoveka vičnog ratnim tehnikama, sposobnog da preduzme osvajanja za njihov račun, a isto tako i da ukroti tog hiprona pre nego se namnoži i učini verovatnom intervenciju Službe bezbednosti, koja bi dovela do njihovog vlastitog uništenja. Možda ste u pravu. Sve se to tako dobro slaže, zar ne?"
<BR>&nbsp;&nbsp;&nbsp;&nbsp;&nbsp;On ispruži ruku tako iznenadnim pokretom da Korson nije upseo da je zadrži, pa čak ni da se trgne unazad. Plaćenikovi prsti okrznuše mu vrat. Ali Veran nije pokušavao da ga zadavi. On samo strgnu predajnik obešen o kraj lanca, ne veći od neke amajlije, i zatvori ga u malu, crnu čauru, koju je držao skrivenu u šaci. Korson ga zgrabi za zglavak, ali se Veran oslobodi oštrim trzajem.
<BR>&nbsp;&nbsp;&nbsp;&nbsp;&nbsp;"Sada možemo iskreno da govorimo. Oni nas više neće čuti."
<BR>&nbsp;&nbsp;&nbsp;&nbsp;&nbsp;"Uznemiriće se zbog našeg ćutanja", uzvrati Korson, istovremeno rasterećen i zastrašen.
<BR>&nbsp;&nbsp;&nbsp;&nbsp;&nbsp;"Potcenjujete me, dragi prijatelju", reče hladno Veran. "Oni i dalje čuju naše glasove. Razgovaraćemo o kiši i lepom vremenu, borbenim tehnikama i značaju saveza. Naš glas, ritam našeg razgovora, dužina naših ćutanja, pa i šum našeg disanja podrobno su podvrgnuti analizi. Zašto mislite da smo brbljali tako dugo? Sada im jedna mašinica servira razgovor, malo dosadan, ali poučan do mile volje. Ostaje mi da preduzmem još jednu meru predostrožnosti. Darivaću vas jednim novim draguljem."
<BR>&nbsp;&nbsp;&nbsp;&nbsp;&nbsp;On ne dade nikakav znak, ali Korson oseti da su ga dograbile čvrste ruke. Prsti koje nije video prisiliše ga da podigne glavu. Na tren, on poverova da će mu prerezati grlo. Zašto sad da ga ubiju? Zašto na takav krvav, spektakularan, prljav način? Je li Veran voleo da bude poprskan krvlju svojih žrtava?
<BR>&nbsp;&nbsp;&nbsp;&nbsp;&nbsp;Postoji poruka, pomisli Korson, osećajući hladan dodir metala na vratu. Ogrlica je bila velika, ali laka.
<BR>&nbsp;&nbsp;&nbsp;&nbsp;&nbsp;"Nadam se da vam ne smeta", reče Veran. "Navići ćete se na nju. Nosićete je izvesno vreme. Možda čitavog života. Opremljena je s dva različita uređaja za uništenje. Eksplodiraće ako pokušate da je skinete. A eksplozija će, verujte mi, biti dovoljno žestoka da povede s vama na Eržistal bilo kog ko bi se zatekao u blizini. Osim toga, ubrizgaće vam veoma delotvoran otrov ako pokušate da upotrebite protiv mene ili protiv moje vojske bilo kakvo oružje, od buzdovana do transfiksora koji je, prema mom iskustvu, sigurno najubojitija naprava ili ako izdate naređenja da takva oružja protiv mene upotrebi neko drugi. Pa čak i ako se ograničite samo na pripremu plana za borbu protiv mene. Lepota ove stvari je u tome što ćete je vi sami pokrenuti, bilo gde da budete u prostoru ili vremenu. Ona je podešena na agresiju posebne vrste: svesnu. Oh, možete me mrzeti koliko god budete hteli i uništavati me u svojim snovima po sto puta za noć ako vam se to sviđa. Time se ne izlažete opasnosti. I možete se boriti kao lav. Ali ne protiv mene ni protiv mojih ljudi. Možda možete pokušati, u najgorem slučaju, neku sabotažu. Ali o tome ću se već ja postarati. Kao što vidite, Korsone, sada vi možete da budete moj saveznik ili da ostanete neutralni, ali više ne možete da budete moj neprijatelj. A ako to vređa vaše dostojanstvo, imajte na umu da svi moji telohranitelji nose to isto."
<BR>&nbsp;&nbsp;&nbsp;&nbsp;&nbsp;On osmotri Korsona sa zadovoljnim izrazom lica. "Je li to ono što ste malopre nazvali patom?"
<BR>&nbsp;&nbsp;&nbsp;&nbsp;&nbsp;"Nešto tako", složi se Korson. "Ali Urijci će se začuditi."
<BR>&nbsp;&nbsp;&nbsp;&nbsp;&nbsp;"Shvatiće. Uostalom, oni su već primili jednu prečišćenu verziju našeg razgovora. Ni njihov mali odašiljač nije tako naivan. Na odgovarajući impuls, on može osloboditi dovoljno toplote da vas ubije. Ali da su bili mudri, koristili bi nezavisan uređaj. Hoćete li da popijete nešto?"
<BR>&nbsp;&nbsp;&nbsp;&nbsp;&nbsp;"Rado", reče Korson.
<BR>&nbsp;&nbsp;&nbsp;&nbsp;&nbsp;Veran iz fioke stola izvadi bocu i dve kristalne čaše, nali ih napola, dade Korsonu prijateljski znak i otpi jedan gutljaj.
<BR>&nbsp;&nbsp;&nbsp;&nbsp;&nbsp;"Nadam se da se ne ljutite suviše na mene. Simpatični ste mi, Korsone, i potrebni ste mi. Ali ne mogu da vam ukažem poverenje. Sve se suviše dobro sređuje. A to je samo zato što ste vi tu, zato što ste bili tu, zato što ćete biti tu. A ja ne znam čak ni kakvu igru igrate, šta vas u tome rukovodi. To što vi meni predlažete, Korsone, jeste da izdam čovečanstvo. Da se stavim u službu fanatičnih ptica koje sanjaju samo o tome da unište čoveka, u zamenu za ličnu bezbednost i neku eventualno zasebnu državu. Uzmimo da ja budem kadar da pristanem. Ali vi? Ne delujete kao izdajnik svoga roda, Korsone. Ili to ipak jeste?"
<BR>&nbsp;&nbsp;&nbsp;&nbsp;&nbsp;"Ja nemam izbora", uzvrati Korson.
<BR>&nbsp;&nbsp;&nbsp;&nbsp;&nbsp;"Za čoveka koji dela pod prisilom, vi se pokazujete kao neobično preduzimljiv. Polazi vam za rukom da ubedite te ptice da sklope savez sa mnom i dolazite da ga lično ugovorite. Još bolje, dovodite me da biste ga učinili mogućim. Dobro. Uzmimo da vam uspe da me uvučete u klopku. Ja nestajem. Vi ostajete sa pticama. Izdali ste jednom svoj rod, predavši me bićima koja sa vašeg stanovišta ne vrede više od mene, koja čak nisu ni ljudska bića, a znate da ćete biti prisiljeni da počnete iz početka. To ne liči na vas. Ptice to ne uviđaju zato što ne poznaju doista ljude, zato što vas smatraju životinjom, divljom zveri koja će potkradati njihova gnezda, a koja se može ukrotiti ili još bolje pripitomiti. Ali ja sam, Korsone, video na hiljade vojnika kao što ste vi. Svi su nesposobni da izdaju svoj rod, ili svoju zemlju, ili svoje vođe. Oh, to nije posledica neke vrline, mada su svi skloni da u to veruju, već uvežbanosti. Dakle? Ostaje druga mogućnost. Vi pokušavate da spasite ljudski rod. Mislite da je bolje da osvajanje Urije, a kasnije i ovog zvezdanog sistema, vodi čovek, a ne neko od tih fanatičnih pernatih stvorenja. Dovodite mene. Predlažete mi savez sa Urijcima, zato što pogađate da će on biti nepristojan, da će izbiti sukob pre ili kasnije, kada uslovi saveza budu ispunjeni; nadate se da ću ja istrebiti Urijce. Možda biste čak vi mogli da me se oslobodite? Nemate čak potrebe ništa da mi kažete. Suvišno je da tražite moju pomoć protiv Urijaca uz opasnost da vas izdam. Vi znate da je savez eksplozivan."
<BR>&nbsp;&nbsp;&nbsp;&nbsp;&nbsp;"Postoji i divlji hipron", reče Korson veoma hladnim glasom.
<BR>&nbsp;&nbsp;&nbsp;&nbsp;&nbsp;"Tačno. Meni je on potreban, a istovremeno oslobađam Uriju te druge opasnosti. Varam li se, Korsone?"
<BR>&nbsp;&nbsp;&nbsp;&nbsp;&nbsp;"Prihvatate li moje predloge?" upita Korson.
<BR>&nbsp;&nbsp;&nbsp;&nbsp;&nbsp;Veran se osmehnu dvolično:
<BR>&nbsp;&nbsp;&nbsp;&nbsp;&nbsp;"Ne pre nego što se obezbedim."
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
