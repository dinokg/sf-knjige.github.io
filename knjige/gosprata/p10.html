<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Korson s mukom prekide ćutanje.
<BR>&nbsp;&nbsp;&nbsp;&nbsp;&nbsp;"Hoćete da kažete da dolazite iz tri veka daleke budućnosti?"
<BR>&nbsp;&nbsp;&nbsp;&nbsp;&nbsp;Ona potvrdi.
<BR>&nbsp;&nbsp;&nbsp;&nbsp;&nbsp;"I kakav zadatak vaš savet misli da mi poveri?"
<BR>&nbsp;&nbsp;&nbsp;&nbsp;&nbsp;Ona zavrte glavom. Kosa joj zavijori po ramenima.
<BR>&nbsp;&nbsp;&nbsp;&nbsp;&nbsp;"Nikakav. Oni žele jedino da ostanete na ovoj planeti."
<BR>&nbsp;&nbsp;&nbsp;&nbsp;&nbsp;"Samo moje prisustvo će odagnati oluju?"
<BR>&nbsp;&nbsp;&nbsp;&nbsp;&nbsp;"Tako nekako."
<BR>&nbsp;&nbsp;&nbsp;&nbsp;&nbsp;"Vrlo uverljivo. A dok mi ovako razgovaramo, niko ne snosi ni najmanju odgovornost na ovom svetu."
<BR>&nbsp;&nbsp;&nbsp;&nbsp;&nbsp;"Ne", reče ona. "Sadašnji savet nadgleda nešto više od sedam vekova. To nije preterano. Na drugim planetama izvesni saveti su bili odgovorni za više od jednog milenijuma."
<BR>&nbsp;&nbsp;&nbsp;&nbsp;&nbsp;"To barem omogućava da se osigura kontinuitet vlasti", primeti Korson. "A kako mislite da se vratite u vaše doba?"
<BR>&nbsp;&nbsp;&nbsp;&nbsp;&nbsp;"Ne znam", reče ona. "U načelu, vi morate da nađete neko rešenje."
<BR>&nbsp;&nbsp;&nbsp;&nbsp;&nbsp;Korsonu se ote zvižduk.
<BR>&nbsp;&nbsp;&nbsp;&nbsp;&nbsp;"Sve mi se više podmeće. Konačno, zajedničko nam je bar to što smo oboje izgubljeni u vremenu."
<BR>&nbsp;&nbsp;&nbsp;&nbsp;&nbsp;Ona ga uze za ruku.
<BR>&nbsp;&nbsp;&nbsp;&nbsp;&nbsp;"Ja nisam izgubljena. Vratimo se. Sunce zalazi."
<BR>&nbsp;&nbsp;&nbsp;&nbsp;&nbsp;Oni se zaputiše, zamišljeni, spuštenih glava, prema kabini letelice.
<BR>&nbsp;&nbsp;&nbsp;&nbsp;&nbsp;"Bar je jedna stvar sigurna", reče Korson. "Ako govorite istinu, ja ću dosegnuti na neki meni još nepoznat način taj datum u budućnosti iz kog vi dolazite i tu ću vas sresti pre nego što budete došli da me upozorite. Tada ćete me videti po prvi, a ja vas po drugi put. Predložiću vam za vas nepojmljive stvari. I otkriću možda na kraju toga puta neki dublji smisao ove nedokučive besmislice."
<BR>&nbsp;&nbsp;&nbsp;&nbsp;&nbsp;On se zavali na jastuke, obori glavu i uskoro nehotice utonu u san dok su leteli prema lebdećem gradu, čije je piramidalno ustrojstvo bilo zapljuskivano ljubičastim zracima zalazećeg sunca.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
