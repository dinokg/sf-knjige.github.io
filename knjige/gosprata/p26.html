<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Išli su kroz šumu, a suve ljuske drveća, koje nije ličilo na ono sa Zemlje, škripale su pod Korsonovim nogama. Urijci su nečujno napredovali. Krhki su ti Urijci. Od svojih krilatih predaka nasledili su šuplje kosti. Mogao je da ih obori, hroptave, s dva udarca šakom. Ali oni su držali u kandžama smrtonosna oružja, uperena u njega, a i bili su mu potrebni.
<BR>&nbsp;&nbsp;&nbsp;&nbsp;&nbsp;Njegova prva noć na planeti. Tama je bila veoma gusta. A on je vrebao, baš kao sada, zvuke šume, pokušavajući da dokuči gde se šćućurilo Čudovište. Ovoga puta, međutim, imao je posla s novim Čudovištem. Ljudskim bićem, Veranom.
<BR>&nbsp;&nbsp;&nbsp;&nbsp;&nbsp;Lebdilicu su ostavili iza sebe, daleko od logora, nadajući se da će im dolazak ostati neopažen u zbrci koju je izazvao napad, ili bolje reći njegovo vlastito bekstvo, zajedno sa Antonelom. On pogleda na sat. Upravo su sada prolazili logorom, predvođeni nepoznatim, koji je, zapravo bio on sam. Prilazili su hipronima. Nepoznati koji je imao lice tame i koji je bio on sam sedlao je jednu od životinja. Peo je u sedlo Korsona i Antonelu. Uskoro će svi troje, zajedno sa dva hiprona, nestati na nebu i u vremenu.
<BR>&nbsp;&nbsp;&nbsp;&nbsp;&nbsp;Za koji tren.
<BR>&nbsp;&nbsp;&nbsp;&nbsp;&nbsp;Njegova prva noć na planeti. Ni ovoga puta nije se usuđivao da uključi svetiljku. Ali sada je nosio na rožnjačama kontaktna sočiva koja su mu omogućavala da vidi infracrveno zračenje. Tlo je izgledalo crno, tamno kao i nebo, samo bez zvezda i sa mestimičnim svetlijim područjima. Stabla su se rumenila. Ljuske, stecišta srazmerno velikih energetskih razmena, bile su narandžaste. Tu i tamo, neki kamen, na tlu, isijavao je toplotu sakupljenu tokom dana i stvarao bledu bradavicu. On opazi neku malu svetlu stvar kako se nečujno uvlači među grmlje. Neka preplašena životinja.
<BR>&nbsp;&nbsp;&nbsp;&nbsp;&nbsp;On udahnu miris nagorele smole, rastopljenog peska. Logor je bio blizu.
<BR>&nbsp;&nbsp;&nbsp;&nbsp;&nbsp;Je li kucnuo trenutak odluke, istorijski trenutak, upita se on. Od njega je toliko stvari zavislio na ovoj planeti. Hoće li Veran prihvatiti? Šta će se dogoditi ako Veranovi ljudi odmah zapucaju, ako on bude ubijen? Savez se neće sklopiti. Čudovišta će nastaviti slobodno da lutaju. Ljudska čudovišta i ona druga.
<BR>&nbsp;&nbsp;&nbsp;&nbsp;&nbsp;Doći će do rata. Možda i dva. Između domorodaca s Urije i ljudi. Između Urije i Galaktičkog saveta ili Službe bezbednosti ili... naziv nije važan, sigurno postoji neka organizacija. Nešto će se slomiti. Čitav niz lomova proneće se kroz vekove i uzdrmati budućnost. U to je bio siguran. Drugog razloga za njegovo prisustvo nije bilo. Poslali su ga da začepi jednu rupu, ali mu nisu kazali ni kako ni zašto.
<BR>&nbsp;&nbsp;&nbsp;&nbsp;&nbsp;Istorijski trenutak! Jedno mesto i jedan datum ili više vremenskih sledova ukrstili su se tu gde je on sreo samoga sebe, ne znajući to i gde se mimoišao, sa samim sobom dobrovoljno. Istorijski trenutak! Kao da će ga se iko ikada sećati! Kao da je istorija sazdana od bitaka saveza i primirja, potpisanih i pocepanih. Ona je, zapravo nešto suprotno. U varljivom miru šume, shvatio je da je ono što je zasluživalo da se zove istorijom bilo suprotno od rata. Istorija je predstavljala tkaninu. Rat je bio, naprosto, poderotina, a ratovi trnje što se upire da razdere tkaninu istorije koja se, uvek ili bar do sada, pomisli on sa iznenadnom zebnjom koju nije uspeo da probudi u njemu čak ni pogled na Veranove stražare, obnavljala sa biološkom uoprnošću. Osećao je da je on, Korson, solidarni sledbenik milijardi i milijardi ljudi rođenih i umrlih u prošlosti, koji su svojim telima i životima satkali veliko platno istorije. Osećao je da je takođe solidaran sa milijardama i milijardama ljudi i drugih stvorenja koji tek treba da se rode. Pokušaće da im pruži priliku, odnosno da ponudi odgovor onima koji su bili mrtvi.
<BR>&nbsp;&nbsp;&nbsp;&nbsp;&nbsp;To čak nije ni bio, taj mogući sukob, neki važan rat. Ali nijedan rat, nikada, nije bio važniji. Bitka koja baca milione svemirskih brodova jedne protiv drugih, kao ona koja je besnela pre šest hiljada godina, nema veću važnost od prve borbe između dva pitekantropusa naoružana kamenicama, i to neobrađenim. To je pitanje gledišta.
<BR>&nbsp;&nbsp;&nbsp;&nbsp;&nbsp;Zastor od drveća se proredi. Svetla se razigraše. Tanka purpurna linija, za koju je Korson znao da je smrtonosna, delila je noć tačkastom crtom isprekidanom stablima drveća. Korson dade znak. Urijci stadoše u mestu, nečujni. Jedva je osećao njihov kratak i slab dah. Složili su se da će on sam prići i sam razgovarati sa Veranom; tako će ostati sve dok prvi sporazum ne bude zaključen, ali za svaki slučaj na Korsonov vrat pričvršćen je jedan odašiljač. Nije sumnjao da je Ngal R'nda na vezi.
<BR>&nbsp;&nbsp;&nbsp;&nbsp;&nbsp;Najednom nestade tačkaste linije. Korson stade da okleva.
<BR>&nbsp;&nbsp;&nbsp;&nbsp;&nbsp;Iz logora ga dozva miran glas.
<BR>&nbsp;&nbsp;&nbsp;&nbsp;&nbsp;"Korsone. Znam da ste tu."
<BR>&nbsp;&nbsp;&nbsp;&nbsp;&nbsp;Veranov glas. On pođe prema surovom krugu reflektora, pretvarajući se da nije svestan oružja koja su mu bila uperena u leđa, a sada i u grudi.
<BR>&nbsp;&nbsp;&nbsp;&nbsp;&nbsp;"Dakle vratili ste se. I našli ste vremena da promenite odeću."
<BR>&nbsp;&nbsp;&nbsp;&nbsp;&nbsp;U glasu se pre osećao prizvuk ironije nego besa. Veran je umeo da se savlada.
<BR>&nbsp;&nbsp;&nbsp;&nbsp;&nbsp;"A damu ste odveli na sigurno mesto."
<BR>&nbsp;&nbsp;&nbsp;&nbsp;&nbsp;"Tu sam", reče Korson jednostavno.
<BR>&nbsp;&nbsp;&nbsp;&nbsp;&nbsp;"Znao sam da ćete se vratiti. Mala pretraga budućnosti bila je dovoljna; kao što sam saznao gde da vas nađem, prvi put. Konačno, vi ste mi naznačili ovo mesto. Pretpostavljam da ste imali valjan razlog da mi ponudite bazu za odstupnicu posle poraza na Eržistalu i da imate nešto da mi kažete."
<BR>&nbsp;&nbsp;&nbsp;&nbsp;&nbsp;"Imam nešto da vam predložim."
<BR>&nbsp;&nbsp;&nbsp;&nbsp;&nbsp;"Priđite malo. Ne mogu večno da ostavim odbrambenu liniju isključenu."
<BR>&nbsp;&nbsp;&nbsp;&nbsp;&nbsp;Korson krenu napred. Iza njega se ponovo stvori purpurna linija. On oseti u kostima karakterističnu vibraciju.
<BR>&nbsp;&nbsp;&nbsp;&nbsp;&nbsp;"Dakle, Korsone, šta imate da mi ponudite."
<BR>&nbsp;&nbsp;&nbsp;&nbsp;&nbsp;"Savez", uzvrati Korson, "koji vam je đavolski potreban."
<BR>&nbsp;&nbsp;&nbsp;&nbsp;&nbsp;Veran ne trepnu. Njegove sive oči blistale su pod jarkim svetlom reflektora. Delovao je kao grubo otesana statua, tek započeta. I ljudi su mu ličili na njega. Dvojica su stajala iza Verana, sa svake strane, nepomični, ukočeni, ali sa prstom sigurno spremnim na okidaču malih oružja sa šiljatom cevi, bez vidljivog otvora. Reklo bi se da su igračke. Šest drugih je opisalo nešto više od polukruga, u čijem se središtu nalazio Korson. Stajali su na dobro odmerenom rastojanju od njega, predaleko da bi on uspeo da dosegne nekog od njih pre nego što ovaj opali čak i ako bi preduzeo očajnički skok. Bili su profesionalci, ali to je bilo u izvesnom smislu umirujuće. Nije im se moglo dogoditi da nepromišljeno zapucaju, pre nego što dobiju naređenje ili budu stvarno ugroženi.
<BR>&nbsp;&nbsp;&nbsp;&nbsp;&nbsp;Samo Veran nije nosio oružje. Ruke su mu ostale nevidljive, iza leđa; levi zglavak čvrsto mu je bio obuhvaćen prstima desne ruke, u stavu svojstvenom pukovnicima. U jednom drugom životu, u jednom drugom vremenu, Korson je često imao posla s pukovnicima.
<BR>&nbsp;&nbsp;&nbsp;&nbsp;&nbsp;Verana će biti teško ubediti.
<BR>&nbsp;&nbsp;&nbsp;&nbsp;&nbsp;"Mogu da vas ubijem", reče on. "To još nisam uradio zato što ste mi poslali onu poruku i što ste mi izvadili gadan trn iz noge. Čekam objašnjenja, Korsone."
<BR>&nbsp;&nbsp;&nbsp;&nbsp;&nbsp;"Naravno", uzvrati Korson.
<BR>&nbsp;&nbsp;&nbsp;&nbsp;&nbsp;"Vi ste poslali onu poruku, Korsone? Ili neko drugi?"
<BR>&nbsp;&nbsp;&nbsp;&nbsp;&nbsp;"Ko bi drugi mogao?" reče Korson nepromenjenim glasom.
<BR>&nbsp;&nbsp;&nbsp;&nbsp;&nbsp;Poruka koju je on potpisao, a nije se sećao da ju je poslao. Koju ne bi čak ni umeo da uputi Veranu. A koja je bez ikakve sumnje, dogovarala sastanak, naznačavala ovaj svet, ovo mesto i tačno ovaj čas, kao i način kako da se napusti Eržistal u trenutku kada je situacija postala beznadežna za Verana. Poruka koju će kasnije poslati. Ta poruka bi mogla biti deo plana koji je on počinjao da smišlja. To je značilo da će u budućnosti postojati neka potpunija, čvršća verzija plana. Verzija koju će razviti možda on sam kada bude znao - i mogao - više stvari, a čije je mrvice tek počeo da otkriva. Ali ako nešto krene naopako, ako Veran ne prihvati savez, hoće li moći da pošalje poruku? Pošto je znao da će postojati poruka, da bez te poruke Veran ne bi došao na Uriju, on će biti prisiljen da je pošalje. Ali kada će je napisati kada će mu ona pasti na pamet? Sada ili kasnije? Da li bi je poslao da nije znao da ju je Veran primio? Bilo je teško razviti strategiju, ili čak teoriju rata u vremenu. Najpre je valjalo steći praktično iskustvo.
<BR>&nbsp;&nbsp;&nbsp;&nbsp;&nbsp;"Predugo razmišljate pre nego ćete odgovoriti", reče Veran. "To ne volim."
<BR>&nbsp;&nbsp;&nbsp;&nbsp;&nbsp;"Imam mnogo toga da kažem. Mesto nije baš pogodno."
<BR>&nbsp;&nbsp;&nbsp;&nbsp;&nbsp;Veran dade znak.
<BR>&nbsp;&nbsp;&nbsp;&nbsp;&nbsp;"Nema ni oružje ni bombu", izvesti jedan od njegovih ljudi. "Samo jedan odašiljač o vratu. Nema slika, samo ton."
<BR>&nbsp;&nbsp;&nbsp;&nbsp;&nbsp;"U redu", reče Veran. "Hajdemo!"
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
