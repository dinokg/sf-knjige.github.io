<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Oni izroniše poviše neke velike doline prošarane dimovima. Ružičasto nebo bilo je ispresecano treperavim žilama koje su mu davale zlokobni izgled. Na obzorju, s one strane niskih, ali jasno ocrtanih planina, propinjala su se tri stuba vatre i čađi.
<BR>&nbsp;&nbsp;&nbsp;&nbsp;&nbsp;Brzo su se spuštali. Ispod njih su lepršali treperavi insekti. Korson, zaslepljen, prepoznade konjanike u klimavim oklopima na konjima zastrtim šiljcima. Sa kopljem uperenim iznad konjskih ušiju, jurišali su na visoku travu. Drhtaj prostruja savanom. Vičući muklo, Indijanci se uspraviše, s poglavicom ukrašenim perjanicom, pa odapeše jato strela. Konji se propeše i otpoče bitka koju je hipron već ostavio po strani, kliznuvši ukoso. Gotovo nevidljivi mlaz gasnog pištolja zapara vazduh. Hipron skrenu u vreme i prostor. Planine lako promeniše mesta. Dolina je ovoga puta bila pusta i prošarana kraterima. Zaglušujuća tutnjava privuče im pažnju na brda, ali nebo nije promenilo izgled.
<BR>&nbsp;&nbsp;&nbsp;&nbsp;&nbsp;Korson najednom primeti kretanje pred njima. Nekoliko stotina metara dalje lagano se micala gorostasna gromada. Samo je geometrijski oblik odavao njenu mehaničku prirodu. Tenk, najveći koji je Korson ikada video. Izgledalo je kao da se nasred njegovog trupa otvorio krater nalik na one koji su izrovali okolni teren. Ali to je bila samo varka. Korsonu se učini da se naprava kreće put nekakve humke koja je mogla da krije utvrđenje ili i sama da bude neka mašina. Okačen o hipronov bok, osećao je da je strašno ranjiv. Više je voleo da sjaše, da potraži zaklon u tom izrovanom zemljištu. Neki crni predmet, sočivastog oblika, čija se ivica, oštra poput kose, okretala, otkači se od humke i jurnu put tenka, opisujući složenu krivulju. Ustremio se na zid tenka, kao što bi uradilo sečivo električne testere. Izbiše divovske varnice. Naprava eksplodira ne nanevši vidljive štete tenku. Blistava brazgotina, prava, na mestu gde je metal bio ogoljen, bio je jedini trag napada. Tenk je i dalje išao svojim putem, nesavladiv.
<BR>&nbsp;&nbsp;&nbsp;&nbsp;&nbsp;A onda, bez upozorenja, boginjava površina se rastvori, popusti kao zamka pod težinom tenka koji se nakrivi. On isturi produžetke koji pokušaše da se oslone o suprotnu ivicu jame, ali uzalud. Probao je da krene unazad, ali se za trenutak zari u mestu, a onda kliznu neumoljivo prema ponoru. Na bokovima mu se otvoriše pregrade i napolje pokuljaše ljudske prilike u bojnom poretku, jedva vidljive u svojim kameleonskim ciradama koje su menjale boju prema boji tla. Ljudi stadoše da bacaju bombe u ponor. Pukotina bljunu eksplozije, plamenove, crn dim. Klopka slegnu još malo, pa se onda ukoči. Ali padina je bila suviše strma i površina suviše glatka da bi tenk uspeo da se ponovo ispne. On prestade da se otrže, zaljulja se na ivici zamke i zaglavi u procepu, gotovo okomito. Njegove mašine, do tada nečujne, rikale su očajnički. Zatim se zaustaviše. Napusti ga još nekolicina ljudi i pristiže prve koji su se naprezali da osvoje dolinu. Rakete šiknuše u snopu iz humke i rasprštaše se svud oko tenka, stvorivši neprekidni zastor vatre u kojoj ljudi trenutno sagoreše. Preživeli nestadoše u uzburkanom pejsažu.
<BR>&nbsp;&nbsp;&nbsp;&nbsp;&nbsp;Cela predstava potrajala je najviše tridesetak sekundi. Hipron je utvrđenu humku već bio ostavio sa leve strane. Sada je leteo tako nisko da je morao da skače s jedne izbočine na drugu. Konačno, potraži zaklon iza jednog grebena.
<BR>&nbsp;&nbsp;&nbsp;&nbsp;&nbsp;Korson stade da okleva. Bio je nesposoban da upravlja. Potpuno se oslonio na nagon za očuvanjem Čudovišta, koje bi ih odnelo van domašaja, u vremenu i prostoru, nekog surovog napada. Ali hipron je o napadima mogao imati sasvim drugačije mišljenje nego oni koji su ga jahali. On bi, na primer, potpuno prenebregao zastor od kiselinskog plina, koji bi ljudima uništio kombinezone. Osim toga, mogao je da se upusti u lutanje.
<BR>&nbsp;&nbsp;&nbsp;&nbsp;&nbsp;Korson reši da iskoristi trenutno zatišje. Oslobodio se, a zatim pomogao Antoneli.
<BR>&nbsp;&nbsp;&nbsp;&nbsp;&nbsp;Zemljište. Stene su se odronile niz padinu i obrazovale podno nje nesiguran zaklon. Korson uze Antonelu za ruku i stade da trči. Na pola puta, ugleda kako se u dolini rađa crven cvet. Munjevito se pribi uz zemlju, povukavši Antonelu za sobom i, kotrljajući se, oni stigoše do uvale između dna padine i stena. Projektil udari u strminu kiklopskim udarcem čekića. Kada se prašina slegla, Korson vide da je hipron nestao.
<BR>&nbsp;&nbsp;&nbsp;&nbsp;&nbsp;"Nije atomsko punjenje", reče on.
<BR>&nbsp;&nbsp;&nbsp;&nbsp;&nbsp;Zatim se odvaži da pogleda dolinu.
<BR>&nbsp;&nbsp;&nbsp;&nbsp;&nbsp;"Eržistal. Sve mi se čini da je to bojno polje. Najveće od svih bojnih polja."
<BR>&nbsp;&nbsp;&nbsp;&nbsp;&nbsp;Antonela je brisala lice, sivo od prašine.
<BR>&nbsp;&nbsp;&nbsp;&nbsp;&nbsp;"Ali ko se bije? I protiv koga?"
<BR>&nbsp;&nbsp;&nbsp;&nbsp;&nbsp;"Nemam uopšte predstavu", uzvrati Korson. "Sve mi izgleda savršeno besmisleno."
<BR>&nbsp;&nbsp;&nbsp;&nbsp;&nbsp;Ni više ni manje od bilo kog rata. Uobičajeni rat je značio barem zaista opredeljene tabore, jednu ili dve srodne tehnologije. Ovde je izgledalo da se svi bore protiv svih. Zašto su konjanici u oklopu napadali Indijance? Gde su se skrivali gradovi, carstva koja su podržavala takve sukobe i trebalo da im određuju ulog? Šta je skrivalo to ružičasto i treperavo nebo, neobjašnjivo odbojno, nemilosrdno nalik samom sebi, lišeno sunca i satelita? Činilo se da je i samo obzorje lažno, gurnuto u beskraj, kao da je površina Eržistala bila samo ogromna ravan. A ako je posredi bila džinovska planeta, zašto je onda gravitacija bila normalna ili bliska normalnoj?
<BR>&nbsp;&nbsp;&nbsp;&nbsp;&nbsp;"Vazduh izgleda dobar", reče Korson, pošto je bacio pogled na analizatore postavljene na rukavu.
<BR>&nbsp;&nbsp;&nbsp;&nbsp;&nbsp;On skide kacigu i napuni pluća. Vazduh je bio hladan, bez mirisa. Dašak vetra mu pomilova lice.
<BR>&nbsp;&nbsp;&nbsp;&nbsp;&nbsp;Ponovo se odvažio da ispruži glavu poviše stenovitog zaklona. Dolina je izgledala podjednako opustošena sve do obronaka udaljenih planina. Pramenovi dima, tu i tamo. Jedna munja mu privuče pogled i, nagonski, on skliznu na samo dno uvale. Pred njima nije bilo nijednog mesta prema kome su mogli poći.
<BR>&nbsp;&nbsp;&nbsp;&nbsp;&nbsp;"Treba preći greben", reče on. "Možda ćemo naići na..."
<BR>&nbsp;&nbsp;&nbsp;&nbsp;&nbsp;Nije imao nikakve nade da će naići na saveznike, čak ni na razumna bića. Bili su upali u zamku rata, nekog nezamislivog rata.
<BR>&nbsp;&nbsp;&nbsp;&nbsp;&nbsp;Na nebu se ukaza neka crna tačka. Za sobom je ostavljala dimni trag i tako ispisivala znake na nebu. Prvi niz simbola bio je nerastumačiv. U drugom nizu, Korsonu se nejasno učini da raspoznaje ćirilična slova. Treći se sastojao jedino od tačaka. Nije imao potrebe da čeka da uređaj dovrši svoj posao da bi pročitao poslednji napis.
<BR>
<BR>&nbsp;&nbsp;&nbsp;&nbsp;&nbsp;DOBRODOŠLI U ERŽlŠTAL
<BR>
<BR>&nbsp;&nbsp;&nbsp;&nbsp;&nbsp;Crna tačka brzo nestade iza grebena, dok su se simboli i slova lenjo udaljavali prema planinama.
<BR>&nbsp;&nbsp;&nbsp;&nbsp;&nbsp;Korson sleže ramenima.
<BR>&nbsp;&nbsp;&nbsp;&nbsp;&nbsp;"Hajdemo", reče.
<BR>&nbsp;&nbsp;&nbsp;&nbsp;&nbsp;Što su brže mogli, oni pređoše strmu padinu. Korson oprezno isturi glavu iznad grebena: leđni mišići mu se zgrčiše pri pomisli da predstavlja lepu metu i on umalo ne odustade. Druga strana se blagom padinom spuštala do savršeno ravne obale. Plavo more, potpuno mirno, pružalo se u nedogled. Na nekoliko stotina metara od obale, desetak jedrenjaka razmenjivalo je topovske salve. Jedna brodica skršenog jarbola brzo je gorela. Uz samu ivicu vode stajala su dva vojnička tabora. Jedni šatori bili su plavi, oni drugih crveni. Barjačići su lepršali na vetru. Između dva logora, strojevi vojnika u uniformama živih boja, postrojeni kao na vežbi, borili su se pucajući naizmenično. Mada je bio suviše daleko da bi bio siguran u to, Korsonu se učini da vidi, tu i tamo, prilike kako padaju. Čuo je tutnjavu plutona, odsečne povike oficira, zvuke truba i, s vremena na vreme, muklu grmljavinu brodskih topova.
<BR>&nbsp;&nbsp;&nbsp;&nbsp;&nbsp;Pogledao je prema unutrašnjosti predela i video da se, iz neke uvale što je zaklanjala od pogleda dva tabora, pomalja neka golema siva stvar, mlitava, gotovo loptasta. Nasukani kit?
<BR>&nbsp;&nbsp;&nbsp;&nbsp;&nbsp;Sasvim blizu njih, najviše stotinak metara daleko, u pozadini plavog tabora, jedan čovek je mirno pisao, sedeći za drvenim stolom. Na glavi je imao dvorogi tamnoplavi šešir pokriven belom kokardom, smešan beo i tamnoplavi redengot začinjen epoletama i zlatnim širitima, a vrh futrole od neke velike sablje, koja mu je bila o pojasu, počivao je na zemlji.
<BR>&nbsp;&nbsp;&nbsp;&nbsp;&nbsp;Korson prođe mimo grebena i uputi se ka čoveku koji je pisao. Ovaj okrete glavu tek kada su mu prišli na nekoliko metara i kaza mirno, ne pokazujući ni strah ni iznenađenje:
<BR>&nbsp;&nbsp;&nbsp;&nbsp;&nbsp;"Hoćete li da stupite u vojsku, mladi ljudi? Premija je upravo povećana. Dužnost mi je da vam uručim pet zlatnih franaka pre nego vam obučem lepu uniformu."
<BR>&nbsp;&nbsp;&nbsp;&nbsp;&nbsp;"Ja nisam...", poče Korson.
<BR>&nbsp;&nbsp;&nbsp;&nbsp;&nbsp;"Vidim, vi umirete od želje da služite dobrog Viktora Bradatog. Hrana je dobra, napredovanje brzo. Rat će sigurno potrajati jedan ili dva veka i možete se nadati da ćete završiti kao maršal. Što se tiče gospe, ona će imati mnogo uspeha kod naših veseljaka i predskazujem joj brzo bogaćenje."
<BR>&nbsp;&nbsp;&nbsp;&nbsp;&nbsp;"Hteo bih samo da saznam gde se nalazi najbliži grad", reče Korson.
<BR>&nbsp;&nbsp;&nbsp;&nbsp;&nbsp;"To je Minor", uzvrati čovek. "Nalazi se pravo pred nama, na dvadeset ili trideset milja. Poći ćemo da ga osvajamo čim satremo ove obešenjake u crvenom. Priznajem da tamo nikada nisam išao, a to je i normalno jer je to neprijateljski grad. Ali šetnja će se isplatiti. Hajde, dođite da ovde potpišete, ako znate da pišete, kako bi sve bilo obavljeno po propisu."
<BR>&nbsp;&nbsp;&nbsp;&nbsp;&nbsp;I on zazveča kolutovima od žutog metala koji probudiše nejasno sećanje u Korsonovom pamćenju. Sigurno je posredi bio novac. Antonela mu je snažno stiskala šaku.
<BR>&nbsp;&nbsp;&nbsp;&nbsp;&nbsp;Na stolu pred čovekom, s jedne i druge strane velikog registra, počivala su dva čudna ručna oružja koja bi Korson voleo da pogleda izbliza.
<BR>&nbsp;&nbsp;&nbsp;&nbsp;&nbsp;"A ovi brodovi?" upita on, pokazujući prema pučini.
<BR>&nbsp;&nbsp;&nbsp;&nbsp;&nbsp;"E to, prijatelju moj, nema nikakve veze s nama. Svako ovde vodi svoj rat, ne brinući za ostale. Sve dok ne potučemo svog protivnika. Onda pokupimo njegove preživele i potražimo sebi drugog takmaca. I vi sami, vi ste begunac, zar ne? Nikada nisam video uniforme poput vaših."
<BR>&nbsp;&nbsp;&nbsp;&nbsp;&nbsp;"Mi ne želimo da stupimo u vojsku", reče odlučno Korson. "Želimo samo da... radimo negde."
<BR>&nbsp;&nbsp;&nbsp;&nbsp;&nbsp;"Onda moram da se potrudim da vas ubedim prijatelji moji", reče čovek, "jer to je moj posao i moja korist."
<BR>&nbsp;&nbsp;&nbsp;&nbsp;&nbsp;On dograbi oružja i uperi ih u Korsona.
<BR>&nbsp;&nbsp;&nbsp;&nbsp;&nbsp;"Izvolite upišite mi ovde vaše ime pre no što se naljutim i zadržim vašu platu."
<BR>&nbsp;&nbsp;&nbsp;&nbsp;&nbsp;Korson munjevito odgurnu Antonelu na zemlju i jednim udarcem noge prevrte sto. Ali njegov protivnik, koji je bio na oprezu, odskoči unazad i pritisnu obarače. Prasak zagluši Korsona i on istog trena pomisli da je dobio snažan udarac šakom po levoj ruci. Ali već narednog časa jeknu novi prasak. Jedno od dva oružja mora da nije radilo kako treba.
<BR>&nbsp;&nbsp;&nbsp;&nbsp;&nbsp;Korson se baci napred, u gusti dim. Čovek sa dvorogim šeširom je u međuvremenu odbacio pištolje i pokušao da izvadi sablje. Korson je ovoga puta bio brži od njega. Skočivši preko izvrnutog stola, on ga pogodi nogom u stomak i gotovo istovremeno udari šakom u slepoočnicu. Ne suviše jako. Nije hteo da ubije. Čovek se sruši, sa rukama zgrčenim na stomaku.
<BR>&nbsp;&nbsp;&nbsp;&nbsp;&nbsp;Korson stavi desnu ruku na levu mišicu, očekujući lokvu krvi. Ali kombinezon je odbio tane. Korson umalo ne poče da se smeje. Izvući će se s velikom modricom. Okrete se na petama i osmeh mu se ukoči. Pucanj je privukao pažnju, u logoru. Malo odeljenje pojurilo je u njihovom pravcu.
<BR>&nbsp;&nbsp;&nbsp;&nbsp;&nbsp;Korson podiže Antonelu na noge i povede je. Zatim se predomisli, vrati se nazad, uze sablju koju je ispustio njegov protivnik i stade da trči, podstičući Antonelu da ubrza korak. Nisu mogli da biraju pravac. Jedini put vodio ih je do uvale gde su opazili čudan oblik za koji je Korson pomislio da je lešina nekog kita.
<BR>&nbsp;&nbsp;&nbsp;&nbsp;&nbsp;Pucnji. Meci im zazviždaše kraj ušiju. Srećom, gonioci nisu valjano nišanili, ili su možda hteli samo da ih zaplaše. Po svemu sudeći, ta oružja nisu imala nišanske sprave, a kada je paljba prestala, Korson shvati u čudu da nisu bila ni automatska, tako da je bilo potrebno izvesno vreme da se ponovo napune.
<BR>&nbsp;&nbsp;&nbsp;&nbsp;&nbsp;Potpuno zadihani, oni savladaše spoljnu padinu uvale. Pređoše greben. Jama, neki stari krater, bila je mnogo veća i dublja nego što je Korson očekivao. Kit je predstavljao ogromnu loptu od impregniranog platna. Bila je obavijena nekakvom mrežom, lebdela je u vazduhu i zatezala debeo konop kojim je bila vezana za stenu. Pod njom je, napola polegla na zemlju, visila korpa od vrbovog pruća. Jedan čovek u crvenim pantalonama i mornarskoj bluzi, s nekakvim kačketom na glavi, bio je zabavljen podešavanjem čitavog sistema slavina. Koža mu je bila najlepše crne boje.
<BR>&nbsp;&nbsp;&nbsp;&nbsp;&nbsp;On se osmehnu, pokazavši nisku zuba, kada je zapazio Antonelu i Korsona kako dolaze. Osmeha nestade kada mu pogled pade na sablju koju je Korson držao u ruci. On pokuša da dohvati pušku, čija je cev virila iz korpe, ali ga Korson u tome spreči, udarivši ga pljoštimice sabljom.
<BR>&nbsp;&nbsp;&nbsp;&nbsp;&nbsp;"Progone nas", reče Korson. "Može li nas ova naprava sve troje poneti?"
<BR>&nbsp;&nbsp;&nbsp;&nbsp;&nbsp;"Propis zabranjuje..." poče crnac.
<BR>&nbsp;&nbsp;&nbsp;&nbsp;&nbsp;On osmotri zabrinuto Korsona, zatim drugi kraj uvale gde su počele da se pojavljuju glave sa dvorogim šeširima.
<BR>&nbsp;&nbsp;&nbsp;&nbsp;&nbsp;"Mislim da će bolje biti da se povučemo", zaključi on.
<BR>&nbsp;&nbsp;&nbsp;&nbsp;&nbsp;On uskoči u korpu, Korson i Antonela za njim, pa stade ubrzano da izbacuje vreće sa peskom preko ivice. Korpa se odiže sa zemlje i stade opasno da se njiše.
<BR>&nbsp;&nbsp;&nbsp;&nbsp;&nbsp;"Lezite na dno!" doviknu Korson Antoneli.
<BR>&nbsp;&nbsp;&nbsp;&nbsp;&nbsp;Zatim, videvši da crnac gubi dragoceno vreme u odvezivanju konopa, on snažno udari sečivom po zategnutoj vezi. Konopi popustiše. Drugi udarac potpuno prekide debelo uže. Iznenadan nalet vetra učini ostalo. Balon, najednom oslobođen, polete uvis poput rakete. Prasnuše pucnji, ali meci proleteše suviše visoko. Dok su puške bile ponovo napunjene, begunci su već bili suviše visoko da bi ih dosegli neprecizni hici žbirova Viktora Bradatog.
<BR>&nbsp;&nbsp;&nbsp;&nbsp;&nbsp;Korson se uhvati za rub korpe i ustade. Žestina uzleta bacila ga je na pod od pletenog pruća, koji je zabrinjavajuće zaškripao. On pogleda crnca u crvenim pantalonama, koji se obema rukama držao za konope, pa spusti sablju na dno korpe. Zatim pomože Antoneli da ustane.
<BR>&nbsp;&nbsp;&nbsp;&nbsp;&nbsp;"Ma iz kog tabora bili", reče on crncu, "zahvaljujem vam što ste se tu zatekli. Ja se zovem Korson. Bio sam član posade..."
<BR>&nbsp;&nbsp;&nbsp;&nbsp;&nbsp;Zastade. Besmisleno je bilo ovde pominjati Arhimeda, svemirsku bojnu krstaricu koja je bila sudelovala u ratu između Zemlje i Urije... U stvari, on je bio vojnik bez vojske i povoda, rečju propali vojnik. I da nije bilo ogromnog bojnog polja Eržistala on bi čak i zaboravio da je bio vojnik.
<BR>&nbsp;&nbsp;&nbsp;&nbsp;&nbsp;"Ja sam Zuav Ture", reče crnac. "Konjički podoficir i trenutno zrakoplovac u puku za vezu. Moj balon je prvobitno bio vezan užetom, ali posle jednog srećnog ili nesrećnog pucnja protivnika, prestao je da to bude. Imam takođe diplomu bolničara. I..."
<BR>&nbsp;&nbsp;&nbsp;&nbsp;&nbsp;Oklevao je.
<BR>&nbsp;&nbsp;&nbsp;&nbsp;&nbsp;"I..." podstaknu ga Korson, bez grubosti.
<BR>&nbsp;&nbsp;&nbsp;&nbsp;&nbsp;"Vaša odeća podseća me na nešto. Ja nisam uvek upravljao balonom. Bio sam inženjer i pilot helikoptera. Zato su mi, uostalom, i poverili ovaj balon."
<BR>&nbsp;&nbsp;&nbsp;&nbsp;&nbsp;On stade da se smeje.
<BR>&nbsp;&nbsp;&nbsp;&nbsp;&nbsp;"Kazao sam da znam nešto o aeronautici. Činilo mi se da je bolje da se nalazim iznad gužve. A vi, iz kog rata dolazite?"
<BR>&nbsp;&nbsp;&nbsp;&nbsp;&nbsp;Sada je Korson stao da okleva.
<BR>&nbsp;&nbsp;&nbsp;&nbsp;&nbsp;"Iz jednog međuplanetnog rata", reče on posle kraće pauze. "Ali nisam došao pravo ovamo."
<BR>&nbsp;&nbsp;&nbsp;&nbsp;&nbsp;"Međuplanetni rat", ponovi Ture, zamišljeno. "Onda vi mora da potičete iz epohe koja je dosta poznija u odnosu na moju. U moje vreme, taman smo počeli da se zanimamo za svemir. Sećam se još dana kada je prvi čovek stigao na Mars. To je bio događaj..."
<BR>&nbsp;&nbsp;&nbsp;&nbsp;&nbsp;On pokaza bradom put Antonele.
<BR>&nbsp;&nbsp;&nbsp;&nbsp;&nbsp;"A ona? Dolazi li iz istog rata iz kog i vi?"
<BR>&nbsp;&nbsp;&nbsp;&nbsp;&nbsp;Korson odmahnu glavom.
<BR>&nbsp;&nbsp;&nbsp;&nbsp;&nbsp;"Antonela dolazi iz miroljubive epohe."
<BR>&nbsp;&nbsp;&nbsp;&nbsp;&nbsp;Crnčevo lice se uozbilji.
<BR>&nbsp;&nbsp;&nbsp;&nbsp;&nbsp;"Onda ne bi smela da bude ovde", reče on odlučno.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Na ovom svetu su samo ratnici, vojnici, ljudi koji su bili proglašeni za ratne zločince iz ovog ili onog razloga. Ja sam bacio rakete na jedno selo u kome su se nalazili samo civili, negde u Evropi, na ostrvu koje se zvalo ili se možda još uvek zove Sicilija. Ne kažem da sam znao šta radim, ali ne kažem ni da nisam znao. Takav je rat."
<BR>&nbsp;&nbsp;&nbsp;&nbsp;&nbsp;Korsonu pade na pamet jedno pitanje.
<BR>&nbsp;&nbsp;&nbsp;&nbsp;&nbsp;"Vi govorite pangal. Mislio sam da pangal nije bio u upotrebi pre osvajanja zvezda."
<BR>&nbsp;&nbsp;&nbsp;&nbsp;&nbsp;"To mi nije maternji jezik. Naučio sam ga ovde. Svi govore pangalom na Eržistalu, uz nekoliko narečja."
<BR>&nbsp;&nbsp;&nbsp;&nbsp;&nbsp;"A koji vam je bio maternji jezik?"
<BR>&nbsp;&nbsp;&nbsp;&nbsp;&nbsp;"Francuski."
<BR>&nbsp;&nbsp;&nbsp;&nbsp;&nbsp;"A tako", reče Korson.
<BR>&nbsp;&nbsp;&nbsp;&nbsp;&nbsp;Sama reč mu nije ništa govorila. Mozak mu je vrvio od zagonetki, ali one su mogle da čekaju. Balon je plovio duž obale, ali je pokazivao neugodnu težnju da skreće ka pučini. A ravan okean, pred njima, pružao se u nedogled.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
