<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Kada je Konrad Viler završio upoređivanje traka, ustao je sa stolice i napravio tri kruga po sobi. Po načinu na koji se kretao, svaki starosedelac Meseca lako bi mogao zaključiti da je Viler još novajlija na ovom svetu. Tek se šest meseci nalazio kao član osoblja Opservatorije i još se nije sasvim privikao na slabiju silu teže koja je ovde vladala. Njegove trzave kretnje predstavljale su suštu suprotnost gipkom, gotovo usporenom hodu ostalih žitelja naučne postaje. Ova naglost je, međutim, dobrim delom bila i izraz njegovog temperamenta, nedostatka disciplinovanosti, kao i brzopletosti u donošenju zaključaka. Tri kruga po sobi upravo su bila sračunata na izvesno zauzdavanje tog temperamenta.
<BR>&nbsp;&nbsp;&nbsp;&nbsp;&nbsp;Događalo se ranije da pogreši - ali ovoga puta nije bilo nikakve sumnje. Činjenice su bile neosporne, proračuni sasvim jednostavni - a odgovor je ulivao strahopoštovanje. Daleko u dubinama svemira jedna zvezda eksplodirala je nezamislivom žestinom. Viler je bacio još jedan pogled na cifre do kojih je došao, proverio ih po deseti put, a onda se mašio za telefon.
<BR>&nbsp;&nbsp;&nbsp;&nbsp;&nbsp;Sidu Džejmisonu nije bilo milo što je prekinut. "Je li to stvarno važno?" progunđa on. "Nalazim se u mračnoj komori i radim nešto za starog Mola. U svakom slučaju, moram da sačekam dok se ove ploče ne operu."
<BR>&nbsp;&nbsp;&nbsp;&nbsp;&nbsp;"Koliko će to potrajati?"
<BR>&nbsp;&nbsp;&nbsp;&nbsp;&nbsp;"Oh, možda pet minuta. Onda bih morao još nešto da svršim."
<BR>&nbsp;&nbsp;&nbsp;&nbsp;&nbsp;"Mislim da je ovo preče. Uzeću ti samo nekoliko trenutaka. Nalazim se gore u instrumentacionom 5."
<BR>&nbsp;&nbsp;&nbsp;&nbsp;&nbsp;Džejmison je i dalje brisao razvijač sa ruku kada je stigao. Posle više od tri stogine godine, izvesni vidovi postupka za izradu fotografija ostali su sasvim neizmenjeni. Viler, koji je smatrao da se sve može učiniti elektronikom, gledao je na većinu delatnosti svog starijeg kolege kao na ostatke iz doba alhemije.
<BR>&nbsp;&nbsp;&nbsp;&nbsp;&nbsp;"Dakle?" upita Džejmison svojim uobičajenim škrtim načinom govora.
<BR>&nbsp;&nbsp;&nbsp;&nbsp;&nbsp;Viler pokaza na izbušenu traku koja je ležala na stolu.
<BR>&nbsp;&nbsp;&nbsp;&nbsp;&nbsp;"Radio sam rutinsko ispitivanje integratora veličine. Izgleda da je nabasao na nešto."
<BR>&nbsp;&nbsp;&nbsp;&nbsp;&nbsp;"On uvek nabasa na nešto", zabrunda Džejmison. "Svaki put kad neko kine u Opservatoriji, on misli da je otkrio novu planetu."
<BR>&nbsp;&nbsp;&nbsp;&nbsp;&nbsp;Džejmisonov skepticizam nipošto nije bio neosnovan. Integrator je predstavljao prilično nepozudan instrument, tako da su mnogi astronomi smatrali da je od njega više štete nego koristi. Slučaj je, međutim, hteo da on bude omiljeni projekat čoveka koji se trenutno nalazio na položaju direktora, što je isključivalo svaku mogućnost da se preduzme nešto oko naprave pre no što dođe do smene rukovodećeg kadra. Meklorin ju je lično izumeo pre mnogo godina, u doba kada je još imao vremena da se bavi praktičnom astronomijom. Bio je to automatski pas čuvar neba, koji strpljivo čeka godinama da na zvezdanom svodu blesne novi član - 'nova'. Kada bi se to dogodilo, on bi odmah zazvonio i upozorio astronome.
<BR>&nbsp;&nbsp;&nbsp;&nbsp;&nbsp;"Pogledaj", reče Viler, "evo snimka. Ne moraš da mi veruješ na reč."
<BR>&nbsp;&nbsp;&nbsp;&nbsp;&nbsp;Džejmison je stavio traku u pretvarač, povadio određene brojke i obavio nekoliko brzih računskih operacija. Vilerov osmeh odražavao je olakšanje i zadovoljstvo kada je video kako mu je prijatelj zinuo od čuda.
<BR>&nbsp;&nbsp;&nbsp;&nbsp;&nbsp;"Trinaest redova veličine za dvadeset četiri časa! Fantastično!"
<BR>&nbsp;&nbsp;&nbsp;&nbsp;&nbsp;"Ja sam dobio trinaest zarez četiri, ali to nije bitno. Kladim se u šta god hoćeš da smo upecali supernovu. I to na maloj udaljenosti."
<BR>&nbsp;&nbsp;&nbsp;&nbsp;&nbsp;Dva mlada astronoma zamišljeno se pogledaše u tišini. Konačno, Džejmison prvi prekide ćutanje:
<BR>&nbsp;&nbsp;&nbsp;&nbsp;&nbsp;"Odveć je lepo da bi bilo istinito. Nemoj samo da udariš na sva zvona o tome dok ne budemo sasvim sigurni. Držimo je za običnu novu pre no što uradimo spektrogram."
<BR>&nbsp;&nbsp;&nbsp;&nbsp;&nbsp;U Vilerovim očima pojavio se sneni pogled.
<BR>&nbsp;&nbsp;&nbsp;&nbsp;&nbsp;"Kada je poslednji put zabeležena supernova u našoj Galaksiji?"
<BR>&nbsp;&nbsp;&nbsp;&nbsp;&nbsp;"Mislim da je to bila Tihova zvezda... ne, varam se... jedna se javila nešto malo kasnije, oko 1600. godine."
<BR>&nbsp;&nbsp;&nbsp;&nbsp;&nbsp;"U svakom slučaju, bilo je poodavno. Ovo bi moglo ponovo da uspostavi dobre odnose između direktora i mene."
<BR>&nbsp;&nbsp;&nbsp;&nbsp;&nbsp;"Možda", uzvrati Džejmison suvo. "Za tako nešto stvaro bi bila potrebna supernova. Idem sada da izradim spektograf, a ti za to vreme sastavi izveštaj. Ne smemo da budemo gramzivi, i ostale opservatorije želeće da uzmu udela u ovome." Bacio je pogled na integrator, koji se vratio svom strpljivom istraživanju neba. "Mislim da si se isplatio", dodade on, "čak i ako nikada više ne budeš pronašao ništa drugo osim navigacionih svetiljki svemirskih brodova."
<BR>&nbsp;&nbsp;&nbsp;&nbsp;&nbsp;Sedler je čuo novosti bez osobitog uzbuđenja u zajedničkoj prostoriji jedan čas kasnije. Bio je odveć zaokupljen vlastitim problemima, kao i brdom posla koji ga je čekao, da bi mogao da posveti nešto više pažnje rutinskom programu Opservatorije, čak i onda kada mu je u potpunosti bio razumljiv. Sekretar Vagnal mu je, međutim, ubrzo razjasnio da je najnovije otkriće poprilično daleko od rutinskih zbivanja.
<BR>&nbsp;&nbsp;&nbsp;&nbsp;&nbsp;"Ovo je nešto što bi trebalo da stavite na vašu bilansnu listu", reče on razdraganim glasom. "Posredi je najveće astronomsko otkriće u poslednjih nekoliko godina. Hajdemo malo na krov."
<BR>&nbsp;&nbsp;&nbsp;&nbsp;&nbsp;Sedler ostavi u vazduhu časopis Time Interplanetary, čiji je britak uvodnik upravo čitao, dok je rasrđenost polako rasla u njemu. Novine su stale da padaju snenon sporošću na koju se teško privikavalo, a on krenu za Vagnalom prema liftu. Uspeli su se pokraj stambenog nivoa, zatim pored upravnog, pa pokraj energetskog i konačno transportnog, da bi se na kraju obreli u jednoj od malih opservacionih kupola. Plastični mehur jedva da je imao desetak metara u prečniku, a zastori koji su ga štitili tokom lunarnog dana bili su namotani. Vagnal je isključio unutrašnja svetla i oni stadoše da posmatraju zvezde i Zemlju koja je rasla. Sedler je već dolazio ovamo u nekoliko navrata; nije znao za bolje mesto gde se mogao isceliti mentalni zamor.
<BR>&nbsp;&nbsp;&nbsp;&nbsp;&nbsp;Na udaljenosti od oko četvrt kilometra, ogromna konstrukcija najvećeg teleskopa koji je čovek ikada sazdao postojano je stajala upravljena prema jednoj tački na južnom delu neba. Sedler je znao da džinovski uređaj nije usmeren ni prema jednoj zvezdi koje su njegove oči mogle da razaberu - štaviše, ni prema jednoj zvezdi koja je pripadala lokalnom svemiru. On je posezao ka samim granicama Vaseljene, do razdaljine od milijardu svetlosnih godina.
<BR>&nbsp;&nbsp;&nbsp;&nbsp;&nbsp;A onda, neočekivano, teleskop poče da se okreće u pravcu severa. Vagnal se prigušeno zakikota.
<BR>&nbsp;&nbsp;&nbsp;&nbsp;&nbsp;"Mnogima će se sada dići kosa na glavi", reče on. "Prekinuli smo utvrđeni program da bismo veliki top upravili prema Novi Drakonis. Hajde da je pronađemo."
<BR>&nbsp;&nbsp;&nbsp;&nbsp;&nbsp;Vagnal se dao u traganje, konsultujući notes koji je držao u ruci. Sedler je takođe počeo da gleda prema severnom nebu, ali nije mogao da uoči ništa što bi makar i u najmanjoj meri bilo neobično. Sve zvezde su mu izgledale potpuno isto. Ali onda, sledeći Vagnalova uputstva i koristeći se Velikim medvedom i Polarisom kao orijentirima, uspeo je da razabere jednu slabašnu zvezdu sasvim nisko na severnom nebu. Uopšte nije bila impresivna, čak i ako se uzme u obzir da su je do pre samo nekoliko dana mogli zapaziti jedino najveći teleskopi, kao i da joj se sjaj za svega nekoliko časova pojačao sto hiljada puta.
<BR>&nbsp;&nbsp;&nbsp;&nbsp;&nbsp;Vagnal je osetio njegovu razočaranost.
<BR>&nbsp;&nbsp;&nbsp;&nbsp;&nbsp;"Sada možda ne izgleda odveć spektakularno", reče on kao da se pravda, "ali još se nalazi u usponu. Uz malo sreće, za dan ili dva mogli bismo da prisustvujemo pravoj predstavi."
<BR>&nbsp;&nbsp;&nbsp;&nbsp;&nbsp;Da li misli na lunarne ili zemaljske dane, zapita se Sedler. Slično mnogim stvarima na ovom malom svetu, i merenje vremena dovodilo je do pometnje. Svi časovnici radili su prema dvadesetčetvoročasovnom sistemu i držali su se graničnog vremena. Jedna od manjih prednosti ove konvencije ogledala se u tome što je bilo dovoljno baciti pogled na Zemlju da bi se prilično tačno ustanovilo koliko ima sati. Sa druge, pak, strane, kretanje svetlosti i tame na lunarnoj površini nije bilo ni u kakvoj vezi sa onim što su časovnici pokazivali. Sunce je moglo da se nalazi ma gde iznad ili ispod obzorja, dok bi prema satu bilo podne.
<BR>&nbsp;&nbsp;&nbsp;&nbsp;&nbsp;Sedler skrenu pogled sa severa prema Opservatoriji. Oduvek je smatrao - nikada ozbiljnije ne razmišljajući o tome - da se opservatorije sastoje od grozda džinovskih kupola, smetnuvši pri tom s uma da na Mesecu, koji je bio bez vremenskih i klimatskih promena, neće biti potrebe da se uređaji stavljaju u posebna zdanja. Reflektor promera hiljadu centimetara i njegov manji sadrug stajali su goli i nezaštićeni u vakuumu svemira. Jedino su im se krhki gospodari nalazili pod zemljom, u okrilju toplote i vazduha svog zapretenog grada.
<BR>&nbsp;&nbsp;&nbsp;&nbsp;&nbsp;Obzorje je bilo gotovo vodoravno u svim pravcima. Iako se Opservatorija nalazila u sedištu velike, ograđene Platonove ravnice, prsten planina koji je opasivao stajao je skriven iza Mesečevog prevoja. Okolni pejzaž bio je jednoličan i pust, lišen čak i običnih brežuljaka koja bi ga učinili interesantnijim. Videla se samo prašnjava zaravan, prošarana tu i tamo zdelastim rupama i manjim kraterima kao i zagonetnim ustrojstvima čoveka, koja su bila upravljena prema zvezdama, nastojeći da im odgonetnu tajne.
<BR>&nbsp;&nbsp;&nbsp;&nbsp;&nbsp;Pre no što su krenuli natrag, Sedler je bacio još jedna pogled na Drako, ali je u međuvremenu već smeo s uma koju je od sićušnih zvezda-nekretnica došao da vidi.
<BR>&nbsp;&nbsp;&nbsp;&nbsp;&nbsp;"Zbog čega je, zapravo", upita on Vagnala što je mogao obazrivije - budući da nije želeo da povredi sekretareva osećanja, "ova zvezda toliko značajna?"
<BR>&nbsp;&nbsp;&nbsp;&nbsp;&nbsp;Vagnal ga pogleda sa nevericom, zatim sažaljivo i konačno sa razumevanjem.
<BR>&nbsp;&nbsp;&nbsp;&nbsp;&nbsp;"Vidite", poče on, "zvezde su vam baš kao ljudi. One koje su dobrog vladanja po pravilu nikada ne privlače mnogo pažnje. I one nas nečemu mogu naučiti, razume se, ali ipak nesravnjivo više saznajemo od onih koje su skrenule sa pravog puta."
<BR>&nbsp;&nbsp;&nbsp;&nbsp;&nbsp;"A da li se to skretanje često događa kod zvezda?"
<BR>&nbsp;&nbsp;&nbsp;&nbsp;&nbsp;"Svake godine otprilike stotinu njih rasprsne se samo u našoj Galaksiji, ali to su samo obične nove. Kada dostignu vrhunac, po sjajnosti mogu da i za sto hiljada puta da premaše Sunce. Nasuprot njima, supernove su nesravnjivo ređe i znatno uzbudljivije pojave. Još ne snamo šta je njihov uzročnik, ali kada se jedna zvezda pretvori u supernovu, ona može da postane nekoliko milijardi puta svetlija od Sunca. U stvari, njena blistavost tada nadmaša sabran sjaj svih ostalih zvezda u galaksiji."
<BR>&nbsp;&nbsp;&nbsp;&nbsp;&nbsp;Sedler se za časak zamislio. Ono što je upravo čuo nesumnjivo je bilo dovoljno da nagna čoveka da se na trenutak bešumno povuče u sebe.
<BR>&nbsp;&nbsp;&nbsp;&nbsp;&nbsp;"Ono, međutim, što je posebno važno", nastavi Vagnal strasno, "jeste da se ništa slično nije dogodilo od časa kada su pronađeni teleskopi. Poslednja supernova u našoj Galaksiji zasjala je pre šest stotina godina. U međuvremenu, bilo ih je čitavo mnoštvo u drugim galaksijama, ali njihov ogromna udaljenost onemogućuje neko podrobnije proučavanje. Ova nam se, međutim, nalazi pred samim kućnim pragom. Ta činjenica postaće sasvim očigledna kroz svega nekoliko dana. Za nekoliko časova njen sjaj neće više imati takmaca na nebu, sa izuzetkom Sunca i Zemlje."
<BR>&nbsp;&nbsp;&nbsp;&nbsp;&nbsp;"A šta očekujete da saznate njenim izučavanjem?"
<BR>&nbsp;&nbsp;&nbsp;&nbsp;&nbsp;"Eksplozija supernove predstavlja pojavu najvećih razmera za koju se zna da se odigrava u prirodi. Ispitujući je, bićemo u stanju da pratimo ponašanje materije pod uslovima spram kojih situacija u jezgru tek detonirane atomske bombe izgleda krajnje bezazleno i spokojno. Ali ako vi spadate u one ljude koji uvek u svemu traže i neku praktičnu stranu, onda je svakako od osobite važnosti ustanoviti zbog čega zvezde eksplodiraju. Jednoga dana će, uostalom, i naše Sunce možda odlučiti da krene tim putem."
<BR>&nbsp;&nbsp;&nbsp;&nbsp;&nbsp;"U tom slučaju", uzvrati Sedler, "ne bi mi se baš dopalo da to saznam unapred. Šta mislite, da li će sa ovom supernovom biti uništene i neke planete?"
<BR>&nbsp;&nbsp;&nbsp;&nbsp;&nbsp;"To je apsolutno nemoguće ustanoviti. Ali mora da se prilično često događa zato što najmanje jedna zvezda od deset ima planete."
<BR>&nbsp;&nbsp;&nbsp;&nbsp;&nbsp;Bila je to pomisao od koje čoveka podilazi žmarci. U svakom trenutku, negde u Vaseljeni po jedan ceo sunčev sistem, sa neobično nastanjenim svetovima i civilizacijama, mogao je nemilosrdno da bude satrt u kosmičkom ognju. Život je predstavljao krhku i tananu pojavu, koja je počivala na oštrici noža između hladnoće i toplote.
<BR>&nbsp;&nbsp;&nbsp;&nbsp;&nbsp;Ali čoveku kao da nisu bile dovoljne opasnosti kojima ga je izlagala Priroda. On je pored toga još i samome sebi podizao lomaču.
<BR>
<BR>&nbsp;&nbsp;&nbsp;&nbsp;&nbsp;Ista pomisao pala je na um i doktoru Moltonu, ali za razliku od Sedlera, on joj je odmah suprotstavio jednu veselu. Nova Drakonis bila je udaljena više od dve hiljade svetlosnih godina; blesak njenog praska putuje svemirom još od rođenja Hrista. U međuvremenu, svetlosni vesnik njenog kraha prohujao je kroz milione sunčevih sistema, uzbunivši pri tom žitelje hiljadu svetova. Čak i u ovom trenutku, sigurno su postojali i drugi astronomi, raštrkani po površini kugle prečnika četiri hiljade svetlosnih godina, koji su pomoću instrumenata sličnih njegovim registrovali zračenja ovog sunca na umoru, kako se ono sve dalje širilo prema granici Vaseljene. Bila je još neobičnija pomisao da će neuporedivo udaljeniji posmatrači, od kojih će nas deliti toliko prostranstvo da će im cela naša Galaksija izgledati tek kao slabašna mrlja svetlosti, opaziti kroz stotinak miliona godina kako je vaseljensko ostrvo u kome se mi nalazimo za trenutak udvostručilo svoj sjaj...
<BR>&nbsp;&nbsp;&nbsp;&nbsp;&nbsp;Doktor Molton je stajao za kontrolnim pultom u prigušeno osvetljenoj prostoriji koja mu je bila i laboratorija i radionica. Nekada se malo razlikovala od ostalih ćelija koje su ulazile u sastav Opservatorije, ali već dugo vremena ona je odisala osobenom ličnošću svog žitelja. U jednom uglu stajala je vaza sa veštačkim cvećem - nešto što je u isti mah bilo neprilično i dobrodošlo na jednom ovakvom mestu. Ovo je predstavljalo jednu Moltonovu nastranost, koju mu niko nije zamerao. Budući da je izvorna lunarna vegetacija bila krajnje nepodesna za ukrašavanje, nije mu ništa drugo preostalo nego da pribegne tvorevinama od voska i žice, koje su naročito za njega umešno bivale pravljene u Središnjem Gradu. Umeo je tako znalački i nadahnuto da ga raspoređuje i udešava, da je izgledalo kao da svakog dana ima novi buket.
<BR>&nbsp;&nbsp;&nbsp;&nbsp;&nbsp;Ponekad bi Viler terao šegu sa njim zbog ovog hobija, tvrdeći kako to dokazuje da ga ophrvava nostalgija i da želi da se vrati na Zemlju. Proteklo je, međutim, više od tri godine otkako je doktor Molton trebalo da se vrati u svoju rodnu Australiju, ali njemu kao da se nije žurilo. Često je isticao da ovde ima posla i za sto ljudskih vekova, a uz to je još i voleo da sakuplja svoje odmore i dopuste kako bi ih na kraju što više ujedno iskoristio.
<BR>&nbsp;&nbsp;&nbsp;&nbsp;&nbsp;Uz cveće su stajali nizovi metalnih ormanića u kojima su se nalazile na hiljade spektograma što ih je Molton sakupio tokom svojih istraživanja. On nije bio, kako je često naglašavao, teorijski astronom. Sve što je radio sastojalo se u tome da posmatra i registruje; ostale je čekao zadatak da rastumače to što je on pronašao. Ponekad bi kod njega banuo neki nadobudni matematičar, tvrdeći kako ta i ta zvezda nipošto ne može da ima baš takav spektar. Molton bi onda zavirio u svoju arhivu, pažljivo proverio da se nije potkrala neka greška, a zatim uzvratio: "Ne krivite mene. Stavite to na dušu stare Majke Prirode."
<BR>&nbsp;&nbsp;&nbsp;&nbsp;&nbsp;Ostatak sobe bio je zapreten gomilama uređaja čija bi namena bila potpuno nerazumljiva laiku, a neretko bi dovela u nedoumicu i mnoge astronome. Većinu tih sprava Molton je sam napravio, ili bar projektovao, a onda ih prepustio pomoćnicima da ih konstruišu. Tokom poslednja dva stoleća, svaki praktični astronom morao je da se pored svog glavnog poziva razume još i u elektroniku, inženjerstvo i fiziku - a kako su cene instrumenata neprekidno rasle, valjalo mu je pored toga da stekne i umešnost pravog diplomate.
<BR>&nbsp;&nbsp;&nbsp;&nbsp;&nbsp;Elektronske komande bešumno su se razmilele kroz kablove kada je Molton pritisnuo dugmad za desnu ascensiju i deklinaciju. Visoko iznad njegove glave, džinovski teleskop, sličan kakvom mamutskom topu, glatko je počeo da klizi prema severu. Ogromno ogledalo na dnu cevi sabiralo je količinu svetlosti koja je za više od milion puta bila veća od one koju je ljudsko oko bilo kadro da registruje, da bi je potom zapanjujućom tačnošću fokusiralo u jedinstven snop. Odbijajući se od ogledala do ogledala kao niz periskop, taj snop je konačno stigao do Moltona koji je potom sa njim mogao da čini šta mu je volja.
<BR>&nbsp;&nbsp;&nbsp;&nbsp;&nbsp;Začulo se kucanje na vratima i u prostoriju je ušao Džejmison, noseći sa sobom još vlažne fotografske ploče.
<BR>&nbsp;&nbsp;&nbsp;&nbsp;&nbsp;"Poslednje ekspozicije su izvrsne!" uzviknu ponosno. "Jasno se vidi gasni omotač koji se širi oko nove. Brzina mu se slaže sa Doplerovim pomakom koji si ti dobio."
<BR>&nbsp;&nbsp;&nbsp;&nbsp;&nbsp;"To sam i pretpostavljao", zabrunda Molton. "Daj mi ih."
<BR>&nbsp;&nbsp;&nbsp;&nbsp;&nbsp;Počeo je da proučava ploče, dok je otpozadi dopiralo zujanje električnih motora spektrometra koji je izvodio automatsko traganje. Bili su to negativi, razume se, ali on je, kao i svi astronomi, bio naviknut na to i mogao je da se razabere na njima, baš kao da je imao u ruci pozitive.
<BR>&nbsp;&nbsp;&nbsp;&nbsp;&nbsp;U središtu se nalazio mali disk koji je označavao Novu Drakonis, oprljen emulzijom preeksponiranosti. Oko njega je, jedva vidljiv golim okom, stajao tanušni prsten. Kako dani budu prolazili, Molton je znao, prsten će se širiti sve dalje i dalje u svemir, sve dok se konačno ne rastoči. Izgledao je tako mali i beznačajan da um naprosto nije bio kadar da shvati šta zapravo predstavlja.
<BR>&nbsp;&nbsp;&nbsp;&nbsp;&nbsp;Pogledi su im trenutno ponirali u prošlost, do jedne katastrofe koja se dogodila pre dve hiljade godina. Posmatrali su plamenu opnu, toliko vrelu da se još nije ohladila ni do belog usijanja, koju je zvezda šiknula u svemir brzinom od mnogo miliona kilometara na čas. Šireći zid ognja progutao bi i najmoćniju planetu, uopšte ne izgubivši na brzini; gledan sa Zemlje, međutim, on je bio tek slabašan prsten na samim granicama vidljivosti.
<BR>&nbsp;&nbsp;&nbsp;&nbsp;&nbsp;"Pitam se", reče Džejmison tiho, "da li ćemo ikada ustanoviti zbog čega zvezde to čine?"
<BR>&nbsp;&nbsp;&nbsp;&nbsp;&nbsp;"Ponekad", uzvrati Molton, "dok slušam radio, pomislim da bi baš bilo zgodno ako bi se to dogodilo. Vatra je dobar sterilizator."
<BR>&nbsp;&nbsp;&nbsp;&nbsp;&nbsp;Džejmison je očigledno bio preneražen; ovo nije ličilo na Moltona, čija je gruba spoljašnost ni malo uspešno prikrivala njegovu duboku unutrašnju toplinu.
<BR>&nbsp;&nbsp;&nbsp;&nbsp;&nbsp;"Ne misliš valjda ozbiljno!" usprotivi se on.
<BR>&nbsp;&nbsp;&nbsp;&nbsp;&nbsp;"U stvari, ne. Prilično smo uznapredovali tokom proteklih miliona godina, a uz to smatram da bi astronom morao da bude strpljiv. Ali zar ne vidiš u kakvu glupost sada srljamo - zar se nisi zapitao kako će se sve to okončati?"
<BR>&nbsp;&nbsp;&nbsp;&nbsp;&nbsp;Postojala je izvesna strast, dubina osećanja iza reči koje su snažno delovale na Džejmisona i izazvale nemir u njemu. Molton nikad ranije nije otvorio srce - nikada, zapravo, nije pokazao da ga bilo šta ozbiljnije zaokuplja izvan njegove struke. Džejmison je odmah shvatio da je upravo prisustvovao trenutnoj slabosti jedne čelične kontrole. To je dalo podstreka nečemu u njegovom umu i u mentalnom pogledu on je reagovao kao zastrašena životinja suočena sa šokom prepoznavanja.
<BR>&nbsp;&nbsp;&nbsp;&nbsp;&nbsp;Nekoliko dugih trenutaka dvojica naučnika međusobno su se posmatrala, odmeravajući se, razmišljajući, posežući preko jaza koji razdvaja svakog čoveka od njegovog bližnjeg. A onda, uz piskutavo zujanje, automatski spektrometar je obznanio da je okončao svoj posao. Napetost je splasnula; svetom oko njih ponovo je zavladala svakodnevica. I tako, trenutak koji je mogao da se izrodi u nešto što bi imalo nesagledive posledice zatitrao je začas na samom rubu postojanja, da bi onda skliznuo natrag u Limb.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
