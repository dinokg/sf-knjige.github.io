<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Glavni inženjer Lorens zurio je u ekran koji je svetlucao slabim sjajem, pokušavajući da pročita poruku ispisanu na njemu. Poput svih inženjera i naučnika, proveo je znatan deo svoga života posmatrajući slike koje su iscrtali brzi elektroni, beležeći događaje suviše velike ili suviše male, suviše svetle ili suviše prigušene, koje ljudsko oko nije moglo da vidi. Prošlo je više od sto godina od kada je katodna zračna cev omogućila čoveku da čvrsto zgrabi nevidljivi svet; već je gotovo zaboravio da je ikada bio van njegovog domašaja.
<BR>&nbsp;&nbsp;&nbsp;&nbsp;&nbsp;Dve stotine metara odatle, prema podacima na infracrvenom skeneru, jedna neznatno toplija mrlja ležala je na površini ove prašnjave pustinje. Predstavljala je gotovo savršeni krug i bila je sasvim izolovana; nije bilo drugih izvora toplote u celom vidnom polju. Mada je bila mnogo manja od mrlje koju je Louson fotografisao iz Lagranža, nalazila se u odgovarajućoj oblasti. Gotovo da nije bilo sumnje da je reč o istoj stvari.
<BR>&nbsp;&nbsp;&nbsp;&nbsp;&nbsp;Međutim, nije bilo dokaza da je to ono što su tražili. Moglo je postojati nekoliko objašnjenja; možda je obeležavala mesto nekog izolovanog vrha, koji je štrčao iz dubina gotovo do površine Mora. Postojao je samo jedan način da se to sazna.
<BR>&nbsp;&nbsp;&nbsp;&nbsp;&nbsp;"Vi ostanite ovde", reče Louson. "Ja ću poći napred na Prašnjavku Jedan. Obavestite me kada se nađem u samom središtu tačke."
<BR>&nbsp;&nbsp;&nbsp;&nbsp;&nbsp;"Mislite li da će biti opasno?"
<BR>&nbsp;&nbsp;&nbsp;&nbsp;&nbsp;"Malo je verovatno, ali nema svrhe da obojica rizikujemo."
<BR>&nbsp;&nbsp;&nbsp;&nbsp;&nbsp;Prašnjavko Jedan je veoma sporo klizio prema toj zagonetnoj sjajnoj mrlji... koju je infracrveni skener tako jasno hvatao, a koju oko uopšte nije moglo videti.
<BR>&nbsp;&nbsp;&nbsp;&nbsp;&nbsp;"Malo ulevo", naloži Tom. "Još nekoliko metara... još malo pa ste stigli... tu ste!"
<BR>&nbsp;&nbsp;&nbsp;&nbsp;&nbsp;Lorens se zagleda u sivu prašinu iznad koje je lebdelo njegovo vozilo. Na prvi pogled, izgledala je isto onako bezoblično kao i bilo koji drugi deo Mora; ali kada se malo pomnije zagledao, primetio je nešto od čega se naježio.
<BR>&nbsp;&nbsp;&nbsp;&nbsp;&nbsp;Pri pažljivom osmatranju, kakvo je on upravo preduzeo, na prašini se primećivalo krajnje fino tačkasto ustrojstvo. To ustrojstvo se kretalo; površina Mora veoma je lagano milela prema njemu, kao da ju je nosio neki nevidljivi vetar.
<BR>&nbsp;&nbsp;&nbsp;&nbsp;&nbsp;To se Lorensu nimalo nije dopalo. Na Mesecu, čovek nauči da bude oprezan kada je u pitanju nešto nenormalno i neobjašnjivo; to je obično značilo da nešto nije u redu... ili da uskoro neće biti u redu. Ova prašina koja je lagano milela bila je koliko tajanstvena toliko i uznemirujuća; ako je ovde potonula već jedna lađa, sve malo kao što je bila ova skija moglo se naći još u većoj opasnosti.
<BR>&nbsp;&nbsp;&nbsp;&nbsp;&nbsp;"Bolje se držite podalje", posavetova on Prašnjavka Dva. "Ima ovde nečeg čudnog... ne razumem." Pažljivo je opisao Lousonu uočen fenomen; ovaj je malo promislio i gotovo odmah odgovorio: "Kažete da liči na vodoskok u pesku? Upravo to i jeste u pitanju. Već od ranije znamo da na tom mestu postoji izvor toplote... dovoljno snažan da pokrene konvekcionu struju."
<BR>&nbsp;&nbsp;&nbsp;&nbsp;&nbsp;"Šta je moglo to da izazove? Selena sigurno nije."
<BR>&nbsp;&nbsp;&nbsp;&nbsp;&nbsp;Osetio je kako ga preplavljuje razočaranje. Sve je ovo ličilo na lov na divlje guske, čega se i plašio od samog početka. Neki džep radioaktivnosti, ili mlaz toplih gasova koje je oslobodio potres, prevarili su njihove uređaje i dovukli ih na ovo pusto mesto. Što pre odu odavde to bolje... i dalje bi moglo biti opasno.
<BR>&nbsp;&nbsp;&nbsp;&nbsp;&nbsp;"Samo trenutak", reče Louson. "Vozilo sa gomilom mašinerije i dvadeset dva putnika... mora da stvara dosta veliku količinu toplote. Bar tri ili četiri kilovata. Ako prašina miruje, to bi moglo biti dovoljno da stvori vodoskok."
<BR>&nbsp;&nbsp;&nbsp;&nbsp;&nbsp;Lorens je smatrao da je to malo verovatno, ali sada je bio spreman da se uhvati i za najtanju slamku. Dohvatio je tanku metalnu sondu i okomito je gurnuo u prašinu. U početku je prodirala ne nailazeći ni na kakav otpor, ali pošto je na njenu dužinu pridodato nekoliko teleskopskih nastavaka bilo je sve teže i teže pokretati je. Kada je izvukao celih dvadeset metara, morao je uložiti svu svoju snagu na guranje.
<BR>&nbsp;&nbsp;&nbsp;&nbsp;&nbsp;Gornji kraj sonde nestao je u prašini; nije ni u šta udario... ali teško da je mogao očekivati da uspe pri prvom pokušaju. Moraće ovaj posao da obavi naučno, da napravi ustrojstvo prema kome će tragati.
<BR>&nbsp;&nbsp;&nbsp;&nbsp;&nbsp;Posle nekoliko minuta vožnje napred nazad, ispresecao je oblast paralelnim trakama bele trake, na razdaljinama od pet metara. Kao što su nekada u prošlosti seljaci sadili krompir, krenuo je duž prve trake da ubada sondu u prašinu. Bio je to dugotrajan posao, jer ga je trebalo obaviti savesno. Bio je poput slepca koji pipa po mraku tankim savitljivim štapom. Ako se ono što je tražio nalazilo van domašaja njegovog štapa, moraće da smisli nešto drugo. Ali o tom problemu će razmišljati kada dođe do njega.
<BR>&nbsp;&nbsp;&nbsp;&nbsp;&nbsp;Proveo je u pretraživanju nekih deset minuta kada je postao nepažljiv. Sondom je trebalo upravljati obema rukama, naročito onda kada bi bila pri kraju svoje dužine. Gurao je svom snagom, nagnuvši se preko ivice skije, kada se okliznuo i pao naglavačke u prašinu.
<BR>
<BR>&nbsp;&nbsp;&nbsp;&nbsp;&nbsp;Pet je odmah osetio da se atmosfera izmenila kada se pojavio iz vazdušne komore. Sa čitanjem Pomorandže i jabuke završili su već pre izvesnog vremena i trenutno je u toku bila žučna rasprava. Prekinuli su je kada je on ušao u kabinu i nastupila je neprijatna tišina dok je on odmeravao prizor. Pojedini putnici su ga pogledavali krajičkom oka, dok su se drugi pretvari da ga nema.
<BR>&nbsp;&nbsp;&nbsp;&nbsp;&nbsp;"Pa, komodore", zausti on, "u čemu je nevolja?"
<BR>&nbsp;&nbsp;&nbsp;&nbsp;&nbsp;"Vlada uverenje", odvrati Henstin, "da ne preduzimamo sve što bismo mogli da se izvučemo odavde. Objasnio sam da nemamo drugog izbora do da čekamo dok nas neko ne pronađe... ali ima onih koji se s tim na sležu."
<BR>&nbsp;&nbsp;&nbsp;&nbsp;&nbsp;Do toga je pre ili kasnije moralo doći, pomisli Pet. Kako je vreme proticalo, a nije bilo ni traga ni glasa od spasioca, živci će početi da popuštaju, uslediće kavge. Biće poziva na akciju... bilo kakvu akciju; nije bilo u ljudskoj prirodi da sedi skrštenih ruku i čeka smrt.
<BR>&nbsp;&nbsp;&nbsp;&nbsp;&nbsp;"Pretresli smo to već toliko puta", reče on umorno. "Nalazimo se najmanje deset metara ispod površine, pa čak i da otvorimo vrata vazdušne komore niko ne bi mogao da dopre do površine usled otpora prašine."
<BR>&nbsp;&nbsp;&nbsp;&nbsp;&nbsp;"Jeste li sigurni u to?" upita neko.
<BR>&nbsp;&nbsp;&nbsp;&nbsp;&nbsp;"Sasvim siguran?", odvrati Pet. "Jeste li ikada pokušali da plivate kroz pesak? Ne biste daleko stigli."
<BR>&nbsp;&nbsp;&nbsp;&nbsp;&nbsp;"A da probamo da uključimo motore?"
<BR>&nbsp;&nbsp;&nbsp;&nbsp;&nbsp;"Sumnjam da bi nas makar za centimetar pomerili. Pa čak i da krenemo, nastavili bismo napred... a ne naviše."
<BR>&nbsp;&nbsp;&nbsp;&nbsp;&nbsp;"Mogli bismo svi da odemo u stražnji deo; možda bi naša težina pretegla i nos se okrenuo prema gore."
<BR>&nbsp;&nbsp;&nbsp;&nbsp;&nbsp;"Mene brine pritisak na trup", primeti Pet.
<BR>&nbsp;&nbsp;&nbsp;&nbsp;&nbsp;"Pretpostavimo da pokrenemo motore... to bi izgledalo kao da udaram u zid od cigle. Samo nebo zna kakvu bih štetu mogao da prouzrokujem."
<BR>&nbsp;&nbsp;&nbsp;&nbsp;&nbsp;"Ali postoje izgledi da uspe; zar ne vredi rizikovati?"
<BR>&nbsp;&nbsp;&nbsp;&nbsp;&nbsp;Pet pogleda komodora; bio je pomalo besan što mu ovaj ne pritiče u pomoć. Henstin je gledao pravo u njega, kao da kaže: "Ja sam stvar doveo dovde... sada je na tebe red." To je bilo u redu... naročito posle onoga što mu je Sju malopre kazala. Došlo je vreme da se osamostali, ili bar da dokaže da je za to sposoban.
<BR>&nbsp;&nbsp;&nbsp;&nbsp;&nbsp;"Opasnost je suviše velika", sreza on. "Ovde smo savršeno bezbedni bar još naredna četiri dana. Pronaći će nas mnogo pre toga. Zašto onda da stavljamo sve na kocku, a izgledi su jedan prema milion? Da nam je to poslednja nada, pristao bih... ali ovako ne."
<BR>&nbsp;&nbsp;&nbsp;&nbsp;&nbsp;Osvrnuo se po kabini, izazivajući ih sve redom da mu se suprotstave. Dok je to činio, nije mogao da izbegne pogled gospođice Morli, niti je pokušao da ga izbegne. Pa ipak ga je iznenadila i postidela, kada je rekla: "Možda se kapetanu ne žuri baš mnogo da ode odavde. Primetila sam da ga u poslednje vreme nismo baš mnog viđali... kao ni gospođicu Vilkins."
<BR>&nbsp;&nbsp;&nbsp;&nbsp;&nbsp;Čekaj samo ti smežurana kučko, pomisli Pet. Samo zato što nijedan muškarac pri zdravoj pameti...
<BR>&nbsp;&nbsp;&nbsp;&nbsp;&nbsp;"Stanite, Harise", reče komodor, istog časa.
<BR>&nbsp;&nbsp;&nbsp;&nbsp;&nbsp;"Ja ću ovo srediti."
<BR>&nbsp;&nbsp;&nbsp;&nbsp;&nbsp;Sada se Henstin prvi put isprsio; do sada je s lakoćom i mirno vodio stvari, ili se držao u pozadini prepuštajući Petu da obavi posao. Ali sada su čuli autentični glas autoriteta, nalik na poziv trube preko bojnog polja. Ovo sada nije više bio astronaut u penziji koji im se obraćao; već svemirski komodor.
<BR>&nbsp;&nbsp;&nbsp;&nbsp;&nbsp;"Gospođice Morli", poče on, "vaša primedba je bila glupa i nepotrebna. Jedino je može opravdati činjenica što smo svi krajnje napeti. Mislim da bi trebalo da se izvinite kapetanu."
<BR>&nbsp;&nbsp;&nbsp;&nbsp;&nbsp;"Istina je", nastavi ona uporno. "Neka porekne ako može."
<BR>&nbsp;&nbsp;&nbsp;&nbsp;&nbsp;Komodor Henstin za trideset godina rada nije izgubio živce, i nije imao nameru ni sada da ih izgubi. Ali znao je kada treba da se pretvara da ih je izgubio, a u ovom slučaju malo pretvaranja neće biti na odmet. Nije se ljutio samo na gospođicu Morli; iznervirao ga je i Pet, imao je osećaj da ga je izneverio. Razume se, optužba gospođice Morli mogla je biti skroz neosnovana, ali Pet i Sju su proveli prokleto mnogo vremena na tom jednostavnom zadatku. U izvesnim prilikama bilo je isto onoliko važno da nešto izgleda nevino kao i da jeste; setio se stare kineske poslovice: 'Ne zaustavljaj se da vežeš pertle u susednoj leji sa dinjama.'
<BR>&nbsp;&nbsp;&nbsp;&nbsp;&nbsp;"Baš me briga", reče on svojim najizmučenijim glasom, "za odnos, ako nešto takvo i postoji, između gospođice Vilkins i kapetana. To je njihova lična stvar i sve dok delotvorno obavljaju svoj posao nemamo pravo da se mešamo. Da li vi to hoćete da kažete da kapetan Haris ne obavlja valjano svoj posao?"
<BR>&nbsp;&nbsp;&nbsp;&nbsp;&nbsp;"Ovaj... ne bih to mogla da kažem."
<BR>&nbsp;&nbsp;&nbsp;&nbsp;&nbsp;"Onda, molim vas, nemojte ništa drugo reći. Imamo već ionako dovoljno problema i nije nam potrebno da izmišljamo nove."
<BR>&nbsp;&nbsp;&nbsp;&nbsp;&nbsp;Ostali putnici sedeli su slušajući s onom mešavinom nelagodnosti i uživanja koju većina ljudi oseća kada prisustvuje svađi u kojoj ne učestvuje. Mada se ovo, u pravom smislu, ticalo svih na Seleni, jer posredi je bio prvi izazov upućen vlasti, prvi znak da disciplina puca. Sve do sada, ova skupina bila je povezana u skladno jedinstvo, ali sada se čuo glas protiv starijih u plemenu.
<BR>&nbsp;&nbsp;&nbsp;&nbsp;&nbsp;Gospođica Morli je možda bila neurotična usedelica, ali je ujedno bila čvrsta i odlučna. Komodor je video, a u naslutio je, da se sprema da mu odgovori.
<BR>&nbsp;&nbsp;&nbsp;&nbsp;&nbsp;Niko nikada neće saznati šta je zaustila da uzvrati, jer je u tom trenutku gospođa Šuster vrisnula u skladu sa svojim razmerama.
<BR>
<BR>&nbsp;&nbsp;&nbsp;&nbsp;&nbsp;Kada čovek padne na Mesecu, obično ima vremena da nešto preduzme, jer su mu živci i mišići naviknuti da se nosi sa šestostruko jačom gravitacijom. Ipak, kada se glavni inženjer Lorens prevrnuo sa skije, razdaljina je bila tako mala da nije imao vremena da reaguje. Gotovo je istog časa uronuo u prašinu... i obavila ga je tama.
<BR>&nbsp;&nbsp;&nbsp;&nbsp;&nbsp;Nije video baš ništa, osim veoma slabe fluoroscencije koja je dopirala sa osvetljene table sa instrumentima unutar njegovog odela. Krajnje pažljivo počeo je da pipka unaokolo po supstanci koja je pružala blagi otpor i bila polutečna, a u kojoj se praćakao tražeći neki čvrsti predmeti da mu posluži kao oslonac. Ništa nije pronašao; nije čak mogao da odredi ni šta je bilo gore, a šta dole.
<BR>&nbsp;&nbsp;&nbsp;&nbsp;&nbsp;Umalo ga nije savladalo očajanje koje isušuje mozak i koje kao da mu je odnosilo svu telesnu snagu. Srce mu je ludački tuklo nagoveštavajući skoru paniku i konačno pokleknuće razuma. Viđao je druge kako se pretvaraju u životinje koje vrište i otimaju se i znao je da ga još sasvim malo deli od toga da im se pridruži.
<BR>&nbsp;&nbsp;&nbsp;&nbsp;&nbsp;Još mu je preostalo taman toliko razuma da se priseti kako je pre samo nekoliko minuta spasao Lousona od iste sudbine, ali nije bio u situaciji da uživa u ironiji. Morao je da usredsredi svu preostalu snagu volje na to da ponovo ovlada sobom i obuzda to bubnjanje u grudima koje je pretilo da ga razdere.
<BR>&nbsp;&nbsp;&nbsp;&nbsp;&nbsp;A onda, glasno i jasno u zvučnicima u kacigi, odjeknu jedan tako neočekivani zvuk da su talasi panike namah prestali da zapljuskuju ostrvo njegove duše. Bio je to Tom Louson... smejao se.
<BR>&nbsp;&nbsp;&nbsp;&nbsp;&nbsp;Smeh je bio kratak, usledilo mu je izvinjenje.
<BR>&nbsp;&nbsp;&nbsp;&nbsp;&nbsp;"Izvinite gospodine Lorens... nisam mogao da se uzdržim. Tako ste smešni dok mlatarate nogama po nebu."
<BR>&nbsp;&nbsp;&nbsp;&nbsp;&nbsp;Glavni inženjer se skameni u skafanderu. Strah je istog časa nestao i zamenio ga je bes. Bio je besan na Lousona... ali još više na sebe.
<BR>&nbsp;&nbsp;&nbsp;&nbsp;&nbsp;Razume se da mu nije pretila nikakva opasnost; u tom naduvanom odelu bio je poput balona koji pliva na vodi i isto kao ni balon ni on nije mogao da potone. Sada kada je shvatio šta se dogodilo, mogao je sam da se pobrine za sve. Svrsishodno je počeo da udara nogama, pomažući se šakama kao pedalima i okrenuo se oko svog središta gravitacije... a vid mu se povratio dok mu je prašina klizila sa kacige. Potonuo je, najviše, deset centimetara, a skija mu je sve vreme bila nadohvat ruke. Neverovatno kako je nije nijednom dodirnuo dok se bacakao unaokolo poput nasukanog oktopusa.
<BR>&nbsp;&nbsp;&nbsp;&nbsp;&nbsp;S onoliko dostojanstva koliko je uspeo da ga prikupi, dohvatio je skiju i popeo se. Nije se usudio da progovori, jer je još bio bez daha usled nepotrebnog naprezanja, tako da ga je glas mogao izdati, nagovestiti nedavnu paniku. I dalje je bio ljut; dok je svakodnevno radio na lunarnoj površini nije mu se moglo dogoditi da napravi od sebe ovakvu budalu. Sada je bio van forme; poslednji put je navukao skafander radi godišnje provere stručnosti, a ni onda nije izišao iz vazdušne komore.
<BR>&nbsp;&nbsp;&nbsp;&nbsp;&nbsp;Kada se ponovo našao na skiji i nastavio sa probama, mešavina straha i besa lagano je isparila. Zamenilo ju je osećanje zamišljenosti, kada je shvatio koliko su ga... bez obzira na to da li se to njemu sviđalo ili ne... događaji iz proteklih pola sata vezali za Lousona. Tačno je da se astronom nasmejao dok se on praćakao po prašini... ali to mora da je bio neodoljivo smešan prizor. Konačno, Louson se izvinio. Još nedavno, i smeh i izvinjenje bili bi podjednako nezamislivi.
<BR>&nbsp;&nbsp;&nbsp;&nbsp;&nbsp;A onda je Lorens zaboravio na sve drugo; sondom je udario o neku prepreku, na dubini od petnaest metara.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
