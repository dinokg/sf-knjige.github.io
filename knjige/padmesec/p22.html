<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Uistinu nezaboravni trenuci na televiziji jesu oni koje niko ne očekuje i za koje ni kamera ni reporteri nisu spremni. Poslednjih trideset minuta splav je bio mesto na kome se radilo grozničavo, ali pod kontrolom... a onda je, bez ikakvog upozorenja, došlo do erupcije.
<BR>&nbsp;&nbsp;&nbsp;&nbsp;&nbsp;Iako je to bilo nemoguće, sticao se utisak da je gejzier šiknuo iz Mora Žeđi. Žil je automatski počeo da sledi taj uspinjući stub magle koji se kretao ka zvezdama (sada su se videle; reditelj je to tražio). Dok se podizao, širio se poput kakve čudne, istanjene biljke... ili poput tanje, nemoćnije verzije oblaka-pečurke koji je terorisao dva pokolenja čovečanstva.
<BR>&nbsp;&nbsp;&nbsp;&nbsp;&nbsp;Potrajao je samo nekoliko sekundi, ali za to vreme je sledio neznane milione ispred ekrana, koji su se pitali kako se mlaz vode mogao dići iz ovog sušnog mora. A onda se smanjio i nestao, u istoj onoj neugodnoj tišini u kojoj je i rođen.
<BR>&nbsp;&nbsp;&nbsp;&nbsp;&nbsp;Za ljude na splavu taj gejzir vazduha punog vlage bio je isto tako nem, ali oni su osećali njegove vibracije dok su se upirali da postave poslednje spojnice. Uspeli bi, pre ili kasnije, čak i da Pet nije presekao odvod, pošto su sile kojima je trebalo da se suprotstave bile sasvim beznačajne. Ali to 'kasnije' moglo je značiti suviše kasno. Možda, je već i bilo...
<BR>&nbsp;&nbsp;&nbsp;&nbsp;&nbsp;"Zovem Selenu! Zovem Selenu!" vikao je Lorens. "Čujete li me?"
<BR>&nbsp;&nbsp;&nbsp;&nbsp;&nbsp;Odgovora nije bilo; odašiljač na lađi nije bio uključen; nije čak mogao da čuje ni zvuke koje bi njen mikrofon trebalo da skuplja iz kabine.
<BR>&nbsp;&nbsp;&nbsp;&nbsp;&nbsp;"Spoj je spreman, gospodine", javi Kolemen. "Da uključim generator kiseonika?"
<BR>&nbsp;&nbsp;&nbsp;&nbsp;&nbsp;Čemu, pomisli Lorens, ako je Haris uspeo da ponovo zašrafi taj prokleti deo. Mogu jedino da se nadam da je nešto priljubio uz drugi kraj cevi i da mi to možemo oduvati...
<BR>&nbsp;&nbsp;&nbsp;&nbsp;&nbsp;"U redu", reče on. "Pustite ga... pod najjačim pritiskom koji možete da dobijete."
<BR>&nbsp;&nbsp;&nbsp;&nbsp;&nbsp;Uz iznenadni udar, raskupusan primerak Pomorandže i jabuke bio je oduvan od otvora cevi za koji ga je vakuum držao prikovanog. Kroz otvorenu rupu sada u suprotnom smeru pokulja mlaz gasa, tako hladnog da su se njegovi obrisi videli u obliku sablasnih kovitlaca kondenzovane vodene pare.
<BR>&nbsp;&nbsp;&nbsp;&nbsp;&nbsp;Nekoliko minuta taj gejzir kiseonika tutnjao je bez ikakvog učinka. A onda se Pet Haris polako promeškoljio, pokušao da ustane, ali ga je koncentrisani mlaz ponovo oborio na pod. Nije to bio neki naročito snažni mlaz, ali ipak je bio jači od njega u ovom stanju.
<BR>&nbsp;&nbsp;&nbsp;&nbsp;&nbsp;Ležao je, a ledeni mlaz mu je zapahnjivao lice; uživao je u osvežavajućoj hladnoći isto koliko i u mogućnosti da diše. Kroz nekoliko sekundi bio je potpuno budan... mada je imao strahovitu glavobolju... i postao je svestan svega što se dogodilo za poslednjih pola sata.
<BR>&nbsp;&nbsp;&nbsp;&nbsp;&nbsp;Umalo se nije ponovo onesvestio kada se setio kako je odvrnuo bušilicu i kako se borio sa tom erupcijom vazduha koji je oticao. Ali nije imao vremena da brine o prošlim greškama; sada je jedino bilo važno to da je još živ... a uz malo sreće će i ostati živ.
<BR>&nbsp;&nbsp;&nbsp;&nbsp;&nbsp;Podigao je onesvešćenog Mekenzija poput mlitave lutke i položio ga ispod mlaza kiseonika. Snaga mlaza sada je bila mnogo slabija, jer se pritisak u lađi polako vraćao na normalu; kroz nekoliko minuta biće to samo nežni zefir.
<BR>&nbsp;&nbsp;&nbsp;&nbsp;&nbsp;Naučnik se povratio gotovo istog časa i neodređeno se osvrnuo oko sebe.
<BR>&nbsp;&nbsp;&nbsp;&nbsp;&nbsp;"Gde sam to ja?" upita on ne baš originalno. "Oh... probili su se do nas. Hvala Bogu, mogu ponovo da dišem. Šta se dogodilo sa svetlima?"
<BR>&nbsp;&nbsp;&nbsp;&nbsp;&nbsp;"Ne brinite o tome... uskoro ću ih popraviti. Moramo sve prebaciti ispod ovog mlaza što brže možemo i ubaciti im u pluća nešto kiseonika. Umete li da dajete veštačko disanje?"
<BR>&nbsp;&nbsp;&nbsp;&nbsp;&nbsp;"Nikada nisam probao."
<BR>&nbsp;&nbsp;&nbsp;&nbsp;&nbsp;"Vrlo je jednostavno... sačekajte da pronađem prvu pomoć."
<BR>&nbsp;&nbsp;&nbsp;&nbsp;&nbsp;Kada je Pet uzeo aparat za veštačko disanje, prikazao je na najbližoj osobi, a to je slučajno bio Irving Šuster.
<BR>&nbsp;&nbsp;&nbsp;&nbsp;&nbsp;"Sklonite jezik u stranu da vam ne smeta i gurnete cev niz grlo. Sada pritisnete ovo proširenje... polako. Držite prirodni ritam disanja. Jeste li razumeli?"
<BR>&nbsp;&nbsp;&nbsp;&nbsp;&nbsp;"Jesam, ali koliko dugo treba to da radim?"
<BR>&nbsp;&nbsp;&nbsp;&nbsp;&nbsp;"Pet do šest dubokih udisaja trebalo bi da bude dovoljno, pretpostavljam; konačno, ne pokušavamo da ih oživimo... već samo da im iz pluća izbacimo ustajali vazduh. Vi preuzmite prednji deo kabine, a ja ću stražnji."
<BR>&nbsp;&nbsp;&nbsp;&nbsp;&nbsp;"Ali imamo samo jedan aparat za veštačko disanje."
<BR>&nbsp;&nbsp;&nbsp;&nbsp;&nbsp;Pet se osmehnu, ne baš oduševljeno.
<BR>&nbsp;&nbsp;&nbsp;&nbsp;&nbsp;"Nije neopohodan", odvrati on, nagnuvši se nad sledećim pacijentom.
<BR>&nbsp;&nbsp;&nbsp;&nbsp;&nbsp;"Oh", primeti Mekenzi. "Zaboravio sam na to."
<BR>&nbsp;&nbsp;&nbsp;&nbsp;&nbsp;Teško da je Pet slučajno pošao pravo prema Sju; stao je da joj kroz usne ubacuje vazduh drevnim... i veoma efikasnim... metodom usta-na-usta. Ali treba reći i da nije više gubio na nju vreme kada se uverio da ponovo normalno diše.
<BR>&nbsp;&nbsp;&nbsp;&nbsp;&nbsp;Upravo je stigao do treće osobe kada iz radija dopre još jedan očajnički poziv.
<BR>&nbsp;&nbsp;&nbsp;&nbsp;&nbsp;"Halo Selena... ima li koga?"
<BR>&nbsp;&nbsp;&nbsp;&nbsp;&nbsp;Pet prekinu posao na nekoliko sekundi i zgrabi mikrofon.
<BR>&nbsp;&nbsp;&nbsp;&nbsp;&nbsp;"Haris zove... dobro smo. Dajemo veštačko disanje putnicima. Nemam vremena za priču... pozvaćemo vas kasnije. Ostaću na vezi. Ispričajte nam šta se dogodilo."
<BR>&nbsp;&nbsp;&nbsp;&nbsp;&nbsp;"Hvala Bogu da ste dobro... već smo vas otpisali. Strašno ste nas uplašili kada ste odvrnuli tu bušilicu."
<BR>&nbsp;&nbsp;&nbsp;&nbsp;&nbsp;Dok je slušao glas glavnog inženjera i duvao u usta blaženo uspavanog gospodina Redlija, Pet nije žudeo da ga na to podsećaju. Znao je da, bilo šta da se dogodilo, on to nikada neće preboleti. Čini se da je sve ipak ispalo odlično. Glavnina zagađenog vazduha isisana je iz Selene u tom grozničavom minutu dekompresije. Moglo je da potraje i duže, jer bila bi potrebna dva do tri minuta da kabina ove veličine izgubi veći deo vazduha kroz cev prečnika samo četiri centimetra.
<BR>&nbsp;&nbsp;&nbsp;&nbsp;&nbsp;"Slušajte sada", nastavi Lorens. "Pošto ste se gadno pregrejali, puštamo vam onoliko hladan kiseonik koliko smatramo da je bezbedno. Pozovite nas ako postane suviše hladno ili vazduh bude suviše suv.
<BR>&nbsp;&nbsp;&nbsp;&nbsp;&nbsp;Za pet do deset minuta počećemo da spuštamo drugu cev ka vama, kako bismo uspostavili potpuno kolo i mogli da preuzmemo na sebe snabdevanje svežim vazduhom i odvođenjem iskorišćenog vazduha. Ovu cev ćemo usmeriti prema stražnjem delu kabine, čim splav odvučemo nekoliko metara dalje.
<BR>&nbsp;&nbsp;&nbsp;&nbsp;&nbsp;Krećemo. Ubrzo ću vas ponovo pozvati."
<BR>&nbsp;&nbsp;&nbsp;&nbsp;&nbsp;Pet i doktor se nisu smirili dok nisu ispumpali nezdravi vazduh iz pluća svih svojih nesvesnih saputnika. Onda su se, veoma umorni, pa ipak osećajući se smireno i srećno jer su znali da se jedan veliki poduhvat približava trijumfalnom završetku, skljokali na pod i ostali tako da čekaju drugu bušilicu da prodre kroz krov.
<BR>&nbsp;&nbsp;&nbsp;&nbsp;&nbsp;Deset minuta kasnije, čuli su je kako udara o spoljašnji trup, tačno ispred vazdušne komore. Kada ih je Lorens pozvao da proveri položaj cevi, Pet mu je potvrdio da ovog puta nema ikakvih prepreka. "I ne brinite", dodao je. "Neću dirati bu bušilicu dok mi ne kažete."
<BR>&nbsp;&nbsp;&nbsp;&nbsp;&nbsp;Sada je već bilo tako hladno da su se on i Mekenzi ponovo obukli, a usnule putnike prekrili ćebadima. Ali Pet nije javio da prestanu; sve dok ne budu stvarno ugroženi hladnoćom, što hladnije to bolje. Izvlačili su smrtonosnu toplotu koja ih umalo nije skuvala... a što je bilo još važnije, njihovi prečiščivaći vazduha će verovatno ponovo proraditi, sada pošto je temperatura tako drastično opala.
<BR>&nbsp;&nbsp;&nbsp;&nbsp;&nbsp;Kada i druga cev prodre kroz krov biće dvostruko obezbeđeni. Ljudi sa splava mogu ih snabdevati vazduhom u nedogled, a imaće i rezervu vlastitog koja će potrajati nekoliko časova... možda i ceo dan... Možda će još dugo morati da čekaju ovde ispod prašine, ali neizvesnosti više nije bilo.
<BR>&nbsp;&nbsp;&nbsp;&nbsp;&nbsp;Osim, razume se, ako im Mesec ne priredi neka nova iznenađenja.
<BR>
<BR>&nbsp;&nbsp;&nbsp;&nbsp;&nbsp;"E pa, gospodine Spenser", oslovi ga kapetan Enson, "izgleda da imate svoju priču."
<BR>&nbsp;&nbsp;&nbsp;&nbsp;&nbsp;Spenser je bio gotovo isto onoliko iscrpljen, jer je poslednjih nekoliko časova bio strašno napet, kao i svi oni ljudi na splavu, dva kilometra ispod njega. Mogao je da ih vidi na monitoru, pri srednjem uvećanju. Očigledno su se odmarali... što su bolje mogli, pošto su na sebi imali skafandere.
<BR>&nbsp;&nbsp;&nbsp;&nbsp;&nbsp;Petorica su, zaista, bar mu se tako činilo, pokušavala da uhvate nešto sna i rešili su taj problem na zapanjujući, ali razuman način. Legli su pored splava, napola utonuvši u prašinu, nalik na lebdeće gumene lutke. Spenseru nije palo na pamet da je skafander bio suviše lagan da bi potonuo u tu stvar. Svojim silaženjem sa splava petorica tehničara ne samo da su sebi obezbedili neuporedivo luksuzan kauč, već su i svojim drugovima ostavili mnogo slobodnog prostora za rad.
<BR>&nbsp;&nbsp;&nbsp;&nbsp;&nbsp;Preostala tri člana ekipe polako su se kretala unaokolo, podešavajući i proveravajući opremu... naročito četvrtasto ispupčenje prečišćivača vazduha i velike kugle pričvršćene za njega. Pri maksimalnom optičkom i elektronskom zumu, kamera je mogla da dopre na udaljenost od deset metara od sve te opreme... gotovo dovoljno blizu da očitava merače. Čak i pri srednjem uvećanju lako je bilo uočiti dve cevi koje su vodile sa splava i pružale se nadole do nevidljive Selene.
<BR>&nbsp;&nbsp;&nbsp;&nbsp;&nbsp;Taj opušteni i mirni prizor predstavljao je zapanjujuću suprotnost od onoga od pre jednog sata. Ovde više nije moglo ništa da se učini, dok ne stigne naredni tovar opreme. Obe skije su se vratile u Port Roris; tamo će sada biti vrlo živo, pošto je inženjersko osoblje testiralo i spajalo opremu za koju su se nadali da će im omogućiti da stignu do Selene. Proći će bar još jedan dan dok to ne bude gotovo. U međuvremenu - osim ako ne bude nekih nesrećnih slučajeva... More Žeđi će nastaviti da se sunča neuznemiravano na jutarnjem suncu i kamera neće imati ništa novo da šalje kroz svemir.
<BR>&nbsp;&nbsp;&nbsp;&nbsp;&nbsp;Sa udaljenosti od jedne i po svetlosne sekunde u unutrašnjosti kabine na Aurigi začu se glas reditelja programa koji se nalazio na Zemlji.
<BR>&nbsp;&nbsp;&nbsp;&nbsp;&nbsp;"Odlično obavljeno, Morise, Žile. I dalje ćemo snimati sliku u slučaju da nešto zakaže na vašem kraju, ali ne očekujemo da krenemo uživo pre spota vesti u 06.00."
<BR>&nbsp;&nbsp;&nbsp;&nbsp;&nbsp;"Kako stojimo?"
<BR>&nbsp;&nbsp;&nbsp;&nbsp;&nbsp;"Rangirani smo kao kakva supernova. Sve dobija i jedan novi ugao... svaki ošinuti pronalazač koji je ikada pokušao da patentira novu vrstu pajalice izmileo je kao crv iz drvenarije sa idejama. Pustićemo njih nekolicinu u 06.15; trebalo bi da bude zabavno."
<BR>&nbsp;&nbsp;&nbsp;&nbsp;&nbsp;"Ko zna... možda neki od njih i ima nešto."
<BR>&nbsp;&nbsp;&nbsp;&nbsp;&nbsp;"Možda, ali sumnjam. Oni osetljivi neće ni primirisati blizu našeg programa kada budu videli kako će se postupati sa ostalima."
<BR>&nbsp;&nbsp;&nbsp;&nbsp;&nbsp;"Zašto... šta im radite?"
<BR>&nbsp;&nbsp;&nbsp;&nbsp;&nbsp;"Njihove ideje upravo analizira tvoj prijatelj naučnik, dr Louson. Napravili smo probu sa njim; žive ih dere."
<BR>&nbsp;&nbsp;&nbsp;&nbsp;&nbsp;"Nije mi prijatelj", pobuni se Spenser. "Sreo sam ga samo dvaput. Prvi put sam izvukao deset reči iz njega; drugi put je zaspao."
<BR>&nbsp;&nbsp;&nbsp;&nbsp;&nbsp;"E pa, od tada je uznapredovao, verovao ili ne. Videćeš ga... za, oh, četrdeset pet minuta."
<BR>&nbsp;&nbsp;&nbsp;&nbsp;&nbsp;"Mogu da sačekam. Ionako me samo zanima šta Lorens namerava da uradi. Je li dao neku izjavu? Sada pošto je pritisak popustio, trebalo bi da doprete do njega bez muke."
<BR>&nbsp;&nbsp;&nbsp;&nbsp;&nbsp;"Još je u strašnoj gužvi i neće da govori. Mislimo da se inženjersko odeljenje ionako još nije odlučilo; testiraju svu silu naprava u Port Rorisu i dopremaju opremu sa celog Meseca. Obavestićemo vas ako saznamo išta novo."
<BR>&nbsp;&nbsp;&nbsp;&nbsp;&nbsp;Bila je to paradoksalna činjenica, koju je Spenser uzimao zdravo za gotovo, da kada pokrivaš priču poput ove često nemaš u vidu šta se sve iz nje može izleći. Čak i kada se nalaziš u središtu zbivanja, kao što je on sada bio. On je prvi pogurao stvar, ali sada više nije držao sve konce u rukama. Tačno je da su on i Žil obezbeđivali najvažnije video snimke... ili će ih tek obezbeđivati, kada se akcija ponovo prenese ovamo... ali ustrojstvo se oblikovalo u centrima vesti na Zemlji i u Klavijus Sitiju. Gotovo je poželeo da ostavi Žila i pohita nazad u štab.
<BR>&nbsp;&nbsp;&nbsp;&nbsp;&nbsp;To je, razume se, bilo neizvodljivo; pa čak i kada bi to uradio, uskoro bi zažalio. Jer ovo ne samo da je bio najveći ulov u njegovoj karijeri; podozrevao je da sada poslednji put pokriva neku priču sa terena. Vlastitim uspehom je prokleo sebe, nepovratno, na kancelarijsku stolicu... ili u najboljem slučaju, na udobnu malu osmatračku kabinu iza monitorskih ekrana u Klavijus Sitiju.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
