<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Konačno da nešto naruši jednoličnu ravnicu Mora Žeđi. Sićušna, ali sjajna iverka svetlosti provirila je iznad obzorja i dok su prašinske skije jurile napred ona se lagano pela spram zvezda. Sada joj se pridružila još jedna... a za njom se pojavila i treća. Vrhovi Nedostižnih planina uzdizali su se preko ivice Meseca.
<BR>&nbsp;&nbsp;&nbsp;&nbsp;&nbsp;Kao i obično, nije bilo načina da se utvrdi njihova udaljenost; moglo je to biti malo kamenje na nekoliko stopa udaljenosti... ili nešto što uopšte nije pripadalo Mesecu, već nekom džinovskom škrbastom svetu, milionima kilometara daleko u svemiru. U stvarnosti, bile su udaljene pedeset kilometara. Prašinske skije će stići do njih za pola sata.
<BR>&nbsp;&nbsp;&nbsp;&nbsp;&nbsp;Tom Louson se zagleda u njih sa zahvalnošću. Sada je imao čime da zabavi oko i um; mislio je da će poludeti ako još dugo bude morao da zuri u ovu očigledno beskrajnu ravnicu. Ljutio se sam na sebe što se ponaša nelogično; znao je da je obzorje, u stvari, veoma blizu i da je celo More samo jedan mali deo Mesečeve prilično ograničene površine. Pa ipak, dok je sedeo ovde u skafanderu, očigledno nikuda ne stižući, setio se onih užasnih snova u kojima se svom snagom trudite da umaknete nekoj strašnoj opasnosti... ali ostajete bespomoćno zaglibljeni na istom mestu. Tom je često sanjao takve snove, a i mnogo gore od njih.
<BR>&nbsp;&nbsp;&nbsp;&nbsp;&nbsp;Sada je, međutim, mogao da prati kako napreduju, uverio se da njihova dugačka, crna senka nije smrznuta na tlu, što mu se ponekad činilo. Usmerio je detektor prema vrhovima koji su se uzdizali i dobio snažnu reakciju. Kao što je i očekivao, izloženi vrhovi bili su gotovo na tački ključanja na onoj strani kojom su bili okrenuti prema suncu; iako je lunarni dan tek počeo, planine su već gorele. Bilo je mnogo hladnije ovde dole na nivou 'Mora'; prašina na površini će tek oko podneva dostići svoju najvišu temperaturu, a do tada ih je delilo još sedam dana. Ta činjenica mu je išla i te kako u korist; iako je dan već počeo, još je imao dobre izgleda da otkrije bilo koji slabi izvor toplote pre no što ga nadjača dnevna žega.
<BR>&nbsp;&nbsp;&nbsp;&nbsp;&nbsp;Dvadeset minuta kasnije planine su zauzimale gotovo celo nebo, a skije su upola smanjile brzinu.
<BR>&nbsp;&nbsp;&nbsp;&nbsp;&nbsp;"Ne želimo da preletimo preko njihovog traga", objasnio je Lorens. "Ako pažljivo pogledate, upravo ispod tog dvostrukog vrha s desne strane, primetićete tamnmu okomitu crtu. Vidite je?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"To je klanac koji vodi do Kraterskog jezera. Mrlja toplote koju ste otkrili nalazi se tri kilometra zapadno od njega, tako da je još odavde ne vidimo, jer nam je ispod obzorja. Iz kog pravca želite da joj se približimo?"
<BR>&nbsp;&nbsp;&nbsp;&nbsp;&nbsp;Louson malo promisli o ovome. Moraju joj prići sa severa ili juga. Ako priđe sa zapada, u vidokrugu će mu biti to zapaljeno kamenje; prilaz sa istoka bio je još neprihvatljiviji, jer to bi značilo da idu u pravcu zenice izlazećeg sunca.
<BR>&nbsp;&nbsp;&nbsp;&nbsp;&nbsp;"Skrenite na sever", reče on. "Javite mi kada budemo na dva kilometra od dotične tačke."
<BR>&nbsp;&nbsp;&nbsp;&nbsp;&nbsp;Skije ponovo ubrzaše; iako nije bilo nade da već sada nešto otkrije, počeo je da skenira napred-nazad preko površine jezera. Cela ova misija zasnivala se na jednoj pretpostavci... da su gornji slojevi prašine imali uglavnom jednoobraznu temperaturu i da je za svako temperaturno odskakanje kriv čovek. Ako je u ovome grešio...
<BR>&nbsp;&nbsp;&nbsp;&nbsp;&nbsp;Pogrešio je. Potpuno se preračunao. Na ekranu se More videlo kao šareno ustrojstvo svetlosti i senke... ili bolje rečeno, toplote i hladnoće. Temperaturne razlike iznosile su svega koji delić stepena, ali slika je bila toliko zbrkana da se na njoj ništa nije moglo raspoznati. U tom temperaturnom lavirintu bilo je naprosto nemoguće izdvojiti bilo koji pojedinačni izvor toplote.
<BR>&nbsp;&nbsp;&nbsp;&nbsp;&nbsp;Tomu Lousonu se smrklo i on podiže pogled sa ekrana i sa nevericom se zagleda preko prašine. Neizvežbanom oku ona se i dalje činila bezoblična... isto neprekidno sivilo kakvo je oduvek bilo. Ali posmatrana na infracrvenoj svetlosti, bila je išarana poput mora za oblačnih dana na Zemlji, kada vodu prekrivaju nestalna ustrojstva sunčeve svetlosti i senke.
<BR>&nbsp;&nbsp;&nbsp;&nbsp;&nbsp;Ovde, međutim, nije bilo oblaka koji bi bacali senke na ovo jalovo more; ovom šarenilu mora da je uzrok bilo nešto drugo. Šta god da je bilo, Tom je bio suviše zaprepašćen da bi potražio naučno objašnjenje. Došao je čak ovamo na Mesec, stavio glavu u torbu i rizikovao da poludi tokom ove lude vožnje... da bi na kraju svega neka varka prirode uništila njegov pažljivo isplanirani eksperiment. Ništa gore nije moglo da mu se desi; počeo je da silno sažaljeva samoga sebe.
<BR>&nbsp;&nbsp;&nbsp;&nbsp;&nbsp;Nekoliko minuta kasnije počeo je da žali i ljude na Seleni.
<BR>
<BR>&nbsp;&nbsp;&nbsp;&nbsp;&nbsp;"Dakle", reče skiper Aurige, nimalo uzbuđeno. "Hteli biste da se spustite na Nedostižne planine. Krajnje zanimljiva ideja."
<BR>&nbsp;&nbsp;&nbsp;&nbsp;&nbsp;Spenseru je bilo jasno da ga kapetan Enson nije ozbiljno shvatao; verovatno je mislio da ima posla s ćaknutim novinarem koji nije imao pojma o čemu govori. Bio bi u pravu pre dvanaest časova, kada je ceo plan bio samo neodređeni san u Spenserovoj glavi. Ali sada je držao sva obaveštenja u malom prstu i tačno je znao šta radi.
<BR>&nbsp;&nbsp;&nbsp;&nbsp;&nbsp;"Čuo sam vas, kapetane, kako se hvališete da možete spustiti ovaj brod na metar udaljenosti od bilo koje tačke. Je li to tačno?"
<BR>&nbsp;&nbsp;&nbsp;&nbsp;&nbsp;"Pa... uz malu pomoć kompjutera."
<BR>&nbsp;&nbsp;&nbsp;&nbsp;&nbsp;"Nemam ništa protiv. A sada, pogledajte ovu fotografiju."
<BR>&nbsp;&nbsp;&nbsp;&nbsp;&nbsp;"Šta je to? Glazgov u kišnoj subotnjoj večeri?"
<BR>&nbsp;&nbsp;&nbsp;&nbsp;&nbsp;"Bojim se da je loše uvećana, ali vidi se sve što nas zanima. To je uvećanje ove ovde oblasti... neposredno ispod zapadnog vrha Planina. Za nekoliko časova dobiću mnogo bolju kopiju, kao i preciznu kartu reljefa... upravo je izgrađuju u Lunarnoj nadzornoj službi na osnovu fotografija koje čuvaju u dosjeima. Kako izgleda, ovde postoji široki ispust... dovoljno prostran da se na njega spusti desetak brodova. Prilično je i ravan, bar u ovim tačkama, ovde... i ovde. Znači, spuštanje neće predstavljati nikakav problem, s vaše tačke gledanja."
<BR>&nbsp;&nbsp;&nbsp;&nbsp;&nbsp;"Tehnički možda neće. Ali imate li vi blagu predstavu o tome koliko bi to koštalo?"
<BR>&nbsp;&nbsp;&nbsp;&nbsp;&nbsp;"Za to ću se pobrinuti ja, kapetane... ili moja mreža. Smatramo da bi se moglo isplatiti, ako se pokaže da sam u pravu."
<BR>&nbsp;&nbsp;&nbsp;&nbsp;&nbsp;Spenser je mogao da doda još mnogo toga, ali kakav bi on bio pregovarač kada bi pokazao koliko mu je potrebna tuđa roba. Ovo bi lako mogla postati senzacija decenije... prvo svemirsko spasavanje koje se ikada odigralo takoreći pred očima TV kamera. U svemiru se dešavalo dosta nezgoda i nesreća, samo nebo zna koliko, ali svima je nedostajao element drame ili iščekivanja. Ljudi su trenutno ginuli, ili više nikako nisu mogli biti spaseni pošto je otkriveno da su upali u nevolju. Ta vrsta tragedija punila je naslovne strane, ali ne za dugo, jer to nisu bile priče koje bi zadržale pažnju ljudi. Sada je, međutim, osećao da je posredi nešto znatno trajnije.
<BR>&nbsp;&nbsp;&nbsp;&nbsp;&nbsp;"Nije reč samo o novcu", primeti kapetan (mada je njegov ton stavljao do znanja da za njega ima malo važnijih stvari.) "Čak i kada bi vlasnici pristali, morali biste da dobijete posebnu dozvolu svemirske kontrole, na zemaljskoj strani."
<BR>&nbsp;&nbsp;&nbsp;&nbsp;&nbsp;"Znam... neko već radi na tome. To se može srediti."
<BR>&nbsp;&nbsp;&nbsp;&nbsp;&nbsp;"A Lojd? Naša polisa osiguranja ne pokriva ovako male šetnje."
<BR>&nbsp;&nbsp;&nbsp;&nbsp;&nbsp;Spenser se nagnu preko stola i spremi se da baci bombu koja je bila u stanju da ceo grad digne u vazduh.
<BR>&nbsp;&nbsp;&nbsp;&nbsp;&nbsp;"Kapetane", poče on lagano, "Međuplanetne vesti su spremne da polože jemstvo u visini sume na koju je brod osiguran... a slučajno znam da je ona u izvesnoj meri naduvana i da iznosi šest miliona četiri stotine dvadeset pet hiljada i pedeset sterlinških dolara."
<BR>&nbsp;&nbsp;&nbsp;&nbsp;&nbsp;Kapetan Enson je dva puta trepnuo i istog časa sasvim promenio držanje. Zatim se zamislio i nasuo sebi još jedno piće.
<BR>&nbsp;&nbsp;&nbsp;&nbsp;&nbsp;"Nisam mislio da ću za života planinariti", primeti on. "Ali ako ste vi dovoljno ludi da položite šest miliona dolara... niko srećniji od mene."
<BR>
<BR>&nbsp;&nbsp;&nbsp;&nbsp;&nbsp;Gospodin Šuster je odahnuo kada je svedočenje njegove žene prekinuto radi ručka. Ona je bila vrlo pričljiva dama i očigledno se oduševila što joj se posle mnogo godina pružila prilika da da sebi oduška. Nije se mogla pohvaliti da je imala baš neku otmenu karijeru kada su je sudbina i čikaška policija naglo prekinuli... ali nema sumnje da se dosta motala unaokolo i poznavala je mnoge velike izvođače na prelasku dva veka. Svojim sećanjima vratila je većinu starijih putnika u mladost i podsetila ih na prigušene odjeke pesama iz devetsto devedesetih. U jednom trenutku, ne naišavši na protivljenje suda, zapevala je dugogodišnji hit Skafander bluz i svi su joj se pridružili. Komodor je, kao osoba zadužena za moral, zaključio da gospođa Šuster vredi zlata onoliko koliko je teška... što je značilo poprilično.
<BR>&nbsp;&nbsp;&nbsp;&nbsp;&nbsp;Posle ručka (koji su neki od onih sporijih uspeli da protegnu na pola sata, prežvakavajući svaki zalogaj pedeset puta) ponovo su se prihvatili knjige; ovog puta su konačno oni koji su se zalagali za Pomorandžu i jabuku uspeli da odnesu prevagu. Kako je tema bila engleska, zaključeno je da je gospodin Beret pravi čovek za čitanje; on se branio, ali bezuspešno.
<BR>&nbsp;&nbsp;&nbsp;&nbsp;&nbsp;"Oh, pa dobro", nevoljno je pristao. "Da počnemo. Glava prva. Druri Lejn, 1665..."
<BR>&nbsp;&nbsp;&nbsp;&nbsp;&nbsp;Autor uopšte nije traćio vreme. Već na prve tri strane, ser Isak Njutn je objasnio zakon gravitacije gospodarici Gvin, koja mu je stavila do znanja da bi volela da mu se oduži. Koji oblik će ta zahvalnost poprimiti. Petu Herisu je bilo odmah jasno, ali dužnost ga je zvala. Ova zabava je bila za putnike; posada je imala posla.
<BR>&nbsp;&nbsp;&nbsp;&nbsp;&nbsp;"Ima još jedan rezervni spremnik koji nisam otvorila", primeti gospođica Vilkins, kada su se vrata vazdušne komore lagano zatvorila za njima, tako da više nisu čuli gospodina Bereta koji je čitao, vodeći računa o naglasku. "Slabo stojimo sa krekerima i džemom, ali zato imamo dovoljno kompresovanog mesa."
<BR>&nbsp;&nbsp;&nbsp;&nbsp;&nbsp;"Nisam iznenađen", odvrati Pet. "Izgleda da se svima već smučilo. Hajde da pogledamo taj popis inventara."
<BR>&nbsp;&nbsp;&nbsp;&nbsp;&nbsp;Stjuardesa mu pruži iskucane listove hartije, u koje je već bila uneta olovkom gomila znakova.
<BR>&nbsp;&nbsp;&nbsp;&nbsp;&nbsp;"Počećemo od ove kutije. Šta je u njoj?"
<BR>&nbsp;&nbsp;&nbsp;&nbsp;&nbsp;"Sapun i papirnati peškiri."
<BR>&nbsp;&nbsp;&nbsp;&nbsp;&nbsp;"Njih ne možemo pojesti. A u ovoj?"
<BR>&nbsp;&nbsp;&nbsp;&nbsp;&nbsp;"Slatkiši; čuvala sam ih za slavlje... kada nas pronađu."
<BR>&nbsp;&nbsp;&nbsp;&nbsp;&nbsp;"Odlična ideja, ali mislim da bi mogla večeras da odvojiš malo. Po komadić za svakog putnika, za bolji san. A ovo?"
<BR>&nbsp;&nbsp;&nbsp;&nbsp;&nbsp;"Hiljadu cigareta."
<BR>&nbsp;&nbsp;&nbsp;&nbsp;&nbsp;"Postaraj se da ih niko ne vidi. Bolje da mi nisi rekla", Pet se šeretski osmehnu Sju i pređe na sledeću kutiju. Bilo je očigledno da im hrana neće biti najveći problem, ali morali su da vode računa o njoj. Dobro je poznavao administraciju; pošto ih spasu, pre ili kasnije, neki službenik-čovek ili elektronski službenik zahtevaće da mu podnesu tačan izveštaj o tome koliko je hrane potrošeno.
<BR>&nbsp;&nbsp;&nbsp;&nbsp;&nbsp;Pošto ih spasu. Zar je stvarno verovao da će se to dogoditi? Izgubili su se pre više od dva dana i još nije bilo nikakvog nagoveštaja da ih ne neko traži. Nije bio siguran kakve je znake očekivao... ali neke jeste.
<BR>&nbsp;&nbsp;&nbsp;&nbsp;&nbsp;Stajao je ćutke i razmišljao, kada ga je Sju zabrinuto upitala:
<BR>&nbsp;&nbsp;&nbsp;&nbsp;&nbsp;"U čemu je stvar, Pete? Nešto nije u redu?"
<BR>&nbsp;&nbsp;&nbsp;&nbsp;&nbsp;"Oh ne", odvrati on sarkastično. "Pristajemo u bazu za pet minuta. Put je bio prijatan, slažeš se?"
<BR>&nbsp;&nbsp;&nbsp;&nbsp;&nbsp;Sju je s nevericom u očima zurila u njega; a onda je obli rumenilo i oči počeše da joj se pune suzama.
<BR>&nbsp;&nbsp;&nbsp;&nbsp;&nbsp;"Izvini", reče Pet pokajnički istog časa. "Nisam tako mislio... oboje smo izloženi strašnom pritisku, a ti si sve vreme bila divna. Ne znam šta bih bez tebe, Sju."
<BR>&nbsp;&nbsp;&nbsp;&nbsp;&nbsp;Ona izduva nos u maramicu, ovlaš se osmehnu i odvrati: "Sve je u redu; razumem." Oboje su trenutak ćutali; zatim ona dodade: "Zar stvarno misliš da ćemo se izvući iz ovoga?"
<BR>&nbsp;&nbsp;&nbsp;&nbsp;&nbsp;On nemoćno raširi ruke.
<BR>&nbsp;&nbsp;&nbsp;&nbsp;&nbsp;"Ko to zna? Ali zbog putnika, moramo se praviti da verujemo u to. Možemo biti sasvim sigurni da nas ceo Mesec traži. Ne mogu da verujem da će ovo još dugo potrajati."
<BR>&nbsp;&nbsp;&nbsp;&nbsp;&nbsp;"Ako nas i nađu... kako će nas izvući?"
<BR>&nbsp;&nbsp;&nbsp;&nbsp;&nbsp;Petov pogled odluta prema spoljašnjim vratima. Mogao je da ih dodirne, ne pomerajući se s mesta na kome je stajao; kada bi isključio unutrašnju sigurnosnu bravu, mogao bi da ih otvori, jer su se otvarala prema unutra. S druge strane tog tankog komada metala nalazile su se tone prašine koja bi skliznula unutra, poput vode u brod koji tone, ako postoji i najmanja pukotina kroz koju bi mogla da prodre. Na kojoj udaljenosti iznad njih se nalazila površina? Taj problem ga je mučio od kada su se našli ovde dole, ali izgleda da nije bilo načina da to otkrije.
<BR>&nbsp;&nbsp;&nbsp;&nbsp;&nbsp;Niti je mogao da odgovori na pitanje koje mu je Sju postavila. Teško je bilo razmišljati o bilo čemu drugom do o mogućnosti da ih pronađu; ako do toga dođe, onda će sigurno uslediti i spasavanje. Ljudska rasa ih neće pustiti da umru, kada otkrije da su živi...
<BR>&nbsp;&nbsp;&nbsp;&nbsp;&nbsp;Ali tako razmišlja onaj ko nešto strašno želi, a ne onaj ko teži da bude logičan. Stotinama puta u prošlosti dogodilo se da se muškarci i žene nađu u stupici kao oni sada i da ostanu u njoj jer ni sva sredstva velikih nacija nisu bila u stanju da ih izbave. Rudari ispod odronjenog kamenja, mornari u potopljenim podmornicama... a najviše je bilo astronauta u brodovima na nepravilnim orbitama, koje je bilo nemoguće presresti. Često su mogli slobodno da razgovaraju sa svojim prijateljima i rođacima do samog kraja. To se dogodilo pre samo dve godine, kada se blokirao glavni pogon na Kasiopeji, pa je svu raspoloživu energiju upotrebila da se udalji od Sunca. Sada se postojano kretala u pravcu Kanopusa, na jednoj od najtačnije izmerenih orbita bilo kog svemirskog broda. Astronomi će moći da odrede njen položaj uz odstupanje od samo nekoliko hiljada kilometara tokom narednih milion godina. To mora da je velika uteha za njenu posadu, koja se nalazi u grobnici trajnijoj nego što ju je imao bilo koji faraon.
<BR>&nbsp;&nbsp;&nbsp;&nbsp;&nbsp;Pet otrgnu misli od ovog krajnje nedelotvornog sanjarenja. Još su imali neke izglede se izvuku i stoga nije trebalo izazivati nesreću.
<BR>&nbsp;&nbsp;&nbsp;&nbsp;&nbsp;"Hajde da požurimo i završimo s ovim popisom. Hoću da čujem kako Nil napreduje sa ser Isakom."
<BR>&nbsp;&nbsp;&nbsp;&nbsp;&nbsp;To je bila mnogo prijatnija tema za razmišljanje, naročito kada stojite sasvim blizu veoma privlačne i oskudno odevene devojke. U situacijama poput ove, razmišljao je Pet, devojke su bile u velikoj prednosti u odnosu na muškarce. Sju je još izgledala prilično sveže, bez obzira na činjenicu da od njene uniforme nije ostalo bog zna šta u ovoj tropskoj vrućini. Ali on se... kao i svi ostali muškarci na Seleni osećao strašno neprijatno zbog trodnevne brade, premda baš ništa nije mogao da učini kako bi to izmenio.
<BR>&nbsp;&nbsp;&nbsp;&nbsp;&nbsp;Međutim, Sju izgleda nije zasmetala oštra brada koju je osetila na obrazu kada je on prekinuo tobošnji rad i prišao joj tako blizu da su je po licu očešale oštre čekinje. S druge, pak, strane nije pokazala nimalo oduševljenja. Ostala je da stoji ispred polupraznog spremnika kao da je to očekivala i nije bila ni najmanje iznenađena. Bila je to zbunjujuća reakcija, tako da se Pet posle nekoliko sekundi povukao.
<BR>&nbsp;&nbsp;&nbsp;&nbsp;&nbsp;"Pretpostavljam da misliš kako sam beskrupulosni vuk", reče on, "kada pokušavam da te iskoristim na ovaj način."
<BR>&nbsp;&nbsp;&nbsp;&nbsp;&nbsp;"Ne baš", odvrati Sju. Prilično se umorno nasmejala. "Kao što vidiš, ne odbijam te. Nema te devojke kojoj ne prija kada joj se muškarac udvara. Tek kada neće da prestane, ona počinje da se ljuti."
<BR>&nbsp;&nbsp;&nbsp;&nbsp;&nbsp;"Želiš li da prestanem?"
<BR>&nbsp;&nbsp;&nbsp;&nbsp;&nbsp;"Mi se ne volimo, Pete. Za mene je to prilično važno. Čak i sada."
<BR>&nbsp;&nbsp;&nbsp;&nbsp;&nbsp;"Da li bi ti bilo važno i kada bi znala da se nećemo izvući iz ovoga?"
<BR>&nbsp;&nbsp;&nbsp;&nbsp;&nbsp;Čelo joj se nabralo dok je razmišljala o tome.
<BR>&nbsp;&nbsp;&nbsp;&nbsp;&nbsp;"Nisam sigurna... ali sam si kazao, moramo pretpostaviti da će nas pronaći. Ako ne razmišljamo na taj način, možemo slobodno odmah da odustanemo."
<BR>&nbsp;&nbsp;&nbsp;&nbsp;&nbsp;"Izvini", reče Pet. "Ne želim te pod tim okolnostima. Suviše si mi draga."
<BR>&nbsp;&nbsp;&nbsp;&nbsp;&nbsp;"Drago mi je što to čujem; znaš da sam uvek uživala da radim s tobom... mogla sam da pređem na stotinu drugih poslova."
<BR>&nbsp;&nbsp;&nbsp;&nbsp;&nbsp;"Baš si baksuz", primeti Pet, "što nisi." Kratki nalet želje izazvane blizinom, usamljenošću, oskudnom odećom i čistom emocionalnom napetošću već je ispario.
<BR>&nbsp;&nbsp;&nbsp;&nbsp;&nbsp;"Ponovo si pesimističan", reče Sju. "Znaš... to je tvoja velika nevolja. Dopuštaš da te stvari obore s nogu. Ne želiš da se dokažeš... svako može da te gurka unaokolo."
<BR>&nbsp;&nbsp;&nbsp;&nbsp;&nbsp;Pet je pogleda više iznenađeno nego rasrđeno.
<BR>&nbsp;&nbsp;&nbsp;&nbsp;&nbsp;"Nisam imao pojma da si me analizirala", primeti on.
<BR>&nbsp;&nbsp;&nbsp;&nbsp;&nbsp;"Nisam. Ali ako te neko zanima i radiš s njim, ne možeš izbeći da ne saznaš neke stvari o toj osobi."
<BR>&nbsp;&nbsp;&nbsp;&nbsp;&nbsp;"E, pa, ja ne mislim da me ljudi gurkaju unaokolo."
<BR>&nbsp;&nbsp;&nbsp;&nbsp;&nbsp;"Stvarno? Ko sada upravlja ovim brodom?"
<BR>&nbsp;&nbsp;&nbsp;&nbsp;&nbsp;"Ako misliš na komodora, to je drugačije. On je hiljadu puta kvalifikovaniji da komanduje od mene. A i poneo se krajnje korektno... za sve je tražio od mene dozvolu."
<BR>&nbsp;&nbsp;&nbsp;&nbsp;&nbsp;"Više se ne trudi da je traži. No, nije samo u tome stvar. Zar ti nije drago što je on preuzeo komandu?"
<BR>&nbsp;&nbsp;&nbsp;&nbsp;&nbsp;Pet je nekoliko sekundi razmišljao o ovome. A zatim je pogledao Sju sa zavidnim poštovanjem.
<BR>&nbsp;&nbsp;&nbsp;&nbsp;&nbsp;"Možda si u pravu. Nikada mi nije bilo stalo da se istaknem ili da tražim svoja prava... ako ih uopšte imam. Pretpostavljam da sam zbog toga vozač Mesečevog autobusa, a ne skiper svemirskog broda. Sada je prekasno da se bilo šta promeni."
<BR>&nbsp;&nbsp;&nbsp;&nbsp;&nbsp;"Još nemaš ni trideset."
<BR>&nbsp;&nbsp;&nbsp;&nbsp;&nbsp;"Hvala ti na tim ljubaznim rečima. Imam trideset dve. Mi Harisi izgledamo mladoliko i u poznim godinama. Obično nam tada samo to i ostane."
<BR>&nbsp;&nbsp;&nbsp;&nbsp;&nbsp;"Imaš trideset dve godine... a nemaš stalnu devojku?"
<BR>&nbsp;&nbsp;&nbsp;&nbsp;&nbsp;Ha! pomisli Pet... neke stvari ipak ne znaš o meni. Ali nije imalo svrhe pominjati Klarisu i njen mali stan u Kopernik Sitiju, koji mu se sada činio tako daleko. (Kako samo mora da je Klarisa uznemirena? - upitao se. Koji li je od momaka teši? Možda je Sju ipak u pravu. Nemam stalnu devojku. Nisam imao nijednu još od Ivone, a od nje je prošlo pet godina. Ne, blagi Bože... prošlo je sedam godina.)
<BR>&nbsp;&nbsp;&nbsp;&nbsp;&nbsp;"Verujem da je sigurnost u brojevima", odvrati on. "Jednog od ovih dana ću se skrasiti."
<BR>&nbsp;&nbsp;&nbsp;&nbsp;&nbsp;"Možda ćeš to isto govoriti i kada ti bude četrdeset godina... ili pedeset. Ima mnogo svemiraca kao što si ti. Ne skrase se sve do penzije... a onda je suviše kasno. Uzmi na primer komodora."
<BR>&nbsp;&nbsp;&nbsp;&nbsp;&nbsp;"Šta je sad opet s njim? Pomalo počinje da me zamara ta tema."
<BR>&nbsp;&nbsp;&nbsp;&nbsp;&nbsp;"Ceo život proveo je u svemiru. Nema porodice, nema dece. Zemlja mu sigurno ne znači mnogo, jer je suviše malo vremena tamo proveo. Mora da se osećao prilično izgubljeno kada je dostigao starosnu granicu. Ova nesreća je za njega dar sa neba... on se zaista dobro provodi."
<BR>&nbsp;&nbsp;&nbsp;&nbsp;&nbsp;"Drago mi je... zaslužio je. Bio bih srećan kada bih postigao bar desetinu onoga što je on postigao, kada dospem u njegove godine... za šta trenutno baš nemam puno izgleda."
<BR>&nbsp;&nbsp;&nbsp;&nbsp;&nbsp;Pet postade svestan da i dalje drži listove sa popisom inventara; potpuno je zaboravio na njih. Podsetili su ga na zalihe koje su bile sve tanje i on ih pogleda sa odvratnošću.
<BR>&nbsp;&nbsp;&nbsp;&nbsp;&nbsp;"Nazad na posao", reče on. "Moramo mislite na putnike."
<BR>&nbsp;&nbsp;&nbsp;&nbsp;&nbsp;"Ako se ovde još zadržimo", odvrati Sju, "putnici će početi da razmišljaju o nama."
<BR>&nbsp;&nbsp;&nbsp;&nbsp;&nbsp;Nije ni znala koliko je bila u pravu.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
