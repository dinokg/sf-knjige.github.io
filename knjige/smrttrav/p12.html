<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;En je pokušala da odvrati Džona kada je počeo da vezuje veliku belu maramicu za kraj jednog štapa.
<BR>&nbsp;&nbsp;&nbsp;&nbsp;&nbsp;"Ne smeš to učiniti. Ubiće te."
<BR>&nbsp;&nbsp;&nbsp;&nbsp;&nbsp;Džon odmahnu glavom. "Neće."
<BR>&nbsp;&nbsp;&nbsp;&nbsp;&nbsp;"Pucali su na sve nas, a da ih niko nije izazvao. Pucaće i na tebe."
<BR>&nbsp;&nbsp;&nbsp;&nbsp;&nbsp;"A da ih niko nije izazvao? A to što ovolika gomila naoružanih ljudi maršira drumom? Isto toliko sam sam kriv koliko i oni. Trebalo je da predvidim njihovu reakciju."
<BR>&nbsp;&nbsp;&nbsp;&nbsp;&nbsp;"Ne njihovu reakciju! Već Davidovu!"
<BR>&nbsp;&nbsp;&nbsp;&nbsp;&nbsp;"Ne Davidovu. Verovatno ne njegovu. Jer on sam svakako ne bi bio u stanju da obezbedi stalnu stražu na ogradi. Sam bog zna ko se tamo nalazi. U svakom slučaju, sasvim je nešto drugo kada se pred njima pojavi jedan nenaoružan čovek noseći zastavu primirja. Tada neće imati povoda da pucaju."
<BR>&nbsp;&nbsp;&nbsp;&nbsp;&nbsp;"Pa ipak to mogu učiniti!"
<BR>&nbsp;&nbsp;&nbsp;&nbsp;&nbsp;"Neće, kad kažem."
<BR>&nbsp;&nbsp;&nbsp;&nbsp;&nbsp;Činjenica je da se čudno osećao dok je koračao sredinom druma u pravcu ograde, noseći belu zastavu iznad glave. Nije to u stvari bio strah. Činilo mu se da je to osećanje bilo bliže nekoj vrsti razdraganosti - umora povezanog sa nadraženošću, stanje koje je ponekad doživljavao za vreme napada groznice. Stao je da u sebi broji korake: jedan, dva, tri, četiri, pet... Odjednom pred sobom ugleda kako cev mitraljeza promiče kroz otvor u ogradi koji se nalazio dobrih deset stopa iznad zemlje, gotovo pri vrhu. Sigurno je David izgradio postolje za to sa one druge strane.
<BR>&nbsp;&nbsp;&nbsp;&nbsp;&nbsp;Džon se zaustavi na udaljenost od sedam do osam stopa ispred ograde, pa pogleda uvis. Otprilike sa mesta na kome se videla mušica mitraljeza on ču glas:
<BR>&nbsp;&nbsp;&nbsp;&nbsp;&nbsp;"Šta hoćete?"
<BR>&nbsp;&nbsp;&nbsp;&nbsp;&nbsp;Džon odgovori: "Želeo bih da porazgovaramo sa Davidom Kanstensom."
<BR>&nbsp;&nbsp;&nbsp;&nbsp;&nbsp;"Mislili ste sad odmah? On je zauzet. U svakom slučaju, naš odgovor je ne!"
<BR>&nbsp;&nbsp;&nbsp;&nbsp;&nbsp;"David je moj brat."
<BR>&nbsp;&nbsp;&nbsp;&nbsp;&nbsp;Za trenutak nastade tišina, a zatim isti glas nastavi:
<BR>&nbsp;&nbsp;&nbsp;&nbsp;&nbsp;"Njegov brat je u Londonu. Ko kažete da ste vi?"
<BR>&nbsp;&nbsp;&nbsp;&nbsp;&nbsp;"Ja sam Džon Kanstens. Pobegli smo iz Londona. Trebalo nam je vremena da stignemo dovde. Da li mogu da se vidim sa njim?"
<BR>&nbsp;&nbsp;&nbsp;&nbsp;&nbsp;"Sačekajte trenutak." Potom se ču prigušeni žamor glasova; Džon nije bio u stanju da razazna šta se govori. "Dobro. Možete tu pričekati. Poslaćemo nekog na farmu da ga dovede."
<BR>&nbsp;&nbsp;&nbsp;&nbsp;&nbsp;Džon odšeta nekoliko koraka, pa se zagleda u Lipi. Čuo je kako se s one strane ograde pali motor i kako automobil odlazi drumom ka središtu doline. Po zvuku bi rekao da su to Davidova kola. Pitao se koliku zalihu benzina mogu imati u Slepom Džilu. Verovatno ne veliku. Ali to nije važno. Što pre se ljudi budu navikli na život u svetu u kome nema motornih vozila, kao ni drugih sličnih naprava, utoliko bolje za njih.
<BR>&nbsp;&nbsp;&nbsp;&nbsp;&nbsp;Zatim se obrati čoveku iza ograde: "Mogu li moji ljudi da napuste jarak? Hoću reći, a da ne pucate na njih?"
<BR>&nbsp;&nbsp;&nbsp;&nbsp;&nbsp;"Neka ostanu gde su."
<BR>&nbsp;&nbsp;&nbsp;&nbsp;&nbsp;"Ali to nema nikakvog smisla. Šta vam smeta da izađu na drum?"
<BR>&nbsp;&nbsp;&nbsp;&nbsp;&nbsp;"Ništa im neće faliti u jarku."
<BR>&nbsp;&nbsp;&nbsp;&nbsp;&nbsp;Džon htede da nastavi raspravljanje, ali odmah, sledećeg trenutka, promeni mišljenje. Ma ko se nalazio sa one druge strane ograde, čovek je sa kojim će morati da dele život; ako ta osoba želi da za kratko vreme nametne svoju vlast, neka joj bude. Brzina kojom su se sporazumeli da pošalju po Davida ublažila je njegovu uznemirenost. Ta činjenica je u najmanju ruku otklonila strah da je njegov brat izgubio uticaj u dolini.
<BR>&nbsp;&nbsp;&nbsp;&nbsp;&nbsp;On reče: "Odoh da javim svojima šta se zbiva."
<BR>&nbsp;&nbsp;&nbsp;&nbsp;&nbsp;Nepoznati glas je bio ravnodušan. "Kako hoćete. Samo neka ne izlaze na drum."
<BR>&nbsp;&nbsp;&nbsp;&nbsp;&nbsp;Zatekao je Pirija u sedećem položaju i pri svesti. Pratio je sve što im je Džon govorio, ali nije komentarisao. Rodžer reče:
<BR>&nbsp;&nbsp;&nbsp;&nbsp;&nbsp;"Misliš li da će sve proći kako treba?"
<BR>&nbsp;&nbsp;&nbsp;&nbsp;&nbsp;"Ne vidim zašto ne bi. Jedino mi se čini da onaj tikvan za mitraljezom strasno uživa da trza oroz, ali nam to neće smetati, pošto mu se jednom nađemo iza leđa."
<BR>&nbsp;&nbsp;&nbsp;&nbsp;&nbsp;"Rekao bih da mu nije mnogo stalo da nam to dopusti", umeša se Alf Parsons.
<BR>&nbsp;&nbsp;&nbsp;&nbsp;&nbsp;"Šta ćeš, čovek izvršava naređenja."
<BR>&nbsp;&nbsp;&nbsp;&nbsp;&nbsp;Tada začuše zvuk motora koji se približava. Automobil se zaustavi iza ograde.
<BR>&nbsp;&nbsp;&nbsp;&nbsp;&nbsp;"To će biti David!" Džon ponovo skoči na noge. "En, pođi i ti da se pozdraviš sa njim."
<BR>&nbsp;&nbsp;&nbsp;&nbsp;&nbsp;"Da nije opasno?" upita Rodžer.
<BR>&nbsp;&nbsp;&nbsp;&nbsp;&nbsp;"Ni govora. David je sada tamo."
<BR>&nbsp;&nbsp;&nbsp;&nbsp;&nbsp;En reče: "I Dejvi bi voleo da pođe sa nama - a ako smem da kažem i Meri."
<BR>&nbsp;&nbsp;&nbsp;&nbsp;&nbsp;"Neka pođu."
<BR>&nbsp;&nbsp;&nbsp;&nbsp;&nbsp;Piri na to reče: "Ne." Govorio je tiho, ali odlučno. Džon ga pogleda.
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;"Mislim da će ovde biti bezbedniji", odgovori mu Piri. Posle pauze nastavi. "Smatram da ne treba svi da odete."
<BR>&nbsp;&nbsp;&nbsp;&nbsp;&nbsp;Tek nakon nekoliko sekundi Džon je shvatio smisao njegovih reči; i bi mu jasno da im pridaje značaj samo zato što ih je izgovorio Piri na svoj krajnje cinično-realan način.
<BR>&nbsp;&nbsp;&nbsp;&nbsp;&nbsp;"U redu", reče on najzad, "vaša primedba mi donekle kazuje kako biste vi postupili da se nalazite na mom mestu; jesam li u pravu?"
<BR>&nbsp;&nbsp;&nbsp;&nbsp;&nbsp;Piri se nasmeši. En upita: "O čemu je reč?"
<BR>&nbsp;&nbsp;&nbsp;&nbsp;&nbsp;Tada Džon ču Davidov glas iz daljine: "Džone!"
<BR>&nbsp;&nbsp;&nbsp;&nbsp;&nbsp;"Ni o čemu", odgovori joj on. "Nije važno, En. Ostani gde si. Za čas ću se sporazumeti sa Davidom."
<BR>&nbsp;&nbsp;&nbsp;&nbsp;&nbsp;Pomalo se nadao da će mu u susret otvoriti kapiju na ogradi, mada je pretpostavljao da to može izostati iz opreznosti neosporno preterane opreznosti, iako opravdane u celini - i da će to stanje trajati sve dok se ne reši pitanje njegovog statusa i statusa grupe ljudi koja ga prati. Zaustavio se ispred ograde, još ne sluteći šta se zbiva sa druge strane. Najzad reče:
<BR>&nbsp;&nbsp;&nbsp;&nbsp;&nbsp;"Dejv! Jesi li to ti?"
<BR>&nbsp;&nbsp;&nbsp;&nbsp;&nbsp;Zatim ču Davidov glas: "Dabome da sam to ja - otvorite. Kako će, do đavola, čovek ući ako mu ne otvorite?"
<BR>&nbsp;&nbsp;&nbsp;&nbsp;&nbsp;Primetio je kako se mušica na mitraljezu zanela, kada su odškrinuli kapiju. Preduzimaju sve moguće mere predostrožnosti. On se provuče kroz uzani otvor i odmah ugleda Davida. Zagrliše se. Za njim se zatvori kapija.
<BR>&nbsp;&nbsp;&nbsp;&nbsp;&nbsp;"Kako ste uspeli da se probijete?" upita David. "Gde je Dejvi - gde su En i Meri?"
<BR>&nbsp;&nbsp;&nbsp;&nbsp;&nbsp;"Eno ih tamo. Sklonili su se u jarak. Umalo da nas tvoj mitraljezac nije sve pobio, sto mu gromova."
<BR>&nbsp;&nbsp;&nbsp;&nbsp;&nbsp;David ga razrogačeno pogleda. "Ne mogu da verujem! Naredio sam ljudima kod kapije da paze hoćeš li se pojaviti, mada nisam verovao da ćeš uspeti da se probiješ. Pronose se vesti da je zabranjeno svako kretanje... Zatim, da su izbile pobune; a i govorka se o nekakvom bombardovanju... Već sam mislio da ste izgubljeni."
<BR>&nbsp;&nbsp;&nbsp;&nbsp;&nbsp;"Duga je naša priča", reče Džon. "Srećom, ima vremena za nju. Mogu li najpre da dovedem svoje ljude?"
<BR>&nbsp;&nbsp;&nbsp;&nbsp;&nbsp;"Svoje ljude? hoćeš da kažeš... Rekoše mi da se na drumu nalazi čitava gomila."
<BR>&nbsp;&nbsp;&nbsp;&nbsp;&nbsp;Džon potvrdi glavom. "Tako je. Ukupno trideset i četvoro, od toga ima desetoro dece. Već prilično putujemo drumovima. Usput sam ih pokupio."
<BR>&nbsp;&nbsp;&nbsp;&nbsp;&nbsp;Pogleda Davida pravo u oči i seti se da je pre toga samo još jednom video na njegovom licu sličan izraz. Bilo je to kada im je posle dedine smrti saopšteno da je David isključivi naslednik celokupnog imanja. Džonu pade u oči da se njegov brat ponaša zbunjeno i kao krivac.
<BR>&nbsp;&nbsp;&nbsp;&nbsp;&nbsp;David odgovori: "Biće to malo teže, Džoni."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Već nas je previše. Kada je sve krenulo nizbrdo, lokalno stanovništvo je počelo da dolazi ovamo. Riverovi iz Stounbeka i ostali redom. Njihov sin se dočepao mitraljeza, dobio ga je od jedne vojne jedinice u blizini Vindermiera. Sa njim su došla još trojica-četvorica. Broj je popunjen. U stanju smo da se kako tako ishranimo, mada ne znam šta će biti u slučaju neke nevolje - ako podbaci žetva krompira ili slično tome."
<BR>&nbsp;&nbsp;&nbsp;&nbsp;&nbsp;"Znam da će moje trideset i četiri duše još više rastanjiti zalihe", reče Džon. "Ali će kopati i orati. Ja garantujem za to."
<BR>&nbsp;&nbsp;&nbsp;&nbsp;&nbsp;"Nije to u pitanju", reče David. "Ova zemlja je u stanju da ishrani određen broj ljudi, a već nas ima previše."
<BR>&nbsp;&nbsp;&nbsp;&nbsp;&nbsp;Ćutali su kratko vreme. Lipi je strmoglavo tekla desno od njih. Čovek koji je polagao drva na vatru ispod kazana u kome se krčkalo jelo i druga dvojica na postolju za mitraljez nisu mogli da ih čuju. Džon ipak uhvati sebe da je utišao glas. Upita:
<BR>&nbsp;&nbsp;&nbsp;&nbsp;&nbsp;"Šta onda predlažeš? Da se vratimo u London?"
<BR>&nbsp;&nbsp;&nbsp;&nbsp;&nbsp;David ga uhvati za mišicu. "Nikako! ne budi lud. Evo šta sve vreme hoću da ti kažem - u stanju sam da obezbedim ulaz za tebe, En i decu; ali za ostale ne mogu."
<BR>&nbsp;&nbsp;&nbsp;&nbsp;&nbsp;"Dejv", reče Džon, "moraš i njima obezbediti pristup. U moći si to da učiniš, i moraš učiniti."
<BR>&nbsp;&nbsp;&nbsp;&nbsp;&nbsp;David odmahnu glavom. "Učinio bih kad bih mogao. Zar ne shvataš - tvoji pratioci nisu prvi koje moramo odbiti. I drugi su kucali na ova vrata. Neki su bili rođaci ovih ovde. Morali smo da budemo neumoljivi. Neprestano sam svima ponavljao da tebe i tvoju porodicu moraju pustiti, ako se pojavite. Ali trideset i četvoro...! To je nemoguće. Čak i da ja pristanem, ostali ne bi dozvolili."
<BR>&nbsp;&nbsp;&nbsp;&nbsp;&nbsp;"Ovo je tvoja zemlja."
<BR>&nbsp;&nbsp;&nbsp;&nbsp;&nbsp;"Vlasništvo je pitanje opšte saglasnosti. Oni su u većini. Džoni - svestan sam koliko ti je mrska pomisao da izneveriš ljude sa kojima si doputovao. Ali ćeš morati da postupiš kako ti kažem. Drugog izlaza nema."
<BR>&nbsp;&nbsp;&nbsp;&nbsp;&nbsp;"Uvek postoji neki izlaz."
<BR>&nbsp;&nbsp;&nbsp;&nbsp;&nbsp;"Ovoga puta ga nema. Dovedi ih ovamo - En i decu - u stanju si da izmisliš neki izgovor. A što se ostalih tiče... pa oni su naoružani, zar ne? Odlično će se snaći."
<BR>&nbsp;&nbsp;&nbsp;&nbsp;&nbsp;"Ti nisi preživeo ono što smo mi preživeli."
<BR>&nbsp;&nbsp;&nbsp;&nbsp;&nbsp;Ponovo im se pogledi sretoše. David reče: "Znam da ne voliš da ih izigraš, ali moraš. Nije ti valjda više stalo do njihove, nego do Enine i dečje bezbednosti."
<BR>&nbsp;&nbsp;&nbsp;&nbsp;&nbsp;Džon se nasmeja. Dvojica koja su se nalazila pored mitraljeza pogledaše ih sa visine.
<BR>&nbsp;&nbsp;&nbsp;&nbsp;&nbsp;"Piri je sigurno čovek koji poseduje šesto čulo."
<BR>&nbsp;&nbsp;&nbsp;&nbsp;&nbsp;"Piri?"
<BR>&nbsp;&nbsp;&nbsp;&nbsp;&nbsp;"To je jedan iz moje družine. Verujem da se bez njega ne bismo probili. Kada sam krenuo ovamo da tebe potražim, hteo sam da povedem En i decu. Ali se on usprotivio. Zahtevao je da ostanu gde su. Shvatio sam da na taj način hoće da obezbedi sebe i ostale od prevare. Njegovo protivljenje je u meni s pravom izazvalo gnušanje. Kada bih posle toga... doveo svoje ovamo, iza ograde, na šta bih ličio?"
<BR>&nbsp;&nbsp;&nbsp;&nbsp;&nbsp;David reče: "To je ozbiljna stvar. Zar ne bi mogao da ga obmaneš na neki način?"
<BR>&nbsp;&nbsp;&nbsp;&nbsp;&nbsp;"Njega da obmaneš? Pirija? Nikada!" Džonov pogled prelete do na kraj Slepog Džila ugodno smeštenog ispod skrovitih brda. Zatim lagano reče: "Ako odbiješ da primiš one tamo napolju, odbijaš i nas - zatvaraš vrata pred Dejvijem."
<BR>&nbsp;&nbsp;&nbsp;&nbsp;&nbsp;"Što se tiče tvog Pirija... mogao bih nekako da ubedim ove ovde da ga prime zajedno sa tobom. Da li se on da ubediti?"
<BR>&nbsp;&nbsp;&nbsp;&nbsp;&nbsp;"Nesumnjivo. Ali će u međuvremenu i ostali shvatiti o čemu je reč - tim pre kada im budem saopštio da ne mogu jednostavno ući u dolinu kao što su se nadali. Nema nikakve šanse da se ja sa svojima uputim ovamo, a da svi ne nagrnu za mnom."
<BR>&nbsp;&nbsp;&nbsp;&nbsp;&nbsp;"Mora postojati neka mogućnost."
<BR>&nbsp;&nbsp;&nbsp;&nbsp;&nbsp;"To isto sam ti ja maločas rekao, zar se ne sećaš? Jedno je jasno, više nismo slobodni ljudi." Potom se zagleda u svog brata. "Neprijatelji smo u izvesnom smislu."
<BR>&nbsp;&nbsp;&nbsp;&nbsp;&nbsp;"Nije tačno. Naći ćemo neko rešenje. Kako bi bilo da se vratiš tamo, pa da onda naši ljudi izvrše juriš na tebe pod zaštitom mitraljeza... s tim da ti prethodno došapneš En i deci da nepomično leže u jarku sve dok ne budemo rasterali ostale."
<BR>&nbsp;&nbsp;&nbsp;&nbsp;&nbsp;Džon se ironično nasmeši. "Čak i kada bih prihvatio tvoj predlog, manevar ne bi uspeo. Moji ljudi su već krvarili. U jarku su sasvim bezbedni. Ne bi se prepali od mitraljeza."
<BR>&nbsp;&nbsp;&nbsp;&nbsp;&nbsp;"Kad je tako... ne znam šta treba činiti. Mada sigurno postoji neko rešenje."
<BR>&nbsp;&nbsp;&nbsp;&nbsp;&nbsp;Džon još jednom pogledom obuhvati dolinu. Polja su bila marljivo obrađena, najviše je krompira.
<BR>&nbsp;&nbsp;&nbsp;&nbsp;&nbsp;"En će se zabrinuti", reče on, "a da i ne spomenem ostale."
<BR>&nbsp;&nbsp;&nbsp;&nbsp;&nbsp;"Moraću da se vratim. Šta da radimo, Dejv"
<BR>&nbsp;&nbsp;&nbsp;&nbsp;&nbsp;On je za sebe već bio doneo odluku; tako da više nije osećao bratovljevu agoniju neizvesnosti. Dejv najzad prozbori, cedeći reč po reč:
<BR>&nbsp;&nbsp;&nbsp;&nbsp;&nbsp;"Porazgovaraću sa njima. Vrati se kroz jedan sat. Videću kako će reagovati na predlog da svi uđete. Ko zna, možda ćemo u međuvremenu nešto smisliti. Gledaj da nađeš neko rešenje, Džoni!"
<BR>&nbsp;&nbsp;&nbsp;&nbsp;&nbsp;Džon klimnu glavom. "Potrudiću se. Do viđenja, Dejv."
<BR>&nbsp;&nbsp;&nbsp;&nbsp;&nbsp;David ga je tužno posmatrao: "Mnogo pozdravi sve - a posebno Dejvija."
<BR>&nbsp;&nbsp;&nbsp;&nbsp;&nbsp;Džon reče: "Hvala, hoću."
<BR>&nbsp;&nbsp;&nbsp;&nbsp;&nbsp;Ona dvojica siđoše sa postolja, te skidoše rezu sa vrata. Džon se provuče kroz uzan otvor. Nije se osvrnuo da još jednom pogleda Davida.
<BR>&nbsp;&nbsp;&nbsp;&nbsp;&nbsp;Svi su se nalazili u stanju iščekivanja, kada je skočio u jarak. Po njihovim licima je zaključio da se ne nadaju ničem dobrom; jer samim tim što kapija koja vodi u dolinu nije otvorena i nije dat znak da mogu odmah ući, svaka druga vest je morala biti loša.
<BR>&nbsp;&nbsp;&nbsp;&nbsp;&nbsp;"Kako je bilo, g. Kanstens?" upita Noa Blenit.
<BR>&nbsp;&nbsp;&nbsp;&nbsp;&nbsp;"Nije dobro." Ispričao im je sve otvoreno, ali je brzo prešao preko poziva za ulazak u dolinu upućenog njegovoj porodici. Pošto je završio, Rodžer reče:
<BR>&nbsp;&nbsp;&nbsp;&nbsp;&nbsp;"Potpuno mi je jasan njihov stav. Tvoj brat je u stanju da obezbedi mesto za tebe, En i decu?"
<BR>&nbsp;&nbsp;&nbsp;&nbsp;&nbsp;"On lično nije u moći ma šta da učini. Ostali su tako odlučili, i očigledno su rešeni da se pridržavaju svoje odluke."
<BR>&nbsp;&nbsp;&nbsp;&nbsp;&nbsp;"Prihvati njihovu ponudi, Džoni", reče Rodžer. "Doveo si nas ovamo - time ništa nismo izgubili; a nema nikakvog smisla da ma ko od nas propusti životnu priliku, samo zato što je svi ne možemo imati."
<BR>&nbsp;&nbsp;&nbsp;&nbsp;&nbsp;Žamor ostalih iz grupe bio je dovoljno neodređen da bi Džon proniknuo njihovu misao. Dobio sam ponudu, razmišljao je on, i ovi me neće sprečiti da je prihvatim, ako to smesta učinim, još dok su preneraženi vlastitom plemenitošću. Odvedi En, Meri i Dejvija do kapije, postaraj se da je otvore i da svi nestanete iza nje... Tada mu se pogled zaustavi na Piriju, koji ga, za uzvrat, blago pogleda; njegova mala desna ruka, čiji su nokti bili pažljivo potkresani, počivala je na kundaku njegove puške.
<BR>&nbsp;&nbsp;&nbsp;&nbsp;&nbsp;Osetivši da ga je zagolicao slatki ukus iskušenja, on se upita kako li bi postupio da ima pravu, umesto prividne slobode delovanja; da je feudalni baron, razmišljao je dalje, spreman da vesela srca raskrčmi svoje sledbenike. Verovatno da su takvi i bili - bar većina njih.
<BR>&nbsp;&nbsp;&nbsp;&nbsp;&nbsp;On reče, gledajući u Pirija: "Razmišljao sam o svemu. Po mom iskrenom mišljenju, nema uopšte nikakve nade da će moj brat ubediti one tamo da nas sve puste unutra. Rekao mi je, između ostalog, da su već odbili da prime rođake nekih, koji se nalaze u dolini. Zbog svega toga ostaju nam samo dve mogućnosti: da se okrenemo za sto osamdeset stepeni i potražimo dom na nekoj drugoj strani, ili da se borbom probijemo u dolinu i preuzmemo upravu nad njom."
<BR>&nbsp;&nbsp;&nbsp;&nbsp;&nbsp;En preneraženim glasom kriknu: "Ne!" A Dejvi upita: "Misliš li, tata, da otpočnemo borbu protiv čika Davida?" Svi ostali su ćutali.
<BR>&nbsp;&nbsp;&nbsp;&nbsp;&nbsp;"Odluku o tome ne moramo doneti odmah", reče Džon. "Sve dok se ponovo ne budem sreo sa svojim bratom, možemo smatrati da još uvek postoji mogućnost za mirno rešenje. A dotle, razmišljajte o ovome što sam rekao."
<BR>&nbsp;&nbsp;&nbsp;&nbsp;&nbsp;Rodžer reče: "I dalje smatram da treba da prihvatiš ono što ti je ponuđeno, Džoni."
<BR>&nbsp;&nbsp;&nbsp;&nbsp;&nbsp;Ovoga puta ostali nisu reagovali krotko kao prvi put; trenutak neodlučnosti, je prošao, gorko primeti Džon. Njegovi sledbenici su ponovo postali svesni baronovih obaveza prema njima.
<BR>&nbsp;&nbsp;&nbsp;&nbsp;&nbsp;Alf Parsons upita: "Šta vi mislite, g Kanstens?"
<BR>&nbsp;&nbsp;&nbsp;&nbsp;&nbsp;"Zadržaću svoje mišljenje dok se ne budem po drugi put video sa svojim bratom", odgovori mu Džon. "A dotle vi razmišljajte."
<BR>&nbsp;&nbsp;&nbsp;&nbsp;&nbsp;Piri je ćutao i dalje, samo se blago smešio. Sa zavojem oko glave ličio je na krhkog i nevinog starca. Džejn se zaštitnički nadnela nad njega.
<BR>&nbsp;&nbsp;&nbsp;&nbsp;&nbsp;Tek kada se Džon spremao da po drugi put ode pred kapiju, Piri ponovo uze reč:
<BR>&nbsp;&nbsp;&nbsp;&nbsp;&nbsp;"Razume se, bacićete pogled na raspored objekata sa one strane?"
<BR>&nbsp;&nbsp;&nbsp;&nbsp;&nbsp;"Kako da ne", reče Džon.
<BR>
<BR>&nbsp;&nbsp;&nbsp;&nbsp;&nbsp;Čak da se i najmanje nadao da će njegov brat uspeti da ubedi ljude iz Slepog Džila da popuste, ta nada bi nestala onog trenutka kada je ponovo ugledao Davidovo lice. Ovoga puta se njegov brat pojavio u pratnji četvorice ili petorice ljudi, verovatno da bi se našli na ruci prvoj trojici koji su se nalazili na straži, a za slučaj da se Džonove trupe ne slože sa njihovom odlukom. Džon je primetio da se odmah iza ograde nalazi telefon, kako bi se mogli brzo pozvati ljudi upomoć, ukoliko se situacija bude zaoštrila. Osvrtao se oko sebe tražeći još neka postrojenja namenjena odbrani doline.
<BR>&nbsp;&nbsp;&nbsp;&nbsp;&nbsp;David reče: "Oni ne pristaju, Džoni. A tako nešto se zaista i nije moglo očekivati od njih."
<BR>&nbsp;&nbsp;&nbsp;&nbsp;&nbsp;Ljudi koji su se nalazili u njegovoj pratnji stojali su mu za petama, ne skrivajući svoju nameru da ne ostave braću nasamo. To je za Džona bio najočitiji dokaz u kako bespomoćnom položaju se nalazi njegov brat.
<BR>&nbsp;&nbsp;&nbsp;&nbsp;&nbsp;On klimnu glavom. "Znači, ponovo nam predstoje lutanja drumovima. Poljubio sam Dejvija u tvoje ime. Žao mi je što nećeš imati prilike da ga sam vidiš."
<BR>&nbsp;&nbsp;&nbsp;&nbsp;&nbsp;"Čuj", reče David, "nešto sam razmišljao - ipak postoji jedan izlaz." Govorio je iskreno i grozničavo. "Možeš ga oprobati."
<BR>&nbsp;&nbsp;&nbsp;&nbsp;&nbsp;Džon ga ispitivački pogleda. Istovremeno je posmatrao mesto na kome se ograda sučeljavala sa rekom.
<BR>&nbsp;&nbsp;&nbsp;&nbsp;&nbsp;"Saopšti svojima da je stvar propala", poče David. "i da ćeš morati potražiti neko drugo rešenje. Ali nemoj mnogo da se udaljavaš noćas. Pronađi način da se ti, En i deca neprimetno iskradete - pa se vrati ovamo. Pustićemo te unutra. Lično ću ovde prenoćiti, da bismo bili sigurni."
<BR>&nbsp;&nbsp;&nbsp;&nbsp;&nbsp;Džon je shvatao da bi ovakav plan bio ostvarljiv, ali sa drukčijim ljudima i pod drukčijim okolnostima. Ovako je ostao hladan prema njemu. David je potcenjivao Pirijevu intervenciju u tom slučaju; bila je to razumljiva greška koju bi napravio svako ko nije poznavao ovog čoveka.
<BR>&nbsp;&nbsp;&nbsp;&nbsp;&nbsp;On reče: "U pravu si, pretpostavljam da bi se tako nešto moglo izvesti. Na svaki način vredi pokušati. Samo nikako ne želim da mi deca usred noći padnu pokošena tim vašim mitraljezom."
<BR>&nbsp;&nbsp;&nbsp;&nbsp;&nbsp;David mu odgovori sa žarom: "Toga se nemoj ni najmanje plašiti. Pre nego što prideš kapiji zvizni mi na stari način. Sem toga, mesec je pun."
<BR>&nbsp;&nbsp;&nbsp;&nbsp;&nbsp;"Da", reče Džon, "u pravu si."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
