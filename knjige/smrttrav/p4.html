<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Vest o pojavi faze 5 virusa Čung Li razglasila se tokom leta, posle čega su usledile pobune velikih razmera u onim delovima Dalekog istoka koji su bili najbliži žiži zaraze. Zapadni svet je sve to posmatrao sa blagonaklonom zabrinutošću. Žito je brodovima odašiljano u ugrožene krajeve gde su oklopne divizije morale da ga štite. U međuvremenu se nastavilo sa ulaganjem napora u laboratorijama i terenskim istraživačkim centrima širom sveta da se uništi virus.
<BR>&nbsp;&nbsp;&nbsp;&nbsp;&nbsp;Farmerima su data uputstva da sa najvećom mogućom pažnjom prate sve promene koje izaziva virus; detaljno je razrađen zakon o teškim kaznama u slučaju da neko ne prijavi neku promenu, kao i o pristojnoj naknadi za uništene useve zaražene virusom. Bilo je utvrđeno da se faza 5, kao i prvobitan virus, prenosi i preko korena i preko vazduha. Postojala je nada da će se uništavanjem zaraženih useva i stvaranjem krčevina u vidu pojaseva određene veličine na okolnom zemljištu zaustaviti širenje virusa dok se ne pronađe sredstvo koje će ga potpuno iskoreniti.
<BR>&nbsp;&nbsp;&nbsp;&nbsp;&nbsp;Ova mera je imala umeren uspeh. Faza 5, kao i njene prethodnice, prebacila se na drugu polovinu zemaljske kugle, pa ipak je otprilike tri četvrtine normalne žetve prikupljeno na zapadu te godine. Na istoku su se događaji nepovoljnije odvijali. Početkom avgusta je bilo jasno da je žetva u Indiji užasno podbacila i da ovoj zemlji preti glad. Burma i Japan su se nalazili u jedva nešto boljem položaju.
<BR>&nbsp;&nbsp;&nbsp;&nbsp;&nbsp;Na zapadu je pitanje pomoći ugroženim oblastima počelo da dobija drukčiji vid. Svetske zalihe su već bile strahovito smanjene kada je prethodnog proleća pokušano da se pomogne Kini. Tako da se sada, zbog izgleda na slabu žetvu čak i u najmanje pogođenim oblastima, počelo javno govoriti o onome što se ranije samo naslućivalo.
<BR>&nbsp;&nbsp;&nbsp;&nbsp;&nbsp;Početkom septembra je Predstavnički dom Sjedinjenih Američkih Država odobrio amandman predsedničkog zakona o pomoći u hrani, zahtevajući da se primeni Plimsolov princip na prehrambene zalihe namenjene potrošnji u zemlji. Odlučeno je da se izvesna minimalna tonaža svih vrsta hrane smesti u skladišta i nameni isključivo upotrebi u okviru Sjedinjenih Američkih Država.
<BR>&nbsp;&nbsp;&nbsp;&nbsp;&nbsp;En nije mogla da se uzdrži, a da ne izrazi gnušanje.
<BR>&nbsp;&nbsp;&nbsp;&nbsp;&nbsp;"Milionima preti glad", govorila je ona, "a ti pregojeni starci uskraćuju hranu."
<BR>&nbsp;&nbsp;&nbsp;&nbsp;&nbsp;Obe porodice su se bile okupile na čaju, u bašti kod Baklijevih. Sa izvesnom zalihom kolača deca su se zavukla u žbunje odakle su se povremeno razlegali vriska i kikot.
<BR>&nbsp;&nbsp;&nbsp;&nbsp;&nbsp;"Kako sam i sam jedan od onih koji se nada da će doživeti da postane pregojeni starac", rekao je Rodžer, "nisam siguran da ja treba da se bunim protiv toga."
<BR>&nbsp;&nbsp;&nbsp;&nbsp;&nbsp;"Moraš priznati da ta odluka sadrži izvestan prizvuk bezdušnosti", rekao je Džon.
<BR>&nbsp;&nbsp;&nbsp;&nbsp;&nbsp;"Svaki akt samoodbrane je ima. Što se Amerikanaca tiče, nevolja je u tome što oni uvek drže svoje karte na stolu. Ostale zemlje koje proizvode žito jednostavno će sedeti na svojim zalihama i ćutati."
<BR>&nbsp;&nbsp;&nbsp;&nbsp;&nbsp;En reče: "Ne mogu da poverujem u to."
<BR>&nbsp;&nbsp;&nbsp;&nbsp;&nbsp;"Zaista? Onda recite kada su Rusi poslednji put poslali neki brod sa žitom na istok. Imam i ja dva-tri stara šešira koja bi bila dobra za jelo."
<BR>&nbsp;&nbsp;&nbsp;&nbsp;&nbsp;"Izuzmimo njih - još postoje Kanada, Australija, Novi Zeland."
<BR>&nbsp;&nbsp;&nbsp;&nbsp;&nbsp;"Zemlje o kojima je reč mogu uputiti pomoć jedino ako se ogluše o politiku britanske vlade."
<BR>&nbsp;&nbsp;&nbsp;&nbsp;&nbsp;"Zbog čega bi im naša vlada zabranila da to čine?"
<BR>&nbsp;&nbsp;&nbsp;&nbsp;&nbsp;"Zato što nam žito samima može ustrebati. Mi se iz sveg srca - čak mogu reći očajnički - nadamo da je krv gušća od vode koja nas razdvaja. Ako se virus ne savlada do sledećeg leta..."
<BR>&nbsp;&nbsp;&nbsp;&nbsp;&nbsp;"Ali ovi ljudi sada gladuju?"
<BR>&nbsp;&nbsp;&nbsp;&nbsp;&nbsp;"Oni uživaju naše najdublje saosećanje."
<BR>&nbsp;&nbsp;&nbsp;&nbsp;&nbsp;Pogledala ga je razrogačeno, prvi put sa neprikrivenom netrpeljivošću. "Kako možete!"
<BR>&nbsp;&nbsp;&nbsp;&nbsp;&nbsp;Rodžer joj je vratio istim pogledom. "Jednom prilikom smo se složili da sam ja moralno zaostao čovek - sećate li se? Ako već idem na nerve ljudima oko sebe, ne zaboravite da i oni mogu ponekad da me razdraže. Tako, na primer, ne podnosim glupavo šeprtljanje. Verujem u nagon samoodržanja i odbijam da čekam da mi stave nož pod grlo, a da prethodno ne zapodenem borbu. Ne vidim nikakvog smisla u tome da se detinja poslednja kora da izgladnelom prosjaku."
<BR>&nbsp;&nbsp;&nbsp;&nbsp;&nbsp;"Poslednja kora..." En ga je pogledala preko stola prekrivenog ostacima bogatog posluženja. "Ovo nazivate poslednjom korom?"
<BR>&nbsp;&nbsp;&nbsp;&nbsp;&nbsp;Rodžer joj je odgovorio: "Da sam se ja pitao, u ovoj zemlji se ne bi pojeo nijedan kolač za poslednja tri meseca, a hleb bi bio strogo racioniran. Povrh toga, ne bih ni zrno žita odvojio za Aziju. Gospode bože! Pa zar vi ljudi ne shvatate ekonomske činjenice ove zemlje?"
<BR>&nbsp;&nbsp;&nbsp;&nbsp;&nbsp;"Ako ostanemo po strani i dozvolimo da toliki milioni pomru od gladi, a da ni prstom ne mrdnemo, onda zaslužujemo da nas zadesi ista nesreća", rekla je En.
<BR>&nbsp;&nbsp;&nbsp;&nbsp;&nbsp;"Zbilja?" upitao je Rodžer. "Ko smo mi? Da li treba Meri, Dejvi i Stiv da poumiru od gladi zato što sam ja bezdušan?"
<BR>&nbsp;&nbsp;&nbsp;&nbsp;&nbsp;Olivija na to reče: "Zaista je bolje ne razgovarati o tome. Mi tu ništa ne možemo pomoći - mi kao pojedinci ni u kom slučaju. Jedino nam ostaje da se nadamo da događaji neće uzeti tako rđav obrt."
<BR>&nbsp;&nbsp;&nbsp;&nbsp;&nbsp;"Prema najnovijim vestima", rekao je Džon, "pronašli su neko sredstvo koje daje veoma dobre rezultate u borbi protiv faze 5."
<BR>&nbsp;&nbsp;&nbsp;&nbsp;&nbsp;"Eto!" uzviknula je En. "A kada stvari tako stoje, čime se uopšte može opravdati odluka da se ne šalje pomoć na istok? Time što ćemo možda morati idućeg leta da racioniramo hranu?"
<BR>&nbsp;&nbsp;&nbsp;&nbsp;&nbsp;"Veoma dobre rezultate", ponovio je Rodžer ironično. "A da li vam je poznato da su otkrivene još tri faze posle pete? Za mene lično postoji samo jedna nada - izdržati dok virus ne izumre sam po sebi, od starosti. Dešava se to ponekad. A da li će tada ostati i jedna vlat trave da se ponovo počne iz početka, sasvim je drugo pitanje."
<BR>&nbsp;&nbsp;&nbsp;&nbsp;&nbsp;Olivija se sagla da pogleda travnjak po kome su bile raspoređene stolice.
<BR>&nbsp;&nbsp;&nbsp;&nbsp;&nbsp;"Teško je poverovati", reče, "zar ne - da taj virus zaista uništava svaku travku gde god se pojavi?"
<BR>&nbsp;&nbsp;&nbsp;&nbsp;&nbsp;Rodžer je uzbrao jednu vlat trave i stao da je posmatra držeći je prstima.
<BR>&nbsp;&nbsp;&nbsp;&nbsp;&nbsp;"Optužuju me da nemam mašte", rekao je. "To uopšte nije istina. U stanju sam da i te kako dobro predstavim sebi sliku Indijaca koji umiru od gladi. Ali isto tako mogu da zamislim i ovu našu zemlju požutelu i golu, osiromašenu i opustelu i našu decu kako žvaću koru sa drveća."
<BR>&nbsp;&nbsp;&nbsp;&nbsp;&nbsp;Svi su neko vreme sedeli ćutke; odsustvo reči je popunjavala daleka ptičija pesma i veseli, razdragani povici dece.
<BR>&nbsp;&nbsp;&nbsp;&nbsp;&nbsp;Džon progovori: "Kako bi bilo da krenemo kući. Moram da razradim motor. Suviše dugo je mirovao." Pozvao je po imenu Meri i Davida. "Pa ipak: možda će nas ta nevolja mimoići, zar ne Rodž."
<BR>&nbsp;&nbsp;&nbsp;&nbsp;&nbsp;Rodžer reče: "I sam isto kao i svi vi sedim skrštenih ruku. Trebalo bi da počnem da učim kako se vodi borba bez oružja i koji je najbolji način da se raskomada ljudsko telo na anatomske delove, pečenja radi. A ja, eto, i dalje sedim i gubim vreme."
<BR>&nbsp;&nbsp;&nbsp;&nbsp;&nbsp;Na putu kući En je odjednom rekla: "Zverski je to stav. Zverski!"
<BR>&nbsp;&nbsp;&nbsp;&nbsp;&nbsp;Džon je opomenuo klimnuvši glavom i pokazao na decu. En reče: "Dobro, imaš pravo. Ali to je ipak užasno."
<BR>&nbsp;&nbsp;&nbsp;&nbsp;&nbsp;"On mnogo priča", rekao je Džon. "Međutim, sve te njegove priče ne znače ništa."
<BR>&nbsp;&nbsp;&nbsp;&nbsp;&nbsp;"Mislim da znače."
<BR>&nbsp;&nbsp;&nbsp;&nbsp;&nbsp;"Olivija je potpuno u pravu. Mi, kao pojedinci, ne možemo ništa učiniti. Jednostavno treba čekati i nadati se najboljem."
<BR>&nbsp;&nbsp;&nbsp;&nbsp;&nbsp;"Nadati se najboljem? Nećeš valjda reći da si počeo da pridaješ značaj njegovim mračnim proročanstvima!"
<BR>&nbsp;&nbsp;&nbsp;&nbsp;&nbsp;Džon nije odmah odgovorio, već je neko vreme posmatrao razbacano jesenje lišće i negovanu travu londonskih predgrađa. Njihov automobil je projurio pored jednog mesta na kome je trava bila prekopana u dužini od deset do petnaest jardi i videla se gola zemlja: još jedno od manjih ratišta u borbi protiv faze broj 5.
<BR>&nbsp;&nbsp;&nbsp;&nbsp;&nbsp;"Ne, zaista ne mislim tako. Nemoguće je da se to dogodi."
<BR>
<BR>&nbsp;&nbsp;&nbsp;&nbsp;&nbsp;Kako je zima smenjivala jesen, tako su sa istoka stizale sve gore vesti. Najpre su Indiju, a zatim Burmu i Indokinu zahvatili glad i varvarstvo. Ubrzo za njima stradali su Japan i istočne države Sovjetskog Saveza, dok je Pakistan, poput očajničkog talasa, krenuo u osvajanja na zapad; i mada su osvajači bili samo izgladnele i nenaoružane skitnice, zaustavljeni su tek kada su dospeli do Turske.
<BR>&nbsp;&nbsp;&nbsp;&nbsp;&nbsp;One zemlje koje još relativno nije bio napao virus Čung Li, zabezeknuto su posmatrale prizor, jedva verujući užasima. U zvaničnim izveštajima isticana je veličina ovog okeana gladi u kome bi se svaka pomoć svela na jednu kapljicu, ali je izbegavano pitanje da li je realno moguće pružiti žrtvama pomoć u hrani. Oni koji su se zalagali da se upute izvesne zalihe nalazili su se u manjini, i to u manjini koja je bivala sve nepopularnija kako su stizala obaveštenja o razmerama ovih pustošenja i kako je postajalo jasnije da će se ona proširiti i na zapadni svet.
<BR>&nbsp;&nbsp;&nbsp;&nbsp;&nbsp;Tek pred sam Božić su brodovi sa tovarima žita ponovo zaplovili prema istoku. Za ovim događajem je usledila ohrabrujuća vest iz zapadne hemisfere da se u Australiji i Novom Zelandu, zahvaljujući rigoroznom sistemu budnosti i uništavanja, virus drži pod kontrolom. Kako su tog leta prilike bile naročito povoljne, postojali su izgledi da žetva bude jedva nešto ispod prosečne.
<BR>&nbsp;&nbsp;&nbsp;&nbsp;&nbsp;Sa ovom vešću se digao novi talas optimizma. Objašnjavano je da su strahote koje su zadesile istok uglavnom bile moguće zato što Azijati nisu bili u dovoljnoj meri istrajni i efikasni. Možda je nemoguće potpuno odstraniti virus sa oranica, ali je činjenica da su Australijanci i Novozelanđani pokazali da su ga na svom terenu ograničili. Ako bude zaveo slične mere predostrožnosti, zapadni svet će moći da preživi beskonačno dug vremenski period, a da mu jedino bude uskraćeno obilje u hrani. U međuvremenu se u laboratorijama i dalje vodila borba protiv virusa. Svakim danom se bližio trenutak velike pobede nad nevidljivim neprijateljem. U toj atmosferi trezvenog optimizma, Kanstensi su krenuli na svoje uobičajeno putovanje na sever da u Slepom Džilu provedu Božić.
<BR>
<BR>&nbsp;&nbsp;&nbsp;&nbsp;&nbsp;Prvog jutra po dolasku, Džon je sa svojim bratom pošao u obilazak farme.
<BR>&nbsp;&nbsp;&nbsp;&nbsp;&nbsp;Susreli su prvi komad ogoljene zemlje na manje od sto jardi od farmerske kuće. Njegov prečnik je iznosio oko deset stopa; crno, izmrzIo i golo tle zjapilo je prema zimskom nebu.
<BR>&nbsp;&nbsp;&nbsp;&nbsp;&nbsp;Ljubopitljiv, Džon pođe ka njemu, a David za njim.
<BR>&nbsp;&nbsp;&nbsp;&nbsp;&nbsp;"Ima li mnogo ovakvih pojava ovde kod tebe?" upitao ga je Džon.
<BR>&nbsp;&nbsp;&nbsp;&nbsp;&nbsp;"Može ih biti desetak."
<BR>&nbsp;&nbsp;&nbsp;&nbsp;&nbsp;Trava oko ove razjapljene rane, iako načeta mrazom, bila je naizgled sasvim zdrava.
<BR>&nbsp;&nbsp;&nbsp;&nbsp;&nbsp;"Rekao bih da ga sa uspehom savlađuješ."
<BR>&nbsp;&nbsp;&nbsp;&nbsp;&nbsp;David odmahnu glavom. "Ništa to ne znači. Manje-više je dokazano da se virus isključivo razmnožava u sezoni bujanja, mada niko ne zna da li može ili ne može opstati u latentnom stanju u biljci za vreme mrtve sezone. Sam bog zna šta će nam proleće doneti. Dobra trećina ovih mojih okuženih rana pojavila se jesenas."
<BR>&nbsp;&nbsp;&nbsp;&nbsp;&nbsp;"Znači li to da zvanični optimizam nije ostavio utisak na tebe?"
<BR>&nbsp;&nbsp;&nbsp;&nbsp;&nbsp;David je upro svoj štap u golu zemlju. "Ovo ostavlja utisak na mene."
<BR>&nbsp;&nbsp;&nbsp;&nbsp;&nbsp;"Savladaće ga. Budi uveren."
<BR>&nbsp;&nbsp;&nbsp;&nbsp;&nbsp;"Državni savet je bio izdao naređenje", rekao je David, "da se, na svim obradivim površinama na kojima su se ranije sejale žitarice, sada posadi krompir."
<BR>&nbsp;&nbsp;&nbsp;&nbsp;&nbsp;Džon klimnu glavom. "Čuo sam za to."
<BR>&nbsp;&nbsp;&nbsp;&nbsp;&nbsp;"Maločas su opozvali naredbu posle sinoćnih vesti."
<BR>&nbsp;&nbsp;&nbsp;&nbsp;&nbsp;"Verovatno na osnovu izveštaja da se stvari povoljno razvijaju."
<BR>&nbsp;&nbsp;&nbsp;&nbsp;&nbsp;David mu je smrknuto odgovorio: "Ma koliko oni verovali u svoje izveštaje, ja sledećeg proleća sadim krompir i repu."
<BR>&nbsp;&nbsp;&nbsp;&nbsp;&nbsp;"A ne pšenicu, ječam?"
<BR>&nbsp;&nbsp;&nbsp;&nbsp;&nbsp;"Ni jedno jedino jutro."
<BR>&nbsp;&nbsp;&nbsp;&nbsp;&nbsp;Džon je zamišljeno primetio: "Ukoliko do tada virus bude potučen, cena žitaricama će ogromno skočiti."
<BR>&nbsp;&nbsp;&nbsp;&nbsp;&nbsp;"Misliš li da niko o tome ne vodi računa? Pa zašto su onda povukli naredbu?"
<BR>&nbsp;&nbsp;&nbsp;&nbsp;&nbsp;"Nije im lako, slažeš se?" upitao je Džon. "Ako zabrane da se seju žitarice, a virus bude savladan, ova zemlja će morati da uveze sve potrebne količine u žitu, i to po kakvim cenama."
<BR>&nbsp;&nbsp;&nbsp;&nbsp;&nbsp;"To je prava kocka", reče David. "S jedne strane zemlje, a s druge visoki porezi."
<BR>&nbsp;&nbsp;&nbsp;&nbsp;&nbsp;"Izgledi ipak moraju biti vrlo dobri."
<BR>&nbsp;&nbsp;&nbsp;&nbsp;&nbsp;David odmahnu glavom. "Za mene nisu najbolji. Ja ne odstupam od krompira."
<BR>
<BR>&nbsp;&nbsp;&nbsp;&nbsp;&nbsp;David je ponovo dotakao ovu temu po podne, na sam dan Božića. Meri i mali David su bili izašli na mrazni vazduh da bi bolje savladali obilat božićni ručak. Troje odraslih, kojima je više godio miran način varenja, zavalili su se u fotelje i, bez imalo poleta, slušali Hajdnovu simfoniju sa gramofonskih ploča.
<BR>&nbsp;&nbsp;&nbsp;&nbsp;&nbsp;"Kako ti, Džone, napreduje ono tvoje čudovište?" pitao je David. "Da li si ga na vreme završio?"
<BR>&nbsp;&nbsp;&nbsp;&nbsp;&nbsp;Džon je potvrdio glavom. "Gotovo mi se smučilo kada sam ga ugledao u svoj njegovoj odvratnosti. Ali mislim da će ovo koje sada podižemo po nekim elementima daleko isprednjačiti u pogledu one krajnje ružnoće."
<BR>&nbsp;&nbsp;&nbsp;&nbsp;&nbsp;"Pa zar baš moraš da ga gradiš?"
<BR>&nbsp;&nbsp;&nbsp;&nbsp;&nbsp;"Prinuđeni smo da prihvatimo svaku ponudu koju dobijemo. Čak se i jedan arhitekt mora prilagoditi ćudima čoveka koji je spreman da potroši novac, a ja sam samo običan izvođač radova."
<BR>&nbsp;&nbsp;&nbsp;&nbsp;&nbsp;"Ali ti ipak nisi vezan - mislim ti lično?"
<BR>&nbsp;&nbsp;&nbsp;&nbsp;&nbsp;"Jedino zbog potrebe za novcem."
<BR>&nbsp;&nbsp;&nbsp;&nbsp;&nbsp;"A da li bi mogao da uzmeš jednu godinu neplaćenog odsustva, ako zaželiš?"
<BR>&nbsp;&nbsp;&nbsp;&nbsp;&nbsp;"Kako da ne. Samo što bi tada ostao nerešen jedan mali problem: ishraniti porodicu."
<BR>&nbsp;&nbsp;&nbsp;&nbsp;&nbsp;"Mnogo bih voleo da ovde kod mene provedeš godinu dana."
<BR>&nbsp;&nbsp;&nbsp;&nbsp;&nbsp;Džon se odjednom uspravio u fotelji. "Kako?"
<BR>&nbsp;&nbsp;&nbsp;&nbsp;&nbsp;"Učinio bi mi uslugu. U tom slučaju nećeš morati da brineš za novac. Postoje samo tri načina na koje jedan farmer može potrošiti svoju krvavo stečenu zaradu - da proširi imanje, da je straći na pijanke, ili da gomila novac. Nikada nisam poželeo da imam zemlje van ove doline, a što se trošenja tiče, ne zanima me."
<BR>&nbsp;&nbsp;&nbsp;&nbsp;&nbsp;Džon je lagano izgovarao svoju misao: "Da ne govoriš tako zbog virusa?"
<BR>&nbsp;&nbsp;&nbsp;&nbsp;&nbsp;"Možda je glupo", rekao je David, "tek meni se ne sviđa ovo stanje. Imao sam prilike da vidim slike koje predstavljaju zbivanja na istoku."
<BR>&nbsp;&nbsp;&nbsp;&nbsp;&nbsp;Džon je pogledao En. Ona reče:
<BR>&nbsp;&nbsp;&nbsp;&nbsp;&nbsp;"Ali reč je o istoku, zar ne? Čak i da dođe do stiske - naš svet je disciplinovaniji. Mi smo navikli na racioniranje i nestašicu. Štaviše, trenutno nema nikakvog znaka o nekoj stvarnoj nevolji. Malo je previše tražiti od Džona da ostavi svoj posao i zanemari sve nas da bi došao ovamo i godinu dana živeo na tvoj račun - samo zato što događaji mogu okrenuti naopako."
<BR>&nbsp;&nbsp;&nbsp;&nbsp;&nbsp;"Sedimo ovde", reče David, "oko vatre, na miru i punih stomaka. Znam da je teško zamisliti budućnost u kojoj nećemo biti u stanju da nastavimo ovakav način života. Pa ipak, zabrinut sam."
<BR>&nbsp;&nbsp;&nbsp;&nbsp;&nbsp;"Do sada još nikada nije bilo bolesti", rekao je Džon, "koja je napala biljni ili životinjski svet, a da se nije iscrpila i ostavila potomke raznih vrsta da žive i množe se. Seti se crne smrti."
<BR>&nbsp;&nbsp;&nbsp;&nbsp;&nbsp;David je odmahnuo glavom. "Čisto nagađanje. Ima stvari koje ne znamo. Šta je ubilo velike reptile? Ledeno doba? Sukob vrsta? A zašto ne bi mogao biti i virus? Zatim, šta se dogodilo sa silnim biljkama koje su za sobom ostavile fosile, ali ne i potomstvo? Opasno je zasnivati svoje argumente na činjenici da do sada nismo naišli na takav virus tokom ovog kratkog vremena proučavanja. Čovek može provesti čitav svoj vek, a da ne vidi tamo neku kometu, jer prosto nije vidljiva golim okom. To ipak ne znači da komete ne postoje."
<BR>&nbsp;&nbsp;&nbsp;&nbsp;&nbsp;Džon reče sa izrazom odlučnosti: "To je vrlo lepo od tebe, Dejv, ali ne mogu da prihvatim tvoju ponudu, razumećeš me. Možda i ne mislim toliko na okolnosti koje bi izazvao takav korak, ali moram priznati da iskreno volim svoj poziv. A kako bi bilo da ti provedeš jednu godinu kod nas u Hajgejtu i uživaš ne radeći ništa?"
<BR>&nbsp;&nbsp;&nbsp;&nbsp;&nbsp;"Za mesec dana bih od tebe napravio farmera."
<BR>&nbsp;&nbsp;&nbsp;&nbsp;&nbsp;"Od Dejvija, može biti."
<BR>&nbsp;&nbsp;&nbsp;&nbsp;&nbsp;Zidni sat, koji je pospano otkucavao, nalazio se sto pedeset godina na istom mestu, sem za vreme velikih spremanja u proleće. Zamisliti da će virus odneti pobedu, razmišljala je En, još je manje moguće ovde nego što se to činilo u Londonu.
<BR>&nbsp;&nbsp;&nbsp;&nbsp;&nbsp;Ona reče: "Na kraju krajeva, pretpostavljam da bismo mogli doći ovamo, ako se stanje pogorša. Ali za sada o tome nema ni govora."
<BR>&nbsp;&nbsp;&nbsp;&nbsp;&nbsp;"Moram priznati da o tome već duže vreme ozbiljno razmišljam", rekao je David. "Kada sam prvi put došao ovamo u dolinu, deda Beverli mi je rekao jednu stvar - da je, kad god bi pri povratku u dolinu prošao kroz tesnac, redovno osećao da može za sobom zatvoriti vrata."
<BR>&nbsp;&nbsp;&nbsp;&nbsp;&nbsp;"Ima nečeg u tome", rekla je En.
<BR>&nbsp;&nbsp;&nbsp;&nbsp;&nbsp;"Ako događaji krenu kako ne valja", nastavio je David, "neće biti mnogo sigurnih pribežišta u Engleskoj, ali će ova dolina biti svakako jedno od njih."
<BR>&nbsp;&nbsp;&nbsp;&nbsp;&nbsp;"Zbog toga nameravaš da sadiš krompire i repu", primetio je Džon.
<BR>&nbsp;&nbsp;&nbsp;&nbsp;&nbsp;David reče: "To nije sve." Pogledao ih je. "Da li ste videli onu gomilu građe pored puta, odmah čim se prode kroz tesnac?"
<BR>&nbsp;&nbsp;&nbsp;&nbsp;&nbsp;"Za nove zgrade?"
<BR>&nbsp;&nbsp;&nbsp;&nbsp;&nbsp;David je ustao i napravio nekoliko koraka da kroz prozor baci pogled na zimski pejzaž. I dalje posmatrajući okolinu, on reče:
<BR>&nbsp;&nbsp;&nbsp;&nbsp;&nbsp;"Ne. Ne zanimaju me nove zgrade. Već ograda."
<BR>&nbsp;&nbsp;&nbsp;&nbsp;&nbsp;"Ograda?"
<BR>&nbsp;&nbsp;&nbsp;&nbsp;&nbsp;David se naglo okrete. "Plot, ako vam se tako više dopada. U ovu dolinu će se ulaziti kroz kapiju - i to kroz kapiju koju će moći da odbrani nekolicina u borbi sa gomilom."
<BR>&nbsp;&nbsp;&nbsp;&nbsp;&nbsp;"Da li ti to ozbiljno misliš?" upitao ga je Džon.
<BR>&nbsp;&nbsp;&nbsp;&nbsp;&nbsp;Stao je da posmatra tog svog starijeg brata koji je uvek bio neuporedivo manji pustolov od njega i imao manje mašte. Kao i uvek, i ovoga puta je njegovo držanje bilo krajnje dostojanstveno i smireno; činilo se da jedva obraća pažnju na smisao reči koje je tog trenutka izgovorio.
<BR>&nbsp;&nbsp;&nbsp;&nbsp;&nbsp;"Sasvim ozbiljno", odgovori David.
<BR>&nbsp;&nbsp;&nbsp;&nbsp;&nbsp;En se usprotivila. "A ako se na kraju sve svrši kako treba..."
<BR>&nbsp;&nbsp;&nbsp;&nbsp;&nbsp;"Na selu je", reče David, "svet oduvek uživao da ima nešto čemu će se smejati. Biće to Kanstensova ludorija. Nisam izgubio iz vida i mogućnost da ću ispasti budala. Ali, neosporno je da me jede neki crv, i ja moram da ga uništim. A to što će mi se ljudi smejati nije ni najmanje važno."
<BR>&nbsp;&nbsp;&nbsp;&nbsp;&nbsp;Njegova tiha odlučnost ostavila je utisak na njih; bili su svesni - En naročito - da se u njima dvoma probudio jedan nagon koji im govori da treba da postupe onako kako im David predlaže: da se presele kod njega ovamo u dolinu, namaknu rezu na kapiju i okrenu leđa spoljnom svetu punom trvenja i neizvesnosti. Ali je nagon bio veoma slab; nisu mogli zaboraviti sve svoje životne obaveze. Zato En bezvoljno reče:
<BR>&nbsp;&nbsp;&nbsp;&nbsp;&nbsp;"Deca treba da idu u školu."
<BR>&nbsp;&nbsp;&nbsp;&nbsp;&nbsp;David je pokazao da mu je i samom padala na pamet ova misao. Stoga ga njena primedba nije ni iznenadila ni zadovoljila. On reče:
<BR>&nbsp;&nbsp;&nbsp;&nbsp;&nbsp;"Nije to jedini razlog..." I sama Davidova ubeđenost počela je da bledi; kao da je postao svestan da se njegova zamisao ne može ostvariti.
<BR>&nbsp;&nbsp;&nbsp;&nbsp;&nbsp;"Na kraju krajeva, ako se stanje pogorša, bićemo opomenuti na bezbroj načina. Mogli bismo doći pravo ovamo, čim se skupe crni oblaci."
<BR>&nbsp;&nbsp;&nbsp;&nbsp;&nbsp;"Samo nemojte zakasniti", reče David.
<BR>&nbsp;&nbsp;&nbsp;&nbsp;&nbsp;En obuze neka jeza i ona se strese. "Kroz godinu dana će nam sve to izgledati nestvarno."
<BR>&nbsp;&nbsp;&nbsp;&nbsp;&nbsp;"Da", reče David, "možda i hoće."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
