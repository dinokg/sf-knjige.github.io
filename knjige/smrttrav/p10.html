<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Sledećeg jutra su svi izgledali pokunjeni. Džon im je saopštio da je Piri ubio Milisent, ali je decu zavarao da je bio u pitanju nesrećan slučaj. Rodžeru je do sitnica ispričao događaj; on je samo odmahnuo glavom.
<BR>&nbsp;&nbsp;&nbsp;&nbsp;&nbsp;"Mrtav hladan, kažeš? Sami smo sebe navukli na tanak led kada smo ga pozvali da pođe sa nama."
<BR>&nbsp;&nbsp;&nbsp;&nbsp;&nbsp;"Da", reče Džon, "to je istina."
<BR>&nbsp;&nbsp;&nbsp;&nbsp;&nbsp;"Misliš li da ćeš imati muke s njim?"
<BR>&nbsp;&nbsp;&nbsp;&nbsp;&nbsp;"Nadam se da neću, sve dok mu budem dozvoljavao da radi šta hoće", reče Džon. "Srećom, izgleda da su njegove želje prilično skromne. Ubeđen je da je imao pravo da ubije svoju ženu."
<BR>&nbsp;&nbsp;&nbsp;&nbsp;&nbsp;Kasnije, dok se umivao na reci, En mu priđe. Stajala je pored njega, posmatrajući uskomešanu vodu. Sunce je obasjavalo čitavu dolinu, ali su se tačno iznad njih bili nadneli veliki, gusto sabijeni oblaci.
<BR>&nbsp;&nbsp;&nbsp;&nbsp;&nbsp;"Gde ste sklonili njeno telo?" upitala ga je. "Moram to da saznam pre nego što pošaljem decu na umivanje."
<BR>&nbsp;&nbsp;&nbsp;&nbsp;&nbsp;"Podalje odavde. Slobodno ih pošalji."
<BR>&nbsp;&nbsp;&nbsp;&nbsp;&nbsp;Ona ga bezizrazno pogleda. "Mogao bi da mi ispričaš šta se to u stvari dogodilo. Piri nije čovek kome se dešavaju nezgode sa puškom ili koji bi ubio bez razloga."
<BR>&nbsp;&nbsp;&nbsp;&nbsp;&nbsp;Džon joj je ispričao, ne pokušavajući ma šta da prikrije. Ona reče: "A šta bi se dogodilo da se Piri nije pojavio baš u tom trenutku?"
<BR>&nbsp;&nbsp;&nbsp;&nbsp;&nbsp;On sleže ramenima. "Mislim da bih je poslao natrag na spavanje. Šta drugo mogu da kažem?"
<BR>&nbsp;&nbsp;&nbsp;&nbsp;&nbsp;"Pretpostavljam ništa. Ali sada to više nije važno." Ona ga odjednom prostreli pitanjem: "Zašto je nisi spasao?"
<BR>&nbsp;&nbsp;&nbsp;&nbsp;&nbsp;"Nisam mogao. Piri je doneo čvrstu odluku. Samo bi još i mene ubio."
<BR>&nbsp;&nbsp;&nbsp;&nbsp;&nbsp;Ona reče gorko: "Ti si mi neki vođ. Nameravaš li da i dalje stojiš po strani i dozvoljavaš drugima da se međusobno ubijaju?"
<BR>&nbsp;&nbsp;&nbsp;&nbsp;&nbsp;On je pogleda. Glas mu je bio hladan: "Mislio sam da za tebe i decu moj život znači više od života Pirijeve žene. I još tako mislim, složila se ti sa mnom ili ne."
<BR>&nbsp;&nbsp;&nbsp;&nbsp;&nbsp;Trenutak su ćuteći posmatrali jedno drugo; a zatim mu se En približi za jedan korak i on je obgrli. Ona prošaputa: "Oprosti, dragi. I sam znaš da nisam htela to da kažem. Ali sve je tako strašno i biva još gore. Na taj način da ubije svoju ženu... Kakav li nas život tek čeka?"
<BR>&nbsp;&nbsp;&nbsp;&nbsp;&nbsp;"Kada stignemo u Slepi Džil..."
<BR>&nbsp;&nbsp;&nbsp;&nbsp;&nbsp;"I tamo će Piri biti zajedno sa nama, zar ne? Ah, Džone, zar baš mora da ostane u našem društvu? Zar ne bismo mogli da ga se nekako oslobodimo?"
<BR>&nbsp;&nbsp;&nbsp;&nbsp;&nbsp;On reče blago: "Isuviše strepiš. Piri je čovek koji ume da poštuje zakon. Pretpostavljam da je godinama mrzeo Milisent. Ovih dana je proliveno mnogo krvi, pa mislim da mu je to udarilo u glavu. Drukčije će biti u dolini. Tamo ćemo imati svoj zakon i red. Piri će mu se povinovati."
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;On je pomilova po rukama. "A ti", reče on. "Kako se sada osećaš? Nešto malo bolje?"
<BR>&nbsp;&nbsp;&nbsp;&nbsp;&nbsp;Ona potvrdi glavom. "Nešto malo bolje. Čini mi se da se čovek na sve navikne, pa čak i na uspomene."
<BR>&nbsp;&nbsp;&nbsp;&nbsp;&nbsp;U sedam časova svi su se našli na okupu i bili spremni za pokret. Između oblaka koji su se gomilali na nebu još su se videli procepi plavetnila, ali ih je na istoku bilo toliko da su zakrilili sunce.
<BR>&nbsp;&nbsp;&nbsp;&nbsp;&nbsp;"Vreme ne obećava mnogo", reče Rodžer.
<BR>&nbsp;&nbsp;&nbsp;&nbsp;&nbsp;"I ne želimo da bude pretoplo", reče Džon. "Pred nama se nalazi uspon. Da li je sve spremno?"
<BR>&nbsp;&nbsp;&nbsp;&nbsp;&nbsp;Piri reče: "Želeo bih da Džejn i ja idemo zajedno." Pogledaše ga razrogačeno. Zahtev je bio toliko čudan da je sam po sebi zvučao besmisleno. Džon nije smatrao neophodnim da njegova družina maršuje po nekom utvrđenom redu, već prosto kako je kome volja. Džejn automatski ponovo stade pored Olivije.
<BR>&nbsp;&nbsp;&nbsp;&nbsp;&nbsp;Džon upita: "Zašto?"
<BR>&nbsp;&nbsp;&nbsp;&nbsp;&nbsp;Piri je mirno posmatrao malu družinu. "Možda bi trebalo da se izrazim na drugi način. Odlučio sam, i želeo bih da se oženim sa Džejn - ukoliko takvo izjašnjenje danas ima ikakvog smisla."
<BR>&nbsp;&nbsp;&nbsp;&nbsp;&nbsp;Olivija reče sa oštrinom u glasu koja je jako odudarala od njenog uobičajenog nastupa: "Ne budite smešni. Nema ni govora o tome."
<BR>&nbsp;&nbsp;&nbsp;&nbsp;&nbsp;Piri reče skrušeno: "Ali ne vidim nikakve prepreke. Džejn je neudata a ja sam udovac."
<BR>&nbsp;&nbsp;&nbsp;&nbsp;&nbsp;Džon je primetio da Džejn netremice posmatra Pirija široko otvorenih očiju; bilo je nemoguće protumačiti njen izraz lica.
<BR>&nbsp;&nbsp;&nbsp;&nbsp;&nbsp;En reče: "G. Piri, noćas ste ubili Milisent. Zar to nije dovoljna prepreka?"
<BR>&nbsp;&nbsp;&nbsp;&nbsp;&nbsp;Dečaci su kao opčinjeni posmatrali šta se dešava; Meri okrete glavu u stranu. Glupo je, razmišljao je Džon umorno, i pomisliti da se u ovakvom svetu može sačuvati ma koja vrsta nevinosti.
<BR>&nbsp;&nbsp;&nbsp;&nbsp;&nbsp;"Ne", reče Piri, "to ne smatram preprekom."
<BR>&nbsp;&nbsp;&nbsp;&nbsp;&nbsp;Rodžer reče: "Ubili ste i Džejninog oca."
<BR>&nbsp;&nbsp;&nbsp;&nbsp;&nbsp;Piri klimnu glavom u znak saglasnosti. "Bila je to nesrećna i neizbežna okolnost. Uveren sam da se Džejn pomirila sa tom činjenicom."
<BR>&nbsp;&nbsp;&nbsp;&nbsp;&nbsp;Džon reče: "Predlažem da odgodimo razgovor za izvesno vreme, Piri. Džejn se upoznala sa vašom željom. Neka razmisli o njoj dan - dva."
<BR>&nbsp;&nbsp;&nbsp;&nbsp;&nbsp;"Ne." Piri pruži ruku. "Hodi, Džejn!"
<BR>&nbsp;&nbsp;&nbsp;&nbsp;&nbsp;Džejn je stajala i dalje zagledana u njega. Tada reče Olivija:
<BR>&nbsp;&nbsp;&nbsp;&nbsp;&nbsp;"Ostavite je na miru. Ne smete je ni taći. I bez toga ste dosta zla počinili."
<BR>&nbsp;&nbsp;&nbsp;&nbsp;&nbsp;Piri se pravio kao i da je ne čuje. Ponovio je: "Hodi ovamo, Džejn! Nisam ni mlad, a ni naročito lep. Ali sam sposoban da te čuvam, a to je više nego što mnogi mladići mogu učiniti pod današnjim okolnostima."
<BR>&nbsp;&nbsp;&nbsp;&nbsp;&nbsp;En reče: "Da je čuvate - ili ubijete?"
<BR>&nbsp;&nbsp;&nbsp;&nbsp;&nbsp;"Milisent me je", reče Piri, "prevarila nebrojeno puta i pokušala je da ponovi neverstvo. To je jedini razlog zbog koga je ona sada mrtva."
<BR>&nbsp;&nbsp;&nbsp;&nbsp;&nbsp;En reče sa nevericom: "Govorite kao da su žene neka druga vrsta bića - manje ljudska."
<BR>&nbsp;&nbsp;&nbsp;&nbsp;&nbsp;Piri odgovori učtivo: "Žalim ako tako mislite. Džejn! Pođi sa mnom." Ćiteći su posmatrali Džejn koja je lagano prilazila Piriju. On je uhvati za ruke. A zatim reče: "Mislim da ćemo se odlično slagati."
<BR>&nbsp;&nbsp;&nbsp;&nbsp;&nbsp;Olivija dobaci: "Ne, Džejn - ne smeš!"
<BR>&nbsp;&nbsp;&nbsp;&nbsp;&nbsp;"A sada", reče Piri, "pretpostavljam da možemo krenuti."
<BR>&nbsp;&nbsp;&nbsp;&nbsp;&nbsp;"Rodžere, Džone", viknu Olivija. "Sprečite ga!"
<BR>&nbsp;&nbsp;&nbsp;&nbsp;&nbsp;Rodžer je pogledao Džona. Džon reče: "Mislim da to nema nikakve veze sa nama ostalima."
<BR>&nbsp;&nbsp;&nbsp;&nbsp;&nbsp;"A šta bi bilo da je u pitanju bila Meri?" reče Olivija. "Džejn uživa ista prava kao i svako od nas."
<BR>&nbsp;&nbsp;&nbsp;&nbsp;&nbsp;"Samo gubite vreme, Olivija", reče Džon. "Više ne uživamo u starom svetu. Devojka je svojom voljom pošla za Pirija. Šta drugo ima da se kaže. A sada krenimo."
<BR>&nbsp;&nbsp;&nbsp;&nbsp;&nbsp;Pošto su krenuli, En se nađe pored svog muža; hodala je po železničkoj šini. Pred njima se dolina naglo sužavala, dok se u daljini, prema severu, ukazivao drum.
<BR>&nbsp;&nbsp;&nbsp;&nbsp;&nbsp;"Ima nečega užasavajućeg u Piriju", reče En. "Izvesna hladnoća i brutalnost. Strašno je pomisliti da mu je ta mlada devojka pala u ruke."
<BR>&nbsp;&nbsp;&nbsp;&nbsp;&nbsp;"Ona je dragovoljno pošla za njega."
<BR>&nbsp;&nbsp;&nbsp;&nbsp;&nbsp;"Zato što se boji! Taj čovek je ubica."
<BR>&nbsp;&nbsp;&nbsp;&nbsp;&nbsp;"Svi smo mi ubice."
<BR>&nbsp;&nbsp;&nbsp;&nbsp;&nbsp;"Ne na isti način. Nisi ni prstom makao da ga sprečiš u tome, priznaj! Ti i Rodžer ste ga mogli sprečiti. Okolnosti su bile sasvim drukčije negoli u slučaju sa Milisent. Bili ste udaljeni od njega samo nekoliko koraka."
<BR>&nbsp;&nbsp;&nbsp;&nbsp;&nbsp;"Nije spustio obarač. Bilo ko od nas dvojice mogao je da ga ubije."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Da je reč bila o deset Džejn i da ih je sve poželeo, imao bi ih. Piri za nas znači više nego što bi sve one značile."
<BR>&nbsp;&nbsp;&nbsp;&nbsp;&nbsp;"A da je u pitanju bila Meri - kao što je Olivija maločas rekla?"
<BR>&nbsp;&nbsp;&nbsp;&nbsp;&nbsp;"Piri bi me ubio pre nego što bi i spomenuo tako nešto. Mogao je to da učini i prošle noći; shvataš li, i to vrlo jednostavno. Činjenica je da sam ja vođ ove grupe, ali ona postoji samo na osnovu uzajamnog pristanka. Nevažno je da li je taj pristanak nadahnut strahom ili nečim drugim, sve dok je na snazi. Piri i ja nemamo nameru da se uzajamno plašimo; svakom od nas je poznata nužda onog drugog. Ako bilo ko od nas dvojice bude izbačen iz dejstva, verovatno će se postaviti pitanje da li ćemo uopšte stići u dolinu ili nećemo!"
<BR>&nbsp;&nbsp;&nbsp;&nbsp;&nbsp;Ona reče sa žarom: "A kada stignemo u dolinu - hoćeš li i tada biti spreman da sarađuješ sa Pirijem?"
<BR>&nbsp;&nbsp;&nbsp;&nbsp;&nbsp;"Strpi se dok stignemo tamo. Što se toga tiče..."
<BR>&nbsp;&nbsp;&nbsp;&nbsp;&nbsp;On se nasmeši, a ona nije propustila da to primeti. "I?"
<BR>&nbsp;&nbsp;&nbsp;&nbsp;&nbsp;"Mislim da Džejn ne spada u vrstu devojaka koju strah dugo ne napušta. Izvući će se ona. A kada se izvuče... Ja se ne bih usudio da joj poverim noćnu stražu - a Piri je zove da legne u postelju sa njim. Čudno zazvuči kada se kaže da je Piri preterano lakoveran, pa ipak, neosporno je da ga je jedna žena već prevarila."
<BR>&nbsp;&nbsp;&nbsp;&nbsp;&nbsp;"Čak i da poželi da učini tako nešto", reče En, "kako bi to izvela? On ne uliva veliko poverenje kad ga čovek pogleda, pa ipak je snažan."
<BR>&nbsp;&nbsp;&nbsp;&nbsp;&nbsp;"Tvoj i Olivijin posao je da se starate o noževima, zar ne?"
<BR>&nbsp;&nbsp;&nbsp;&nbsp;&nbsp;Ona ga pogleda pokušavajući da odgonetne do koje je mere to ozbiljno mislio.
<BR>&nbsp;&nbsp;&nbsp;&nbsp;&nbsp;"Ali to će biti tek kada stignemo u dolinu", reče on. "U međuvremenu će Džejn svakako morati da se privikne na njega."
<BR>
<BR>&nbsp;&nbsp;&nbsp;&nbsp;&nbsp;Dok su se peli ka Mosdejlskoj Glavi, nebo je postajalo sve tamnije i tamnije, dok ih je kiša u naletima šibala po licu. Udar kiše se pojačao kada su se približili grebenu; tukla ih je u grudi; preko neba na zapadu navukli su se crni gradobitni oblaci iznad ustalasanog vresišta. U prtljagu su imali četiri laka šuškavca; Džon je naredio ženama da ih obuku. Dečaci se moraju navići da budu mokri; iako je temperatura bila pala, još je bilo prilično toplo.
<BR>&nbsp;&nbsp;&nbsp;&nbsp;&nbsp;Kiša se pojačavala kako su odmicali. Pola sata docnije, muškarci i dečaci bili su skroz pokisli. Džon je ranije, jednom prilikom, prelazio preko Penina ovim istim putem, ali automobilom. Čak se i tada na tom mestu osetio usamljenim, kao da se našao u nekoj pustinji, uprkos drumu i železničkoj pruzi koji su vijugali kroz nju.
<BR>&nbsp;&nbsp;&nbsp;&nbsp;&nbsp;To osećanje se sada više nego udvostručilo. Malo je tako pustošnih stvari, razmišljao je on, kao što je železnička pruga na kojoj niko ne očekuje voz. Kada se putnicima koji putuju automobilom pejzaž vresnih polja učini monoton, pešaci koji se bore sa naletima kiše u daleko većoj meri doživljavaju njegovu monotoniju. I sama vresna polja su, prirodno, bila ogoljena.
<BR>&nbsp;&nbsp;&nbsp;&nbsp;&nbsp;Vres je i dalje rastao, ali su divlje trave bile iskorenjene; isturene stene strčale su prema nebu kao zubi u mrtvačkoj lobanji.
<BR>&nbsp;&nbsp;&nbsp;&nbsp;&nbsp;U toku prepodneva, s vremena na vreme nailazili su na grupice ljudi koji su se kretali u suprotnom pravcu. Još jednom prilikom su i Džonova i ona druga grupa sa kojom su se sreli izrazile podozrenje i gledale da se što pre mimoiđu. Prtljag jedne tročlane grupe bio je natovaren na magarcu. Džon i ostali su se sa zaprepašćenjem zagledali u njega. Neko ga je morao održavati u životu hraneći ga senom, dok su ostale tegleće životinje poklane zajedno sa stokom; ali je sada, pošto je napustio svoju štalu, bio osuđen da skapa od gladi.
<BR>&nbsp;&nbsp;&nbsp;&nbsp;&nbsp;Rodžer reče: "Ovo je, ako se ne varam, varijanta starog običaja da se pas upregne u sanke. On vuče svog gospodara dokle god je u stanju, a kada posustane, ovaj ga ubije i pojede."
<BR>&nbsp;&nbsp;&nbsp;&nbsp;&nbsp;"Pravi je mamac za svaku grupu ljudi koja naiđe, zar ne?" reče Džon. "Ne verujem da će daleko odmaći, pošto se spuste u Dejl."
<BR>&nbsp;&nbsp;&nbsp;&nbsp;&nbsp;Piri reče: "Mogli bismo odmah da ih oslobodimo tog magarca."
<BR>&nbsp;&nbsp;&nbsp;&nbsp;&nbsp;"Ne", reče Džon. "Ni u kom slučaju; ne vredi truda. Imaćemo dovoljno mesa do kraja puta; koliko sutra treba da stignemo u Slepi Džil. Samo bismo se nepotrebno opteretili."
<BR>&nbsp;&nbsp;&nbsp;&nbsp;&nbsp;Ubrzo potom Stiv je počeo da hramlje. I kada su mu skinuli obuću ispostavilo se da ima plik na peti.
<BR>&nbsp;&nbsp;&nbsp;&nbsp;&nbsp;Olivija reče: "Stiv! Zašto nisi odmah rekao čim si osetio da te boli noga?"
<BR>&nbsp;&nbsp;&nbsp;&nbsp;&nbsp;On je pogledao redom sve odrasle članove njihove grupe koji su se okupili oko njega, i tada ga napusti moć savlađivanja desetogodišnjeg deteta. On briznu u plač.
<BR>&nbsp;&nbsp;&nbsp;&nbsp;&nbsp;"Nema nikakvog razloga da plačeš, mladiću", reče Rodžer.
<BR>&nbsp;&nbsp;&nbsp;&nbsp;&nbsp;"Plik na peti je prilična nezgoda, ali to ne znači da je nastao smak sveta."
<BR>&nbsp;&nbsp;&nbsp;&nbsp;&nbsp;Njegovi jecaji nisu bili obični jecaji deteta, već gorke suze iskustva koje je premašalo njegov uzrast, suze koje su nezadrživo potekle. On promrmlja nešto, i Rodžer se saže da bi ga bolje razumeo.
<BR>&nbsp;&nbsp;&nbsp;&nbsp;&nbsp;"Šta to kažeš, Stiv?"
<BR>&nbsp;&nbsp;&nbsp;&nbsp;&nbsp;"Mislio sam da ćete me ostaviti - ako ne budem mogao da idem."
<BR>&nbsp;&nbsp;&nbsp;&nbsp;&nbsp;Rodžer i Olivija se pogledaše. Rodžer reče:
<BR>&nbsp;&nbsp;&nbsp;&nbsp;&nbsp;"Nikada te nećemo ostaviti. Kako si mogao i pomisliti tako nešto?"
<BR>&nbsp;&nbsp;&nbsp;&nbsp;&nbsp;"G. Piri je ostavio Milisent", reče Stiv.
<BR>&nbsp;&nbsp;&nbsp;&nbsp;&nbsp;Džon priskoči u pomoć. "Bolje bi bilo da jedno vreme ne hoda sa takvom nogom. Samo će se pogoršati stanje."
<BR>&nbsp;&nbsp;&nbsp;&nbsp;&nbsp;"Ja ću ga nositi", reče Rodžer. "Spuks, hoćeš li da mi poneseš pušku?"
<BR>&nbsp;&nbsp;&nbsp;&nbsp;&nbsp;Spuks klimnu glavom. "Vrlo rado."
<BR>&nbsp;&nbsp;&nbsp;&nbsp;&nbsp;"Nas dvojica ćemo ga naizmenično nositi, Rodž", reče Džon. "Neće nam teško pasti. Sva sreća te je lak."
<BR>&nbsp;&nbsp;&nbsp;&nbsp;&nbsp;Olivija reče: "Rodžer i ja ćemo se smenjivati. On je naš sin. U stanju smo da ga nosimo."
<BR>&nbsp;&nbsp;&nbsp;&nbsp;&nbsp;Ni jednom se nije bila obratila Džonu od incidenta sa Džejn i Pirijem. Džon joj odgovori:
<BR>&nbsp;&nbsp;&nbsp;&nbsp;&nbsp;"Olivija - ja ovde naređujem. Rodžer i ja ćemo nositi Stiva. Vi ćete nositi prtljag onoga koji tog trenutka bude nosio vašeg sina."
<BR>&nbsp;&nbsp;&nbsp;&nbsp;&nbsp;Pogledi im se ukrstiše za trenutak; odmah sledećeg trenutka ona se okrete i pođe.
<BR>&nbsp;&nbsp;&nbsp;&nbsp;&nbsp;Rodžer reče: "Hajde drago dete, penji se."
<BR>&nbsp;&nbsp;&nbsp;&nbsp;&nbsp;Neposredno potom napredovali su malo brže, zato što ih je pre toga Stiv zadržavao, ali je Džon znao da je to varka. Kada se neko nosi, pa makar to bio i mali dečak kao što je Stiv, teškoće se nužno uvećaju. Marširali su tako sve dok nisu stigli gotovo na kraj Garsdejla; tada je Džon naredio da se zaustave zbog ručka.
<BR>&nbsp;&nbsp;&nbsp;&nbsp;&nbsp;Vetar koji ih je šibao po licu smanjio se, ali je kiša i dalje padala; lila je upornije i većom snagom. Džon se osvrtao oko sebe, ispitujući okolinu koja nije nudila nikakvo utočište.
<BR>&nbsp;&nbsp;&nbsp;&nbsp;&nbsp;"Da li neko vidi pećinu i u njoj naslagana drva, spremna za potpalu? Verujem niko. Kad je već tako, danas ćemo imati hladan ručak sa gutljajem-dva vode; istovremeno, možemo malo odmoriti noge."
<BR>&nbsp;&nbsp;&nbsp;&nbsp;&nbsp;En reče: "Zar ne bismo mogli potražiti neko suvo mesto da tamo ručamo?"
<BR>&nbsp;&nbsp;&nbsp;&nbsp;&nbsp;Oko dvesta jardi dalje niz drum nalazila se mala kuća koja je stajala po strani. Džon je pratio Enin pogled.
<BR>&nbsp;&nbsp;&nbsp;&nbsp;&nbsp;"Možda je napuštena", reče on. "Trebalo bi da odšetamo do nje i ispitamo slučaj, a šta ako se ispostavi da ona ipak nije napuštena? Ne marim da se izložim opasnosti kada je reč o nečem što moramo imati, kao što je hrana; međutim zaklon koji ćemo koristiti pola sata ne vredi tog truda."
<BR>&nbsp;&nbsp;&nbsp;&nbsp;&nbsp;"Dejvi je skroz mokar", reče ona.
<BR>&nbsp;&nbsp;&nbsp;&nbsp;&nbsp;"Ne može se osušiti za pola sata. A duže se nikako ne možemo zadržati." On se obrati dečaku: "Kako si Dejvi? Mokar do gole kože?"
<BR>&nbsp;&nbsp;&nbsp;&nbsp;&nbsp;Dejvi potvrdi glavom. "Jesam, tata."
<BR>&nbsp;&nbsp;&nbsp;&nbsp;&nbsp;"Pokušaj da se smeješ bez razloga."
<BR>&nbsp;&nbsp;&nbsp;&nbsp;&nbsp;Bio je to stari vic. Dejvi se svom silom trudio da se nasmeši. Džon mu priđe i protrlja mokru kosu.
<BR>&nbsp;&nbsp;&nbsp;&nbsp;&nbsp;"Sjajno se vladaš", reče on. "Zaista sjajno."
<BR>&nbsp;&nbsp;&nbsp;&nbsp;&nbsp;Garsdejlu se sa zapadne strane prilazilo preko uzanog terena plodnih pašnjaka, koji su se sada na upornoj kiši pretvorili u veliko blatište; a usred tog platoa štrčale su raštrkane farmerske zgrade. Džon i njegova družina baciše pogled dole na Sedberg koji se pružao između brda i doline na suprotnoj strani od Roteja. Nad njim se nadnosio dim koji se lagano vukao u pravcu zapada ivicom vresnih polja. Sedberg je goreo.
<BR>&nbsp;&nbsp;&nbsp;&nbsp;&nbsp;"Pljačkaši", reče Rodžer.
<BR>&nbsp;&nbsp;&nbsp;&nbsp;&nbsp;Džon je kroz dogled posmatrao grad sagrađen od kamena.
<BR>&nbsp;&nbsp;&nbsp;&nbsp;&nbsp;"Evo, susrećemo se sa najezdom koja dolazi sa severozapada; imali su jedan dan prednosti da stignu dovde. Pa ipak, njihovo prisustvo donekle zabrinjava. Mislio sam da će ovaj kraj još biti pošteđen."
<BR>&nbsp;&nbsp;&nbsp;&nbsp;&nbsp;"Možda nećemo tako loše proći", reče Rodžer, "ako iz ovih stopa skrenemo u pravcu severa i izbijemo na veću visinu. Možda ćemo imati više sreće gore u dolini Ljun."
<BR>&nbsp;&nbsp;&nbsp;&nbsp;&nbsp;Piri reče: "Kada poklekne ovakav grad, uveren sam da se sve okolne doline moraju nalaziti u opasnom stanju. Neće nam biti lako."
<BR>&nbsp;&nbsp;&nbsp;&nbsp;&nbsp;Džon je pomerio svoj dogled dalje od opustošenog grada, prema izlazu iz doline u pravcu koga su nameravali da putuju. Tamo je zapazio nekakvo komešanje, ali mu je bilo nemoguće da odredi o čemu je reč. Dim se neprestano dizao iz usamljenih zgrada. Postojao je još jedan put koji je preko vresišta vodio do Kendala, ali je i on prolazio kroz dolinu Ljun. Međutim, ako je Sedberg pao, ima li ikakvog smisla verovati da će stanje biti bolje u okolini Kendala?
<BR>&nbsp;&nbsp;&nbsp;&nbsp;&nbsp;Piri pogleda Džona; pri tom je razmišljao o nečem. "Dozvolite mi da iznesem svoje mišljenje: smatram da nismo dovoljno naoružani za okolnosti koje nas čekaju. Sećate se onih sa magarcem - svakako je trebalo da im otmemo pušku-dve i životinju pride. Teško da bi se bez oružja usudili da krenu na ovakav put."
<BR>&nbsp;&nbsp;&nbsp;&nbsp;&nbsp;Rodžer reče: "Možda zlo i nije tako strašno kao što izgleda. U svakom slučaju moraćemo da okušamo sreću."
<BR>&nbsp;&nbsp;&nbsp;&nbsp;&nbsp;Džonov pogled je lutao preko pejzaža ispresecanog dolinama i rekama.
<BR>&nbsp;&nbsp;&nbsp;&nbsp;&nbsp;"Ne znam. Nije isključeno da nas zadesi nevolja koju nećemo biti u stanju da savladamo. A tada će, možda, biti prekasno."
<BR>&nbsp;&nbsp;&nbsp;&nbsp;&nbsp;"Ne možemo ni ovde ostati, zar ne?" reče Rodžer. "A ne možemo se ni vratiti; prema tome moramo napred."
<BR>&nbsp;&nbsp;&nbsp;&nbsp;&nbsp;Džon se okrete ka Piriju. U taj mah mu postade jasno da je Piri njegov pravi savetodavac, iako mu je Rodžer prijatelj; i da je počeo da se oslanja na Pirijevu hladnokrvnost i moć rasuđivanja.
<BR>&nbsp;&nbsp;&nbsp;&nbsp;&nbsp;"Smatram da nam je potrebno nešto više od običnih pušaka. Jednom reči, malo nas je. Ako želimo da budemo sigurni da ćemo stići u Slepi Džil, moraćemo da proširimo svoju družinu. Šta vi mislite o tome?"
<BR>&nbsp;&nbsp;&nbsp;&nbsp;&nbsp;Piri je klimao glavom dok je razmišljao o ovom predlogu. "Gotovo da se složim sa vama. Tri borca nije više dovoljan broj za odbranu."
<BR>&nbsp;&nbsp;&nbsp;&nbsp;&nbsp;Rodžer reče nestrpljivo: "Pa šta sad treba da radimo? Da razapnemo zastavu sa natpisom: 'Regruti su dobrodošli'?"
<BR>&nbsp;&nbsp;&nbsp;&nbsp;&nbsp;"Predlažem da se ovde zadržimo neko vreme", reče Džon.
<BR>&nbsp;&nbsp;&nbsp;&nbsp;&nbsp;"Još se nalazimo na samom prelazu, to znači da će se ovuda kretati grupe ljudi koji u oba pravca prelaze preko Penina. Ima manje izgleda da će to biti oni pravi pljačkaši za koje su doline mnogo privlačnija meta."
<BR>&nbsp;&nbsp;&nbsp;&nbsp;&nbsp;Sa svog isturenog položaja ponovo obuhvatiše pogledom čitav vidik. Pejzaž je, čak i na kiši, bio veoma živopisan. I, čak i na kiši, gorele su kuće u dolini.
<BR>&nbsp;&nbsp;&nbsp;&nbsp;&nbsp;Piri reče zamišljeno: "Mogli bismo da iz zasede napadamo pojedine grupe koje budu ovuda prolazile - imali bismo dovoljno dobar zaklon kada bismo se povukli oko dvesta jardi unazad."
<BR>&nbsp;&nbsp;&nbsp;&nbsp;&nbsp;"Malo nas je da bismo delovali kao udarna četa", reče Džon. "Potrebni su nam dobrovoljci. Ali nevolja je u ovome: ukoliko oni budu posedovali puške morali bismo da im ih ostavimo."
<BR>&nbsp;&nbsp;&nbsp;&nbsp;&nbsp;Rodžer reče: "Šta onda treba da radimo? Da se ulogorimo? Ovde pored druma?"
<BR>&nbsp;&nbsp;&nbsp;&nbsp;&nbsp;"Da", reče Džon. Pogledao je svoje izgužvane i bedne sledbenike. "Nadajmo se da to neće dugo trajati."
<BR>&nbsp;&nbsp;&nbsp;&nbsp;&nbsp;Morali su da čekaju više od jednog sata pre nego što su se pojavili prvi putnici koji su ih odmah razočarali. Mala grupa ljudi s mukom se pela uz drum koji je vodio iz doline; a kada su se približili prebrojali su među njima osam lica. Četiri žene, dvoje dece - dečak je imao oko osam godina, dok je devojčica izgledala mlađa - i dva muškarca. Gurali su pred sobom dvoje dečjih kolica pretovarenih kućnim stvarima; na razdaljini od oko pedeset jardi spala im je jedna šerpa i stala da se kotrlja čangrljajući. Jedna od žena se s mukom saže da je dohvati.
<BR>&nbsp;&nbsp;&nbsp;&nbsp;&nbsp;Dvojica muškaraca, kao i njihove žene, izgledali su potišteni i preplašeni. Jedan od njih je morao imati preko pedeset godina, dok je drugi, mada prilično mlad, bio vrlo slabunjav.
<BR>&nbsp;&nbsp;&nbsp;&nbsp;&nbsp;Piri reče: "Ne verujem da kod ovih možemo naći ma šta što bi nam koristilo."
<BR>&nbsp;&nbsp;&nbsp;&nbsp;&nbsp;On i Rodžer su stojali pored Džona nasred druma i držali puške. Žene i deca su se odmarali na obližnjem kamenom zidu čiji je vrh bio zaravnjen.
<BR>&nbsp;&nbsp;&nbsp;&nbsp;&nbsp;Džon odmahnu glavom. "Čini mi se da ste u pravu. Verovatno nemaju nikakvog oružja. Doduše, možda jedno od ovo dvoje dece ima vodeni pištolj!"
<BR>&nbsp;&nbsp;&nbsp;&nbsp;&nbsp;Ljudi koji su im dolazili u susret zaustaviše se kada ugledaše tri čoveka nasred druma, ali pošto su se šapatom posavetovali između sebe i bacili pogled unazad na dolinu koja je tinjala, produžiše napred. Na njihovim licima se sada još izrazitije čitao strah. Stariji čovek je koračao ispred ostalih trudeći se da ostane pribran, ali mu je to slabo polazilo za rukom. Devojčica poče da plače; jedna od žena je krišom prestravljeno cimnu kao da se boji da će ih ova galama na neki način izdati.
<BR>&nbsp;&nbsp;&nbsp;&nbsp;&nbsp;Dok su oni tako prolazili ćuteći, Džon pomisli kako bi još do pre nekoliko dana bilo prirodno da pozdrave jedni druge, i kako bi sada taj isti pozdrav neprirodno zazvučao.
<BR>&nbsp;&nbsp;&nbsp;&nbsp;&nbsp;Rodžer reče tiho: "Dokle mislite da će dogurati?"
<BR>&nbsp;&nbsp;&nbsp;&nbsp;&nbsp;"Verovatno dole do Venslidejla. Ali šta znam. Možda će se održati u životu i nedelju dana, ako budu imali sreće."
<BR>&nbsp;&nbsp;&nbsp;&nbsp;&nbsp;"Ako budu, ili ako ne budu imali sreće."
<BR>&nbsp;&nbsp;&nbsp;&nbsp;&nbsp;"Tako je, ako ne budu imali sreće, pretpostavljam."
<BR>&nbsp;&nbsp;&nbsp;&nbsp;&nbsp;Piri reče: "Izgleda da se vraćaju."
<BR>&nbsp;&nbsp;&nbsp;&nbsp;&nbsp;Džon pogleda. Bili su se udaljili od njih nekih sedamdeset pet jardi, neprestano gurajući kolica ispred sebe. Kada su se okrenuli natrag kiša je počela da ih tuče u lice umesto u leđa. Kišna kabanica na maloj devojčici bila je razjapljena oko vrata i dete je nespretno petljajući prstima pokušavalo da je prikupi, ali uzalud.
<BR>&nbsp;&nbsp;&nbsp;&nbsp;&nbsp;Zaustavljali su se na maloj razdaljini. Tada stariji čovek reče: "Pomislili smo, možda nešto ili nekog čekate ovde - možda smo u stanju da vam damo neko obaveštenje."
<BR>&nbsp;&nbsp;&nbsp;&nbsp;&nbsp;Džon ga pogledom odmeri. Fizički radnik; vrsta čoveka koji bi celog svog života verno i bezuspešno služio. Pod ovim novim okolnostima ima slabe izglede da opstane bez tuđe pomoći i zato mu jedina nada leži u mogućnosti da se priveže za kakvog malog gangstera iz kotlina koji bi se zbog njegove odanosti pomirio sa njegovom beskorisnošću. Međutim, uzimajući u obzir njegovu pratnju, čak se i to isključivalo.
<BR>&nbsp;&nbsp;&nbsp;&nbsp;&nbsp;"Ne", reče Džon. "Vi nemate šta da nam saopštite."
<BR>&nbsp;&nbsp;&nbsp;&nbsp;&nbsp;"Krenuli smo preko Penina", produži čovek. "Računali smo da će možda u ovim krajevima vladati veći mir. Nadali smo se ja ćemo možda naći neku farmu ili slično na kakvom zabačenom mestu, gde bi nam dozvolili da radimo za malo hrane. Mi bismo se malim zadovoljili."
<BR>&nbsp;&nbsp;&nbsp;&nbsp;&nbsp;Do pre nekoliko meseci verovatno je njihov životni san bio da na sportskoj kladionici dobiju zgoditak od 75000 funti. Izgledi da ga dobiju bili su isto tako realni kao što bi se sada mogle ostvariti njihove mnogo skromnije nade. Posmatrao je četiri žene; samo je jedna od njih bila dovoljno mlada da bi se, nudeći svoje seksualne usluge, održala u životu; međutim, sem mladosti ništa drugo nije posedovala. Sve žene su izgledale bedno i izgužvano. Njihovo dvoje dece je prišlo zidu na kome su sedeli En i ostali. Dečak nije imao cipela, već obične patike koje su bile skroz mokre.
<BR>&nbsp;&nbsp;&nbsp;&nbsp;&nbsp;Džon reče oštro: "A sad produžite, i to odmah, razumete li?"
<BR>&nbsp;&nbsp;&nbsp;&nbsp;&nbsp;Čovek je bio uporan: "Šta mislite; da li bismo mogli naći neko takvo mesto?"
<BR>&nbsp;&nbsp;&nbsp;&nbsp;&nbsp;"Možda", reče Džon.
<BR>&nbsp;&nbsp;&nbsp;&nbsp;&nbsp;"Nadam se da ova velika nevolja", reče jedna od žena, "neće dugo trajati?"
<BR>&nbsp;&nbsp;&nbsp;&nbsp;&nbsp;Rodžer pogleda dole na dolinu: "Koliko da se pakao ohladi."
<BR>&nbsp;&nbsp;&nbsp;&nbsp;&nbsp;"Koji je vaš krajnji cilj?" upita stariji čovek. "Da li i vi nameravate da se prebacite u Jorkšir?"
<BR>&nbsp;&nbsp;&nbsp;&nbsp;&nbsp;Džon odgovori: "Ne. Odatle dolazimo."
<BR>&nbsp;&nbsp;&nbsp;&nbsp;&nbsp;"Nama uopšte nije važno na koju stranu ćemo krenuti. Prosto smo se nadali da će možda na Peninima vladati veći mir."
<BR>&nbsp;&nbsp;&nbsp;&nbsp;&nbsp;"Da. Moglo je tako da bude, ali, eto, nije."
<BR>&nbsp;&nbsp;&nbsp;&nbsp;&nbsp;Tada progovori mati ono dvoje dece: "Moj otac hoće da pita - da li bismo vam se mogli pridružiti ma kuda vi išli? Hoću reći bilo bi nas više, ako zapadnemo u neku nevolju. Meni se sve čini - da vi sigurno znate neko skrovito mesto. Vi ste pristojan svet, drukčiji od onih tamo dole. A pristojni ljudi treba da se udružuju u ovakva vremena."
<BR>&nbsp;&nbsp;&nbsp;&nbsp;&nbsp;Džon reče: "U našoj zemlji živi oko pedeset miliona ljudi. Može se reći da su preko četrdeset devet miliona njih pristojni ljudi, i da svi oni traže po neko skrovito mesto. Na žalost, nema toliko skrovitih mesta."
<BR>&nbsp;&nbsp;&nbsp;&nbsp;&nbsp;"To je tačno. I baš zbog toga ljudi treba da se udružuju. Mislim, pristojni ljudi."
<BR>&nbsp;&nbsp;&nbsp;&nbsp;&nbsp;"KoIiko već dugo putujete tako drumovima?" upita Džon.
<BR>&nbsp;&nbsp;&nbsp;&nbsp;&nbsp;Izgledala je zbunjena. "Jutros smo krenuli - videli smo paljevine u Sedbergu; gorela je Folinsova farma koja nije udaljena od našeg sela više od tri milje."
<BR>&nbsp;&nbsp;&nbsp;&nbsp;&nbsp;"Mi smo krenuli na put tri dana pre vas. Više nismo pristojan svet. Ubijali smo ljude usput i još ćemo ih ubijati. Lepo vam kažem, idite svojim putem kao što ste i do sada to činili."
<BR>&nbsp;&nbsp;&nbsp;&nbsp;&nbsp;Posmatrali su ga razrogačeno. Stariji čovek najzad reče: "Pretpostavljam da ste morali tako da postupite. Čovek mora da spasava sebe i svoju porodicu kako zna i ume. Naterali su me da ubijam u prvom svetskom ratu, samo tada Švabe nisu žarile po Sedbergu niti upalile Folinsovu farmu. Kada je čovek prinuđen da učini nešto, znači da nema drugog izlaza."
<BR>&nbsp;&nbsp;&nbsp;&nbsp;&nbsp;Džon mu nije odgovorio. Dvoje dece pridošlica već se zaigralo sa ostalom decom; pentrali su se uza zid, spuštali niza zid i trčali po njemu; bila je to kao neka složena varijanta trke sa preponama. En je primetila pogled svog muža, pa je ustala i krenula ka njemu.
<BR>&nbsp;&nbsp;&nbsp;&nbsp;&nbsp;"Da li bismo mogli da pođemo sa vama?" reče čovek. "U svemu ćemo vas slušati - ne marim ni da ubijem, ako to bude potrebno, sem toga spremni smo da radimo. Sasvim nam je svejedno na koju ste stranu krenuli - potpuno nam je svejedno. Izuzev kratkog vremena koje sam proveo u vojsci, ceo život sam proživeo u Karbeku. Sada sam, eto, prisiljen da ga napustim, pa nije važno kuda ću."
<BR>&nbsp;&nbsp;&nbsp;&nbsp;&nbsp;"Koliko pušaka imate?" upita ga Džon.
<BR>&nbsp;&nbsp;&nbsp;&nbsp;&nbsp;On odmahnu glavom. "Nemamo nikakvog oružja."
<BR>&nbsp;&nbsp;&nbsp;&nbsp;&nbsp;"A mi imamo tri puške kojima treba da branimo šest odraslih osoba i četvoro dece. Čak ni to nije dovoljno. Zbog toga ovde čekamo - ne bi li naišli neki koji imaju puške i koji su voljni da nam se pridruže. Žalim, ali ne možemo primiti obične putnike."
<BR>&nbsp;&nbsp;&nbsp;&nbsp;&nbsp;"Mi ne bismo bili putnici! Svašta ja znam. Umem da pucam, samo nabavite još jednu pušku. Bio sam odličan strelac u streljačkom odredu."
<BR>&nbsp;&nbsp;&nbsp;&nbsp;&nbsp;"Da ste sami, možda bismo vas mogli primiti. Ali ovako sa četiri žene i dvoje dece... ne smemo dozvoliti da se dalje opterećujemo."
<BR>&nbsp;&nbsp;&nbsp;&nbsp;&nbsp;Kiša je prestala, ali je nebo još bilo sivo i bezoblično; odasvud je probijala prilično jaka hladnoća. Mladi čovek koji do tada nije progovorio ni reči, strese se i čvršće zavi u svoj prljavi kišni mantil.
<BR>&nbsp;&nbsp;&nbsp;&nbsp;&nbsp;Onaj drugi čovek reče očajno: "Imam hrane! Evo, u kolicima, pola kaiša slanine."
<BR>&nbsp;&nbsp;&nbsp;&nbsp;&nbsp;"Raspolažemo sa dovoljno hrane. Ubili smo da bismo došli do nje, i spremni smo da u istom cilju ponovo ubijamo."
<BR>&nbsp;&nbsp;&nbsp;&nbsp;&nbsp;Mati dvoje dece reče: "Nemojte nas odbiti. Pomislite na decu. Ne možete nas odbiti dece radi."
<BR>&nbsp;&nbsp;&nbsp;&nbsp;&nbsp;"Moram da mislim na svoju decu", reče Džon. "Kada bih bio u stanju da mislim na druge, imao bih da mislim na milione ljudi. Da sam na vašem mestu, produžio bih put. Ako nameravate da nađete neko skrovito mesto, morate ga naći pre nego što rulja to učini."
<BR>&nbsp;&nbsp;&nbsp;&nbsp;&nbsp;Oni ga pogledaše, shvatajući šta hoće da im kaže, ali ne želeći da poveruju da ih može odbiti.
<BR>&nbsp;&nbsp;&nbsp;&nbsp;&nbsp;En, koja je stojala pored Džona, reče: "Mogli bismo da ih primimo? Deca..."
<BR>&nbsp;&nbsp;&nbsp;&nbsp;&nbsp;On je pogleda. "Da - nisam zaboravila kako sam reagovala kada je reč bila - o Spuksu. Pogrešila sam tada."
<BR>&nbsp;&nbsp;&nbsp;&nbsp;&nbsp;"Ne", reče Džon. "Bila si u pravu. Danas više nema mesta žaljenju."
<BR>&nbsp;&nbsp;&nbsp;&nbsp;&nbsp;Sva užasnuta, ona reče: "Ne govori tako."
<BR>&nbsp;&nbsp;&nbsp;&nbsp;&nbsp;On joj rukom pokaza na dim koji se dizao iz doline. "Sažaljenje je oduvek bilo luksuz. Sve je u redu dok se tragedija nalazi na ugodnoj razdaljini - dok je možeš posmatrati sa svog sedišta u bioskopskoj dvorani. A sasvim je nešto drugo kada je otkriješ na pragu svoje kuće - na pragu svake kuće."
<BR>&nbsp;&nbsp;&nbsp;&nbsp;&nbsp;I Olivija je sišla sa zida i prišla ostalima. Džejn, koja je retko kad odgovarala na Olivijine pozive od onog jutra kada je pošla za Pirija, i sama je napustila zid, ali je stala pored Pirija. On je pogleda iskosa, ali ne reče ništa.
<BR>&nbsp;&nbsp;&nbsp;&nbsp;&nbsp;Olivija progovori: "Ne shvatam šta bi nam smetalo da im dozvolimo da se vuku za nama. Možda će nam biti od neke koristi."
<BR>&nbsp;&nbsp;&nbsp;&nbsp;&nbsp;"Dozvolili su dečaku da krene na put drumovima u običnim patikama", reče Džon, "i to po ovakvom vremenu. Do sada je trebalo jedno da shvatite, Olivija, a to da nisu samo najslabiji, već i najnesnalažljiviji osuđeni na propast. Oni nam ne bi mogli pomoći; samo bi nas ometali."
<BR>&nbsp;&nbsp;&nbsp;&nbsp;&nbsp;Dečakova mati reče: "Govorila sam mu da obuče čizme. Primetili smo da ih nema na nogama tek kada smo se nekoliko milja udaljili od sela. A tada se nismo usudili da se vratimo."
<BR>&nbsp;&nbsp;&nbsp;&nbsp;&nbsp;Džon reče umorno: "Sve znam. Prosto kažem da se sada više ništa ne sme prevideti. To što niste primetili kakvu obuću ima vaš sin, govori u prilog tome da ćete verovatno propustiti da primetite i nešto važnije. A zbog jedne sitnice svi možemo pogubiti glave. Ne želim da se izložim takvoj opasnosti. Ne želim da se izložim bilo kakvoj opasnosti."
<BR>&nbsp;&nbsp;&nbsp;&nbsp;&nbsp;Olivija reče: "Rodžer..."
<BR>&nbsp;&nbsp;&nbsp;&nbsp;&nbsp;Rodžer odmahnu glavom. "Okolnosti su se izmenile za poslednja tri dana. Kada smo Džoni i ja bacili novčić da odredimo ko će biti vođ, nisam to uzeo ozbiljno. Ali danas on odlučuje u ime svih nas, nije li tako? Voljan je da sve primi na svoju savest i samim tim nas liši odgovornosti. Ko zna, možda je on u pravu."
<BR>&nbsp;&nbsp;&nbsp;&nbsp;&nbsp;Novodošavši su pratili njihov razgovor kao opčinjeni. Kada je stariji čovek po Rodžerovoj pomirljivosti zaključio da su im nade propale, okrenuo se odmahnuvši glavom. Majka dece se nije tako lako dala pokolebati.
<BR>&nbsp;&nbsp;&nbsp;&nbsp;&nbsp;"Mi možemo da vas pratimo", rekla je. "Ostaćemo ovde dok ne krenete, a onda ćemo poći za vama. Ne možete nas u tom sprečiti."
<BR>&nbsp;&nbsp;&nbsp;&nbsp;&nbsp;Džon reče: "Bolje je za vas da nastavite svojim putem. Prazan razgovor ne može nikome koristiti."
<BR>&nbsp;&nbsp;&nbsp;&nbsp;&nbsp;"Ne, ostaćemo! Ne možete nas naterati da odemo."
<BR>&nbsp;&nbsp;&nbsp;&nbsp;&nbsp;Piri se tada po prvi put umeša. "Ne možemo vas naterati da odete; ali vas možemo naterati da ostanete ovde, pošto mi odemo." On dodirnu svoju pušku. "Mislim da je bolje za vas da se odmah izgubite."
<BR>&nbsp;&nbsp;&nbsp;&nbsp;&nbsp;Žena reče, ali neuverljivo: "Vi to ne biste učinili."
<BR>&nbsp;&nbsp;&nbsp;&nbsp;&nbsp;En reče gorko: "Bi. Mi zavisimo od njega. Bolje je za vas da odete."
<BR>&nbsp;&nbsp;&nbsp;&nbsp;&nbsp;Žena se najpre unese u lice Piriju i Džonu, a zatim okrete i doviknu svojoj deci: "Besi! Vili!"
<BR>&nbsp;&nbsp;&nbsp;&nbsp;&nbsp;Oni se teška srca rastaviše od ostale dece. Njihov susret je podsećao na slučaj kada se deca, tek što su se upoznala, moraju rastati zbog ćudi svojih roditelja, iako je njihovo drugarstvo zašlo u onu prvu, ispitivačku fazu. En ih je posmatrala dok su im prilazili.
<BR>&nbsp;&nbsp;&nbsp;&nbsp;&nbsp;Zatim se obrati Džonu: "Molim te..."
<BR>&nbsp;&nbsp;&nbsp;&nbsp;&nbsp;On odmahnu glavom. "Moram postupati onako kako je najbolje za nas. Postoje još milioni drugih - ovi pred nama su samo nekolicina."
<BR>&nbsp;&nbsp;&nbsp;&nbsp;&nbsp;"Treba imati milosrđa prema onima koji su tu."
<BR>&nbsp;&nbsp;&nbsp;&nbsp;&nbsp;"Već sam ti rekao - milosrđe i sažaljenje... spadaju uz stalan prihod i ušteđevine. A danas smo svi pod stečajem."
<BR>&nbsp;&nbsp;&nbsp;&nbsp;&nbsp;Piri reče: "Kanstense! Pogledajte niz drum, tamo."
<BR>&nbsp;&nbsp;&nbsp;&nbsp;&nbsp;Između Bo Fela i Rajz Hila drum se pružao u pravoj liniji u dužini od oko tri četvrtine milje. Na njemu su se sada videle ljudske figure koje su im dolazile u susret.
<BR>&nbsp;&nbsp;&nbsp;&nbsp;&nbsp;Grupa je bila velika - sedam do osam muškaraca sa ženama i nekoliko dece. Koračali su samouvereno sredinom druma; čak se sa tako velike razdaljine moglo primetiti svetlucanje pušaka.
<BR>&nbsp;&nbsp;&nbsp;&nbsp;&nbsp;Džon reče sa zadovoljstvom: "To je upravo ono što nam treba."
<BR>&nbsp;&nbsp;&nbsp;&nbsp;&nbsp;Rodžer reče: "Ukoliko se upuste u razgovor. Možda su od onog soja koji odmah počinje pucanjem. Bolje bi bilo da se povučemo iza zida pre nego što pokušamo da otpočnemo pregovore."
<BR>&nbsp;&nbsp;&nbsp;&nbsp;&nbsp;"Ako tako postupimo, možemo im dati povod da odmah pripucaju."
<BR>&nbsp;&nbsp;&nbsp;&nbsp;&nbsp;"Neka se bar uklone žene i deca."
<BR>&nbsp;&nbsp;&nbsp;&nbsp;&nbsp;"To je isto. Njihove žene i deca su na otvorenom prostoru." Stariji čovek iz one druge grupe reče: "Možemo li ostati sa vama dok ovi ne prođu?"
<BR>&nbsp;&nbsp;&nbsp;&nbsp;&nbsp;Umalo što Džon nije zaustio da ga odbije, kada mu Piri uhvati pogled i sasvim lako klimnu glavom. Džon shvati njegovu misao: privremeno povećavanje, da bi bar na osnovu broja, ako ne snage, nešto više izvukli.
<BR>&nbsp;&nbsp;&nbsp;&nbsp;&nbsp;Zatim reče ravnodušno: "Možete, ako želite."
<BR>&nbsp;&nbsp;&nbsp;&nbsp;&nbsp;Posmatrali su novu grupu koja im se približavala. Posle izvesnog vremena deca, Besi i Vili, odskakutaše natrag na staro mesto gde su se na zidu igrali ostali mališani.
<BR>&nbsp;&nbsp;&nbsp;&nbsp;&nbsp;Učini im se da gotovo svi muškarci nose puške. Kasnije će Džon utvrditi da su posedovali par vojničkih pušaka 300, jednu pušku tipa Vinčester 202 i nekoliko neizbežnih lovačkih pušaka. Sve samouvereniji, on pomisli: to je ono pravo. Uz njihovu pomoć bili bi u stanju da prežive svaki haos u koji bi zapali na putu do Slepog Džila. Ostao bi samo jedan problem: kako da ih se tamo otarase.
<BR>&nbsp;&nbsp;&nbsp;&nbsp;&nbsp;Nadao se da će se stranci zaustaviti na kratkoj razdaljini, ali oni kao da nisu sumnjali u druge niti se kolebali u sopstvenu sposobnost da odgovore na svaki izazov, pa su produžili. Njihov vođ je bio kršan čovek sa gustom riđom bradom. Nosio je kožni pojas za koji je bio zadenuo revolver. Dok je koračao u susret Džonovoj grupi koja je stajala pored druma, ravnodušno ih je merkao. Bio je to još jedan dokaz da ne žudi za njihovim puškama; ili mu bar trenutno nije padalo na pamet da ih otme.
<BR>&nbsp;&nbsp;&nbsp;&nbsp;&nbsp;Džon mu doviknu: "Samo trenutak!"
<BR>&nbsp;&nbsp;&nbsp;&nbsp;&nbsp;On se zaustavi, i pogleda ga držeći se veoma impozantno. Čim je progovorio, Džon zaključi da govori sa teškim jorkširskim naglaskom.
<BR>&nbsp;&nbsp;&nbsp;&nbsp;&nbsp;"Hteli ste nešto?"
<BR>&nbsp;&nbsp;&nbsp;&nbsp;&nbsp;"Zovem se Džon Kanstens. Krenuli smo na jedno mesto koje mi je poznato i koje se nalazi tamo gore u brdima. Moj brat ima u tom kraju imanje - u jednoj dolini zatvorenoj sa svih strana sem prilaza koji je širok samo nekoliko stopa. Ako se čovek nađe u njoj, u stanju je da zadrži čitavu vojsku. Da li vas to zanima?"
<BR>&nbsp;&nbsp;&nbsp;&nbsp;&nbsp;On je razmišljao trenutak. "Zbog čega nam to govorite?"
<BR>&nbsp;&nbsp;&nbsp;&nbsp;&nbsp;Džon pokaza dole na dolinu. "Tamo dole se dešavaju strašne stvari. Isuviše opasne za tako malu grupu kao što je naša. Potrebni su nam regruti."
<BR>&nbsp;&nbsp;&nbsp;&nbsp;&nbsp;Čovek se zacereka: "Ali šta ćemo kad mi ne žudimo za promenom. Ovako nam je sjajno."
<BR>&nbsp;&nbsp;&nbsp;&nbsp;&nbsp;"Sjajno vam je za sada", reče Džon, "dok se u zemlji može naći po koji krompir, a meso opljačkati po farmerskim kućama. Ali, postojeće zalihe mesa će se ubrzo potrošiti, a nove neće pristići. Sem toga, dogodine nećete više nalaziti krompir po poljima."
<BR>&nbsp;&nbsp;&nbsp;&nbsp;&nbsp;"Smislićemo nešto kada dođe to vreme."
<BR>&nbsp;&nbsp;&nbsp;&nbsp;&nbsp;"Mogu vam odmah reći kako ćete tada dolaziti do mesa. Ljudožderstvom. Da li vas to raduje?"
<BR>&nbsp;&nbsp;&nbsp;&nbsp;&nbsp;Sam vođ se još držao prezrivo i neprijateljski, ali Džon primeti da su njegove reči naišle na izvestan odjek među redovima iza njega. Riđobradi nije imao dovoljno vremena da čvrsto poveže svoju bandu; biće tu i suprotnih, pa i buntovničkih mišljenja.
<BR>&nbsp;&nbsp;&nbsp;&nbsp;&nbsp;Čovek reče: "Možda ćemo do tada razviti ukus za tako nešto. Čini mi se da vas ne mogu zamisliti u tom trenutku."
<BR>&nbsp;&nbsp;&nbsp;&nbsp;&nbsp;"Vaša stvar", reče Džon. On pogleda iza njegovih leđa na grupu žena i dece; bilo je pet žena, i četvoro dece od pet do petnaest godina starosti. "Svi oni koji ne budu u stanju da nađu komad zemlje i da je zadrže, osuđeni su da završe kao divljaci - ako uopšte ostanu u životu. Možda to odgovara vama. Ali nama ne."
<BR>&nbsp;&nbsp;&nbsp;&nbsp;&nbsp;"Reći ću vam šta meni ne odgovara, gospodine - prazni razgovori, nikada nisam imao vremena za brbljivce."
<BR>&nbsp;&nbsp;&nbsp;&nbsp;&nbsp;"Kroz nekoliko godina uopšte nećete osećati potrebu za razgovorom", reče Džon. "Vratićete se groktanju i sporazumevanju pomoću znakova. Razgovaram sa vama zato što imam nešto da vam saopštim i ako vi imate bar malo razuma, shvatićete da je u vašem interesu da me slušate."
<BR>&nbsp;&nbsp;&nbsp;&nbsp;&nbsp;"U našem interesu, kažete? A meni se sve čini da vi mislite na svoj interes?"
<BR>&nbsp;&nbsp;&nbsp;&nbsp;&nbsp;"Bio bih budala kada ne bih tako mislio. Ali korist za vas može biti samo veća. Nama je potrebna privremena pomoć, kako bismo uspeli da se dokopamo farme mog brata. U zamenu za to, nudimo vam mesto na kome možete živeti u izvesnoj vrsti mira i podizati svoju decu da postanu nešto bolje nego što su divlje zveri."
<BR>&nbsp;&nbsp;&nbsp;&nbsp;&nbsp;Čovek baci pogled na svoje pratioce, kao da hoće da ispita kakav su utisak na njih ostavile Džonove reči. Zatim reče:
<BR>&nbsp;&nbsp;&nbsp;&nbsp;&nbsp;"Još govorite. Mislite da ćemo prihvatiti vaš predlog, pa da se posle tamo u brdima nađemo u ćorsokaku?"
<BR>&nbsp;&nbsp;&nbsp;&nbsp;&nbsp;"Imate li vi neko bolje mesto na koje se možete skloniti? Pre svega, imate li uopšte bilo kuda da odete? Kakvo vam se zlo može desiti, ako pođete sa nama i sami se uverite?"
<BR>&nbsp;&nbsp;&nbsp;&nbsp;&nbsp;On pogleda Džona razrogačeno, neprijateljski raspoložen, ali manje samouveren. Najzad se okrete svojim sledbenicima.
<BR>&nbsp;&nbsp;&nbsp;&nbsp;&nbsp;"Šta vi mislite o svemu ovome?" zapita ih on.
<BR>&nbsp;&nbsp;&nbsp;&nbsp;&nbsp;Morao je pročitati odgovor na njihovim licima, pre nego što je ma ko od njih progovorio.
<BR>&nbsp;&nbsp;&nbsp;&nbsp;&nbsp;"Ništa nas ne košta da odemo i vidimo šta je i kako je", reče crnomanjasti, zdepasti čovek. Njegove reči naiđoše na odobravanje. Riđobradi se ponovo obrati Džonu.
<BR>&nbsp;&nbsp;&nbsp;&nbsp;&nbsp;"U redu", reče on. "Možete nam pokazati put do te doline vašeg brata. Kada stignemo tamo, videćemo šta ćemo. A gde se ona, otprilike, nalazi?"
<BR>&nbsp;&nbsp;&nbsp;&nbsp;&nbsp;Kako nije bio voljan da otkrije lokaciju Slepog Džila, pa čak ni njegovo ime, Džon je stao da smišlja nekakav zaobilazan odgovor, kada se Piri umeša. On reče hladno.
<BR>&nbsp;&nbsp;&nbsp;&nbsp;&nbsp;"To je stvar g. Kanstensa, a ne vaša. On je ovde glava. Postupite onako kako vam on naredi, i sve će biti kako treba."
<BR>&nbsp;&nbsp;&nbsp;&nbsp;&nbsp;Džon je čuo Enin očajnički uzdah. I samom mu je bilo teško da nađe opravdanje za Pirijevu drskost; vređalo ga je njegovo ponašanje, kao i sadržina njegovih reči; njegov istup je samo mogao još jednom da ubedi vođu one druge grupe u njegovo neprijateljstvo. Džon pomisli da kaže nešto što bi ublažilo oštrinu njegove primedbe, ali je odustao od te namere čim je shvatio da njegove reči verovatno ne bi popravile stanje; i takođe čim se setio koliko poverenja ima u Pirijev sud. Piri je, nesumnjivo, čovek koji zna šta radi.
<BR>&nbsp;&nbsp;&nbsp;&nbsp;&nbsp;"Znači tako?" reče čovek. "Mi treba da postupamo onako kako nam Kanstens naredi? Preporučujem vam da ponovo razmislite o toj stvari. Ja naređujem u svojoj družini i, ukoliko se vi nama pridružite, isto pravilo će važiti i za vas."
<BR>&nbsp;&nbsp;&nbsp;&nbsp;&nbsp;"Vi ste veliki čovek rastom", lukavo primeti Piri, "međutim današnja situacija zahteva pamet. A u njoj ste, čini mi se, kratki."
<BR>&nbsp;&nbsp;&nbsp;&nbsp;&nbsp;Riđobradi reče nezgrapno i snishodljivo u isti mah:
<BR>&nbsp;&nbsp;&nbsp;&nbsp;&nbsp;"Odbijam da opštim sa malim kopilanima, samo zato što su mali. Danas više nema policajaca iza uglova. Ja sam samom sebi zakonodavac; a jedna od mojih regula glasi da ljudi koji sa mnom imaju posla moraju učtivo govoriti."
<BR>&nbsp;&nbsp;&nbsp;&nbsp;&nbsp;Pošto je završio rečenicu, udari rukom o revolver o pojasu da potvrdi svoje reči. Kako on to učini, Piri podiže svoju pušku. Riđobradi sada stade odistinski da izvlači svoj revolver. Ali mu se grlić još nalazio o pojasu kada je Piri opalio. Budući da je metak ispaljen sa kratke razdaljine, on podiže čoveka u vis, a zatim ga tresnu leđima o drum. Piri je i dalje stojao ćutke sa puškom na gotovs.
<BR>&nbsp;&nbsp;&nbsp;&nbsp;&nbsp;Jedna žena vrisnu. Džon je netremice posmatrao ljude iz suprotnog tabora. Savladao je nagon da podigne svoju lovačku pušku i bilo mu je milo kada je video da se ni Rodžer nije pomerio s mesta. Nekolicina iz one druge grupe pokušala je da se maši za svoje puške, ali ih je incident koji se prebrzo odigrao suviše iznenadio. Jedan od njih dopola podiže pušku; krajnje smireno Piri upravi u njega svoju, tako da je ovaj ponovo spusti.
<BR>&nbsp;&nbsp;&nbsp;&nbsp;&nbsp;Džon reče: "Žalim zbog ovoga što se dogodilo." Zatim iskosa pogleda u Pirija. "Međutim, onaj ko se usudi da drugome zapreti vatrenim oružjem, sam nije siguran da je u stanju prvi da opali, treba dobro da razmisli pre nego što učini tako nešto. Naša ponuda još stoji. Dobrodošao je svako onaj ko želi da nam se pridruži na putu za dolinu."
<BR>&nbsp;&nbsp;&nbsp;&nbsp;&nbsp;Jedna od žena je klečala pored poginulog. Ona podiže oči uvis.
<BR>&nbsp;&nbsp;&nbsp;&nbsp;&nbsp;"Mrtav je."
<BR>&nbsp;&nbsp;&nbsp;&nbsp;&nbsp;Džon neprimetno klimnu glavom. Zatim pogleda ostale.
<BR>&nbsp;&nbsp;&nbsp;&nbsp;&nbsp;"Šta ste odlučili?"
<BR>&nbsp;&nbsp;&nbsp;&nbsp;&nbsp;Zdepasti čovek koji je već bio govorio, reče:
<BR>&nbsp;&nbsp;&nbsp;&nbsp;&nbsp;"Mislim da je dobio što je tražio. Ja vam se pridružujem. Zovem se Parsons - Alf Parsons."
<BR>&nbsp;&nbsp;&nbsp;&nbsp;&nbsp;Lagano, sa gotovo ritualnim izrazom, Piri spusti svoju pušku. Zatim priđe mrtvom čoveku i izvuče mu revolver iz pojasa. Držeći ga za grlić predade ga Džonu. A zatim se vrati natrag i obrati ostalima:
<BR>&nbsp;&nbsp;&nbsp;&nbsp;&nbsp;"Zovem se Piri, a ovaj desno od mene je Bakli. Kao što sam već rekao, g. Kanstens je naš šef. Oni koji žele da se pridruže našoj maloj grupi treba da priđu g. Kanstensu, da se rukuju sa njim i kažu kako se zovu. U redu?"
<BR>&nbsp;&nbsp;&nbsp;&nbsp;&nbsp;Alf Parsons se prvi prelomio, ali su ostali odmah pošli za njegovim primerom. Ovoga puta, više nego ikad, ritual se uspostavljao. Možda će se vremenom zavesti običaj da će svako ko pristupi morati da klekne, ali je ovo svečano rukovanje isto toliko bio jasan znak povinovanja, kao što bi bila vazalska zakletva na odanost.
<BR>&nbsp;&nbsp;&nbsp;&nbsp;&nbsp;Sam Džon je shvatio da to označava novu etapu još veće vlasti i moći. Vođstvo nad njegovom malom grupom, slučajno u početku, ali sa kojim se on u međuvremenu saživeo, dobilo je drukčiji značaj od trenutka kada je prihvatio zakletvu na vernost sledbenika jednog drugog čoveka. Samim tim je počeo da se uobličava obrazac feudalnog poglavara; iznenadio se do koje mere se sam podavao toj činjenici - i štaviše, koliko je uživao u njoj. Svaki čovek pojedinačno rukovao se sa njim izgovarajući svoje ime. Džoe Haris... Džes Okrajt... Bil Rigs... Endi Enderson... Vil Sekomb... Martin Foster.
<BR>&nbsp;&nbsp;&nbsp;&nbsp;&nbsp;Žene se nisu rukovale. Umesto toga, svaki suprug bi rukom pokazivao na svoju suprugu. Tako Okrajt reče: "Moja žena, Alisa." A Rigs: "Ovo je moja žena Silvija." Foster, čovek mršavog lica sa prvim sedima u kosi, pokaza rukom: "Moja žena Hilda i kćer Hildegard."
<BR>&nbsp;&nbsp;&nbsp;&nbsp;&nbsp;Na kraju Alf Parsons reče: "Supruga pokojnog Džoe Aštona, Amili. Računam da će se dobro osećati kada pregrmi šok. Nikada nije postupao sa njom kako treba."
<BR>&nbsp;&nbsp;&nbsp;&nbsp;&nbsp;Rukovali su se svi bivši sledbenici Džoe Aštona. Stariji čovek iz one prve grupe stade uz sam Džonov lakat.
<BR>&nbsp;&nbsp;&nbsp;&nbsp;&nbsp;Reče: "Da li ste promenili mišljenje, g. Kanstense? Možemo li ostati u vašoj družini?"
<BR>&nbsp;&nbsp;&nbsp;&nbsp;&nbsp;Džon je sada shvatao kako je feudalni poglavar, čija se snaga prelivala, mogao dozvoliti sebi da iz čiste taštine pruži pomoć slabima. Posle ustoličenja vapaji prosjaka postaju dvostruko umilni. Smešna je to pojava.
<BR>&nbsp;&nbsp;&nbsp;&nbsp;&nbsp;"Možete ostati", odgovori on. "Evo vam." I dobaci mu lovačku pušku koju je držao u ruci. "Najzad dođosmo do oružja."
<BR>&nbsp;&nbsp;&nbsp;&nbsp;&nbsp;Kada je Piri ubio Džoe Aštona, deca koja su se igrala pored zida slediše se; pretvorila su se u oči i uši, ali se na njihovim licima nije čitao uobičajen detinji strah. Nedugo potom, nastaviše da se igraju. Odmah zatim pridruži im se nova grupa dece, i posle sasvim kratkog upoznavanja počeše zajedno da se igraju.
<BR>&nbsp;&nbsp;&nbsp;&nbsp;&nbsp;"Zovem se Noe Blenit, g. Kanstense", reče stariji čovek, "a ovo je moj sin Artur. Zatim moja žena Iris i njena sestra Neli, moja mlađa kćerka Barbara i moja udata kćerka Kejti. Njen muž radi na železnici; nalazio se dole na jugu kada su vozovi prestali da rade. Svi smo vam duboko zahvalni, g. Kanstense. Pošteno ćemo vam služiti, svi koliko nas ima."
<BR>&nbsp;&nbsp;&nbsp;&nbsp;&nbsp;Žena za koju je rekao da se zove Kejti pogleda Džona zabrinuto i pomirljivo u isti mah.
<BR>&nbsp;&nbsp;&nbsp;&nbsp;&nbsp;"Kako bi bilo dobro da popijemo po čaj? Imamo veliki lonac, puno čaja, a i nešto mleka u prahu; a voda je odmah tu u potoku."
<BR>&nbsp;&nbsp;&nbsp;&nbsp;&nbsp;"Bilo bi to i te kako dobro", reče Džon, "kada bismo na prostoru od dvadeset milja mogli naći dva suva drvceta."
<BR>&nbsp;&nbsp;&nbsp;&nbsp;&nbsp;Ona ga pogleda, dok su stidljivi trijumf i želja da ugodi olako savladivali njenu bojažljivost.
<BR>&nbsp;&nbsp;&nbsp;&nbsp;&nbsp;"Nije to važno, g. Kanstense. Među ostalim stvarima imamo u kolicima i primus."
<BR>&nbsp;&nbsp;&nbsp;&nbsp;&nbsp;"Kad je tako, na posao! Popićemo popodnevni čaj pre nego što krenemo dalje." On baci pogled na leš Džoe Aštona. "Neka najpre neko ukloni ovo."
<BR>&nbsp;&nbsp;&nbsp;&nbsp;&nbsp;Dvojica ranijih sledbenika Džoe Aštona pohitaše da izvrše njegovu naredbu.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
