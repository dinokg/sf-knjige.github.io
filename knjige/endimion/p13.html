<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Petnaest minuta pre otvaranja Sfinge, Otac Kapetan de Soja korača dolinom. Oluja je odavno stigla i pesak ispunjava vazduh kao škripava mećava. Stotine pripadnika Švajcarske Garde raspoređene su ovde u Dolini, ali njihovi naoružani CTV-i, njihova mitraljeska gneda, baterije projektila, osmatračnice - sve je to nevidljivo zahvaljujući oluji prašine. Ali De Soja zna da bi oni u svakom slučaju bili nevidljivi, skriveni iza kamuflažnih polja i kameleonskih polimera. Otac Kapetan mora da se osloni na svoj infracrveni vid da bi bilo šta video u ovoj razularenoj oluji. Pa čak i tada, sa spuštenim i zatvorenim vizirom, fine čestice peska dospevaju za okovratnik njegovog borbenog odela i ulaze mu u usta. Ovaj dan ima ukus peska. Znoj mu ostavlja male tragove crvenog blata, poput krvi iz neke svete stigmate, na čelu i obrazima.
<BR>&nbsp;&nbsp;&nbsp;&nbsp;&nbsp;"Pažnja", govori on na svim kanalima. "Ovde Otac Kapetan de Soja koji komanduje ovom misijom po naređenju Pape. Zapovednica Barns-Avni ponoviće ova naređenja za koji trenutak, ali sada želim da napomenem da nikakva akcija neće biti preduzeta, nikakvi hici neće biti ispaljeni niti će se počiniti odbrambene radnje koje bi na bilo koji način mogle da ugroze život deteta što će izići iz jedne od ovih grobnica za... trinaest i po minuta. Hoću da to shvati svaki oficir i vojnik Paksa, svaki kapetan bakljobroda i pripadnik svemirske mornarice, svaki pilot i kopilot u vazduhu... ovo dete mora biti uhvaćeno, ali neozleđeno. Svaki propust u poštovanju ovog upozorenja ishodiće prekim sudom i neposrednim pogubljenjem. Neka svi danas poslužimo našem Gospodu i našoj Crkvi... U ime Isusa, Marije i Josifa, tražim od vas da trud koji ste uložili donese uspeh. Otac Kapetan de Soja, privremeni zapovednik ekspedicije na Hiperionu, gotovo."
<BR>&nbsp;&nbsp;&nbsp;&nbsp;&nbsp;Nastavlja da hoda dok do njega preko taktičkih kanala dopire hor aminovanja. Najednom, on zastaje. "Zapovednice?"
<BR>&nbsp;&nbsp;&nbsp;&nbsp;&nbsp;"Da, Oče Kapetane." Barns-Avnin glas miran je u njegovim slušalicama.
<BR>&nbsp;&nbsp;&nbsp;&nbsp;&nbsp;"Da li bi vam poremetilo perimetar kada bih zatražio da mi se odred narednika Gregorijusa pridruži ovde, kraj Sfinge?"
<BR>&nbsp;&nbsp;&nbsp;&nbsp;&nbsp;Nastaje gotovo neprimetna pauza, koja mu saopštava koliko malo kopnena Zapovednica ceni takve izmene planova u poslednji čas. 'Odbor za doček' - odred posebno odabranih pripadnika Švajcarske Garde, lekarka sa spremnim sedativom i bolničar sa živom kruciformom u kontejneru za održavanje - već čekaju u podnožju stepenica Sfinge.
<BR>&nbsp;&nbsp;&nbsp;&nbsp;&nbsp;"Gregorijus i njegovi vojnici biće tamo za tri minuta", kaže Zapovednica. De Soja može da čuje prenošenje komandi preko taktičkog uskog snopa i uzvratne potvrde. Ponovo je zatražio da tih petoro ljudi i žena polete u opasnim uslovima.
<BR>&nbsp;&nbsp;&nbsp;&nbsp;&nbsp;Odred se spušta za dva minuta i četrdeset pet sekundi. De Soja može da ih vidi samo preko infracrvenog; njihovi reakcioni kompleti blistaju kao belo usijanje.
<BR>&nbsp;&nbsp;&nbsp;&nbsp;&nbsp;"Ostavite komplete za let", kaže on. "Samo budite uz mene šta god da se desi. Čuvajte mi leđa."
<BR>&nbsp;&nbsp;&nbsp;&nbsp;&nbsp;"Da, ser", dopire mumlanje narednika Gregorijusa kroz zavijanje vetra. Ogromni podoficir prilazi bliže i njegov vizir i borbeno odelo pomaljaju se u De Sojinom IC-opsegu. Narednik očigledno želi i vizuelnu potvrdu u pogledu osobe kojoj treba da čuva leđa.
<BR>&nbsp;&nbsp;&nbsp;&nbsp;&nbsp;"S-minus deset minuta", kaže Zapovednica Barns-Avni. "Senzori pokazuju neuobičajenu aktivnost u antientropijskim poljima oko grobnica."
<BR>&nbsp;&nbsp;&nbsp;&nbsp;&nbsp;"Osećam to", kaže De Soja. I zaista, tako je. Pomeranje vremenskih polja u Dolini stvara u njemu osećaj vrtoglavice sličan mučnini. Zbog ovoga i zbog divljanja peščane oluje, sveštenik-kapetan oseća kao da nije na tlu, vrti mu se u glavi, gotovo kao da je pijan. Spuštajući obazrivo stopala, De Soja se vraća Sfingi. Gregorijus i njegovi vojnici prate ga u formaciji slova V.
<BR>&nbsp;&nbsp;&nbsp;&nbsp;&nbsp;'Odbor za doček' stoji na stepenicama Sfinge. De Soja prilazi, daje infracrvenu i radio identifikaciju, razgovara kratko sa lekarkom koja drži ampulu sa sedativom - upozorava ženu da ne ozledi dete - a onda čeka. Sada se na stepenicama nalazi trinaest obličja, računajući i Gregorijusov odred. De Soja shvata da borbeni odredi ne liče na bogzna kakvu dobrodošlicu sa tako podignutim oružjem. "Odstupite nekoliko koraka", kaže on dvojici narednika. "Neka odredi budu spremni, ali skriveni u oluji."
<BR>&nbsp;&nbsp;&nbsp;&nbsp;&nbsp;"Razumem." Deset vojnika odstupa za desetak koraka i postaje potpuno nevidljivo u uskovitlanom pesku. De Soja zna da ništa živo ne može da se probije kroz perimetar koji su oni postavili.
<BR>&nbsp;&nbsp;&nbsp;&nbsp;&nbsp;Lekarki i bolničaru koji nosi kruciformu De Soja kaže: "Priđimo bliže vratima." Figure u zaštitnoj odeći klimaju glavom i njih troje lagano se penju uz stepenice. Antientropijska polja sada su intenzivna. De Soja se seća da je jednom, kao dečkić, stajao u uskomešanoj vodi koja mu je dopirala do prsa i da su plima i podvodna struja pokušavali da ga odvuku u opasan okean njegovog rodnog sveta. Ovo pomalo podseća na to.
<BR>&nbsp;&nbsp;&nbsp;&nbsp;&nbsp;"S-minus sedam minuta", kaže Barns-Avni na opštem kanalu. A onda, uskim snopom, De Soji: "Oče Kapetane, da li želite da letač sleti i pokupi vas? Ovde gore je bolji pregled situacije."
<BR>&nbsp;&nbsp;&nbsp;&nbsp;&nbsp;"Ne, hvala", kaže De Soja. "Ostaću sa ekipom za kontakt." Vidi na svom displeju da se letač uspinje, konačno zastaje na deset hiljada metara, iznad najgoreg dela oluje prašine. Kao svaki dobar komandant, Barns-Avni želi da kontroliše akciju, a da njom nije zahvaćena.
<BR>&nbsp;&nbsp;&nbsp;&nbsp;&nbsp;De Soja uključuje privatni kanal i obraća se pilotu svog padobroda. "Hiroši?"
<BR>&nbsp;&nbsp;&nbsp;&nbsp;&nbsp;"Da, ser?"
<BR>&nbsp;&nbsp;&nbsp;&nbsp;&nbsp;"Budite spremni za poletanje za deset minuta ili manje."
<BR>&nbsp;&nbsp;&nbsp;&nbsp;&nbsp;"Spreman sam, ser."
<BR>&nbsp;&nbsp;&nbsp;&nbsp;&nbsp;"Oluja neće predstavljati problem?" Kao svi kapetani za borbu u dubokom svemiru, De Soja manje veruje atmosferi nego gotovo bilo čemu drugom.
<BR>&nbsp;&nbsp;&nbsp;&nbsp;&nbsp;"Nema problema, ser."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"S-manje pet minuta", čuje se smireni glas Zapovednice Barns-Avni. "Orbitalni detektori ne pokazuju nikakvu svemirsku aktivnost na udaljenosti od trideset AJ. Osmatrači na severnoj hemisferi ne primećuju nijednu letelicu u vazduhu. Kopnena pretraga ne pokazuje nikakvo neovlašćeno kretanje od Masiva Uzde sve do obale."
<BR>&nbsp;&nbsp;&nbsp;&nbsp;&nbsp;"Ekrani BPO čisti", čuje se glas kontrolora iz C3.
<BR>&nbsp;&nbsp;&nbsp;&nbsp;&nbsp;"Kod BPA sve čisto", kaže pilot-predvodnik Škorpiona. "Ovde gore je još divan dan."
<BR>&nbsp;&nbsp;&nbsp;&nbsp;&nbsp;"Tišina na radio-talasima i uskom snopu od sada pa sve dok šesti nivo ne bude opozvan", kaže Barns-Avni. "S-manje četiri minuta, a senzori pokazuju maksimalnu antientropijsku aktivnost u čitavoj Dolini. Ekipa za kontakt, javi se."
<BR>&nbsp;&nbsp;&nbsp;&nbsp;&nbsp;"Na vratima sam", kaže Dr. Čatkra.
<BR>&nbsp;&nbsp;&nbsp;&nbsp;&nbsp;"Spremni smo", kaže bolničar, veoma mladi vojnik po imenu Kaf. Vojnikov glas drhti. De Soja shvata da ne zna da li je Kaf muškarac ili žena.
<BR>&nbsp;&nbsp;&nbsp;&nbsp;&nbsp;"Ovde je sve spremno", raportira De Soja. Obazire se kroz čisti vizir. Čak je i podnožje kamenog stepeništa nevidljivo u urlajućem pesku. Električna pražnjenja šište i pucketaju. De Soja se prebacuje na IC i vidi da tamo stoji deset pripadnika Švajcarske Garde, sa oružjem bukvalno vrućim.
<BR>&nbsp;&nbsp;&nbsp;&nbsp;&nbsp;Čak i usred buke oluje, iznenada nastaje strašna tišina. De Soja može da čuje sopstveno disanje unutar kacige borbenog odela. Nekorišćeni komunikacioni kanali krče i pucketaju od atmosferskih smetnji. Nove smetnje remete mu taktičke i IC vizire, pa ih De Soja ogorčeno diže. Zatvoreni portal Sfinge nalazi se manje od tri metra ispred njega, ali pesak ga čas skriva, čas otkriva, kao nestalna zavesa. De Soja prilazi za još dva koraka, a slede ga Dr. Čatkra i njen bolničar.
<BR>&nbsp;&nbsp;&nbsp;&nbsp;&nbsp;"Dva minuta", kaže Barns-Avni. "Sva oružja sa punim nabojem. Visokobrzinski snimači na automatiku. Medicinska ekipa u pripravnosti."
<BR>&nbsp;&nbsp;&nbsp;&nbsp;&nbsp;De Soja zatvara oči kako bi se izborio sa vrtoglavicom vremenskih plima. Vaseljena je, misli on, uistinu čudesna. Žao mu je što mora da uspava dete samo nekoliko sekundi pošto ga sretne. Takva su mu naređenja - ona će prespavati prianjanje kruciforme i kobni let natrag do Pacema - i on zna da devojčici, najverovatnije, nikada neće čuti glas. Žali zbog toga. Voleo bi da porazgovara sa njom, da je pita za prošlost, za nju samu.
<BR>&nbsp;&nbsp;&nbsp;&nbsp;&nbsp;"Jedan minut. Kontrola vatre perimetra na punoj automatici."
<BR>&nbsp;&nbsp;&nbsp;&nbsp;&nbsp;"Zapovednice!" De Soja mora da spusti taktički vizir kako bi identifikovao glas koji pripada poručniku-naučniku u unutrašnjem perimetru. "Polja narastaju do maksimuma oko svih grobnica! Vrata se otvaraju u pećinama, Monolitu, Šrajkovoj Palati, Grobnici od žada..."
<BR>&nbsp;&nbsp;&nbsp;&nbsp;&nbsp;"Tišina na svim kanalima", odsečno kaže Barns-Avni. "Pratimo odavde. Trideset sekundi."
<BR>&nbsp;&nbsp;&nbsp;&nbsp;&nbsp;De Soja shvata da će dete stupiti u ovu novu eru samo da bi se suočilo sa tri obličja sa kacigama i vizirima, u borbenim oklopima, pa diže sve svoje vizire. Možda nikada neće stići da porazgovara sa devojčicom, ali ona će ugledati ljudsko lice pre nego što bude usnula.
<BR>&nbsp;&nbsp;&nbsp;&nbsp;&nbsp;"Petnaest sekundi." Prvi put De Soja čuje napetost u glasu Zapovednice.
<BR>&nbsp;&nbsp;&nbsp;&nbsp;&nbsp;Uskovitlani pesak naleće na nezaštićene oči Oca Kapetana de Soje. On diže šaku u rukavici, trlja i trepće kroz suze. On i Dr. Čatkra prilaze za još jedan korak. Vrata Sfinge otvaraju se ka unutrašnjosti. Unutrašnjost grobnice je mračna. De Soja želi da može da vidi u IC-opsegu, ali ne spušta vizir. Rešen je da omogući tom detetu da mu vidi oči.
<BR>&nbsp;&nbsp;&nbsp;&nbsp;&nbsp;Neka senka pomera se u tami. Lekarka kreće ka obličju, ali De Soja joj dodiruje mišicu. "Čekajte."
<BR>&nbsp;&nbsp;&nbsp;&nbsp;&nbsp;Senka postaje figura; figura postaje obličje; obličje deteta. Niža je nego što je De Soja očekivao. Kosa dugačka do ramena vijori joj na vetru.
<BR>&nbsp;&nbsp;&nbsp;&nbsp;&nbsp;"Anea", kaže De Soja. Nije planirao da razgovara sa njom, niti da joj se obrati po imenu.
<BR>&nbsp;&nbsp;&nbsp;&nbsp;&nbsp;Devojčica diže pogled ka njemu. On vidi tamne oči, ali tamo ne naslućuje strah - samo... zabrinutost? Tugu?
<BR>&nbsp;&nbsp;&nbsp;&nbsp;&nbsp;"Anea, ne brini..." počinje on, ali lekarka u tom trenutku hitro prilazi sa podignutim injektorom i devojčica odstupa za korak.
<BR>&nbsp;&nbsp;&nbsp;&nbsp;&nbsp;Tek tada Otac Kapetan de Soja vidi drugu figuru u pomrčini. I tada počinje vrištanje.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
