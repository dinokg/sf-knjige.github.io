<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Tačno dva sata pre nego što dete treba da se pojavi iz Sfinge, alarm se oglašava u komandnom letaču Oca Kapetana de Soje.
<BR>&nbsp;&nbsp;&nbsp;&nbsp;&nbsp;"Vazdušni kontakt, položaj jedam-sedam-dva, severno, brzina dve-sedam-četiri klika, visina četiri metra", čuje se glas kontrolora odbrambenog perimetra BPO sa C3-broda, šest stotina kilometara odozgo. "Udaljenost do uljeza pet stotina sedamdeset klika."
<BR>&nbsp;&nbsp;&nbsp;&nbsp;&nbsp;"Četiri metra?" kaže De Soja i gleda ka Zapovednici Barns-Avni koja sedi naspram njega, za komunikacionom konzolom u središtu letača.
<BR>&nbsp;&nbsp;&nbsp;&nbsp;&nbsp;"Pokušava da uđe nisko i sporo, kako ne bi bio primećen", kaže Zapovednica. To je sitna žena blede kože i riđe kose, ali vrlo malo kože ili kose može se videti pod borbenom kacigom koju ima na glavi. Za tri nedelje koliko De Soja poznaje Zapovednicu, nije je video da se osmehuje. "Taktički vizir", kaže ona. Njen vizir se nalazi na svom mestu. De Soja spušta svoj.
<BR>&nbsp;&nbsp;&nbsp;&nbsp;&nbsp;Signal je blizu južnog vrha Ekvusa i kreće se severno od obale. "Zašto ga ranije nismo videli?" pita on.
<BR>&nbsp;&nbsp;&nbsp;&nbsp;&nbsp;"Možda je upravo lansiran", kaže Barns-Avni. Ona proverava borbene elemente unutar svog taktičkog displeja. Posle prvog teškog sata kada je De Soja morao da joj pokaže papski disključ da bi je ubedio da zapovedništvo nad najelitnijim brigadama Paksa mora da preda jednom običnom kapetanu broda, Barns-Avni je bila potpuno kooperativna. Naravno, De Soja joj je prepustio praktično upravljanje operacijom. Mnogi oficiri brigade Švajcarske Garde mislili su da je De Soja običan papin obaveštajac. De Soja ne mari za to. Njegova briga je dete, devojčica, i dok god se kopnenim snagama dobro komanduje, pojedinosti ga malo zanimaju.
<BR>&nbsp;&nbsp;&nbsp;&nbsp;&nbsp;"Bez vizuelnog kontakta", kaže Zapovednica. "Tamo dole je oluja prašine. Stići će ovamo pre sata-S."
<BR>&nbsp;&nbsp;&nbsp;&nbsp;&nbsp;'Sat-S' je naziv koji su trupe pre više meseci dale otvaranju Sfinge. Samo nekoliko oficira među njima zna da je u žiži čitave ove vatrene sile dete. Pripadnici Švajcarske Garde ne gunđaju, ali malo njih može da ceni tako provincijski razmeštaj, toliko daleko od akcije, u tako peskovitoj i neudobnoj sredini.
<BR>&nbsp;&nbsp;&nbsp;&nbsp;&nbsp;"Kontakt se i dalje kreće ka severu, jedam-sedam-dva, brzina je sada dva-pet-devet klika, visina tri metra", kaže kontrolor sa C3. "Udaljenost pet stotina sedamdeset kilometara."
<BR>&nbsp;&nbsp;&nbsp;&nbsp;&nbsp;"Vreme je da ga oborimo", kaže Zapovednica Barns-Avni na komandnom kanalu rezervisanom samo za nju i De Soju. "Preporuke?"
<BR>&nbsp;&nbsp;&nbsp;&nbsp;&nbsp;De Soja diže pogled. Letač skreće ka jugu. Kroz mehure koji liče na oči bogomoljke, obzorje se krivi i bizarne Vremenske Grobnice Hiperiona prolaze hiljadu metara ispod njih. Ka jugu, nebo je mutna, smeđežuta traka. "Da ga prostrelimo iz orbite?" kaže on.
<BR>&nbsp;&nbsp;&nbsp;&nbsp;&nbsp;Barns-Avni klima glavom, ali kaže: "Vi znate kako bakljobrodovi deluju. Da prepustimo ovo odredu." Svojom 'božjom rukavicom' ona dodiruje crvene signale na južnom vrhu odbrambenog perimetra. "Naredniče Gregorijuse?" Prebacila se na uski snop taktičkog kanala.
<BR>&nbsp;&nbsp;&nbsp;&nbsp;&nbsp;"Zapovednice?" Narednikov glas je dubok i hrapav.
<BR>&nbsp;&nbsp;&nbsp;&nbsp;&nbsp;"Pratite uljeza?"
<BR>&nbsp;&nbsp;&nbsp;&nbsp;&nbsp;"Potvrđujem, Zapovednice."
<BR>&nbsp;&nbsp;&nbsp;&nbsp;&nbsp;"Presretnite ga, identifikujte i uništite, naredniče."
<BR>&nbsp;&nbsp;&nbsp;&nbsp;&nbsp;"Razumem, Zapovednice."
<BR>&nbsp;&nbsp;&nbsp;&nbsp;&nbsp;De Soja posmatra zumiranje C3 kamera prema južnoj pustinji. Pet ljudskih obličja najednom se izdiže iz dina i njihov kameleonski polimer bledi dok se uspinju iznad oblaka prašine. Na nekom normalnom svetu, leteli bi pomoću EM odbijača; na Hiprionu nose glomaznije reakcione komplete. Petorka se širi u lepezi tako da je između svakoga od njih nekoliko stotina metara; zatim hitaju ka jugu, u oblak prašine.
<BR>&nbsp;&nbsp;&nbsp;&nbsp;&nbsp;"IC", kaže Barns-Avni i vizuelno praćenje prebacuje se u infracrveni opseg kako bi ih pratilo kroz sve gušći oblak. "Osvetlite metu", kaže ona. Slika se pomera ka jugu, ali meta je samo toplotna mrlja.
<BR>&nbsp;&nbsp;&nbsp;&nbsp;&nbsp;"Sitno je", kaže Zapovednica.
<BR>&nbsp;&nbsp;&nbsp;&nbsp;&nbsp;"Avion?" Otac Kapetan de Soja naviknut je na svemirski taktički displej.
<BR>&nbsp;&nbsp;&nbsp;&nbsp;&nbsp;"Suviše sitno, osim ako nije u pitanju nekakva motorizovana jedrilica", kaže Barns-Avni. U njenom glasu nema uopšte nikakve napetosti.
<BR>&nbsp;&nbsp;&nbsp;&nbsp;&nbsp;De Soja spušta pogled dok letač prelazi preko južnog kraja Doline Vremenskih Grobnica i ubrzava. Oluja prašine vidi se pred njima kao zlatnosmeđa traka na horizontu.
<BR>&nbsp;&nbsp;&nbsp;&nbsp;&nbsp;"Udaljenost do presretanja stotinu osamdeset klika", čuje se lakonski glas narednika Gregorijusa. De Sojin vizir priključen je na vizir Zapovednice, i oni vide ono što vidi i narednik Švajcarske Garde - ništa. Odred vojnika leti na osnovu instrumenata kroz uskovitlani pesak toliko gust da je vazduh oko njih taman kao noć.
<BR>&nbsp;&nbsp;&nbsp;&nbsp;&nbsp;"Reakcioni kompleti se zagrevaju", čuje se novi smireni glas. De Soja proverava očitavanja. To je kaplar Ki. "Pesak smeta usisnicima", nastavlja kaplar.
<BR>&nbsp;&nbsp;&nbsp;&nbsp;&nbsp;De Soja gleda Zapovednicu Barns-Avni kroz svoj vizir. Zna da je pred njom težak izbor - još jedan minut u tom oblaku prašine mogao bi da izazove pad i smrt jednog ili više njenih vojnika; propust u identifikaciji uljeza mogao bi kasnije dovesti do nevolja.
<BR>&nbsp;&nbsp;&nbsp;&nbsp;&nbsp;"Naredniče Gregorijuse", kaže ona, glasom i dalje smirenim poput kamena, "smesta uklonite uljeza."
<BR>&nbsp;&nbsp;&nbsp;&nbsp;&nbsp;Nastaje gotovo neprimetna pauza na komunikacionoj liniji. "Zapovednice, možemo ovde da se zadržimo još nekoliko..." započinje narednik. De Soja može da čuje zavijanje oluje prašine jače od čovekovog glasa.
<BR>&nbsp;&nbsp;&nbsp;&nbsp;&nbsp;"Uklonite ga smesta, naredniče", kaže Barns-Avni.
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;De Soja se prebacuje na taktički displej širokog raspona i diže pogled da bi shvatio da ga Zapovednica posmatra. "Mislite da je ovo možda finta?" kaže ona. "Mamac koji treba da nas odvuče kako bi pravi uljez mogao da se infiltrira na nekom drugom mestu?"
<BR>&nbsp;&nbsp;&nbsp;&nbsp;&nbsp;"Možda", kaže De Soja. Vidi na displeju da je Zapovednica podigla borbenu gotovost duž čitavog perimetra na peti nivo. Šesti nivo je borba.
<BR>&nbsp;&nbsp;&nbsp;&nbsp;&nbsp;"Da vidimo", kaže ona, baš kada Gregorijusovi vojnici otvaraju vatru.
<BR>&nbsp;&nbsp;&nbsp;&nbsp;&nbsp;Oluja prašine je zakotrljani kazan peska i elektriciteta. Na 175 kilometara, njihovo energetsko oružje nije pouzdano. Gregorijus se odlučuje za strelicu čelične kiše i sam je ispaljuje. Strelica ubrzava do 6 maha. Uljez ne skreće sa kursa.
<BR>&nbsp;&nbsp;&nbsp;&nbsp;&nbsp;"Mislim da nema senzore", kaže Barns-Avni. "Leti naslepo. Programirano."
<BR>&nbsp;&nbsp;&nbsp;&nbsp;&nbsp;Strelica prolazi iznad toplotne mete i detonira na udaljenosti od trideset metara, a oblikovani naboj izbacuje dvadeset hiljada sitnih projektila pravo ka uljezu.
<BR>&nbsp;&nbsp;&nbsp;&nbsp;&nbsp;"Kontakt oboren", kaže kontrolor C3 u istoj sekundi kada narednik Gregorijus raportira: "Imamo ga."
<BR>&nbsp;&nbsp;&nbsp;&nbsp;&nbsp;"Pronađite i identifikujte", kaže Zapovednica. Njihov letač skrenuo je natrag, ka Dolini.
<BR>&nbsp;&nbsp;&nbsp;&nbsp;&nbsp;De Soja baca pogled kroz displej vizira. Oborila je metu izdaleka, ali ne izvlači vojnike iz oluje.
<BR>&nbsp;&nbsp;&nbsp;&nbsp;&nbsp;"Razumem", kaže narednik, a oluja je dovoljno razuzdana da uskom snopu doda i atmosferske smetnje.
<BR>&nbsp;&nbsp;&nbsp;&nbsp;&nbsp;Letač prelazi preko doline u niskom preletu, a De Soja po hiljaditi put prepoznaje grobnice: ovde, obrnutim redosledom od uobičajenog puta za hodočasnike - iako hodočasnika nije bilo već više od tri veka - najpre nailazi Šrajkova Palata, dalje južno od ostalih, sa bodljikavim i nazubljenim bedemima koji podsećaju na stvorenje poslednji put viđeno u vreme hodočašća; zatim suptilnije Pećinske Grobnice - ukupno tri - sa ulazima isklesanim u ružičastom kamenu zida kanjona; potom ogroman Kristalni Monolit, smešten u središtu; pa Obelisk; zatim Grobnica od žada; i konačno, zamršeno izrezbarena Sfinga sa zaptivenim vratima i razmahnutim krilima.
<BR>&nbsp;&nbsp;&nbsp;&nbsp;&nbsp;De Soja baca pogled na svoj hronometar.
<BR>&nbsp;&nbsp;&nbsp;&nbsp;&nbsp;"Jedan sat i pedeset šest minuta", kaže Zapovednica Barns-Avni.
<BR>&nbsp;&nbsp;&nbsp;&nbsp;&nbsp;Otac Kapetan de Soja grize usnu. Kordon vojnika Švajcarske Garde nalazi se na svom mestu, oko Sfinge - tu je već mesecima. Nešto dalje, još vojnika smešteno je u širem perimetru. Svaka grobnica ima sopstvenu jedinicu vojnika koji čekaju, samo za slučaj da je proročanstvo možda pogrešno. Izvan Doline, još vojske. Iznad njih, bakljobrodovi i komandni brod drže stražu. Na ulazu u Dolinu čeka De Sojin lični padobrod, sa motorima već zagrejanim, spreman da smesta uzleti, čim se uspavano dete nađe u njemu. Dve hiljade klika iznad, kurirski brod klase arhanđeo, Rafael, čeka sa svojim dečjim ležajem za ubrzanja.
<BR>&nbsp;&nbsp;&nbsp;&nbsp;&nbsp;Ipak, De Soja zna, devojčica čije ime možda glasi Anea, mora najpre da primi sakrament kruciforme. To će se odigrati u kapeli bakljobroda Svetog Bonaventura na orbiti, nekoliko trenutaka pre nego što usnulo dete ne bude prebačeno na kurirski brod. Tri dana posle toga, vaskrsnuće na Pacemu i biće predato vlastima Paksa.
<BR>&nbsp;&nbsp;&nbsp;&nbsp;&nbsp;Otac Kapetan de Soja oblizuje suve usne. Brine ga to što će jedno nedužno dete biti povređeno, baš kao i mogućnost da nešto krene kako ne treba prilikom hvatanja. Ne može da zamisli kako jedno dete - pa bilo ono i dete iz prošlosti, dete koje je komuniciralo sa TehnoSrži - može da predstavlja pretnju toliko velikom Paksu ili Svetoj Crkvi.
<BR>&nbsp;&nbsp;&nbsp;&nbsp;&nbsp;Otac Kapetan de Soja zauzdava svoje misli; nije njegovo da razmišlja. Njegovo je da izvrši naređenja i da služi svojim pretpostavljenima, a preko njih, da služi Crkvi i Isusu Hristu.
<BR>&nbsp;&nbsp;&nbsp;&nbsp;&nbsp;"Evo vašeg uljeza", čuje se hrapavi glas narednika Gregorijusa. Vizuelni kontakt je nejasan, oluja prašine divlja, ali svih pet vojnika uspelo je da stigne do mesta pada.
<BR>&nbsp;&nbsp;&nbsp;&nbsp;&nbsp;De Soja pojačava rezoluciju displeja vizira i vidi razoreno drvo i papir, izrešetani, iskrivljeni metal nečega što je moglo da predstavlja jednostavan solarni, baterijsko-pulsni, reakcioni vanbrodski motor.
<BR>&nbsp;&nbsp;&nbsp;&nbsp;&nbsp;"Lažnjak", kaže kaplar Ki.
<BR>&nbsp;&nbsp;&nbsp;&nbsp;&nbsp;De Soja diže vizir i osmehuje se Zapovednici Barns-Avni. "Još jedna vaša vežba", kaže. "Danas je to peta po redu."
<BR>&nbsp;&nbsp;&nbsp;&nbsp;&nbsp;Zapovednica mu ne uzvraća osmeh. "Sledeći put možda će to biti prava stvar", kaže ona. U svoj taktički mikrofon govori: "Peti nivo i dalje na snazi. Na S-minus šezdeset, prelazimo na šesti."
<BR>&nbsp;&nbsp;&nbsp;&nbsp;&nbsp;Potvrdna zvonjava čuje se na svim talasnim dužinama.
<BR>&nbsp;&nbsp;&nbsp;&nbsp;&nbsp;"I dalje ne shvatam ko bi to poželeo da se umeša", kaže Otac Kapetan de Soja. "Ili kako bi to mogao da učini."
<BR>&nbsp;&nbsp;&nbsp;&nbsp;&nbsp;Zapovednica Barns-Avni sleže ramenima. "Možda Proterani upravo usporavaju iz C-plus brzine."
<BR>&nbsp;&nbsp;&nbsp;&nbsp;&nbsp;"Onda bolje da su poveli čitav Roj", kaže sveštenik-kapetan. "Možemo lako da iziđemo na kraj sa svakom manjom formacijom."
<BR>&nbsp;&nbsp;&nbsp;&nbsp;&nbsp;"Ništa u životu nije lako", kaže Zapovednica Barns-Avni.
<BR>&nbsp;&nbsp;&nbsp;&nbsp;&nbsp;Letač dodiruje tle. Brava se okreće i rampa se spušta. Pilot se okreće na sedištu, diže vizir i kaže: "Zapovednice, Kapetane, želeli ste da sletite kod Sfinge u S-minus jedan sat i pedeset minuta. Stigli smo minut ranije."
<BR>&nbsp;&nbsp;&nbsp;&nbsp;&nbsp;De Soja se isključuje iz konzole letača. "Protegnuću malo noge pre nego što stigne oluja", kaže on Zapovednici. "Da li biste želeli da mi se pridružite?"
<BR>&nbsp;&nbsp;&nbsp;&nbsp;&nbsp;"Ne." Barns-Avni spušta vizir i počinje šapatom da daje komande.
<BR>&nbsp;&nbsp;&nbsp;&nbsp;&nbsp;Izvan letača, vazduh je razređen i nabijen elektricitetom. Gore, nebo još ima Hiperionovu neobično duboku boju lapisa, ali nad južnim rubom kanjona već visi izmaglica nailazeće oluje.
<BR>&nbsp;&nbsp;&nbsp;&nbsp;&nbsp;De Soja baca pogled na svoj hronometar. Jedan sat i pedeset minuta. Duboko diše, zariče se da neće ponovo pogledati na časovnik najmanje deset minuta i ulazi u neprozirnu senku Sfinge.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
