<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;Otac Kapetan de Soja koristi moć papskog disključa na načine koje nikada ranije nije ni pokušao.
<BR>&nbsp;&nbsp;&nbsp;&nbsp;&nbsp;Srednje-morska stanica Tri-dvadeset šest na Mare Infinitusu, gde je pronađena hoking-prostirka, proglašena je zonom zločina i stavljena u nadležnost prekog suda. De Soja dovodi trupe Paksa i brodove iz plovećeg grada Sveta Tereza i stavlja sve pripadnike bivšeg garnizona Paksa i goste-ribolovce u kućni pritvor. Posle protesta vladajućeg prelata Svete Tereze, biskupa Melandrijana, zbog takve zloupotrebe i posle izražavanja njegove sumnje u granice ovlašćenja papskog disključa, De Soja odlazi planetnom guverneru, Nadbiskupu Džejn Keli. Nadbiskup se povinuje papskom disključu i ućutkuje Melandrijana pod pretnjom ekskomunikacije.
<BR>&nbsp;&nbsp;&nbsp;&nbsp;&nbsp;Postavivši mladog poručnika Spraula za svog ađutanta i oficira za vezu tokom istrage, De Soja dovodi stručnjake Paksa za sudsku medicinu i vrhunske islednike iz Svete Tereze i drugih velikih gradova-platformi da bi izvršili uviđaj na mestu zločina. Istinozbor i druge droge primenjuju se na kapetanu C. Dobsu Paulu - koji je uhapšen i nalazi se u ćeliji stanice - na drugim pripadnicima bivšeg tamošnjeg garnizona Paksa i na svim ribolovcima koji su bili prisutni.
<BR>&nbsp;&nbsp;&nbsp;&nbsp;&nbsp;Posle nekoliko dana, postaje očigledno da su kapetan Paul, pokojni poručnik Belijus i mnogi drugi oficiri i članovi posade ove udaljene platforme bili u dogovoru sa lokalnim lovokradicama kako bi dozvolili ilegalni ulov lokalne ribe, krađu opreme Paksa - uključujući i jednu podmornicu za koju je izvešteno da je potpoljena vatrom pobunjenika - i iznuđivanje novca od gostiju, ribolovaca. Ništa od svega toga ne zanima Oca Kapetana de Soju. On želi da zna šta se tačno dogodilo te večeri, dva standardna meseca ranije.
<BR>&nbsp;&nbsp;&nbsp;&nbsp;&nbsp;Obdukcioni nalazi se gomilaju. Krv i tkivo sa hoking-prostirke prolaze kroz DNK testove i ishodi se šalju odeljenju Paksa za podatke u Svetoj Terezi i orbitalnoj bazi Paksa. Pronađena su dva različita soja krvi: najveći deo pozitivno je identifikovan kao DNK obrazac poručnika Belijusa; drugi je neidentifikovan u podacima Paksa na Mare Infinitusu, uprkos činjenici da je svaki građanin Paksa na morskom svetu bio tipiziran i evidentiran.
<BR>&nbsp;&nbsp;&nbsp;&nbsp;&nbsp;"Dakle, otkud Belijusova krv na letećem tepihu?" pita narednik Gergorijus. "Prema svedočenju svih osoba podvrgnutih Istinozboru, Belijus je oboren u čorbu mnogo pre nego što je momak koga su uhvatili pokušao da umakne na prostirci."
<BR>&nbsp;&nbsp;&nbsp;&nbsp;&nbsp;De Soja klima glavom i spaja prste. Pretvorio je kancelariju bivšeg direktora u svoj komandni centar, a platforma je veoma pretrpana sada, kad se na njoj nalazi tri puta više ljudi nego ranije. Tri velike fregate mornarice Paksa usidrene su kraj platforme, a dve od njih osposobljene su za borbu i podvodnu plovidbu. Nekadašnja paluba za letače puna je letelica Paksa, a dovedeni su i inženjeri da poprave i prošire palubu za toptere. Koliko jutros, De Soja je naredio da još tri broda dođu u tu oblast. Biskup Melandrijano šalje svoje pisane proteste zbog sve većih troškova najmanje dvaput dnevno; Otac Kapetan de Soja ih prenebregava.
<BR>&nbsp;&nbsp;&nbsp;&nbsp;&nbsp;"Mislim da je naš nepoznati zastao da izvuče poručnika iz... kako ste to nazvali, naredniče? ...iz čorbe. Gušali su se. Nepoznati je ranjen ili ubijen. Belijus je pokušao da se vrati na stanicu. Paul i ostali greškom su ga ubili."
<BR>&nbsp;&nbsp;&nbsp;&nbsp;&nbsp;"Da", kaže Gregorijus, "to je najbolji scenario koji sam čuo." U satima otkad su rezultati DNK odaslani natrag iz Svete Tereze, smislili su mnogo drugih - zaveru sa lovokradicama, urotu između nepoznatog i poručnika Belijusa, eliminaciju nekadašnjih kolega-zaverenika od strane kapetana Paula. Ova teorija je najjednostavnija.
<BR>&nbsp;&nbsp;&nbsp;&nbsp;&nbsp;"To znači da je naš nepoznati jedan od onih koji putuju sa devojčicom", kaže De Soja. "I da poseduje milosrdnu - mada glupu - karakternu crtu."
<BR>&nbsp;&nbsp;&nbsp;&nbsp;&nbsp;"Ili je to mogao da bude neki lovokradica", kaže Gregorijus. "To nikada nećemo znati."
<BR>&nbsp;&nbsp;&nbsp;&nbsp;&nbsp;De Soja kucka vrhovima prstiju i diže pogled. "Zašto ne, naredniče?"
<BR>&nbsp;&nbsp;&nbsp;&nbsp;&nbsp;"Pa, kapetane, svi dokazi su tamo dole, zar ne?" kaže on, trznuvši palcem prema ustalasanom ljubičastom moru koje se vidi kroz prozore. "Momci iz mornarice kažu da je dubina ovde deset hiljada hvati ili više - to je gotovo dvadeset hiljada metara vode, ser. Svako telo do sada bi pojele ribe. Ako je taj što je pobegao bio lovokradica... pa, nikada nećemo saznati. A ako je bio sa drugog sveta... pa, ne postoje nikakvi centralni podaci DNK u Paksu... Morali bismo da pretražimo dosjee na nekoliko stotina svetova. Nikad ga nećemo naći."
<BR>&nbsp;&nbsp;&nbsp;&nbsp;&nbsp;Otac Kapetan de Soja spušta ruke i stegnuto se osmehuje. "Ovo je jedna od onih retkih situacija kada niste u pravu, naredniče. Posmatrajte."
<BR>&nbsp;&nbsp;&nbsp;&nbsp;&nbsp;Sledeće nedelje, De Soja dovodi svakog lovokradicu u prečniku od hiljadu kilometara na ispitivanje pod uticajem Istinozbora. U tu operaciju uključena su dvadeset četiri pomorska broda i preko osam hiljada vojnika Paksa. Troškovi su ogromni. Biskup Melandrijano je izvan sebe i leti na Srednje-morsku stanicu Tri-dvadeset šest da bi zaustavio to ludilo. Otac Kapetan de Soja hapsi sveštenika i naređuje da ga odvezu u izolovani manastir udaljen devet hiljada kilometara, blizu polarnih ledenih kapa.
<BR>&nbsp;&nbsp;&nbsp;&nbsp;&nbsp;De Soja takođe odlučuje da pretraži okeansko dno.
<BR>&nbsp;&nbsp;&nbsp;&nbsp;&nbsp;"Nećete ništa pronaći, ser", kaže poručnik Spraul. "Tamo dole ima toliko grabljivaca da ništa organskog porekla ne može da stigne ni do dubine od stotinu hvati, a kamoli do dna... a prema našoj ovonedeljnoj sondaži, dubina je dvanaest hiljada hvati. Osim toga, postoje samo dve podmornice na Mare Infinitusu koje mogu da rade na tolikim dubinama."
<BR>&nbsp;&nbsp;&nbsp;&nbsp;&nbsp;"Znam", kaže De Soja. "Naredio sam da dođu ovamo. Stići će sutra sa fregatom Hristova pasija."
<BR>&nbsp;&nbsp;&nbsp;&nbsp;&nbsp;Jednom i poručnik Spraul ostaje bez reči.
<BR>&nbsp;&nbsp;&nbsp;&nbsp;&nbsp;De Soja se osmehuje. "Svestan si, sinko, zar ne, da je poručnik Belijus bio preporođeni hrišćanin? I da njegova kruciforma nije pronađena?"
<BR>&nbsp;&nbsp;&nbsp;&nbsp;&nbsp;Spraulova usta vise otvorena za trenutak. "Da, ser... hoću reći... da, ali... ser, da bi bio vaskrsnut, hoću reći... zar ne moraju da pronađu telo nedirnuto, ser?"
<BR>&nbsp;&nbsp;&nbsp;&nbsp;&nbsp;"Ni najmanje, poručniče", kaže Otac Kapetan de Soja. "Samo dobar segment krsta koji svi nosimo. Mnogi dobri katolici vaskrsnuti su iz samo nekoliko centimetara nedirnute kruciforme i delića mesa koje se moglo DNK tipizirati i odgajiti da bi odgovaralo."
<BR>&nbsp;&nbsp;&nbsp;&nbsp;&nbsp;Spraul vrti glavom. "Ali ser... prošlo je više od devet Velikih Plima, ser. Nije ostao ni kvadratni milimetar poručnika Belijusa ili njegove kruciforme, ser. To tamo je džinovsko hranilište, ser."
<BR>&nbsp;&nbsp;&nbsp;&nbsp;&nbsp;De Soja prilazi prozoru. "Možda, poručniče. Možda. Ali dugujemo svom bratu hrušćaninu da pokušamo sve, je li tako? Osim toga, ako poručnik Belijus i bude blagosloven čudom vaskrsenja, moraće da bude podvrgnut suđenju zbog krađe, izdaje i pokušaja ubistva, zar ne?"
<BR>
<BR>&nbsp;&nbsp;&nbsp;&nbsp;&nbsp;Koristeći najsavršeniju tehnologiju koja im je na raspolaganju, lokalni stručnjaci za sudsku medicinu pronalaze neidentifikovane otiske prstiju na šolji za kafu u obedovaonici uprkos mnoštvu pranja kojem je ta šolja bila podvrgnuta u protekla dva meseca. Od hiljada latentnih otisaka, svi su s mukom identifikovani kao otisci garnizonskih vojnika ili gostujućih ribolovaca, izuzev ovog jednog, rekonstruisanog otiska. On se odlaže na stranu zajedno sa neidentifikovanim DNK dokazima.
<BR>&nbsp;&nbsp;&nbsp;&nbsp;&nbsp;"U doba Mreže", kaže doktor Holmer Rijum, šef ekipe stručnjaka, "megadatasfera bi nam omogućila kontakt sa centralnim dosjeima Hegemonije za samo nekoliko sekundi, putem fetlinije. Mogli bismo da dobijemo odgovarajući podatak skoro trenutno."
<BR>&nbsp;&nbsp;&nbsp;&nbsp;&nbsp;"Da imamo malo sira, mogli bismo da napravimo sendvič sa sirom i šunkom", odgovara Otac Kapetan de Soja, "pod uslovom da imamo i šunke."
<BR>&nbsp;&nbsp;&nbsp;&nbsp;&nbsp;"Šta?" kaže doktor Rijum.
<BR>&nbsp;&nbsp;&nbsp;&nbsp;&nbsp;"Nema veze", kaže De Soja. "Očekujem da dobijem odgovarajuće podatke za nekoliko dana."
<BR>&nbsp;&nbsp;&nbsp;&nbsp;&nbsp;Doktor Rijum je zbunjen. "Kako, Oče Kapetane? Proverili smo planetne banke podataka. Proverili smo sve lovokradice koje ste uhvatili... a moram da kažem da na Mare Infinitusu nikada nije bilo ovakvog masovnog hapšenja. Poremetili ste delikatnu ravnotežu podmićivanja koja ovde postoji vekovima."
<BR>&nbsp;&nbsp;&nbsp;&nbsp;&nbsp;De Soja trlja hrbat nosa. Nije mnogo spavao u proteklih nekoliko nedelja. "Mene ne zanima delikatna ravnoteža podmićivanja, doktore."
<BR>&nbsp;&nbsp;&nbsp;&nbsp;&nbsp;"Razumem", kaže Rijum. "Ali ne mogu da razumem kako to očekujete odgovarajući podatak za nekoliko dana. Ni Crkva, ni centrala Paksa, nemaju podatke o svim stanovnicima raznih svetova Paksa, a kamoli u oblastima Zabačenosti i Proteranih..."
<BR>&nbsp;&nbsp;&nbsp;&nbsp;&nbsp;"Svi svetovi Paksa imaju sopstvene podatke", kaže De Soja tiho. "O krštenjima i sakramentima krsta. O venčanju i smrti. Vojne i policijske podatke."
<BR>&nbsp;&nbsp;&nbsp;&nbsp;&nbsp;Doktor Rijum bespomoćno širi ruke. "Ali odakle krenuti?"
<BR>&nbsp;&nbsp;&nbsp;&nbsp;&nbsp;"Sa mesta gde su najveći izgledi da ću ga pronaći", odgovara Otac Kapetan de Soja.
<BR>
<BR>&nbsp;&nbsp;&nbsp;&nbsp;&nbsp;U međuvremenu, ništa nije pronađeno od zlosrećnog poručnika Belijusa na dubinama od šest stotina hvati do kojih dve podmornice pristaju da zarone. Stotine duginih ajkula omamljeno je i izbačeno na površinu da bi im se analizirala sadržina trbuha. I dalje nema Belijusa, niti ostataka, njegovih ili njegove kruciforme. Hiljade drugih morskih strvinara pokupljeno je u prečniku od dve stotine klika i komadi dvojice lovokradica identifikovani su u želucima, ali Belijusu ili strancu nema ni traga. Pogrebna misa održana je na Srednje-morskoj stanici Tri-dvadeset šest za poručnika, za koga je rečeno da je umro pravom smrću i pronašao pravu besmrtnost.
<BR>&nbsp;&nbsp;&nbsp;&nbsp;&nbsp;De Soja naređuje kapetanima podmornica da zarone dublje i potraže predmete. Kapetani odbijaju.
<BR>&nbsp;&nbsp;&nbsp;&nbsp;&nbsp;"Zašto?" pita sveštenik-kapetan. "Ovde sam vas doveo zato što vaše mašine mogu da stignu do dna. Zbog čega nećete?"
<BR>&nbsp;&nbsp;&nbsp;&nbsp;&nbsp;"Zbog lampoustih", kaže stariji kapetan. "Da bismo tragali, moramo da koristimo svetla. Do šest stotina hvati naš sonar i dubinski radar mogu da otkriju njihovo dizanje, tako da možemo pre njih da stignemo do površine. Ako siđemo ispod toga, nećemo imati nikakvih izgleda. Nećemo se spuštati dublje."
<BR>&nbsp;&nbsp;&nbsp;&nbsp;&nbsp;"Spustićete se dublje", kaže Otac Kapetan de Soja, dok mu papski disključ sija na crnoj tkanini mantije.
<BR>&nbsp;&nbsp;&nbsp;&nbsp;&nbsp;Stariji kapetan prilazi za korak bliže. "Možete me uhapsiti, streljati, ekskomunicirati... ali neću odvesti svoje ljude i mašinu dole, u sigurnu smrt. Nikada niste ni videli lampoustog levijatana, ser."
<BR>&nbsp;&nbsp;&nbsp;&nbsp;&nbsp;De Soja prijateljski stavlja ruku kapetanu na rame. "Neću vas ni uhapsiti, ni streljati, ni ekskomunicirati, kapetane. A ubrzo ću videti lampoustog levijatana. I to možda više njih."
<BR>&nbsp;&nbsp;&nbsp;&nbsp;&nbsp;Kapetan ne shvata.
<BR>&nbsp;&nbsp;&nbsp;&nbsp;&nbsp;"Naredio sam da ovde dođu još tri jurišne podmornice Okeanske Flote", kaže De Soja. "Pronaći ćemo, isterati na otvoreno i ubiti svakog lampoustog levijatana i bilo koga drugog pretećeg 'kanta u prečniku od pet stotina klika. Kada zaronite, ova oblast biće potpuno bezbedna."
<BR>&nbsp;&nbsp;&nbsp;&nbsp;&nbsp;Stariji kapetan gleda drugog kapetana podmornice, a onda ponovo De Soju. Oba kapetana izgledaju šokirano. "Oče... Kapetane... ser... da li znate koliko jedan lampousti levijatan vredi? Za sportske ribolovce s drugih svetova i velike fabrike u Terezi... ser."
<BR>&nbsp;&nbsp;&nbsp;&nbsp;&nbsp;"Oko petnaest hiljada Mare-I. sidona", kaže De Soja. "To je oko trideset pet hiljada florina Paksa. Gotovo pedeset hiljada Merkantilusovih maraka. Svaki." De Soja se osmehuje. "A pošto će vama dvojici pripasti trideset posto na ime naknade za otkrivanje lampoustih levijatana za mornaricu, želim vam dobar lov."
<BR>&nbsp;&nbsp;&nbsp;&nbsp;&nbsp;Dva kapetana podmornice žurno izlaze kroz vrata.
<BR>
<BR>&nbsp;&nbsp;&nbsp;&nbsp;&nbsp;De Soja prvi put šalje nekog drugog Rafaelom da obavi posao za njega. Narednik Gregorijus putuje sam arhanđelom i nosi informacije o DNK i otiske prstiju, kao i niti iz hoking-prostirke.
<BR>&nbsp;&nbsp;&nbsp;&nbsp;&nbsp;"Upamtite", kaže De Soja preko uskog snopa sa platforme nekoliko minuta pre Rafaelovog ubrzavanja do potpunog kvantnog stanja, "na Hiperionu je Paks i dalje veoma prisutan i u svakom trenutku tamo su najmanje dva bakljobroda. Oni će vas odvesti u prestonisu Sveti Josif zbog odgovarajućeg vaskrsenja."
<BR>&nbsp;&nbsp;&nbsp;&nbsp;&nbsp;Vezan za ležaj za ubrzanje, narednik Gregorijus samo gunđa. Lice mu izgleda opušteno i smireno pred kamerom, uprkos predstojećoj smrti.
<BR>&nbsp;&nbsp;&nbsp;&nbsp;&nbsp;"Tri dana tamo, naravno", nastavlja De Soja, "i - rekao bih - najviše jedan dan da pregledate dosjee. Onda se vraćate."
<BR>&nbsp;&nbsp;&nbsp;&nbsp;&nbsp;"Razumem, kapetane", kaže Gregorijus. "Neću gubiti vreme u kafanama Džektauna."
<BR>&nbsp;&nbsp;&nbsp;&nbsp;&nbsp;"Džektauna?" kaže De Soja. "Oh, da... stari nadimak za prestonicu. Pa, naredniče, ako želite da provedete svoje jedino pravo veče na Hiperionu u kafani, samo izvolite. Meseci koje ste proveli sa mnom bili su prilično suvi."
<BR>&nbsp;&nbsp;&nbsp;&nbsp;&nbsp;Gregorijus se ceri. Časovnik veli da je preostalo još trideset sekundi do kvantnog skoka i njegovog bolnog nestanka. "Ne žalim se, kapetane."
<BR>&nbsp;&nbsp;&nbsp;&nbsp;&nbsp;"Vrlo dobro", kaže De Soja.. "Želim vam lepo putovanje. O... i naredniče?"
<BR>&nbsp;&nbsp;&nbsp;&nbsp;&nbsp;"Da, ser?"
<BR>&nbsp;&nbsp;&nbsp;&nbsp;&nbsp;"Hvala vam, naredniče."
<BR>&nbsp;&nbsp;&nbsp;&nbsp;&nbsp;Nema odgovora. Najednom, sa druge strane tahijonskog uskog snopa nema više ničega. Rafael je obavio svoj kvantni skok.
<BR>&nbsp;&nbsp;&nbsp;&nbsp;&nbsp;Mornarica pronalazi i ubija pet lampoustih levijatana. De Soja leti do svakog trupla svojim komandnim topterom.
<BR>&nbsp;&nbsp;&nbsp;&nbsp;&nbsp;"Zaboga, veći su nego što sam zamišljao", kaže on poručniku Spraulu kada stižu iznad mesta gde pluta prvi od njih.
<BR>&nbsp;&nbsp;&nbsp;&nbsp;&nbsp;Beličasta zver najmanje je tri puta veća od platforme: masa očiju na stabljikama, razjapljene čeljusti, vlaknasti prorezi škrga svaki veličine toptera, pulsirajući pipci koji se protežu stotinama metara, oklembešene antene, svaka sa po 'fenjerom' hladne svetlosti velikog sjaja - čak i ovde napolju, na dnevnom svetlu - i usta, mnoštvo ustiju, od kojih su svaka dovoljno velika da progutaju podmornicu flote. Pred De Sojinim očima, ekipe žetelaca već su se sjatile na truplu koje je eksplodiralo zbog razlike u pritisku, testerišu pipke i stabljike sa očima i seku belo meso u prenosive kocke pre nego što se ne ukvari na vrelom suncu.
<BR>&nbsp;&nbsp;&nbsp;&nbsp;&nbsp;Uverivši se da je oblast očišćena od lampoustih i drugih smrtonosnih 'kantova, dva podmornička kapetana spuštaju svoje podmornice dvanaest hiljada hvati niže. Tamo, među šumama cevastih crva veličine sekvoja sa Stare Zemlje, pronalaze zapanjujuću količinu starih olupina - podmornice za krivolov smrvljene pritiskom do veličine malih kofera, jednu pomorsku fregatu koja je nestala pre više od veka. Takođe pronalaze čizme - desetine čizama.
<BR>&nbsp;&nbsp;&nbsp;&nbsp;&nbsp;"To je zbog postupka štavljenja", kaže poručnik Spraul De Soji dok njih dvojica posmatraju monitore. "Čudno, ali istinito i na Staroj Zemlji. Neke najstarije operacije vađenja iz dubokog mora - na primer, površinskog broda po imenu Titanik - nikada nisu dolazile do tela, more je isuviše gladno da bi to bilo moguće, ali pronalazile su mnoštvo čizama. Nešto u postupku štavljenja kože obeshrabruje morska stvorenja tamo... i ovde."
<BR>&nbsp;&nbsp;&nbsp;&nbsp;&nbsp;"Izvucite ih gore", zapoveda De Soja preko pupčane veze.
<BR>&nbsp;&nbsp;&nbsp;&nbsp;&nbsp;"Čizme?" dopire natrag glas kapetana podmornice. "Sve?"
<BR>&nbsp;&nbsp;&nbsp;&nbsp;&nbsp;"Sve do jedne", kaže De Soja.
<BR>&nbsp;&nbsp;&nbsp;&nbsp;&nbsp;Na monitorima se vidi gomila otpadaka na morskom dnu: stvari koje je pogubila posada platforme tokom gotovo dva veka nebrige, lične stvari koje su pripadale udavljenim lovokradicama ili mornarima, metalno i plastično đubre koje su pobacali ribolovci i drugi. Većina predmeta zarđala je i izobličena od dubinskih ljuskara i nezamislivog pritiska, ali malo ih je dovoljno novo i čvrsto da bi bili identifikovani.
<BR>&nbsp;&nbsp;&nbsp;&nbsp;&nbsp;"Pokupite to i pošaljite gore", kaže De Soja pošto su naišli na sjajne predmete koji bi mogli predstavljati nož, viljušku, kopču sa opasača i...
<BR>&nbsp;&nbsp;&nbsp;&nbsp;&nbsp;"Šta je to?" pita De Soja.
<BR>&nbsp;&nbsp;&nbsp;&nbsp;&nbsp;"Šta?" kaže kapetan podmornice koja se nalazi na najvećoj dubini. On posmatra daljinske hvatače umesto monitore.
<BR>&nbsp;&nbsp;&nbsp;&nbsp;&nbsp;"Ta sjajna stvar... Liči na pištolj."
<BR>&nbsp;&nbsp;&nbsp;&nbsp;&nbsp;Pogled na monitoru pomera se dok se podmornica okreće. Moćni farovi traže, vraćaju se i obasjavaju predmet dok kamera zumira. "To je pištolj", čuje se kapetanov glas. "Još je čist. Malo je oštećen pritiskom, ali u osnovi nedirnut." De Soja čuje škljocanje imažera za pojedinačne snimke koji skida ovaj prizor sa monitora. "Pokupiću ga", kaže kapetan.
<BR>&nbsp;&nbsp;&nbsp;&nbsp;&nbsp;De Soja oseća poriv da doda 'pažljivo' - ali ne progovara. Godine koje je proveo kao kapetan bakljobroda naučile su ga da pusti ljude da rade svoj posao. Posmatra kako se hvataljka pojavljuje na monitoru, a daljinski hvatač pažljivo podiže sjajni predmet.
<BR>&nbsp;&nbsp;&nbsp;&nbsp;&nbsp;"To bi mogao da bude flešetni pištolj poručnika Belijusa", kaže Spraul. "Nestao je sa njim i još nije pronađen."
<BR>&nbsp;&nbsp;&nbsp;&nbsp;&nbsp;"Ovo mesto nalazi se dosta dalje od stanice", razmišlja naglas De Soja i posmatra kako se slika pomera i menja na monitoru.
<BR>&nbsp;&nbsp;&nbsp;&nbsp;&nbsp;"Struje su moćne, čudne", kaže mladi oficir. "Ali moram da priznam da nije ličilo na flešetni pištolj. Suviše... šta znam... četvrtasto."
<BR>&nbsp;&nbsp;&nbsp;&nbsp;&nbsp;"Da", kaže De Soja. Podvodni farovi trepere na obrasloj oplati podmornice koja je tamo zakopana već decenijama. De Soja pomišlja na godine koje je proveo u svemiru i na to koliko je prazna ta drugačija nepoznanica u poređenju sa svakim okeanom na svakom svetu, prepunim života i istorije. Sveštenik-kapetan razmišlja o Proteranima i njihovom neobičnom pokušaju da se prilagode svemiru na način na koji su se ovi cevasti crvi, 'kantovi i vrste sa dna prilagodile večnoj tami i strašnim pritiscima. Možda, razmišlja on, ti Proterani shvataju nešto o budućnosti čovečanstva što smo mi u Paksu samo poricali.
<BR>&nbsp;&nbsp;&nbsp;&nbsp;&nbsp;Jeres. De Soja se otresa tih misli i gleda svog mladog oficira za vezu. "Ubrzo ćemo znati šta je to", kaže. "Za jedan sat izneće ovaj ulov."
<BR>
<BR>&nbsp;&nbsp;&nbsp;&nbsp;&nbsp;Gregorijus se vraća četiri dana posle odlaska. Mrtav je. Rafael odašilje svoj tužni signal, bakljobrod ga presreće na udaljenosti od dvadeset svetlosnih minuta, a narednikovo telo premeštaju i donose u kapelu za vaskrsavanje u Sveti Terezi. De Soja ne čeka da čovek oživi. Naređuje da mu se smesta donese kurirska torba.
<BR>&nbsp;&nbsp;&nbsp;&nbsp;&nbsp;Evidencija Paksa na Hiperionu sa sigurnošću je identifikovala DNK uzetu sa hoking-prostirke, a takođe je uporedila i delimični otisak prsta sa šolje. I jedno i drugo pripada istom čoveku: to je Rol Endimion, rođen 3099. godine gospodnje, na planeti Hiperion, nekršten; prijavio se teritorijalnim snagama Hiperiona u mesecu Tomasu godine gospodnje 3115, borio se u 23. Mehanizovanom Pešadijskom Puku za vreme Ustanka na Ursusu - tri pohvale zbog hrabrosti, uključujući i jednu za spasavanje saborca pod vatrom - bio raspoređen na dužnost u tvrđavi Bendžing u oblasti Južna Kandža na kontinentu Akvila osam standardnih meseci, ostatak vojnog roka odslužio u Stanici 9 na reci Kans na Akvili, tamo je patrolirao džunglom, čuvao plantaže fiberplastike od terorističke pobunjeničke aktivnosti. Najviši čin, narednik. Otpušten (časno) 15. meseca Lenta, 3119, i za dalje kretanje mu se ne zna sve do pre manje od deset standardnih meseci, 23. meseca Asensiona, 3126, kada je uhapšen, okrivljen i osuđen u Port Romensu (kontinent Akvila) zbog ubistva izvesnog Č. Dabila Heriga, preporođenog hrišćanina sa Renesanse Vektor. Podaci pokazuju da je Rol Endimion odbio ponudu da prihvati krst i da je pogubljen štapom smrti nedelju dana posle hapšenja, 30. meseca Asensiona, 3126. Telo mu je bačeno u more. Umrlicu i izveštaj o obdukciji overio je lokalni generalni inspektor Paksa.
<BR>&nbsp;&nbsp;&nbsp;&nbsp;&nbsp;Sledećeg dana latentni otisci sa spljeskanog, drevnog, automatskog pištolja kalibra 45 izvađenog iz okeana, potvrđeni su: Rol Endimion i poručnik Belijus.
<BR>&nbsp;&nbsp;&nbsp;&nbsp;&nbsp;Komadići niti iz hoking-prostirke nisu tako lako identifikovani u evidenciji Paksa, ali ljudski službenik koji je vršio pretragu priložio je rukom napisanu belešku da je takva prostirka izuzetno prisutna u legendarnom Spevu čiji je autor pesnik koji je živeo na Hiperionu sve do negde prošlog veka.
<BR>
<BR>&nbsp;&nbsp;&nbsp;&nbsp;&nbsp;Kada je narednik Gregorijus vaskrsnuo, odmorio se nekoliko sati i odleteo na Srednje-morsku stanicu Tri-dvadeset šest da bi raportirao, De Soja mu saopštava šta je sve pronađeno. Takođe obaveštava narednika da su dvadeset četiri inženjera Paksa, koji su se rojili tri nedelje oko portala dalekobacača, izvestila samo da nema nikakvog znaka da je drevni luk bio aktiviran, uprkos tome što je nekoliko ribolovaca na platformi te noći primetilo jarki blesak. Inženjeri takođe izveštavaju da ne postoji način da se prodre u unutrašnjost drevnog luka koji je konstruisala Srž, niti da se odredi kuda je - ako je tako nešto uopšte bilo moguće - neko mogao da otputuje kroz njega.
<BR>&nbsp;&nbsp;&nbsp;&nbsp;&nbsp;"Isto kao na Renesansi V.", kaže Gregorijus. "Ali sad bar imate nekakvu predstavu o čoveku koji je pomogao devojčici da pobegne."
<BR>&nbsp;&nbsp;&nbsp;&nbsp;&nbsp;"Moguće", kaže De Soja.
<BR>&nbsp;&nbsp;&nbsp;&nbsp;&nbsp;"Prešao je dugi put da bi ovde umro", kaže narednik.
<BR>&nbsp;&nbsp;&nbsp;&nbsp;&nbsp;Otac Kapetan de Soja zavaljuje se u naslon stolice. "Da li je ovde umro, naredniče?"
<BR>&nbsp;&nbsp;&nbsp;&nbsp;&nbsp;Gregorijus na to nema odgovor.
<BR>&nbsp;&nbsp;&nbsp;&nbsp;&nbsp;Konačno, De Soja kaže: "Mislim da smo završili sa Mare Infinitusom. Ili ćemo završiti za dan ili dva."
<BR>&nbsp;&nbsp;&nbsp;&nbsp;&nbsp;Narednik klima glavom. Kroz dugački niz prozora ovde, u direktorovoj kancelariji, on vidi jarki sjaj koji prethodi izlasku meseca. "Kuda ćemo sada, kapetane? Natrag, po starom programu traganja?"
<BR>&nbsp;&nbsp;&nbsp;&nbsp;&nbsp;De Soja takođe posmatra istok i čeka da se džinovski narandžasti disk pojavi iznad zamračenog horizonta. "Nisam siguran, naredniče. Da sredimo ovde stvari, da predamo kapetana Paula pravdi Paksa na orbiti Sedam i da primirimo malo biskupa Melandrijana..."
<BR>&nbsp;&nbsp;&nbsp;&nbsp;&nbsp;"Ako budemo mogli", kaže narednik Gregorijus.
<BR>&nbsp;&nbsp;&nbsp;&nbsp;&nbsp;"Ako budemo mogli", saglasan je De Soja. "Onda ćemo se zahvaliti Nadbiskupu Keli, vratiti se na Rafaela i odlučiti gde da načinimo sledeći skok. Možda je vreme da dođemo do nekakve teorije o tome kuda je ovo dete krenulo i da pokušamo da tamo stignemo prvi, a ne naprosto da pratimo Rafaelov program najkraćih rastojanja."
<BR>&nbsp;&nbsp;&nbsp;&nbsp;&nbsp;"Da, ser", kaže Gregorijus. Salutira, prilazi vratima i okleva tamo na tren. "A da li imate neku teoriju, ser? Samo na osnovu malobrojnih stvari koje smo ovde otkrili?"
<BR>&nbsp;&nbsp;&nbsp;&nbsp;&nbsp;De Soja posmatra izlazak tri meseca. Ne okreće stolicu da bi se suočio sa svojim narednikom dok govori: "Možda. Možda i imam."
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
