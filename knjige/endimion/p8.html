<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Veče se brzo spustilo u razrušenom gradu Endimionu. Posmatrao sam kako se poslednje jesenje svetlo muti i zamire, sa svoje osmatračnice u tornju, gde sam se probudio početkom ovog beskrajnog dana. A. Betik me je poveo natrag, otpratio me do sobe, gde je otmena, ali jednostavna večernja odeća - mrke pamučne pantalone koje su se sužavale odmah ispod kolena, bela lanena bluza sa malo nabranim rukavima, crni kožni prsluk, crne čarape, meke crne kožne čizme i zlatna narukvica - još ležala na krevetu. Android mi je takođe pokazao toalet i kupatilo sprat niže i rekao mi da mogu da koristim debeli pamučni ogrtač koji je visio na vratima. Zahvalio sam mu, okupao se, osušio kosu, odenuo sve što se tamo nalazilo sa izuzetkom zlatne narukvice i sačekao kraj prozora dok je večernja svetlost sve više poprimala boju zlata i postajala sve vodoravnija, a senke se prikradale sa brda iznad univerziteta. Kada je svetlost zamrla toliko da su se senke razbežale, a najsjajnije zvezde Labuda postale vidljive iznad planina na istoku, A. Betik se vratio.
<BR>&nbsp;&nbsp;&nbsp;&nbsp;&nbsp;"Je li vreme?" upitah ja.
<BR>&nbsp;&nbsp;&nbsp;&nbsp;&nbsp;"Ne još, ser", odgovori android. "Ranije ste zahtevali da se vratim kako bismo mogli da razgovaramo."
<BR>&nbsp;&nbsp;&nbsp;&nbsp;&nbsp;"Aaa, da", rekoh i mahnuh ka krevetu, koji je bio jedini komad nameštaja u sobi. "Sedi."
<BR>&nbsp;&nbsp;&nbsp;&nbsp;&nbsp;Plavokožac nastavi da stoji kraj vrata. "Odgovara mi da stojim, ser."
<BR>&nbsp;&nbsp;&nbsp;&nbsp;&nbsp;Prekrstih ruke i naslonih se na prozorski prag. Vazduh koji je ulazio kroz otvoreni prozor bio je svež i mirisao je na čalmu. "Ne moraš da mi se obraćaš sa 'ser'", rekoh. "Dovoljno je Rol." Zastao sam. "Osim ako nisi programiran da govoriš sa... ah..." Nameravao sam da kažem sa 'ljudskim bićima', ali nisam želeo da se A. Betiku učini kako mislim da on nije ljudsko biće. "...da tako govoriš sa drugima", završih traljavo.
<BR>&nbsp;&nbsp;&nbsp;&nbsp;&nbsp;A. Betik se osmehnu. "Ne, ser. Ja uopšte nisam programiran... ne kao mašina. Izuzev nekoliko sintetičkih poboljšanja - na primer, zbog povećanja snage ili otpornosti na zračenje - ja nemam veštačkih delova. Samo su me naučili poštovanju drugih kako bih mogao da ispunim svoju ulogu. Mogao bih da vas zovem Č. Endimion, ako vam se tako više dopada."
<BR>&nbsp;&nbsp;&nbsp;&nbsp;&nbsp;Slegnuh ramenima. "Nije važno. Izvini. Nemam pojma o androidima."
<BR>&nbsp;&nbsp;&nbsp;&nbsp;&nbsp;Osmeh se ponovo vrati na tanke usne A. Betika. "Nema potrebe za izvinjavanjem, Č. Endimione. Danas je u životu vrlo malo ljudi koji su videli nekog pripadnika moje rase."
<BR>&nbsp;&nbsp;&nbsp;&nbsp;&nbsp;Moje rase. Zanimljivo. "Pričaj mi malo o svojoj rasi", rekoh ja. "Zar biofakturisanje androida nije bilo nezakonito na Hiperionu?"
<BR>&nbsp;&nbsp;&nbsp;&nbsp;&nbsp;"Jeste, ser", reče on. Primetio sam da stoji u paradnom stavu na mestu voljno i zapitao se dokono da li je ikada služio u nekoj vojnoj formaciji. "Biofakturisanje androida bilo je nezakonito na Staroj Zemlji i mnogim svetovima-kolevkama u Hegemoniji, ali Svestvar je dopuštala biofakturisanje određenog broja androida radi korišćenja u Zabačenosti. Hiperion je u to doba bio deo Zabačenosti."
<BR>&nbsp;&nbsp;&nbsp;&nbsp;&nbsp;"I dalje je", rekoh ja.
<BR>&nbsp;&nbsp;&nbsp;&nbsp;&nbsp;"Jeste, ser."
<BR>&nbsp;&nbsp;&nbsp;&nbsp;&nbsp;"Kada si ti biofakturisan? Na kojim si svetovima živeo? Kakve su bile tvoje dužnosti?" pitao sam. "Ako ti ne smeta što pitam."
<BR>&nbsp;&nbsp;&nbsp;&nbsp;&nbsp;"Nimalo, Č. Endimione", reče on tiho. Androidov glas imao je u sebi prizvuk dijalekta koji je za mene bio nov. Sa drugog sveta. Drevan. "Stvoren sam u godini 26. A.D.C. po vašem kalendaru."
<BR>&nbsp;&nbsp;&nbsp;&nbsp;&nbsp;"U dvadeset petom veku nove ere.", rekoh ja. "Pre šest stotina devedeset četiri godine."
<BR>&nbsp;&nbsp;&nbsp;&nbsp;&nbsp;A. Betik ćutke klimnu glavom.
<BR>&nbsp;&nbsp;&nbsp;&nbsp;&nbsp;"Dakle, ti si rođen... biofakturisan... posle uništenja Stare Zemlje", rekoh više sebi nego androidu.
<BR>&nbsp;&nbsp;&nbsp;&nbsp;&nbsp;"Da, ser."
<BR>&nbsp;&nbsp;&nbsp;&nbsp;&nbsp;"A da li je Hiperion bio tvoje prvo... ah... radno odredište?"
<BR>&nbsp;&nbsp;&nbsp;&nbsp;&nbsp;"Ne, ser", reče A. Betik. "Prvih pola veka postojanja, radio sam na Askvitu u službi Njegovog Kraljevskog Veličanstva Kralja Artura Osmog, suverena i gospodara kraljevstva Vindzor-u-egzilu. Kada je Kralj Artur umro, zaveštao me je svom sinu, Njegovom Kraljevskom Visočanstvu, Kralju Vilijamu Dvadeset Trećem."
<BR>&nbsp;&nbsp;&nbsp;&nbsp;&nbsp;"Tužnom Kralju Biliju", rekoh ja.
<BR>&nbsp;&nbsp;&nbsp;&nbsp;&nbsp;"Da, ser."
<BR>&nbsp;&nbsp;&nbsp;&nbsp;&nbsp;"A jesi li došao na Hiperion kada je Tužni Kralj Bili umakao od pobune Horasa Glenon-Hajta?"
<BR>&nbsp;&nbsp;&nbsp;&nbsp;&nbsp;"Jesam", reče A. Betik. "U stvari, moja androidska braća i ja stigli smo na Hiperion nekih trideset dve godine pre nego što su nam se pridružili Njegovo Visočanstvo i drugi kolonisti. Ovde su nas poslali kada je general Glenon-Hajt dobio bitku za Fomalho. Njegovo Visočanstvo smatralo je da je pametno da pripremi alternativno mesto za svoje kraljevstvo u egzilu."
<BR>&nbsp;&nbsp;&nbsp;&nbsp;&nbsp;"I tada si sreo Martina Silenusa", podstakoh ga, pokazavši ka tavanici; zamišljao sam starog pesnika tamo gore, u mreži pupčanih vrpci za održavanje života.
<BR>&nbsp;&nbsp;&nbsp;&nbsp;&nbsp;"Ne", reče android. "Dužnost me nije dovodila u vezu sa Č. Silenusom u godinama kada je Grad Pesnika bio nastanjen. Imao sam to zadovoljstvo da upoznam Č. Silenusa kasnije, za vreme hodočašća u Dolinu Vremenskih Grobnica dva i po veka posle smrti Njegovog Visočanstva."
<BR>&nbsp;&nbsp;&nbsp;&nbsp;&nbsp;"I od tada si stalno na Hiperionu", rekoh ja. "Više od pet stotina godina na ovom svetu."
<BR>&nbsp;&nbsp;&nbsp;&nbsp;&nbsp;"Da, Č. Endimione."
<BR>&nbsp;&nbsp;&nbsp;&nbsp;&nbsp;"Jesi li besmrtan?" upitah; znao sam da je to pitanje bezobrazno, ali želeo sam odgovor.
<BR>&nbsp;&nbsp;&nbsp;&nbsp;&nbsp;A. Betik se blago osmehnu. "Nipošto, ser. Umreću od nesreće ili povrede isuviše ozbiljne da bih bio popravljen. Stvar je samo u tome da su, kada sam biofakturisan, moje ćelije bile nanopodešene na neku vrstu neprestanog Polsenovog tretmana, tako da sam praktično otporan na starenje i bolest."
<BR>&nbsp;&nbsp;&nbsp;&nbsp;&nbsp;"Da li su androidi zbog toga plavi?" upitah.
<BR>&nbsp;&nbsp;&nbsp;&nbsp;&nbsp;"Ne, ser", reče A. Betik. "Plavi smo zato što nijedna poznata ljudska rasa u vreme mog biofakturisanja nije bila plave boje, a moji tvorci smatrali su obaveznim da se mi vidno razlikujemo od ljudskih bića."
<BR>&nbsp;&nbsp;&nbsp;&nbsp;&nbsp;"Ti sebe ne smatraš ljudskim bićem?" upitah.
<BR>&nbsp;&nbsp;&nbsp;&nbsp;&nbsp;"Ne, ser", reče A. Betik. "Smatram sebe androidom."
<BR>&nbsp;&nbsp;&nbsp;&nbsp;&nbsp;Osmehnuh se sopstvenoj naivnosti. "Još se ponašaš kao da služiš", rekoh. "Ali upotreba robovske androidske radne snage stavljena je van zakona širom Hegemonije pre više vekova."
<BR>&nbsp;&nbsp;&nbsp;&nbsp;&nbsp;A. Betik oćuta.
<BR>&nbsp;&nbsp;&nbsp;&nbsp;&nbsp;"Zar ne želiš da budeš slobodan?" rekoh konačno. "Da budeš nezavisna osoba, da budeš samo svoj?"
<BR>&nbsp;&nbsp;&nbsp;&nbsp;&nbsp;A. Betik priđe krevetu. Pomislih da će sesti, ali on samo presavi i složi košulju i pantalone koje sam ranije nosio. "Č. Endimione", reče on, "trebalo bi da napomenem da, iako su zakoni Hegemonije umrli sa Hegemonijom, smatram sebe slobodnom osobom već više vekova."
<BR>&nbsp;&nbsp;&nbsp;&nbsp;&nbsp;"A opet, ti i ostali radite ovde za Č. Silenusa, u potaji", bio sam uporan.
<BR>&nbsp;&nbsp;&nbsp;&nbsp;&nbsp;"Da, ser, ali ja sam tako učinio zato što sam slobodno izabrao taj poziv. Stvoren sam da bih služio čovečanstvu. To umem dobro da radim. Uživam u svom radu."
<BR>&nbsp;&nbsp;&nbsp;&nbsp;&nbsp;"Znači, ostao si dobrovoljno ovde?" ustrajavao sam ja.
<BR>&nbsp;&nbsp;&nbsp;&nbsp;&nbsp;A. Betik klimnu glavom i osmehnu se načas. "Da, onoliko koliko je bilo ko od nas u mogućnosti da postupa po svojoj volji."
<BR>&nbsp;&nbsp;&nbsp;&nbsp;&nbsp;Uzdahnuh i odgurnuh se od prozora. Napolju je sada bilo sasvim mračno. Pretpostavljao sam da će me ubrzo pozvati na večeru kod starog pesnika. "I ostaćeš i dalje ovde kako bi se brinuo za starca sve dok on konačno ne umre", rekoh.
<BR>&nbsp;&nbsp;&nbsp;&nbsp;&nbsp;"Ne, ser", reče A. Betik. "Ne, ako me neko bude pozvao."
<BR>&nbsp;&nbsp;&nbsp;&nbsp;&nbsp;Zastadoh, podignutih obrva. "Zaista?" rekoh. "A gde ćeš poći, ako te neko bude pozvao?"
<BR>&nbsp;&nbsp;&nbsp;&nbsp;&nbsp;"Ako odlučite da prihvatite ovu misiju koju vam je Č. Silenus poverio, ser", reče plavokožac, "rado bih krenuo sa vama."
<BR>
<BR>&nbsp;&nbsp;&nbsp;&nbsp;&nbsp;Kada su me odveli gore, ustanovio sam da sprat na vrhu više nije bolesnička soba; pretvorili su ga u trpezariju. Hoverležaj od meke pene nestao je, medicinskih monitora nije bilo, komunikacione konzole bile su odsutne, a tavanica je bila otvorena prema nebu. Bacio sam pogled naviše i locirao sazvežđa Labuda i Bliznakinja iskusnim okom bivšeg pastira. Mangali na visokim tronošcima nalazili su se ispred svakog prozora od vitražnog stakla i njihovi plamenovi davali su prostoriji i svetlost i toplotu. U središtu prostorije, komunikacione konzole zamenio je trpezarijski sto dužine tri metra. Porcelan, srebro i kristal svetlucali su pri svetlu sveća koje su treperile u dva ukrašena kandelabra. Sto je bio pripremljen za obed na oba kraja. Na suprotnom kraju, Martin Silenus je čekao, već smešten u stolicu sa visokim naslonom.
<BR>&nbsp;&nbsp;&nbsp;&nbsp;&nbsp;Jedva sam prepoznao starog pesnika. Kao da je stresao sa sebe vekove u satima koji su prošli otkad sam ga poslednji put video. Mumija sa pergamentnom kožom i upalim očima pretvorila se u običnog starca za trpezarijskim stolom - u gladnog starca, ako je suditi po njegovom pogledu. Kada sam prišao stolu, primetio sam tanušne cevi infuzije i vlakna monitora koja su vijugala ispod stola, ali opsena da je taj čovek vraćen iz smrti u život bila je inače savršena.
<BR>&nbsp;&nbsp;&nbsp;&nbsp;&nbsp;Silenus se zakikota zbog izraza mog lica. "Danas po podne zatekao si me u najgorem izdanju, Role Endimione", zastruga on. Glas mu je još bio grub od starosti, ali mnogo snažniji nego ranije. "Još sam se oporavljao od svog hladnog sna." On mi pokaza da zauzmem svoje mesto na drugom kraju stola.
<BR>&nbsp;&nbsp;&nbsp;&nbsp;&nbsp;"Kriogenska fuga?" rekoh ja glupavo, dok sam razmotavao platnenu salvetu i spuštao je u krilo. Prošle su godine otkad sam jeo za ovako otmeno nameštenim stolom - onog dana kada sam demobilisan iz teritorijalnih snaga, otišao sam pravo u najbolji restoran u lučkom gradu Gran Čako, na poluostrvu Južna Kandža, i naručio najbolji obrok iz jelovnika, potrošivši pri tom svoju poslednju mesečnu platu. Vredelo je.
<BR>&nbsp;&nbsp;&nbsp;&nbsp;&nbsp;"Naravno da je to bila jebena kriogenska fuga", reče stari pesnik. "Šta misliš, kako inače provodim decenije?" On se ponovo zakikota. "Samo mi treba nekoliko dana da uhvatim ponovo brzinu posle odmrzavanja. Nisam više mlad kao nekada."
<BR>&nbsp;&nbsp;&nbsp;&nbsp;&nbsp;Udahnuh duboko. "Ako vam ne smeta što pitam, ser", rekoh, "koliko ste stari?"
<BR>&nbsp;&nbsp;&nbsp;&nbsp;&nbsp;Pesnik me je prenebregao i mahnuo je androidu - nije to bio A. Betik - koji je čekao njegov znak, da bi zatim klimnuo glavom prema stepeništu. Drugi androidi počeše da unose hranu u tišini. Napunili su mi čašu vodom. Posmatrao sam kako A. Betik pokazuje pesniku bocu vina, čeka da mu starac klimne glavom, a onda prolazi kroz ritual, nudi mu čep i uzorak na probu. Martin Silenus je promućkao dobro vino u ustima, progutao i zagroktao. A. Betik je to shvatio kao pristanak i nasuo nam obojici po čašu.
<BR>&nbsp;&nbsp;&nbsp;&nbsp;&nbsp;Stigla su predjela, po dva za svakoga od nas. Prepoznao sam jakitori-pile na žaru i meku govedinu karpačo-arugule koju gaje u prostranstvima Grive. Pored toga, Silenus se poslužio prženom guščijom džigericom umotanom u lišće mandragore, postavljenom na njegovom kraju stola. Podigao sam ukrašeni ražanj i probao jakitori. Bilo je izvrsno.
<BR>&nbsp;&nbsp;&nbsp;&nbsp;&nbsp;Martin Silenus je možda imao osam ili devet stotina godina, možda je bio najstariji živi čovek, ali ne da je imao apetit! Video sam sjaj savršeno belih zuba kada je navalio na karpačo i upitao se da li je taj novi dodatak zubna proteza ili zamena 'Arnovani'. Verovatno ovo potonje.
<BR>&nbsp;&nbsp;&nbsp;&nbsp;&nbsp;Shvatio sam da sam gladan kao vuk. Očito da je apetit u meni bio izazvan ili mojim pseudovaskrsenjem ili veranjem do broda. Nekoliko minuta niko nije progovarao i čuli su se samo tihi koraci uslužnih androida po kamenu, pucketanje vatre u mangalima, povremeni nagoveštaj noćnog lahora iznad naših glava i zvuci našeg žvakanja.
<BR>&nbsp;&nbsp;&nbsp;&nbsp;&nbsp;Kada su androidi sklonili tanjire za predjelo i uneli zdele sa vrelom čorbom od mušula, pesnik reče: "Koliko shvatam, danas ste se upoznali sa našim brodom."
<BR>&nbsp;&nbsp;&nbsp;&nbsp;&nbsp;"Jesam", rekoh ja. "To je bio Konzulov privatni brod?"
<BR>&nbsp;&nbsp;&nbsp;&nbsp;&nbsp;"Naravno." Silenus mahnu jednom androidu i ovaj donese hleb, još vruć, iz pećnice. Njegov miris mešao se sa isparavanjem čorbe i nagoveštajem mirisa jesenjeg rastinja u lahoru.
<BR>&nbsp;&nbsp;&nbsp;&nbsp;&nbsp;"I to je brod koji treba da upotrebim kako bih izbavio devojčicu?" rekoh ja. Očekivao sam da me pesnik tada upita šta sam odlučio.
<BR>&nbsp;&nbsp;&nbsp;&nbsp;&nbsp;Umesto toga, on reče: "Šta misliš o Paksu, Č. Endimione?"
<BR>&nbsp;&nbsp;&nbsp;&nbsp;&nbsp;Trepnuh, sa kašikom punom čorbe na pola puta do usana. "O Paksu?"
<BR>&nbsp;&nbsp;&nbsp;&nbsp;&nbsp;Silenus sačeka.
<BR>&nbsp;&nbsp;&nbsp;&nbsp;&nbsp;Spustih kašiku natrag i slegnuh ramenima. "Ne mirišem ga mnogo, rekao bih."
<BR>&nbsp;&nbsp;&nbsp;&nbsp;&nbsp;"Čak ni pošto te je jedan od njegovih sudova osudio na smrt?"
<BR>&nbsp;&nbsp;&nbsp;&nbsp;&nbsp;Umesto da mu poverim ono o čemu sam ranije razmišljao - o tome da me nije osudio uticaj Paksa, već Hiperionovo shvatanje graničarske pravde - rekoh: "Ne. Paks je u mom životu uglavnom bio nevažan."
<BR>&nbsp;&nbsp;&nbsp;&nbsp;&nbsp;Stari pesnik klimnu glavom i srknu malo čorbe. "A Crkva?"
<BR>&nbsp;&nbsp;&nbsp;&nbsp;&nbsp;"Šta sa njom, ser?"
<BR>&nbsp;&nbsp;&nbsp;&nbsp;&nbsp;"Da li je ona bila uglavnom važna u tvom životu?"
<BR>&nbsp;&nbsp;&nbsp;&nbsp;&nbsp;"Valjda jeste." Shvatio sam da zvučim kao ušeprtljani pubertetlija, ali ova pitanja izgledala su mi manje važno od pitanja koje je trebalo da mi postavi i od odluke koju je trebalo da mu dam.
<BR>&nbsp;&nbsp;&nbsp;&nbsp;&nbsp;"Sećam se kada smo prvi put čuli za Paks", reče on. "Bilo je to samo nekoliko meseci posle Aneinog nestanka. Brodovi crkve ušli su na orbitu i trupe su zauzele Kits, Port Romens, Endimion, univerzitet, sve svemirske luke i važnije gradove. Onda su uzleteli borbenim letačima i shvatili smo da su došli po kruciforme sa visoravni Pinion."
<BR>&nbsp;&nbsp;&nbsp;&nbsp;&nbsp;Klimnuh glavom. Ništa od svega toga za mene nije predstavljalo nove informacije. Zauzimanje visoravni Pinion i potraga za kruciformama bila je poslednje veliko kockanje Crkve na umoru i začetak Paksa. Prošlo je gotovo vek i po pre nego što su prave trupe Paksa pristigle da okupiraju čitav Hiperion i narede evakuaciju Endimiona i drugih gradova blizu visoravni.
<BR>&nbsp;&nbsp;&nbsp;&nbsp;&nbsp;"Ali brodovi koji su stigli ovamo u vreme širenja Paksa", nastavi pesnik, "kakve su samo priče donosili! O širenju Crkve sa Pacema po starim svetovima Mreže, zatim po kolonijama u Zabačenosti..."
<BR>&nbsp;&nbsp;&nbsp;&nbsp;&nbsp;Androidi skloniše zdele za čorbu i vratiše se sa tanjirima nasečenog živinskog mesa u sosu od jabuka i senfa, mlevene mante sa reke Kans i kavijara.
<BR>&nbsp;&nbsp;&nbsp;&nbsp;&nbsp;"Pačetina?" rekoh ja.
<BR>&nbsp;&nbsp;&nbsp;&nbsp;&nbsp;Pesnik pokaza svoje obnovljene zube. "Činilo mi se prikladno posle tvoje prošlonedeljne... ah... nezgode."
<BR>&nbsp;&nbsp;&nbsp;&nbsp;&nbsp;Uzdahnuo sam i dodirnuo narezak živinskog mesa viljuškom. Vlažna para digla mi se do obraza i očiju. Pomislio sam na Izinu žudnju dok su se patke približavale vodi. Kao da je čitav život prošao od tada. Pogledao sam Martina Silenusa i pokušao da zamislim kako to izgleda kada čovek mora da se nosi sa vekovima ispunjenim sećanjima. Kako bi iko mogao da sačuva razum sa pričama o čitavim životnim vekovima uskladištenim u umu? Stari pesnik mi se cerio na svoj mahniti način i ja se ponovo upitah da li je on sačuvao razum.
<BR>&nbsp;&nbsp;&nbsp;&nbsp;&nbsp;"Tako smo čuli za Paks i zapitali se na šta će to ličiti kada zaista stigne", nastavi on uz žvakanje. "Teokratija... nezamisliva u vekovima Hegemonije. Religija je tada bila, naravno, stvar čisto ličnog izbora - ja sam pripadao desetinama religija, a i začeo sam ih nekoliko dok sam bio slavan književnik." On me pogleda bistrim očima. "Ali, naravno, ti to znaš, Role Endimione. Ti poznaješ Spev."
<BR>&nbsp;&nbsp;&nbsp;&nbsp;&nbsp;Okusih mantu i oćutah.
<BR>&nbsp;&nbsp;&nbsp;&nbsp;&nbsp;"Ljudi koje sam poznavao bili su mahom zen hrišćani", nastavi on. "Više zen, nego hrišćani, naravno, ali, u stvari, ne previše ni jedno ni drugo. Lična hodočašća bila su zabavna. Mesta moći, pronalaženje sopstvene bedeker-tačke, sva ta sranja..." On se zakikota. "Hegemonija, naravno, ne bi ni u snu pristala da se upetlja sa religijom. Sama pomisao na mešanje vlasti i religijskog mišljenja bila je varvarska... nešto što se moglo naći na Kom-Rijadu ili nekom sličnom pustinjskom svetu u Zabačenosti. A onda je došao Paks, sa svojom baršunastom rukavicom i svojom kruciformom nade..."
<BR>&nbsp;&nbsp;&nbsp;&nbsp;&nbsp;"Paks ne vlada", rekoh ja. "On savetuje."
<BR>&nbsp;&nbsp;&nbsp;&nbsp;&nbsp;"Baš tako", saglasi se starac, uperivši viljušku u mene dok mu je A. Betik ponovo punio vinsku čašu. "Paks savetuje. On ne vlada. Na stotinama svetova, Crkva upravlja vernicima, a Paks savetuje. Ali, naravno, ako si hrišćanin koji želi da bude ponovo rođen, nećeš prenebreći savet Paksa ili šapat Crkve, zar ne?"
<BR>&nbsp;&nbsp;&nbsp;&nbsp;&nbsp;Ponovo slegnuh ramenima. Uticaj Crkve bio je za mene životna konstanta od rođenja. U tome nisam video ničeg čudnog.
<BR>&nbsp;&nbsp;&nbsp;&nbsp;&nbsp;"Ali ti nisi hrišćanin koji želi da se ponovo rodi, zar ne, Č. Endimione?"
<BR>&nbsp;&nbsp;&nbsp;&nbsp;&nbsp;Tada ponovo pogledah starog pesnika i strašno podozrenje javi mi se negde pozadi, u zaumlju. On je nekako priredio moje lažno pogubljenje i prebacio me ovamo umesto da me vlasti sahrane u moru. On je bio u dosluhu sa vlastima u Port Romensu. Da li je mogao da naloži i da me okrive i osude? Je li sve ovo samo nekakav test?
<BR>&nbsp;&nbsp;&nbsp;&nbsp;&nbsp;"Pitanje je", nastavi on, prešavši preko mog pogleda koji bi ga okamenio da je mogao, "zašto ti nisi hrišćanin? Zašto ne želiš da se ponovo rodiš? Zar ne uživaš u životu, Role Endimione?"
<BR>&nbsp;&nbsp;&nbsp;&nbsp;&nbsp;"Uživam u životu", rekoh ja kratko.
<BR>&nbsp;&nbsp;&nbsp;&nbsp;&nbsp;"Ali nisi prihvatio krst", nastavi on. "Nisi prihvatio dar produženog života."
<BR>&nbsp;&nbsp;&nbsp;&nbsp;&nbsp;Spustio sam viljušku. Jedan sluga-android to je protumačio kao znak da sam završio i sklonio je tanjir sa nedirnutom pačetinom. "Nisam prihvatio kruciformu", odbrusih. Kako da mu objasnim podozrenje negovano pokolenjima u mom nomadskom klanu izgnanika, autsajdera, nenaseljenih domorodaca? Kako da mu objasnim žestoku nezavisnost ljudi poput Grandam i moje majke? Kako da mu objasnim nasleđe filosofske neumoljivosti i urođene skepse koje sam stekao zahvaljujući svom obrazovanju i vaspitanju? Nisam ni pokušao.
<BR>&nbsp;&nbsp;&nbsp;&nbsp;&nbsp;Martin Silenus klimnu glavom, kao da sam mu objasnio. "I vi u kruciformi ne vidite čudo ponuđeno vernima zahvaljujući čudesnom posredovanju Katoličke Crkve?"
<BR>&nbsp;&nbsp;&nbsp;&nbsp;&nbsp;"U kruciformi ja vidim parazita", rekoh, iznenadivši samog sebe žestinom koja mi se čula u glasu.
<BR>&nbsp;&nbsp;&nbsp;&nbsp;&nbsp;"Možda se plašiš gubitka... ah... svoje muškosti", zastruga pesnik.
<BR>&nbsp;&nbsp;&nbsp;&nbsp;&nbsp;Androidi uneše dva labuda izvajana od moka-čokolade i puna brdskih gomoljica, pa ih smestiše pred nas. Prenebregao sam svoju porciju. U Spevu hodočasnik-sveštenik - Pol Dire - pripoveda svoju priču o pronalasku izgubljenog plemena, Bikura, i o svom saznanju kako su oni preživeli vekove zahvaljujući simbiotu-kruciformi koji im je ponudio legendarni Šrajk. Kruciforma ih je vaskrsavala baš kao što to čini i danas, u doba Paksa, samo što su u sveštenikovoj priči postojali sporedni efekti: nenadoknadiva moždana oštećenja posle nekoliko vaskrsavanja i nestanak svih polnih organa i poriva. Bikure su bile retardirani evnusi - svi do jednog.
<BR>&nbsp;&nbsp;&nbsp;&nbsp;&nbsp;"Ne", rekoh. "Znam da je Crkva nekako rešila taj problem."
<BR>&nbsp;&nbsp;&nbsp;&nbsp;&nbsp;Silenus se osmehnu. Kada je to činio, ličio je na mumificiranog satira. "Ako se čovek pričesti i ako vaskrsne pod pokroviteljstvom Crkve", zastruga on. "Inače, čak i kada bi nekako ukrao kruciformu, doživeo bi istu sudbinu kao Bikure."
<BR>&nbsp;&nbsp;&nbsp;&nbsp;&nbsp;Klimnuh glavom. Pokolenja su pokušavala da ukradu besmrtnost. Pre nego što je Paks odsekao visoravan od sveta, pustolovi su krijumčarili kruciforme. Druge simbiote krali su od same Crkve. Ishod je uvek bio isti - idiotizam i bespolnost. Samo je Crkva čuvala tajnu uspešnog vaskrsenja.
<BR>&nbsp;&nbsp;&nbsp;&nbsp;&nbsp;"I?" rekoh ja.
<BR>&nbsp;&nbsp;&nbsp;&nbsp;&nbsp;"I zašto su onda vernost Crkvi i harač u vidu služenja svake desete godine Crkvi bili previsoka cena za tebe, momče? Milijarde njih odlučile su se za život."
<BR>&nbsp;&nbsp;&nbsp;&nbsp;&nbsp;Sedeo sam jedan trenutak u tišini. Konačno rekoh: "Milijarde njih mogu da rade šta god hoće. Meni je važan moj život. Želim da i dalje ostane... moj."
<BR>&nbsp;&nbsp;&nbsp;&nbsp;&nbsp;To čak ni meni nije bilo jasno, ali pesnik ponovo klimnu glavom kao da ga je zadovoljilo moje objašnjenje. Jeo je svog čokoladnog labuda dok sam ja posmatrao. Androidi nam skloniše tanjire i napuniše nam šoljice kafom.
<BR>&nbsp;&nbsp;&nbsp;&nbsp;&nbsp;"Dobro", reče pesnik, "jesi li razmislio o mom predlogu?"
<BR>&nbsp;&nbsp;&nbsp;&nbsp;&nbsp;Pitanje je bilo toliko besmisleno da sam morao da se uzdržim od poriva da se nasmejem. "Jesam", rekoh najzad. "Razmislio sam o njemu."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"I imam nekoliko pitanja."
<BR>&nbsp;&nbsp;&nbsp;&nbsp;&nbsp;Martin Silenus je čekao.
<BR>&nbsp;&nbsp;&nbsp;&nbsp;&nbsp;"Šta ja dobijam time?" upitah. "Govorite o poteškoćama da se vratim životu ovde, na Hiperionu - nedostatak papira i sve to - ali znate da mi prija život u divljini. Bilo bi mi znatno lakše da zapucam u ritove i izbegavam vlasti Paksa nego da jurcam po svemiru sa vašom malom prijateljicom na vratu. Osim toga, za Paks sam ja mrtav. Mogao bih da se vratim kući, na pustopoljine i bez problema da ostanem sa svojim klanom."
<BR>&nbsp;&nbsp;&nbsp;&nbsp;&nbsp;Martin Silenus klimnu glavom.
<BR>&nbsp;&nbsp;&nbsp;&nbsp;&nbsp;Posle trenutka tišine, rekoh: "Dakle, zašto bi uopšte trebalo da razmatram takvu besmislicu?"
<BR>&nbsp;&nbsp;&nbsp;&nbsp;&nbsp;Starac se osmehnu. "Ti želiš da budeš heroj, Role Endimione."
<BR>&nbsp;&nbsp;&nbsp;&nbsp;&nbsp;Ispustih vazduh bučno i podrugljivo, pa spustih šake na stolnjak. Prsti su mi tamo izgledali tupo i nezgrapno, u neskladu sa finim platnom.
<BR>&nbsp;&nbsp;&nbsp;&nbsp;&nbsp;"Ti želiš da budeš heroj", ponovi on. "Želiš da budeš jedno od onih retkih ljudskih bića koja prave istoriju, umesto da samo posmatraju kako ona protiče oko njih kao voda oko stene."
<BR>&nbsp;&nbsp;&nbsp;&nbsp;&nbsp;"Uopšte ne znam o čemu vi to pričate." Naravno, znao sam, ali on nikako nije bio u stanju da me tako dobro poznaje.
<BR>&nbsp;&nbsp;&nbsp;&nbsp;&nbsp;"Ja te poznajem tako dobro", reče Martin Silenus, kao da odgovara na moju misao, a ne na moju poslednju tvrdnju.
<BR>&nbsp;&nbsp;&nbsp;&nbsp;&nbsp;Ovde bi trebalo da kažem da ni na sekund nisam pomislio da je starac telepata. Najpre, ja uopšte ne verujem u telepatiju - ili, bolje, u to vreme nisam verovao - a zatim, više me je intrigirao potencijal ljudskog bića koje je živelo gotovo hiljadu standardnih godina. Pa čak i da je lud, mislio sam, moguće je da je naučio da čita izraze lica i fizičke nijanse do te mere da se taj efekat gotovo ne može razlikovati od telepatije!
<BR>&nbsp;&nbsp;&nbsp;&nbsp;&nbsp;Ili je možda samo dobro nagađao.
<BR>&nbsp;&nbsp;&nbsp;&nbsp;&nbsp;"Ja ne želim da budem heroj", rekoh glatko. "Video sam šta se dešava sa herojima kada su moju brigadu poslali da se bori sa pobunjenicima na južnom kontinentu."
<BR>&nbsp;&nbsp;&nbsp;&nbsp;&nbsp;"Aaa, Ursus", promrmlja on. "Južni polarni medved. Hiperionova najbeskorisnija masa leda i blata. Sećam se da su kolale glasine o nekim nemirima tamo."
<BR>&nbsp;&nbsp;&nbsp;&nbsp;&nbsp;Rat je tamo trajao osam Hiperionovih godina i u njemu su izginule hiljade nas, lokalnih momaka, koji smo bili dovoljno glupi da se prijavimo u teritorijalne snage da bismo se tamo borili. Možda stari pesnik i nije bio toliko oštrouman koliko sam mislio.
<BR>&nbsp;&nbsp;&nbsp;&nbsp;&nbsp;"Kada kažem heroj, ne mislim na budale koji se bacaju na ručne bombe sa plazmom", nastavi on, oblizujući tanke usne brzo kao gušter. "Kada kažem heroj, mislim na nekoga čiji su hrabrost i dobročinstva toliko legendarni da počnu da ga slave kao božanstvo. Mislim na heroja u bukvalnom smislu, na središnjeg aktera sklonog delotvornoj akciji. Mislim na heroja koga mogu da upropaste samo njegove tragične mane." Pesnik zastade i pogleda me sa iščekivanjem, ali ja sam samo zurio u tišini.
<BR>&nbsp;&nbsp;&nbsp;&nbsp;&nbsp;"Nemaš tragičnih mana?" reče on konačno. "Ili nisi sklon delotvornoj akciji?"
<BR>&nbsp;&nbsp;&nbsp;&nbsp;&nbsp;"Ne želim da budem heroj", rekoh ja ponovo.
<BR>&nbsp;&nbsp;&nbsp;&nbsp;&nbsp;Starac se zgrbi nad svojom kafom. Kada je digao pogled, u očima je imao nestašni sjaj. "Gde se šišaš, momče?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;On ponovo obliznu usne. "Čuo si me. Kosa ti je dugačka, ali ne i zapuštena. Gde se šišaš?"
<BR>&nbsp;&nbsp;&nbsp;&nbsp;&nbsp;Uzdahnuh i rekoh: "Povremeno, kada provodim duže vreme u ritovima, šišam se sam, ali kada sam u Port Romensu, idem u jednu malu berbernicu u ulici Datu."
<BR>&nbsp;&nbsp;&nbsp;&nbsp;&nbsp;"Aaaaa", reče Silenus i zavali se u svoju stolicu sa visokim naslonom. "Znam gde je ulica Datu. U Noćnom Kvartu. Više sokak nego ulica. Tamo su na pijaci prodavali lasice u pozlaćenim kavezima. Bilo je tamo i uličnih berberina, ali najbolja berbernica pripadala je tamo starcu po imenu Palani Vu. On je imao šest sinova, i kako bi koji stasao, u radnji bi dodali novu stolicu." Stare oči digoše se da bi me pogledale, i mene ponovo opčini snaga ličnosti koja je iz njih izbijala. "To je bilo pre jednog veka", reče on.
<BR>&nbsp;&nbsp;&nbsp;&nbsp;&nbsp;"Šišam se kod Vua", rekoh ja. "Vlasnik radnje sada je praunuk Palanija Vua, Kalakaua. I dalje imaju šest stolica."
<BR>&nbsp;&nbsp;&nbsp;&nbsp;&nbsp;"Da", reče pesnik, klimajući sebi glavom. "Naš dragi Hiperion ne menja se mnogo, zar ne, Role Endimione?"
<BR>&nbsp;&nbsp;&nbsp;&nbsp;&nbsp;"Da li ste to hteli da kažete?"
<BR>&nbsp;&nbsp;&nbsp;&nbsp;&nbsp;"Da kažem?" reče on, raširivši ruke kako bi pokazao da ne krije ništa tako zlokobno kao nešto specijalno što bi želeo da kaže. "Ne želim ništa da kažem time. Laki razgovor, momče. Zabavlja me pomisao na to da Svetske Istorijske Figure, a kamoli heroji iz budućih mitova, plaćaju za šišanje. Uzgred, razmišljao sam o tome pre više vekova... o toj čudnoj nepovezanosti mita i života. Znaš li šta znači 'Datu'?"
<BR>&nbsp;&nbsp;&nbsp;&nbsp;&nbsp;Trepnuh zbog iznenadne promene teme. "Ne."
<BR>&nbsp;&nbsp;&nbsp;&nbsp;&nbsp;"To je vetar sa Gibraltara. Nosio je divan miris. Neki od umetnika i pesnika koji su osnovali Port Romens mora da su pomislili kako šume čalme i vrše na brdima iznad tamošnje močvare mirišu bajno. Znaš li šta je to Gibraltar, momče?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Velika stena na Zemlji", zastruga starac. Ponovo mi pokaza zube. "Primećuješ da nisam rekao 'na Staroj Zemlji.'"
<BR>&nbsp;&nbsp;&nbsp;&nbsp;&nbsp;Primetio sam.
<BR>&nbsp;&nbsp;&nbsp;&nbsp;&nbsp;"Zemlja je Zemlja, momče. Živeo sam tamo pre nego što je nestala, pa valjda znam."
<BR>&nbsp;&nbsp;&nbsp;&nbsp;&nbsp;I dalje mi se vrtelo u glavi od pomisli na to.
<BR>&nbsp;&nbsp;&nbsp;&nbsp;&nbsp;"Želim da je pronađeš", reče pesnik, sa sjajem u očima.
<BR>&nbsp;&nbsp;&nbsp;&nbsp;&nbsp;"Da je... pronađem?" ponovih ja. "Staru Zemlju? Mislio sam da želite da putujem sa tom devojčicom... Aneom."
<BR>&nbsp;&nbsp;&nbsp;&nbsp;&nbsp;Njegove koščate šake mahnuše kao da žele da se otarase te moje rečenice. "Kreni sa njom i pronaći ćeš Zemlju, Role Endimione."
<BR>&nbsp;&nbsp;&nbsp;&nbsp;&nbsp;Klimao sam glavom i sve vreme razmišljao ima li smisla da mu objašnjavam kako je Staru Zemlju progutala crna rupa ispuštena u njenu utrobu u vreme Velike Greške '08. godine. Ali, opet, ovo drevno biće umaklo je sa tog razorenog sveta. Nije nimalo vredelo da se suprotstavljam njegovim zabludama. Njegov Spev pomenuo je nekakvu zaveru zaraćenih AI TehnoSrži kako bi se ukrala Stara Zemlja - i prebacila ili u Herkulov Grozd, ili u Magelanove Oblake, Spev nije bio konzistentan - ali to je bila fantazija. Magelanov Oblak bio je zasebna galaksija... više od 160.000 svetlosnih godina od Mlečnog Puta, ako sam dobro upamtio... a nijedan brod, pripadao on Paksu ili Hegemoniji, nikada se nije upustio dalje od naše male sfere u jednom spiralnom kraku naše Galaksije - i čak ni sa Hokingovim pogonom, koji je isključivao Ajnštajnovu relativnost, putovanje do Velikog Magelanovog Oblaka potrajalo bi mnogo vekova brodskog vremena, uz desetine hiljada godina vremenskog duga. Čak ni Proterani, koji su voleli mračna mesta među zvezdama, ne bi se uputili na takvo putovanje.
<BR>&nbsp;&nbsp;&nbsp;&nbsp;&nbsp;Osim toga, planete se ne kidnapuju.
<BR>&nbsp;&nbsp;&nbsp;&nbsp;&nbsp;"Želim da pronađeš Zemlju i da je vratiš natrag", nastavi stari pesnik. "Želim da je ponovo vidim pre nego što umrem. Hoćeš li mi učiniti to, Role Endimione?"
<BR>&nbsp;&nbsp;&nbsp;&nbsp;&nbsp;Pogledao sam starca pravo u oči. "Naravno", rekoh. "Spašću tu devojčicu od Švajcarske Garde i Paksa, čuvaću je dok ne postane Ona Koja Podučava, naći ću Staru Zemlju i vratiću je natrag kako biste vi mogli ponovo da je vidite. Ništa lakše. Ima li još štogod?"
<BR>&nbsp;&nbsp;&nbsp;&nbsp;&nbsp;"Da", reče Martin Silenus tonom potpune ozbiljnosti koja sleduje uz demenciju. "Hoću da saznaš šta to koji moj TehnoSrž smera i da je sprečiš."
<BR>&nbsp;&nbsp;&nbsp;&nbsp;&nbsp;Ponovo klimnuh glavom. "Pronaći ću nestalu TehnoSrž i sprečiću da kombinovana snaga od više hiljada božanskih AI-ja ostvari svoj naum", rekoh, dok mi je sarkazam kapao sa jezika. "Važi. Nema frke. Još nešto?"
<BR>&nbsp;&nbsp;&nbsp;&nbsp;&nbsp;"Da. Treba da razgovaraš sa Proteranima i da saznaš mogu li mi oni ponuditi besmrtnost... pravu besmrtnost, a ne ovo hrišćansko sranje sa ponovnim rađenjem."
<BR>&nbsp;&nbsp;&nbsp;&nbsp;&nbsp;Pravio sam se da sve to beležim u nevidljivoj beležnici. "Proterani... besmrtnost... ne hrišćansko sranje. U redu. Važi. Još nešto?"
<BR>&nbsp;&nbsp;&nbsp;&nbsp;&nbsp;"Da, Role Endimione. Hoću da Paks bude uništen i da Crkva bude svrgnuta sa vlasti."
<BR>&nbsp;&nbsp;&nbsp;&nbsp;&nbsp;Klimnuh glavom. Dve ili tri stotine znanih svetova dobrovoljno se pridružilo Paksu. Bilioni ljudi dobrovoljno su se pokrstili u Crkvi. Paksova vojska bila je snažnija od svega o čemu je SILA Hegemonije mogla samo da sanja na vrhuncu moći. "Važi se", rekoh ja. "Postaraću se za to. Još nešto?"
<BR>&nbsp;&nbsp;&nbsp;&nbsp;&nbsp;"Da. Hoću da ne dozvoliš Šrajku da naudi Anei i zbriše čovečanstvo."
<BR>&nbsp;&nbsp;&nbsp;&nbsp;&nbsp;Tu sam oklevao. Prema epskoj poemi samog starca, Šrajka je uništio vojnik Fedman Kasad u nekom budućem dobu. Iako sam znao sa je jalovo isticati logiku u dementnoj raspravi, ipak sam to pomenuo.
<BR>&nbsp;&nbsp;&nbsp;&nbsp;&nbsp;"Da!" odbrusi stari pesnik. "Ali to je tada. Milenijumima od danas. Ja hoću da zaustaviš Šrajka sada."
<BR>&nbsp;&nbsp;&nbsp;&nbsp;&nbsp;"U redu", rekoh ja. Zašto da se raspravljam?
<BR>&nbsp;&nbsp;&nbsp;&nbsp;&nbsp;Martin Silenus klonu natrag u stolicu, kao da je sva energija iščilela iz njega. Ponovo sam nazreo animiranu mumiju u nabranoj koži, upalim očima, koščatim prstima. Ali te oči još su silno gorele. Pokušao sam da zamislim snagu ličnosti ovog čoveka kada je bio u svojim najboljim godinama. Nisam mogao.
<BR>&nbsp;&nbsp;&nbsp;&nbsp;&nbsp;Silenus klimnu glavom i A. Betik donese dve čaše i nasu šampanjac.
<BR>&nbsp;&nbsp;&nbsp;&nbsp;&nbsp;"Znači, prihvataš, Role Endimione?" upita pesnik, glasom snažnim i formalnim. "Prihvataš ovu misiju da spaseš Aneu, putuješ sa njom i izvršiš sve ove druge stvari?"
<BR>&nbsp;&nbsp;&nbsp;&nbsp;&nbsp;"Uz jedan uslov", rekoh ja.
<BR>&nbsp;&nbsp;&nbsp;&nbsp;&nbsp;Silenus se namršti i sačeka.
<BR>&nbsp;&nbsp;&nbsp;&nbsp;&nbsp;"Hoću da sa sobom povedem i A. Betika", rekoh ja. Android je još stajao kraj stola. Boca šampanjca bila mu je u ruci. Gledao je pravo ispred sebe i nije se okrenuo da bi pogledao ijednog od nas niti pokazao bilo kakvu emociju.
<BR>&nbsp;&nbsp;&nbsp;&nbsp;&nbsp;Pesnik pokaza da je iznenađen. "Mog androida? Ti to ozbiljno?"
<BR>&nbsp;&nbsp;&nbsp;&nbsp;&nbsp;"Ozbiljno."
<BR>&nbsp;&nbsp;&nbsp;&nbsp;&nbsp;"A. Betik je sa mnom od vremena pre nego što je tvoja čukunbaba imala sise", zastruga pesnik. Njegova koščata šaka tresnu po stolu dovoljno snažno da me natera da se zabrinem za krhke kosti. "A. Betik", odbrusi on. "Želiš li da odeš?"
<BR>&nbsp;&nbsp;&nbsp;&nbsp;&nbsp;Plavokožac klimnu glavom, ne okrenuvši je.
<BR>&nbsp;&nbsp;&nbsp;&nbsp;&nbsp;"Jebiga", reče pesnik. "Vodi ga sa sobom. Da li želiš još nešto, Role Endimione? Moj hoverležaj, možda? Moj respirator? Moje zube?"
<BR>&nbsp;&nbsp;&nbsp;&nbsp;&nbsp;"Ništa više", rekoh ja.
<BR>&nbsp;&nbsp;&nbsp;&nbsp;&nbsp;"I tako, Role Endimione", reče pesnik, glasom ponovo formalnim, "da li prihvataš ovu misiju? Da li ćeš spasti, služiti i štititi dete Aneu dok njena sudbina ne bude ostvarena... ili umreti pri pokušaju da to činiš?"
<BR>&nbsp;&nbsp;&nbsp;&nbsp;&nbsp;"Prihvatam", rekoh ja.
<BR>&nbsp;&nbsp;&nbsp;&nbsp;&nbsp;Martin Silenus diže svoju vinsku čašu i ja učinih isto. Prekasno, pomislih da bi i android trebalo da popije jednu sa nama, ali stari pesnik je već govorio svoju zdravicu.
<BR>&nbsp;&nbsp;&nbsp;&nbsp;&nbsp;"Za ludorije", reče on. "Za božansko ludilo. Za bezumne pohode i mesije koji viču u pustinji. Za smrt tiranima. Za zbrku među našim neprijateljima."
<BR>&nbsp;&nbsp;&nbsp;&nbsp;&nbsp;Počeh da dižem čašu ka usnama, ali starac još nije završio.
<BR>&nbsp;&nbsp;&nbsp;&nbsp;&nbsp;"Za heroje", reče on. "Za heroje koji se šišaju." On ispi šampanjac u jednom gutljaju.
<BR>&nbsp;&nbsp;&nbsp;&nbsp;&nbsp;Ja takođe.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
