<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Nisam siguran šta nas je to nateralo da se svi popnemo u Konzulovu spavaću sobu na vrhu broda kako bismo posmatrali translaciju u normalni svemir. Njegov veliki krevet - onaj u kome sam spavao proteklih nekoliko nedelja - nalazio se u središtu prostorije, ali on se sklapao u neku vrstu kauča, i ja to sada učinih. Iza kreveta bile su dve neprozirne kocke - kabina za garderobu i kocka sa tušem i toaletom - ali kada smo dozvolili da oplata postane providna, te kocke bile su samo tamni blokovi naspram zvezdanog polja svuda oko i iznad nas. Dok je brod usporavao iz Hokingovih brzina, zatražili smo da oplata postane providna.
<BR>&nbsp;&nbsp;&nbsp;&nbsp;&nbsp;Prvo što smo ugledali, pre nego što je brod započeo rotaciju da bi se postavio u položaj za usporavanje, bio je svet Renesanse Vektor, dovoljno blizu da bude plavobeli disk umesto zvezdane mrlje, sa vidljiva dva od tri svoja meseca. Sunce Renesanse bilo je blistavo, levo od obasjane planete i njenih satelita. Moglo se videti mnoštvo zvezda, što je bilo neobično, pošto je sjaj sunca obično zamračivao nebo, tako da se moglo razaznati samo nekoliko najsjajnijih zvezda. Anea je to primetila.
<BR>&nbsp;&nbsp;&nbsp;&nbsp;&nbsp;"To nisu zvezde", reče brod dok je dovršavao sporu rotaciju. Fuzioni pogon oživeo je i grmnuo kada smo počeli da usporavamo prema planeti. U normalnim prilikama, nikada ne bismo izišli iz C-plus tako blizu planete i njenih satelita - zbog njihovih gravitacionih bunara brzine usporavanja bile su veoma opasne - ali brod nas je uverio da njegova pojačana polja mogu da se ponesu sa svakim problemom. Ali ne i sa ovim.
<BR>&nbsp;&nbsp;&nbsp;&nbsp;&nbsp;"To nisu zvezde", ponovi brod. "Više od pedeset brodova u pogonu je unutar prečnika od stotinu hiljada kilometara oko nas. Ima ih još na desetine na orbitalnim defanzivnim položajima. Tri broda od njih - po fuzionom potpisu to su bakljobrodovi - nalaze se na dvesta kilometara od nas i približavaju se."
<BR>&nbsp;&nbsp;&nbsp;&nbsp;&nbsp;Niko od nas ne reče ništa. Brod nije morao da nam da ovu poslednju informaciju - tri pruge fuzionog pogona kao da su nam se nalazile pravo iznad glava i gorele su ka našem usporavajućem brodu kao plamenovi let-svetiljki koje su nam uperene u lica.
<BR>&nbsp;&nbsp;&nbsp;&nbsp;&nbsp;"Obraćaju nam se", reče brod.
<BR>&nbsp;&nbsp;&nbsp;&nbsp;&nbsp;"Vizuelno?" reče Anea.
<BR>&nbsp;&nbsp;&nbsp;&nbsp;&nbsp;"Samo audio." Glas broda zvučao je jezgrovitije i poslovnije nego obično. Da li je jedna AI mogla da oseti napetost?
<BR>&nbsp;&nbsp;&nbsp;&nbsp;&nbsp;"Da čujemo", reče devojčica.
<BR>&nbsp;&nbsp;&nbsp;&nbsp;&nbsp;"...brodu koji je upravo ušao u sistem Renesanse", govorio je glas. Bio je to poznat glas. Čuli smo ga u sistemu Parvati. Otac Kapetan de Soja. "Pažnja, brodu koji je upravo ušao u sistem Renesanse", reče on ponovo.
<BR>&nbsp;&nbsp;&nbsp;&nbsp;&nbsp;"Sa kog broda dolazi poziv?" upita A. Betik dok je posmatrao tri bakljobroda koji su nam se približavali. Njegovo plavo lice bilo je okupano plavim svetlom plazma pogona iznad nas.
<BR>&nbsp;&nbsp;&nbsp;&nbsp;&nbsp;"Nepoznato", reče brod. "To je transmisija preko uskog snopa i nisam odredio izvor. Može da potiče sa bilo kog od sedamdeset devet brodova koje trenutno pratim."
<BR>&nbsp;&nbsp;&nbsp;&nbsp;&nbsp;Smatrao sam da treba da dam nekakav komentar, da kažem nešto inteligentno. "Ups", rekoh. Anea me okrznu pogledom, pa ponovo osmotri pogone bakljobrodova koji su nam se približavali.
<BR>&nbsp;&nbsp;&nbsp;&nbsp;&nbsp;"Vreme do Renesanse V.?" upita ona tiho.
<BR>&nbsp;&nbsp;&nbsp;&nbsp;&nbsp;"Četrnaest minuta pod stalnim delta-v", reče brod. "Ali ovaj nivo usporavanja biće nelegalan unutar četiri planetne daljine."
<BR>&nbsp;&nbsp;&nbsp;&nbsp;&nbsp;"Nastavi na ovom nivou."
<BR>&nbsp;&nbsp;&nbsp;&nbsp;&nbsp;"Pažnja, brodu koji je upravo ušao u sistem Renesanse", govorio je De Sojin glas. "Pripremite se za ukrcavanje. Svaki otpor imaće za posledicu vaše onesvešćivanje. Ponavljam... pažnja, brodu koji je upravo ušao..."
<BR>&nbsp;&nbsp;&nbsp;&nbsp;&nbsp;Anea diže pogled ka meni i isceri se. "Izgleda da ne mogu da upotrebim foru sa depresurizacijom, a, Role?"
<BR>&nbsp;&nbsp;&nbsp;&nbsp;&nbsp;Nisam mogao da smislim ništa pametnije od svog "Ups!" komentara, pa samo digoh ruke, dlanovima okrenutim naviše.
<BR>&nbsp;&nbsp;&nbsp;&nbsp;&nbsp;"Pažnja, brodu koji je upravo ušao u sistem. Poravnavamo se sa vama. Ne opirite se dok mešamo spoljnja zaštitna polja."
<BR>&nbsp;&nbsp;&nbsp;&nbsp;&nbsp;Iz nekog razloga, u tom trenutku, kada su Anea i A. Betik podigli lica da posmatraju kako se tri fuziona pogona izdvajaju dok bakljobrodovi postaju zaista vidljivi na manje od jednog kilometra udaljenosti, po jedan na svakoj tački ravnostranog trougla oko nas, ja sam posmatrao lice devojčice. Bilo je napeto, možda - blaga tenzija u uglovima njenih ustiju - ali sve u svemu, delovala je savršeno pribrano i krajnje zainteresovano. Njene tamne oči bile su krupne i sjajne.
<BR>&nbsp;&nbsp;&nbsp;&nbsp;&nbsp;"Pažnja, brodu", reče ponovo glas kapetana Paksa. "Spojićemo polja za trideset sekundi."
<BR>&nbsp;&nbsp;&nbsp;&nbsp;&nbsp;Anea ode do ruba prostorije i pruži ruku da dodirne nevidljivu oplatu. Sa mesta odakle sam posmatrao, to je izgledalo kao da ona stoji na kružnom vrhu veoma visoke planine, okružena zvezdama i plavim repovima kometa sa svih strana, a Anea je stala na samu ivicu strmeni.
<BR>&nbsp;&nbsp;&nbsp;&nbsp;&nbsp;"Brode, daj mi, molim te, audio širokog spektra tako da svi brodovi Paksa mogu da me čuju."
<BR>
<BR>&nbsp;&nbsp;&nbsp;&nbsp;&nbsp;Otac Kapetan de Soja posmatra razvoj događaja kako u taktičkoj realnosti, tako i u stvarnom svemiru. U taktičkoj, on stoji iznad ravni ekliptike i vidi brodove postrojene oko usporavajućeg broda-mete kao tačke svetlosti duž paoka i ruba točka. Kraj središta točka, tako blizu broda devojčice da se gotovo mogu razaznati, nalaze se Melkior, Gaspar i Baltazar. Dalje iza, ali u usporavanju savršeno sinhronizovanom sa četiri broda u središtu, nalazi se više od deset drugih bakljobrodova pod direktnom komandom kapetana Satija sa Svetog Antona. Deset hiljada klika iza njih, postavljeni oko lagano rotirajućeg perimetra, takođe u usporavanju ka cislunarnom svemiru Renesanse V., nalaze se razarači benediktinske klase, tri od šest C3 brodova i jurišni nosač Sveti Malo na kome De Soja posmatra događaje iz brodskog bojnog kontrolnog centra. On je, naravno, želeo da bude sa udarnom jedinicom MAGI i da se približava brodu devojčice, ali shvatio je da bi bilo neprikladno da tako direktno komanduje. Naročito bi teško palo Majci Kapetanu Stoun - koju je koliko prošle nedelje unapredio admiral Sera - da joj u prvom zadatki komanda bude na takav način osujećena.
<BR>&nbsp;&nbsp;&nbsp;&nbsp;&nbsp;I tako De Soja posmatra sa Svetog Maloa, dok je njegov arhanđeo Rafael parkiran na orbiti oko Renesanse V. sa odbrambenim brodovima i zaštitnim ALR-ima. Prebacivši se brzo iz pretrpane, crveno osvetljene stvarnosti BKC-a Svetog Maloa u taktički svemir, sa pogledom na fuzione plamenove, on vidi iskre iznad ovog rotirajućeg točka brodova, desetine brodova postavljene u džinovsku sferu kako bi sprečili bekstvo broda devojčice u bilo kome pravcu. Prebacivši se natrag u pretrpani BKC, on primećuje krvavocrvena lica posmatrača Vuove i Brauna, kao i zapovednice Barns-Avni, koja je u vezi preko uskog snopa sa pedeset marinaca na MAGI brodovima. U uglovima pretrpanog bojnog kontrolnog centra, De Soja vidi Gregorijusa i njegova dva vojnika. Sva trojica su bila gorko razočarana što se ne nalaze u jedinicama za ukrcavanje, ali De Soja ih je zadržao kao lične telohranitelje za povratak sa detetom na Pacem.
<BR>&nbsp;&nbsp;&nbsp;&nbsp;&nbsp;On ponovo uključuje kanal uskog snopa ka brodu devojčice. "Pažnja, brodu", kaže, dok oseća tutnjavu srca gotovo kao zvučnu podlogu, "spojićemo polja za trideset sekundi." Shvata da je prestravljen zbog bezbednosti devojčice. Ako nešto krene kako ne treba, biće to u sledećih nekoliko minuta. Simulacije su istančale postupak, tako da postoji samo šest odsto projektovanih izgleda da devojčici nešto naudi... ali šest odsto je za De Soju previše. On je nju sanjao svake od 142 uzastopne noći.
<BR>&nbsp;&nbsp;&nbsp;&nbsp;&nbsp;Najednom, opšta frekvencija krči i glas devojčice dopire kroz zvučnike bojnog kontrolnog centra. "Oče Kapetane de Soja", kaže ona. Nema vizuelnog kontakta. "Molim vas da ne pokušavate da spajate polja niti da se ukrcate na ovaj brod. Svaki pokušaj da to učinite biće katastrofalan."
<BR>&nbsp;&nbsp;&nbsp;&nbsp;&nbsp;De Soja baca pogled na očitavanja. Petnaest sekundi do spajanja polja. Prošli su kroz ovo... nikakva pretnja samoubistvom neće ovaj put sprečiti njihovo ukrcavanje. Manje od stotog dela sekunde posle spajanja polja sva tri MAGI bakljobroda zasuće brod-metu zracima za omamljivanje.
<BR>&nbsp;&nbsp;&nbsp;&nbsp;&nbsp;"Razmislite, Oče Kapetane", čuje se tihi glas devojčice. "Naš brod kontroliše AI iz doba Hegemonije. Ako nas obeznanite..."
<BR>&nbsp;&nbsp;&nbsp;&nbsp;&nbsp;"Prekinite spajanje polja!" kaže odsečno De Soja manje od dve sekunde pre nego što bi se to dogodilo automatski. Signali o potvrdi komade blešte sa Melkiora, Gaspara i Baltazara.
<BR>&nbsp;&nbsp;&nbsp;&nbsp;&nbsp;"Vi ste mislili na silikon", nastavlja devojčica, "ali AI srž našeg broda potpuno je organska - stari DNK tip procesorskih banaka - ako nas obeznanite, obeznanićete i nju."
<BR>&nbsp;&nbsp;&nbsp;&nbsp;&nbsp;"Prokletstvo, prokletstvo, prokletstvo", čuje De Soja. Isprva misli da to on sam šapuće, ali onda se okreće i vidi kako kapetan Vu tiho psuje.
<BR>&nbsp;&nbsp;&nbsp;&nbsp;&nbsp;"Usporavamo pri... osamdeset sedam gravitacija", nastavlja Anea. "Ako obeznanite našu AI... pa, ona kontroliše sva unutrašnja polja, pogone..."
<BR>&nbsp;&nbsp;&nbsp;&nbsp;&nbsp;De Soja se prebacuje na inžinjerske frekvencije na Svetom Malou i MAGI brodovima. "Je li to tačno? Da li bi ovo obeznanilo njihovu AI?"
<BR>&nbsp;&nbsp;&nbsp;&nbsp;&nbsp;Nastaje nepodnošljiva pauza od najmanje deset sekundi. Konačno, kapetan Hern, koji je na Akademiji diplomirao na inžinjeringu, javlja se preko uskog snopa. "Ne znamo, Federiko. Najveći broj pojedinosti o biotehnologiji pravih AI izgubljen je ili ga je Crkva zabranila. Smrtni je greh da se..."
<BR>&nbsp;&nbsp;&nbsp;&nbsp;&nbsp;"Da, da", odgovara De Soja nestrpljivo, "ali priča li ona istinu? Neko ovde to mora da zna. Da li će AI zasnovan na DNK biti u opasnosti ako zaspemo brod omamljivačima?"
<BR>&nbsp;&nbsp;&nbsp;&nbsp;&nbsp;Bramli, glavni inžinjer na Svetom Malou, uključuje se u vezu. "Ser, ja mislim da bi dizajneri zaštitili mozak od takve mogućnosti..."
<BR>&nbsp;&nbsp;&nbsp;&nbsp;&nbsp;"Da li to znate?" pita De Soja.
<BR>&nbsp;&nbsp;&nbsp;&nbsp;&nbsp;"Ne, ser", kaže Bramli trenutak kasnije.
<BR>&nbsp;&nbsp;&nbsp;&nbsp;&nbsp;"Ali da je AI potpuno organska?" uporan je De Soja.
<BR>&nbsp;&nbsp;&nbsp;&nbsp;&nbsp;"Da", čuje se glas kapetana Herna na uskom snopu. "Izuzev elektronskih i mehur-memorijskih interfejsa, brodska AI iz tog doba bila bi DNK ukrštene zavojne strukture održavana u suspenziji pomoću..."
<BR>&nbsp;&nbsp;&nbsp;&nbsp;&nbsp;"U redu", kaže De Soja preko mnogostrukog uskog snopa svim brodovima. "Ostanite na svojim položajima. Nemojte... ponavljam... nemojte dozvoliti da brod devojčice promeni kurs niti da pokuša sa ubrzavanjem prema C-plus. Ako to pokuša, spajajte se i omamljujte."
<BR>&nbsp;&nbsp;&nbsp;&nbsp;&nbsp;Signali o potvrdi komande trepere sa MAGI i spoljnih brodova.
<BR>&nbsp;&nbsp;&nbsp;&nbsp;&nbsp;"...zato, molim vas, nemojte izazvati tu katastrofu", dopire kraj Aneinog emitovanja. "Mi samo pokušavamo da se spustimo na Renesansu Vektor."
<BR>&nbsp;&nbsp;&nbsp;&nbsp;&nbsp;Otac Kapetan de Soja otvara svoj uski snop ka njenom brodu. "Anea", kaže on, blagim glasom, "dozvoli da se ukrcamo, pa ćemo te mi odvesti na planetu."
<BR>&nbsp;&nbsp;&nbsp;&nbsp;&nbsp;"Mislim da bih radije da se spustim sama tamo", kaže devojčica. De Soji se čini da čuje prizvuk zabavljanja u njenom glasu.
<BR>&nbsp;&nbsp;&nbsp;&nbsp;&nbsp;"Renesansa Vektor je veliki svet", kaže De Soja dok posmatra taktička očitavanja. Preostalo je deset minuta do ulaska u atmosferu. "Gde želiš da se spustiš?"
<BR>&nbsp;&nbsp;&nbsp;&nbsp;&nbsp;Tišina čitav minut. Onda Anein glas: "Mislim da će poslužiti svemirska luka Leonardo u Da Vinčiju."
<BR>&nbsp;&nbsp;&nbsp;&nbsp;&nbsp;"Ta svemirska luka zatvorena je već više od dve stotine godina", kaže De Soja. "Zar banke podataka tvog broda nisu ažurirane od tada?"
<BR>&nbsp;&nbsp;&nbsp;&nbsp;&nbsp;Samo tišina na komunikacionim kanalima.
<BR>&nbsp;&nbsp;&nbsp;&nbsp;&nbsp;"U zapadnom kvadrantu Da Vinčija postoji svemirska luka za Paks Merkantilus", kaže on. "Da li bi ti to poslužilo?"
<BR>&nbsp;&nbsp;&nbsp;&nbsp;&nbsp;"Da", kaže Anea.
<BR>&nbsp;&nbsp;&nbsp;&nbsp;&nbsp;"Moraćeš da promeniš pravac, uđeš na orbitu i spustiš se pod kontrolom svemirskog saobraćaja", javlja joj De Soja preko uskog snopa. "Sada ću ti učitati izmene delta-v."
<BR>&nbsp;&nbsp;&nbsp;&nbsp;&nbsp;"Ne!" kaže devojčica. "Moj brod će obaviti spuštanje."
<BR>&nbsp;&nbsp;&nbsp;&nbsp;&nbsp;De Soja uzdiše i gleda kapetana Vu i Oca Brauna. Zapovednica Barns-Avni kaže: "Moji marinci mogu da se ukrcaju u roku od dva minuta."
<BR>&nbsp;&nbsp;&nbsp;&nbsp;&nbsp;"Njen brod će ući u atmosferu za... sedam minuta", kaže De Soja. "Pri njenoj brzini, čak i najmanja greška u proračunu bila bi kobna." On uključuje uski snop. "Anea, iznad Da Vinčija ima isuviše svemirskog i vazdušnog saobraćaja da bi pokušala sa takvim spuštanjem. Molim te da daš uputstvo svom brodu da poštuje parametre za ulazak na orbitu koje sam upravo odaslao i..."
<BR>&nbsp;&nbsp;&nbsp;&nbsp;&nbsp;"Žao mi je, Oče Kapetane", kaže devojčica, "ali sada ćemo se spustiti. Ako želite da nam kontrola saobraćaja iz svemirske luke pošalje podatke za prilaz, to bi nam pomoglo. Ako ponovo budem razgovarala sa vama, biće to kada se nađem na tlu. Ovim... se... isključujem."
<BR>&nbsp;&nbsp;&nbsp;&nbsp;&nbsp;"Prokletstvo!" kaže De Soja. Uključuje vezu sa kontrolom saobraćaja Paks Merkantilusa. "Kontrolori... da li ste ovo pratili?"
<BR>&nbsp;&nbsp;&nbsp;&nbsp;&nbsp;"Šaljemo podatke za prilaz... sada", čuje se kontrolorov glas.
<BR>&nbsp;&nbsp;&nbsp;&nbsp;&nbsp;"Hern, Stoun, Bulez", kaže De Soja odsečno. "Pratite?"
<BR>&nbsp;&nbsp;&nbsp;&nbsp;&nbsp;"Potvrđujem", kaže Majka Kapetan Stoun. "Moraćemo da se odvojimo za... tri minuta i deset sekundi."
<BR>&nbsp;&nbsp;&nbsp;&nbsp;&nbsp;De Soja se prebacuje u taktičku stvarnost dovoljno dugo da vidi kako se središte i točak lome dok bakljobrodovi iniciraju svoje delta-v kako bi postigli orbite za kočenje. Brodovi uopšte nisu bili predviđeni za atmosferu. Sveti Malo je bio na orbiti oko planete i sada leži gotovo na putu brodu devojčice dok koči mahnito pre ulaska u atmosferu. "Pripremite moj padobrod", zapoveda De Soja.
<BR>&nbsp;&nbsp;&nbsp;&nbsp;&nbsp;"BVP?" kaže on preko planetnog komunikacionog kanala.
<BR>&nbsp;&nbsp;&nbsp;&nbsp;&nbsp;"Ovde, ser", dopire potvrda zapovednice leta Klaus. Ona i četrdeset šest drugih 'Škorpiona' čekaju u borbenoj vazdušnoj patroli visoko iznad Da Vinčija.
<BR>&nbsp;&nbsp;&nbsp;&nbsp;&nbsp;"Pratite li?"
<BR>&nbsp;&nbsp;&nbsp;&nbsp;&nbsp;"Dobro pokrivamo, ser", kaže Klausova.
<BR>&nbsp;&nbsp;&nbsp;&nbsp;&nbsp;"Podsećam vas da niko neće pucati osim po mom izričitom naređenju, zapovednice leta."
<BR>&nbsp;&nbsp;&nbsp;&nbsp;&nbsp;"Da, ser."
<BR>&nbsp;&nbsp;&nbsp;&nbsp;&nbsp;"Sveti Malo će lansirati... ovaj... sedamnaest lovaca, koji će pratiti brod-metu do sletanja", kaže De Soja. "Moj padobrod će biti osamnaesti. Naši transponderi biće podešeni na nula-pet-devet."
<BR>&nbsp;&nbsp;&nbsp;&nbsp;&nbsp;"Razumem", kaže Klausova. "Snopovi na nula-pet-devet. Brod-meta i osamnaest prijateljskih."
<BR>&nbsp;&nbsp;&nbsp;&nbsp;&nbsp;"De Soja se isključuje", kaže on i izvlači pupčane vrpce koje ga spajaju sa panelima bojnog kontrolnog centra. Taktički svemir nestaje. Kapetan Vu, Otac Braun, zapovednica Barns-Avni, narednik Gregorijus, Ki i Retig prate ga do padobroda. Pilot padobroda, poručnik po imenu Kartin Noris Kuk, čeka sa spremnim svim sistemima. Treba im manje od jednog minuta da se vežu i lansiraju kroz letačku cev Svetog Maloa. Uvežbavali su to mnogo puta.
<BR>&nbsp;&nbsp;&nbsp;&nbsp;&nbsp;De Soja prima taktičke podatke preko mreže padobroda dok ulaze u atmosferu.
<BR>&nbsp;&nbsp;&nbsp;&nbsp;&nbsp;"Brod devojčice ima krila", kaže pilot, upotrebivši drevnu frazu. Milenijumima, 'suvi tabani' značili su da vazdušna letelica preleće preko kopna, 'mokri tabani' označavaju prelet preko vode, a 'ima krila' znači prebacivanje iz svemirskog u atmosfersko putovanje.
<BR>&nbsp;&nbsp;&nbsp;&nbsp;&nbsp;Vizuelni kontakt sa brodom pokazuje da to nije i bukvalno istina. Iako podaci o starom brodu nagoveštavaju izvesnu njegovu sposobnost morfovanja, njemu u ovom slučaju nisu nikla krila. Kamere odbrambenih brodova jasno pokazuju da brod devojčice ulazi u atmosferu krmom i da balansira na repu fuzionog plamena.
<BR>&nbsp;&nbsp;&nbsp;&nbsp;&nbsp;Kapetan Vu se naginje bliže De Soji. "Kardinal Lurdusami je rekao da je ovo dete pretnja za Paks", šapuće tako da ostali ne mogu da čuju.
<BR>&nbsp;&nbsp;&nbsp;&nbsp;&nbsp;Otac Kapetan de Soja kratko klima glavom.
<BR>&nbsp;&nbsp;&nbsp;&nbsp;&nbsp;"Šta ako je mislio da ona može da bude pretnja milionima ljudi na Renesansi V.?" šapuće Vuova. "Samo taj fuzioni pogon strašno je oružje. Termonuklearna eksplozija iznad grada..."
<BR>&nbsp;&nbsp;&nbsp;&nbsp;&nbsp;De Soja oseća grčenje u utrobi zbog tih jezivih reči, ali razmišljao je već i o tome. "Ne", odgovara joj šapatom. "Ako bude okrenula fuzioni rep prema bilo čemu, omamićemo brod, isključiti motore i pustiti ga da padne."
<BR>&nbsp;&nbsp;&nbsp;&nbsp;&nbsp;"Devojčica..." započinje kapetan Vu.
<BR>&nbsp;&nbsp;&nbsp;&nbsp;&nbsp;"Možemo samo da se nadamo da će preživeti pad", kaže De Soja. "Nećemo dozvoliti da hiljade... ili milioni... građana Paksa izginu." Zavaljuje se natrag u ležaj za ubrazavanje i uključuje svemirsku luku, znajući da uski snop mora da se probije kroz sloj jonizacije oko vrištećeg padobroda. Bacivši pogled na spoljni video, primećuje da prelaze preko terminadora: u svemirskoj luci biće mrak.
<BR>&nbsp;&nbsp;&nbsp;&nbsp;&nbsp;"Kontrola svemirske luke", potvrđuje prijem direktor vazdušne kontrole Paksa. "Brod-meta usporava na našem direktnom kursu. Delta-v je visoko... nelegalno... ali prihvatljivo. Sav vazdušni saobraćaj raščišćen u prečniku od hiljadu kilometara. Vreme spuštanja... za četiri minuta i trideset pet sekundi."
<BR>&nbsp;&nbsp;&nbsp;&nbsp;&nbsp;"Svemirska luka obezbeđena", ubacuje se u istu mrežu zvonki glas zapovednice Barns-Avni.
<BR>&nbsp;&nbsp;&nbsp;&nbsp;&nbsp;De Soja zna da se u svemirskoj luci i oko nje nalazi nekoliko hiljada vojnika Paksa. Kada se brod devojčice jednom spusti, nikada mu više neće biti dopušteno da uzleti. On gleda video snimak uživo: svetla Da Vinčija blistaju od horizonta do horizonta. Brod devojčice ima upaljena navigaciona svetla, crveni i zeleni signali blešte. Moćna svetla za sletanje uključuju se i probijaju oblake.
<BR>&nbsp;&nbsp;&nbsp;&nbsp;&nbsp;"Na kursu", čuje se smireni glas kontrolora leta. "Usporavanje nominalno."
<BR>&nbsp;&nbsp;&nbsp;&nbsp;&nbsp;"Imamo vizuelni kontakt!" uzvikuje zapovednica BVP Kalus preko mreže.
<BR>&nbsp;&nbsp;&nbsp;&nbsp;&nbsp;"Zadržite sadašnju udaljenost", javlja De Soja uskim snopom. 'Škorpioni' mogu da ispale svoje žaoke sa udaljenosti od nekoliko stotina klika. Ne želi da se nagomilaju oko broda koji se spušta.
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Na kursu, ILS izveštava o nominalnom spuštanju, tri minuta do sletanja", kontrolor javlja brodu devojčice. "Neidentifikovanom brodu: možete sleteti."
<BR>&nbsp;&nbsp;&nbsp;&nbsp;&nbsp;Anea ćuti.
<BR>&nbsp;&nbsp;&nbsp;&nbsp;&nbsp;De Soja uključuje taktički. Brod devojčice sada je crveni žar, gotovo da lebdi deset hiljada metara iznad svemirske luke Paksa. De Sojin padobrod i lovci nalaze se jedan klik iznad i kruže kao ljutiti insekti. Ili lešinari, misli sveštenik-kapetan. Ljano Estakado je imao lešinare, mada niko nije znao zbog čega su ih kolonisti sa semebroda doneli. Obeležene ravnice - obeleživači su bili generatori atmosfere postavljeni u obliku rešetke na svakih trideset klika - bile su dovoljno suve i vetovite da svaki leš svedu na mumiju posle samo nekoliko sati.
<BR>&nbsp;&nbsp;&nbsp;&nbsp;&nbsp;De Soja odmahuje glavom kako bi je razbistrio.
<BR>&nbsp;&nbsp;&nbsp;&nbsp;&nbsp;"Jedan minut do sletanja", izveštava kontrolor. "Neidentifikovanom brodu: približavate se nultoj stopi spuštanja. Molim modifikujte delta-v kako biste nastavili sa spuštanjem po određenom kursu leta. Neidentifikovanom brodu: molim potvrdite..."
<BR>&nbsp;&nbsp;&nbsp;&nbsp;&nbsp;"Prokletstvo", šapuće kapetan Vu.
<BR>&nbsp;&nbsp;&nbsp;&nbsp;&nbsp;"Ser", kaže pilot Karin Kuk, "brod je prestao sa spuštanjem. Lebdi tamo, negde dve hiljade metara iznad svemirske luke."
<BR>&nbsp;&nbsp;&nbsp;&nbsp;&nbsp;"Vidimo ga, poručniče", kaže De Soja. Crvena i zelena svetla broda blešte. Svetla za sletanje na zadnjim perajama dovoljno su jarka da obasjaju asfalt svemirske luke više od milje i po ispod njih. Druge letelice u svemirskoj luci tamne su; većina ih je odvučena u hangare ili na sekundarne piste. Vazdušne letelice koje kruže, uključujući i njegov padobrod, nemaju nikakva svetla. Preko mnogostrukog uskog snopa, on kaže: "Svi brodovi, sve vazdušne letelice, držite se na odstojanju i ne otvarajte vatru."
<BR>&nbsp;&nbsp;&nbsp;&nbsp;&nbsp;"Neidentifikovanom brodu", kaže kontrolor Paksa, "skrećete sa kursa. Molim nastavite smesta sa nominalnom stopom spuštanja. Neidentifikovanom brodu: napuštate kontrolisani vazdušni prostor. Molim da smesta nastavite sa kontrolisanim spuštanjem..."
<BR>&nbsp;&nbsp;&nbsp;&nbsp;&nbsp;"Sranje", šapuće Barns-Avni. Njeni vojnici čekaju u koncentričnim krugovima oko svemirske luke, ali brod sa devojčicom više se ne nalazi iznad svemirske luke - on lebdi dalje, iznad centra Da Vinčija. Gase se brodska svetla za sletanje.
<BR>&nbsp;&nbsp;&nbsp;&nbsp;&nbsp;"Fuzioni pogon broda ne pokazuje znake uključivanja", kaže De Soja kapetanu Vu. "Vidite da lebdi samo na odbojnicima."
<BR>&nbsp;&nbsp;&nbsp;&nbsp;&nbsp;Vuova klima glavom, ali očigledno nije zadovoljna. Brod sa fuzionim pogonom koji lebdi iznad urbanog centra nalik je na sečivo giljotine iznad izloženog vrata.
<BR>&nbsp;&nbsp;&nbsp;&nbsp;&nbsp;"BVP", poziva De Soja, "prilazim na pet stotina metara. Molim da se približite sa mnom." Klima glavom pilotu i ona spušta padobrod koji nadleće kao grabljivica. U svojim ležajevima pozadi, Gregorijus i preostala dva vojnika sede kruto u punom borbenom oklopu.
<BR>&nbsp;&nbsp;&nbsp;&nbsp;&nbsp;"Do đavola, šta li je sad smislila?" šapuće zapovednica Barns-Avni. Na svojoj taktičkoj frekvenciji De Soja vidi da je zapovednica odobrila da se stotinak vojnika digne pomoću reakcionih kompleta kako bi pratilo lebdeći brod. Za spoljne kamere, vojnici su nevidljivi.
<BR>&nbsp;&nbsp;&nbsp;&nbsp;&nbsp;De Soja se priseća male letelice ili letećeg kompleta koji je pokupio devojčicu iz Doline Vremenskih Grobnica. On poziva kontrolu na tlu i orbitalne odbrambene brodove. "Senzori? Pazite li na male objekte koji bi mogli da napuste brod-metu?"
<BR>&nbsp;&nbsp;&nbsp;&nbsp;&nbsp;Stiže potvrda glavnog odbrambenog broda. "Da, ser... ne brinite, ser, ništa veće od mikroba ne može da napusti taj brod a da mi to ne primetimo, ser."
<BR>&nbsp;&nbsp;&nbsp;&nbsp;&nbsp;"Vrlo dobro", kaže De Soja. Šta sam to zaboravio? Anein brod nastavlja da polako lebdi iznad Da Vinčija, pravcem sever-severozapad brzinom od oko dvadeset pet klika na sat - spori, okomiti dirižabl koji nosi vetar. Iznad broda komešaju se lovci koji su ušli u atmosferu sa De Sojinim padobrodom. Oko broda, poput rotirajućih zidova oko oka uragana, nalaze se 'Škorpioni' BVP-a. Ispod, uzmuvani neposredno iznad gradskih zgrada i mostova, prateći događaje sopstvenim infracrvenim senzorima ugrađenim u vizire odela i tragačkim hvatačima signala, lete marinci i vojnici iz svemirske luke.
<BR>&nbsp;&nbsp;&nbsp;&nbsp;&nbsp;Brod sa devojčicom lebdi na nemim EM odbojnicima iznad nebodera i industrijskih četvrti Da Vinčija na Renesansi Vektor. Grad blista svetlima autoputa, svetlima građevina, zelenim nizovima igrališta i jarko osvetljenim pravougaonicima parkirališta. Desetine hiljada kopnenih vozila mili po trakama izdignutih autoputeva i njihovi farovi obogaćuju gradsku svetlosnu predstavu.
<BR>&nbsp;&nbsp;&nbsp;&nbsp;&nbsp;"Rotira, ser", izveštava pilot. "I dalje na odbojnicima."
<BR>&nbsp;&nbsp;&nbsp;&nbsp;&nbsp;Na videu, kao i u taktičkom, De Soja vidi kako se Anein brod sporo okreće iz okomitog položaja u vodoravan. Ne pojavljuju se krila. Ovaj položaj neobičan je za putnike, ali tu nema neke praktične razlike - unutrašnja polja sigurno još kontrolišu šta je 'gore' a šta 'dole.' Brod, više nego ikada nalik na srebrni dirižabl koji lebdi na lahoru, prolazi iznad reke i železničkih depoa severozapadnog Da Vinčija. Kontrola saobraćaja zahteva odgovor, ali komunikacioni kanali ostaju nemi.
<BR>&nbsp;&nbsp;&nbsp;&nbsp;&nbsp;Šta sam to zaboravio? - pita se Otac Kapetan de Soja.
<BR>
<BR>&nbsp;&nbsp;&nbsp;&nbsp;&nbsp;Kada je Anea zatražila od broda da zarotira u horizontalu, priznajem da sam za trenutak izgubio prisebnost.
<BR>&nbsp;&nbsp;&nbsp;&nbsp;&nbsp;Osećaj gubitka ravnoteže bio je gotovo nesavladiv. Nas troje smo stajali blizu ruba okrugle sobe i gledali dole kroz providnu oplatu kao da virimo preko ruba litice. Sada smo se nagnuli prema tim svetlima hiljadu metara ispod nas. A. Betik i ja načinismo nekoliko nevoljnih koraka unazad, prema središtu sobe - ja sam čak i zamlatarao rukama kako bih zadržao ravnotežu - ali Anea je ostala na rubu sobe, da gleda kako se tle naginje i postaje zid gradskih zgrada i svetiljki.
<BR>&nbsp;&nbsp;&nbsp;&nbsp;&nbsp;Umalo nisam seo na kauč, ali uspeo sam da ostanem uspravan i da kontrolišem vrtoglavicu tako što sam tle posmatrao kao džinovski zid pokraj koga letimo. Ulice i pravougaona shema gradskih blokova pomerali su se dok smo lebdeli napred. Okrenuo sam se sasvim ukrug i video kako nekoliko najblistavijih zvezda kroz sjaj grada iza sebe. Oblaci su odražavali narandžasta svetla grada.
<BR>&nbsp;&nbsp;&nbsp;&nbsp;&nbsp;"Šta sada tražimo?" upitah. Povremeno, brod je izveštavao o prisustvu vazdušnih letelica koje kruže i o broju senzora koji nas sondiraju. Naredili smo brodu da isključi istrajne zahteve kontrole saobraćaja iz svemirske luke.
<BR>&nbsp;&nbsp;&nbsp;&nbsp;&nbsp;Anea je želela da vidi reku. Sada smo se nalazili iznad nje - iznad tamne, vijugave trake koja se probijala između gradskih svetiljki. Lebdeli smo iznad nje, prema severozapadu. Povremeno bi ispod nas promakla koja barža ili jahta - iako se iz ove perspektive činilo da svetla mile naviše ili naniže po 'zidu' grada kraj koga smo lebdeli.
<BR>&nbsp;&nbsp;&nbsp;&nbsp;&nbsp;Umesto da mi odgovori direktno, Anea reče: "Brode, siguran si da je ovo bio deo Tetisa?"
<BR>&nbsp;&nbsp;&nbsp;&nbsp;&nbsp;"Prema mojim kartama", reče brod. "Naravno, moja memorija nije..."
<BR>&nbsp;&nbsp;&nbsp;&nbsp;&nbsp;"Eno!" uzviknu A. Betik i pokaza pravo ispred nas, duž tamne reke.
<BR>&nbsp;&nbsp;&nbsp;&nbsp;&nbsp;Nisam mogao ništa da vidim, ali Anea očigledno jeste. "Spusti nas niže", naredi ona brodu. "Brzo."
<BR>&nbsp;&nbsp;&nbsp;&nbsp;&nbsp;"Već smo narušili bezbednosne margine", reče brod. "Ako se spustimo ispod ove visine, možemo..."
<BR>&nbsp;&nbsp;&nbsp;&nbsp;&nbsp;"Uradi to!" dreknu devojčica. "Prioritet. Šifra 'Prelid u C-duru.' Uradi to!"
<BR>&nbsp;&nbsp;&nbsp;&nbsp;&nbsp;Brod se trže napred i naniže.
<BR>&nbsp;&nbsp;&nbsp;&nbsp;&nbsp;"Kreni ka onom luku", reče Anea, pokazavši pravo iznad glave, duž zida grada i tamne reke.
<BR>&nbsp;&nbsp;&nbsp;&nbsp;&nbsp;"Luku?" rekoh ja. Tada ga ugledah - crnu žilu, luk tame naspram gradskih svetiljki.
<BR>&nbsp;&nbsp;&nbsp;&nbsp;&nbsp;A. Betik pogleda devojčicu. "Napola sam očekivao da ga više nema... da su ga srušili."
<BR>&nbsp;&nbsp;&nbsp;&nbsp;&nbsp;Anea pokaza zube. "Ne mogu ga srušiti. Za to bi bili potrebni atomski eksplozivi... a možda čak ni oni ne bi delovali. TehnoSrž je rukovodila izgradnjom tih stvari... sagrađene su tako da traju."
<BR>&nbsp;&nbsp;&nbsp;&nbsp;&nbsp;Brod je sada hitao napred na odbojnicima. Jasno sam mogao da vidim luk portala dalekobacača kao džinovski koš iznad reke. Oko drevnog artefakta nikla je industrijska zona, a železnički depoi i skladišta bili su prazni ako se izuzme napukli beton, korov, zarđala žica i ljušture odbačenih mašina. Portal je još bio jedan kilometar od nas. Mogao sam kroz njega da vidim svetla grada... ne, sada mi se učinilo da su malo zatreperela, kao da se zavesa vode spušta sa metalnog luka.
<BR>&nbsp;&nbsp;&nbsp;&nbsp;&nbsp;"Uspećemo!" rekoh ja. I samo što sam dovršio reč, silovita eksplozija zatrese brod i mi se obrušismo ka reci.
<BR>
<BR>&nbsp;&nbsp;&nbsp;&nbsp;&nbsp;"Stari portal dalekobacača!" uzvikuje De Soja. Ugledao je luk minut pre toga, ali mislio je da je to samo još jedan most. Sada shvata. "Krenuli su prema portalu dalekobacača. Ovo je nekada bio deo reke Tetis!" Uključuje taktički. Sasvim sigurno - brod sa devojčicom ubrzava prema luku.
<BR>&nbsp;&nbsp;&nbsp;&nbsp;&nbsp;"Opustite se", kaže zapovednica Barns-Avni. "Portali su mrtvi. Nisu radili još od Pada. Oni ne mogu..."
<BR>&nbsp;&nbsp;&nbsp;&nbsp;&nbsp;"Dajte nas bliže!" viče De Soja na pilota. Padobrod ubrzava i sve ih baca duboko u jastuke ležajeva. U padobrodu ne postoji unutrašnje zaštitno polje. "Priđite! Smanjite rastojanje!" viče De Soja na poručnika. Na kanalima opštih frekvencija kaže: "Sve vazdušne letelice, na metu."
<BR>&nbsp;&nbsp;&nbsp;&nbsp;&nbsp;"Stići će pre nas", kaže pilot Kuk kroz silu od tri-g koja je potiskuje u naslon upravljačkog sedišta.
<BR>&nbsp;&nbsp;&nbsp;&nbsp;&nbsp;"Vođi BVP-a!" poziva De Soja, a glas mu je napet od visokog g-opterećenja. "Gađajte metu. Tako da onesposobite motore i odbojnike. Smesta!"
<BR>&nbsp;&nbsp;&nbsp;&nbsp;&nbsp;Zrak energije proseca noć. Brod sa devojčicom kao da se sapliće u vazduhu, nalik na zver pogođenu iz puške, a onda pada u reku nekoliko stotina metara ispred portala dalekobacača. Eksplozija pare diže se u pečurki u noć.
<BR>&nbsp;&nbsp;&nbsp;&nbsp;&nbsp;Padobrod obleće oko stuba pare na visini od hiljadu metara. Vazduh je ispunjen letelicama koje kruže i letećim vojnicima. Komunikacioni kanali najednom su oživeli uzbuđenim brbljanjem.
<BR>&nbsp;&nbsp;&nbsp;&nbsp;&nbsp;"Umuknite!" naređuje De Soja preko opšte frekvencije. "Vođi PVB-a: možete li da vidite brod?"
<BR>&nbsp;&nbsp;&nbsp;&nbsp;&nbsp;"Negativno" čuje se Klausov glas. "Previše pare i otpadaka posle eksplozije..."
<BR>&nbsp;&nbsp;&nbsp;&nbsp;&nbsp;"Zar je bilo eksplozije?" pita De Soja. A onda, preko uskog snopa obraća se odbrambenim brodovima hiljadu klika iznad: "Radar? Senzori?"
<BR>&nbsp;&nbsp;&nbsp;&nbsp;&nbsp;"Brod-meta je oboren", stiže odgovor.
<BR>&nbsp;&nbsp;&nbsp;&nbsp;&nbsp;"Znam to, idiote", kaže De Soja. "Možete li da skenirate ispod površine reke?"
<BR>&nbsp;&nbsp;&nbsp;&nbsp;&nbsp;"Negativno", odgovara odbrambeni brod. "Previše smetnji u vazduhu i na tlu. Duboki radar ne može da razlikuje..."
<BR>&nbsp;&nbsp;&nbsp;&nbsp;&nbsp;"Prokletstvo", kaže De Soja. "Majko Kapetane Stoun?"
<BR>&nbsp;&nbsp;&nbsp;&nbsp;&nbsp;"Da", čuje se glas njegovog nekadašnjeg izvršnog oficira sa bakljobroda, sa orbite.
<BR>&nbsp;&nbsp;&nbsp;&nbsp;&nbsp;"Istopite ga", naređuje De Soja. "Portal. Reku ispod njega. Topite ga puni minut. Topite ga dok ne iscuri. Čekajte... počnite za trideset sekundi."
<BR>&nbsp;&nbsp;&nbsp;&nbsp;&nbsp;On uključuje vazdušne taktičke frekvencije. "Svakoj letelici i vojniku u neposrednoj blizini... imate trideset sekundi pre nego što CPB zaspe čitavu ovu oblast. Čistac!"
<BR>&nbsp;&nbsp;&nbsp;&nbsp;&nbsp;Pilot Kuk prihvata taj savet i oštro skreće, ubrzavajući padobrodom natrag prema svemirskoj luci brzinom od 1,5 Maha. "Hej, polako!" viče De Soja kroz g-opterećenje. "Samo jedan klik daljine. Moram da posmatram."
<BR>&nbsp;&nbsp;&nbsp;&nbsp;&nbsp;I vizuelni i taktički kontakti prenose vizuelnu demonstraciju teorije haosa dok stotine letelica i vojnika u vazduhu odleću dalje od portala kao da ih nosi udarni talas eksplozije. Oblast jedva što se ispraznila na radaru pre nego što se ljubičasti zrak pojavljuje iz svemira. Deset metara širok i suviše sjajan da bi se u njega gledalo, CPB savršeno precizno pogađa drevni portal dalekobacača. Beton, čelik i feroplastika tope se u jezera i reke lave sa obe strane stvarne reke. Sama reka pretvara se u paru istog trenutka i odašilje udarni talas i oblak pare koji se nadima iznad grada kilometrima u svim pravcima. Ovaj put, pečurka poseže ka stratosferi.
<BR>&nbsp;&nbsp;&nbsp;&nbsp;&nbsp;Kapetan Vu, Otac Braun i svi ostali zure u Oca Kapetana de Soju. Gotovo može da čuje njihove misli: Devojčicu je trebalo uhvatiti živu.
<BR>&nbsp;&nbsp;&nbsp;&nbsp;&nbsp;On prenebregava njihove poglede i kaže pilotu: "Nije mi poznat ovaj model padobroda. Može li da lebdi?"
<BR>&nbsp;&nbsp;&nbsp;&nbsp;&nbsp;"Nekoliko minuta", odgovara pilot. Lice joj je ispod šlema vlažno od znoja.
<BR>&nbsp;&nbsp;&nbsp;&nbsp;&nbsp;"Spustite nas tamo i lebdite iznad luka portala", zapoveda De Soja. "Visina od pedeset metara biće sasvim dovoljna."
<BR>&nbsp;&nbsp;&nbsp;&nbsp;&nbsp;"Ser", kaže pilot, "toplotni i udarni talasi od eksplozije pare..."
<BR>&nbsp;&nbsp;&nbsp;&nbsp;&nbsp;"Uradite to, poručniče." Glas sveštenika-kapetana ravan je, ali sa njime oko toga neće biti rasprave.
<BR>&nbsp;&nbsp;&nbsp;&nbsp;&nbsp;Lebde. Para i ljubičasta kišica ispunjavaju vazduh, ali snopovi njihovih reflektora i radari visokog profila zabadaju naniže. Luk dalekobacača blista od belog usijanja, ali i dalje stoji.
<BR>&nbsp;&nbsp;&nbsp;&nbsp;&nbsp;"Zapanjujuće", šapuće zapovednica Barns-Avni.
<BR>&nbsp;&nbsp;&nbsp;&nbsp;&nbsp;Majka Kapetan Stoun javlja se preko taktičkog. "Oče Kapetane, meta je pogođena, ali i dalje je tu. Da li želite da je ponovo gađam?"
<BR>&nbsp;&nbsp;&nbsp;&nbsp;&nbsp;"Ne", kaže De Soja. Ispod luka, reka je spržena, a voda teče natrag u superzagrejani ožiljak. Nova para diže se dok rečne obale istopljenog čelika i betona teku u vodu. Šištanje se čuje preko spoljnih pikapova. Reka divlja brzacima i virovima. Puna je uskovitlanih otpadaka.
<BR>&nbsp;&nbsp;&nbsp;&nbsp;&nbsp;De Soja diže pogled sa taktičkog i sa svojih monitora, da bi zatekao ostale kako ponovo gledaju u njega. Naređenja su bila da se dete uhvati živo i vrati na Pacem.
<BR>&nbsp;&nbsp;&nbsp;&nbsp;&nbsp;"Zapovednice Barns-Avni", kaže on formalno. "Da li biste, molim vas, naredili svojim vojnicima da se spuste i da smesta započnu pretragu reke i okolne oblasti?"
<BR>&nbsp;&nbsp;&nbsp;&nbsp;&nbsp;"Naravno", kaže Barns-Avni, uključuje svoju komandnu mrežu i daje naređenja. Pogled ne skida sa lica Oca Kapetana de Soje.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
