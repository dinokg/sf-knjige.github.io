<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Udubljeni u misli, Hilvar i Alvin vratili su se u tišini do broda, kojih ih je čekao; ubrzo potom, utvrđenje je ponovo postalo samo tamna senka među brdima. Hitro je iščezavalo, sve dok se nije pretvorilo u oko bez kapka, večito upravljeno prema svemiru; konačno se sasvim izgubilo u velikoj panorami Lisa.
<BR>&nbsp;&nbsp;&nbsp;&nbsp;&nbsp;Alvin ništa nije preduzeo da upravlja mašinom; i dalje su se uspinjali, sve dok se pod njima nije rasprostro ceo Lis; zeleno ostrvo u okernom okeanu. Alvin još nikada nije bio tako visoko; kada su se konačno zaustavili, ispod se mogao videti ceo Zemljin srp. Lis je sada izgledao sasvim sićušno: tek smaragdna mrljica sred pustinje boje rđe; ali u daljini, na samoj zakrivljenosti kugle, nešto je blistalo poput dragulja, koji su uobličile ljudske ruke. Bilo je to pvi put da se pred Hilvarovim očima pojavio Diaspar.
<BR>&nbsp;&nbsp;&nbsp;&nbsp;&nbsp;Proveli su dugo vremena posmatrajući kako se Zemlja okreće pod njima, od svih Čovekovih drevnih moći, ovo je jamačno bila poslednja koja se smela izgubiti. Alvin je poželeo da može da pokaže svet, onako kako ga sada vidi, vladaocima Lisa i Diaspara.
<BR>&nbsp;&nbsp;&nbsp;&nbsp;&nbsp;"Hilvare", reče konačno, "misliš li da je na mestu ovo što radim?"
<BR>&nbsp;&nbsp;&nbsp;&nbsp;&nbsp;Pitanje je iznenadilo Hilvara, koji nije slutio da mu prijatelja povremeno obuzimaju sumnje; on takođe nije ništa znao o Alvinovom susretu sa Centralnim Kompjuterom i posledicama koje su odatle proistekle. Odgovor nije mogao biti ni lak, ni nepristrasan; slično Kedronu, premda sa manje razloga, Hilvar je osećao kako polako gubi tle pod nogama. Bespomoćno je tonuo u vrtlog, koji je Alvin uskovitlao za sobom na putu kroz život.
<BR>&nbsp;&nbsp;&nbsp;&nbsp;&nbsp;"Smatram da si u pravu" , odgovori Hilvar polako. "Naša dva naroda bila su dugo razdvojena." Ovo je, pomisli on, tačno, premda je znao da mu se odgovor temelji na osećanjima. Ali Alvin je i dalje izgledao zabrinut.
<BR>&nbsp;&nbsp;&nbsp;&nbsp;&nbsp;"Postoji jedan problem koji mi ne da mira", reče on uznemirenim glasom. "Posredi je razlika između naših životnih vekova." Nije više ništa kazao, ali obojica su znala šta je drugome na umu.
<BR>&nbsp;&nbsp;&nbsp;&nbsp;&nbsp;"I mene to zabrinjava", priznade Hilvar, "ali mislim da će se problem sam od sebe rešiti kada se naša dva naroda ponovo zbliže. I jedni i drugi ne možemo biti u pravu: naši životi su odveć kratki, dok su vaši, naprotiv, suviše dugi. Moraćemo pronaći neko srednje rešenje."
<BR>&nbsp;&nbsp;&nbsp;&nbsp;&nbsp;Alvin se zamislio. Tačno je da je u tom pravcu ležala jedina nada, ali prelazno razdoblje biće nesumnjivo teško. Ponovo su mu pale na um gorke Seranisine reči: "On i ja bićemo mrtvi već stolećima a ti ćeš i dalje biti mlad." Vrlo dobro; prihvatiće uslove. I u Diasparu se na sva prijateljstva nadnosila ista senka; da li će to biti kroz sto ili milion godina, u krajnoj liniji bilo je sasvim svejedno.
<BR>&nbsp;&nbsp;&nbsp;&nbsp;&nbsp;Pouzdanošću koja je sezala izvan logike, Alvin je znao da dobrodit rase nalaže mešanje ove dve kulture; pod takvim okolnostima, pojedinačna sreća postajala je nevažna. Za trenutak, Alvin je video čovečanstvo kao nešto više od životnog zaleđa njegovog vlastitog postojanja i bez roptanja je prihvatio nesrećnost do koje će jednoga dana dovesti njegov izbor.
<BR>&nbsp;&nbsp;&nbsp;&nbsp;&nbsp;Pod njima, svet je nastavljao svoje beskrajno kruženje. Pogađajući prijateljevo raspoloženje, Hilvar nije ništa rekao; tišinu je konačno narušio Alvin.
<BR>&nbsp;&nbsp;&nbsp;&nbsp;&nbsp;"Kada sam prvi put otišao iz Diaspara", reče, "uopšte nisam slutio šta ću naći. Bio bih zadovoljan Lisom, čak i više od toga, ali sada mi sve na Zemlji izgleda tako sićušno i nevažno. Svako otkriće do koga sam došao otvaralo je obuhvatnija pitanja, raskriljavalo šira obzorja. Pitam se čemu sve to vodi..."
<BR>&nbsp;&nbsp;&nbsp;&nbsp;&nbsp;Hilvar nikada nije video Alvina toliko predatog razmišljanjima i nije hteo da prekine njegov monolog. Naučio je veoma mnogo o svom prijatelju u poslednjih nekoliko minuta.
<BR>&nbsp;&nbsp;&nbsp;&nbsp;&nbsp;"Robot mi je kazao", nastavi Alvin, "da brod može stići do Sedam Sunaca za manje od jednog dana. Misliš li da treba da odem tamo?"
<BR>&nbsp;&nbsp;&nbsp;&nbsp;&nbsp;"A da li ti misliš da te ja mogu sprečiti u tome?" uzvrati Hilvar tiho.
<BR>&nbsp;&nbsp;&nbsp;&nbsp;&nbsp;Alvin se osmehnu.
<BR>&nbsp;&nbsp;&nbsp;&nbsp;&nbsp;"To nije odgovor", reče. "Ko zna šta me čeka tamo u kosmosu? Osvajači su verovatno otišli iz Vaseljene, ali možda ima drugih inteligencija, neprijateljski raspoloženih prema čoveku."
<BR>&nbsp;&nbsp;&nbsp;&nbsp;&nbsp;"Zašto bi ih bilo?" upita Hilvar. "To je jedno od pitanja o kojima naši filosofi raspravljaju stolećima. Sasvim je neprilično da odista inteligentna rasa bude neprijateljska."
<BR>&nbsp;&nbsp;&nbsp;&nbsp;&nbsp;"Ali Osvajači?"
<BR>&nbsp;&nbsp;&nbsp;&nbsp;&nbsp;"Oni su zagonetka, pretpostavljam. Ako su odista bili zli, do sada su morali sami sebe uništiti. Čak i ako do toga nije došlo..." Hilvar pokaza prema nepreglednoj pustinji pod njima. "Nekada smo imali Carstvo. Šta posedujemo sada što bi ih moglo privući?"
<BR>&nbsp;&nbsp;&nbsp;&nbsp;&nbsp;Alvin je bio pomalo iznenađen što još neko deli ovo mišljenje, koje se gotovo poklapalo sa njegovim.
<BR>&nbsp;&nbsp;&nbsp;&nbsp;&nbsp;"Da li svi tvoji sunarodnici isto misle?" upita.
<BR>&nbsp;&nbsp;&nbsp;&nbsp;&nbsp;"Samo manjina. Obični ljudi uopšte se ne zanimaju za to, ali verovatno bi kazali da bi Osvajači, ako su zaista hteli da unište Zemlju, to već učinili u davnoj prošlosti. Čini mi se da ih se niko stvarno ne boji."
<BR>&nbsp;&nbsp;&nbsp;&nbsp;&nbsp;"Situacija je sasvim drugačija u Diasparu", reče Alvin. "Moji sunarodnici su velike kukavice. Užasavaju se pri pomisli da iziđu iz grada i uopšte ne znam šta će se dogoditi kada čuju da sam došao u posed svemirskog broda. Jeserak je do sada sigurno već obavestio Veće o tome i baš bi me zanimalo da znam šta će ono preduzeti."
<BR>&nbsp;&nbsp;&nbsp;&nbsp;&nbsp;"To ti ja mogu reći. Priprema se da primi prvo izaslanstvo iz Lisa. Serenis mi je to upravo saopštila."
<BR>&nbsp;&nbsp;&nbsp;&nbsp;&nbsp;Alvin ponovo pogleda na ekran. Mogao je samo jednim pogledom da obuhvati celu razdaljinu između Diaspara i Lisa; iako je ostvario jedan od ciljeva, to je sada izgledalo malo važno. Pa ipak, bilo mu je veoma drago; jalova izdvojenost, koja je trajala toliko vekova, najzad se bližila kraju.
<BR>&nbsp;&nbsp;&nbsp;&nbsp;&nbsp;Znanje koje je proisteklo iz onoga što mu je nekada bio glavni zadatak raspršilo je i poslednje sumnje iz Alvinove svesti. Ostvario je svoj naum ovde na Zemlji, znatno brže i potpunije nego što se i usuđivao da pomisli. Pred njim se nalazio otvoreni put ka onome što mu je mogla biti poslednja, a u svakom slučaju najveća pustolovina.
<BR>&nbsp;&nbsp;&nbsp;&nbsp;&nbsp;"Hoćeš li poći sa mnom, Hilvare?" upita on, sasvim svestan onoga što traži.
<BR>&nbsp;&nbsp;&nbsp;&nbsp;&nbsp;Hilvar ga odlučno pogleda.
<BR>&nbsp;&nbsp;&nbsp;&nbsp;&nbsp;"Nema potrebe da to pitaš, Alvine", reče. "Već sam kazao Seranis i svim prijateljima da odlazim sa tobom... i to pre dobar sat."
<BR>&nbsp;&nbsp;&nbsp;&nbsp;&nbsp;Nalazili su se veoma visoko, kada je Alvin dao robotu poslednja uputstva. Brod se gotovo zaustavio, a Zemlja se nalazila možda hiljadu milja pod njima, gotovo ispunjavajući nebo. Nije izgledala nimalo privlačno; Alvin se upitao koliko li je brodova u prošlosti lebdelo ovde zakratko pre no što su nastavili svojim putem.
<BR>&nbsp;&nbsp;&nbsp;&nbsp;&nbsp;Usledila je izvesna pauza, kao da je robot proveravao upravljače i vodove koji nisu korišćeni čitava geološka razdoblja. A onda se oglasio veoma tanan zvuk, prvi koji je Alvin čuo iz mašine. Bilo je to slabašno brujanje koje se brzo pelo oktavu po oktavu, sve dok se nije izgubilo iz granice čujnosti. Nije postojao nikakav osećaj promene kretanja, ali on iznenada primeti da zvezde hrle preko ekrana. Zemlja se ponovo pojavi, zatim skliznu u stranu, pa iziđe još jednom, u nešto promenjenom položaju. Brod je 'nišanio', njišući se svemirom poput igle na kompasu koja traži sever. Minutima se nebo okretalo i izvijalo oko njih, sve dok se brod konačno nije umirio; najzad je postao džinovski projektil usmeren ka zvezdama.
<BR>&nbsp;&nbsp;&nbsp;&nbsp;&nbsp;U središtu ekrana nalazio se veliki prsten Sedam Sunaca, prelivajući se u raskošnosti duge. Zemlja se još malo videla, kao tamni srp oivičen zlatnom i grimiznom bojom zalaska sunca. Alvin je shvatio da se upravo događa nešto što nakriljuje sva njegova iskustva. Čekao je, držeći se za stolicu, dok su sekunde sporo promicale, a Sedam Sunaca bleštalo na ekranu.
<BR>&nbsp;&nbsp;&nbsp;&nbsp;&nbsp;Nije bilo nikakvog zvuka, već samo iznenadni trzaj koji je zamutio vidik; istog trena, Zemlje je nestalo, kao da ju je pomela neka džinovska ruka. Bili su sami u svemiru, sami sa zvezdama i neobično smanjenim suncem, Zemlja je iščezla kao da je nikada nije bilo.
<BR>&nbsp;&nbsp;&nbsp;&nbsp;&nbsp;Ponovo je usledio trzaj, propraćen ovoga puta slabašnim zvukom, kao da su po prvi put generatori napregli jedan zamašniji deo svojih moći. Pa ipak, za trenutak je izgledalo da se ništa ne događa; a onda je Alvin primetio da je i samo sunce nestalo i da zvezde lagano promiču pored broda. Osvrnuo se za čas unazad - i nije video ništa. Nebo je pozadi bilo potpuno iščezlo, zastrto polukuglom noći. Video je kako zvezde uranjaju u nju, da bi odmah nestale poput iskrica koje padaju u vodu. Brod se kretao znatno brže od svetlosti i Alvin je shvatio da se više ne nalaze u poznatom svemiru Zemlje i Sunca.
<BR>&nbsp;&nbsp;&nbsp;&nbsp;&nbsp;Kada se i po treći put razlegao iznenadni, vrtoglavi trzaj, srce mu je gotovo prestalo da kuca. Neobična zamrljanost vidnog polja sada je bila potpuna: za trenutak nije mogao da razabere svoju okolinu, koja kao da se sasvim izvitoperila. Smisao ovog izvitoperenja sinuo mu je u magnovenju lucidnosti čije poreklo nije mogao objasniti. Ono što je video bila je stvarnost, a ne samo opsena oka. Dok je prolazio kroz tananu opnu Sadašnjosti, uhvatio je odsev promena koje su se zbivale u prostoru oko njega.
<BR>&nbsp;&nbsp;&nbsp;&nbsp;&nbsp;U istom trenutku, brujanje generatora pretvorilo se u grmljavinu koja je potresla brod - nesumnjivo upečatljiv zvuk, pošto je to bilo prvi put da Alvin čuje krik protesta neke mašine. A onda je sve bilo gotovo i iznenad muk počeo je da mu odzvanja u ušima. Veliki generatori obavili su svoj posao; oni više neće biti potrebni do kraja puta. Zvezde ispred njih blistale su plavo-belom bojom, da bi potom nestajale u ultraljubičastoj. Pa ipak, nekom čarolijom Nauke ili Prirode, Sedam Sunaca još je bilo vidljivo, mada su se sada njihovi položaji i boje donekle promenili. Brod je hrlio ka njima kroz tunel tame, sa one strane granica prostora i vremena, brzinom koja je nadmašala mogućnosti poimanja ljudskog uma.
<BR>&nbsp;&nbsp;&nbsp;&nbsp;&nbsp;Teško se moglo poverovati da su izbačeni iz Sunčevog sistema brzinom koja će ih, ukoliko ne bude smanjena, ubrzo provesti kroz srce Galaksije i zaputiti u ogromnu prazninu koja je zjapila iza nje. Alvin i Hilvar nisu bili u stanju da dokuče stvarnu veličinu prevaljenog puta; velike sage o istraživanjima potpuno su promenile Čovekovo viđenje Vaseljene, a čak i sada, mnogo miliona stoleća kasnije, drevno predanje još nije sasvim zamrlo. Legende su pričale o jednom brodu koji je oplovio Kosmos od izlaska do zalaska sunca. Pred takvim brzinama, milijarde milja koje su razdvajale zvezde nisu predstavljale ništa. Alvinu se ovo putovanje činilo samo malo veće i čak možda manje opasnije od prve vožnje za Lis.
<BR>&nbsp;&nbsp;&nbsp;&nbsp;&nbsp;Hilvar je prvi izrekao zajedničke misli dok je Sedam Sunaca blago sjalo pred njima.
<BR>&nbsp;&nbsp;&nbsp;&nbsp;&nbsp;"Alvine", primeti on, "ovo ustrojstvo ne može biti prirodnog porekla."
<BR>&nbsp;&nbsp;&nbsp;&nbsp;&nbsp;Prijatelj mu klimnu glavom.
<BR>&nbsp;&nbsp;&nbsp;&nbsp;&nbsp;"Mislio sam to već godinama, ali mi i dalje izgleda fantastično."
<BR>&nbsp;&nbsp;&nbsp;&nbsp;&nbsp;"Možda taj sistem nije sazdao Čovek", složi se Hilvar, "ali iza njegovog nastanka jamačno stoji inteligencija. Priroda nikada ne bi bila u stanju da obrazuje tako besprekoran krug zvezda, od kojih su sve podjednako sjajne. Osim toga, u vidljivom delu Vaseljene nema ničeg sličnog Središnjem Suncu.
<BR>&nbsp;&nbsp;&nbsp;&nbsp;&nbsp;"Zbog čega je onda sve to stvoreno?"
<BR>&nbsp;&nbsp;&nbsp;&nbsp;&nbsp;"Oh, mogu navesti mnogo razloga. Možda je u pitanju signal, koji bi svakom stranom brodu pri ulasku u Vaseljenu stavio do znanja gde da potraži život. Možda označava središte galaktičke administracije. Ili je možda... a nešto mi kaže da je to pravo objašnjenje... posredi najveće umetničko delo svih vremena. Ali nerazumno je sada mozgati o tome. Kroz nekoliko časova znaćemo istinu.
<BR>&nbsp;&nbsp;&nbsp;&nbsp;&nbsp;Znaćemo istinu. Nije isključeno, pomisli Alvin, ali koliki će nam njen deo stvarno biti dostupan? Izgledalo je neobično što mu se u ovom času, kada se otisnuo iz Diaspara i sa same Zemlje brzinom koja je uveliko nadmašala moć poimanja, misli ponovo upravljaju na tajnu njegovog rođenja. Možda to, ipak, nije bilo odveć iznenađujuće; naučio je mnoge stvari od kada je prvi put stigao u Lis, ali do sada još nije imao nimalo vremena da natenane razmisli o svemu.
<BR>&nbsp;&nbsp;&nbsp;&nbsp;&nbsp;Sve što mu je preostalo bilo je da sedi i čeka; njegovom neposrednom budućnošću upravljala je čudesna mašina, sigurno jedno od najvećin inženjerskih dostignuća svih vremena, koja ga je trenutno nosila ka srcu Vaseljene. Bio je to čas za razmišljanje, hteo on to ili ne. Ali najpre će Hilvaru ispričati sve što mu se dogodilo od kada su se onako žurno razišli pre dva dana.
<BR>&nbsp;&nbsp;&nbsp;&nbsp;&nbsp;Hilvar je slušao priču bez komentara i ne tražeći dodatna objašnjenja; izgledalo je da je odmah shvatao sve o čemu je Alvin govorio i nije ispoljio nikakav znak iznenađenja, čak ni kada je čuo o susretu sa Centralnim Kompjuterom i o operaciji koju je ovaj izvršio nad robotovim umom. Nije stvar bila u tome što on nije bio u stanju da se začudi, već što je istorija prošlosti bila puna neobičnosti koje su nadmašale sve o čemu je Alvin pričao.
<BR>&nbsp;&nbsp;&nbsp;&nbsp;&nbsp;"Očigledno je", reče on, kada je Alvin završio izlaganje, "da je Centralni Kompjuter kada je sazdan morao primiti naročita uputstva u vezi sa tobom. Sigurno si već pogodio zbog čega."
<BR>&nbsp;&nbsp;&nbsp;&nbsp;&nbsp;"Mislim da jesam. Kedron mi je ukazao na deo odgovora kada mi je objasnio kakve su korake preduzeli ljudi koji su podigli Diaspar da bi predupredili njegovo podlaganje dekadenciji."
<BR>&nbsp;&nbsp;&nbsp;&nbsp;&nbsp;"Misliš li da si ti, i ostali Jedinstveni koji su ti prethodili, deo socijalnog mehanizma koji osujećuje potpunu stagnaciju? U tom slučaju, Lakrdijaš bi predstavljao kratkotrajan korektivni činilac, dok bi ti i tebi slični bili dugotrajan."
<BR>&nbsp;&nbsp;&nbsp;&nbsp;&nbsp;Hilvar je bolje izrazio srž zamisli nego što bi to Alvinu pošlo za rukom, pa ipak to se nije sasvim poklapalo sa onim što je on imao na umu.
<BR>&nbsp;&nbsp;&nbsp;&nbsp;&nbsp;"Mislim da je istina nešto složenija od toga. Gotovo se čini da je, kada je grad podizan, postojao sukob mišljenja između onih koji su želeli da ga potpuno zatvore od spoljnog sveta i onih koji su hteli da ipak zadrže izvesne veze. Prva grupa odnela je prevagu, ali druga nije htela da prizna poraz. Mislim da je Jarlan Zej bio jedan od njenih vođa, ali ipak nije bio dovoljno moćan da dela otvoreno. Povukao je najbolji potez, sačuvavši podzemni prolaz i obezbedivši da se u velikim razmacima pojavljuje neko iz Dvorane Stvaranja ko neće podlegati strahovima svjih sugrađana. U stvari, pitam se..." Alvin zastade, dok mu je pogled odbludeo negde u daljinu, tako da se činilo da na trenutak uopšte nije svestan onoga što ga okružuje.
<BR>&nbsp;&nbsp;&nbsp;&nbsp;&nbsp;"O čemu sada razmišljaš?" upita ga Hilvar.
<BR>&nbsp;&nbsp;&nbsp;&nbsp;&nbsp;"Palo mi je nešto na pamet... možda sam ja Jarlan Zej. To je sasvim moguće. On je verovatno uskladištio svoju ličnost u Banke Sećanja, kako bi osujećivao obrazac života u Diasparu, pre no što on uhvati odveć duboke korene. Jednog dana moram otkriti šta se dogodilo sa prethodnim Jedinstvenima možda će to biti poslednji komadić koji nedostaje mozaiku."
<BR>&nbsp;&nbsp;&nbsp;&nbsp;&nbsp;"A Jarlan Ze... ili ma ko to bio... takođe je naložio Centralnom Kompjuteru da pruži posebnu pomoć Jedinstvenima, kad god budu stvoreni", produži Hilvar, sledeći istu nit logike.
<BR>&nbsp;&nbsp;&nbsp;&nbsp;&nbsp;"Tako je. Ironija je u tome što sam mogao dobiti sva neophodna obaveštanja neposredno od Centralnog Kompjutera, bez ikakve pomoći jadnog Kedrona. Meni bi rekao mnogo više nego što je njemu ikada rekao. Pa ipak, nema sumnje da mi je i ovako uštedeo mnogo vremena i da me je naučio mnogim stvarima do kojih ja sam nikada ne bih došao."
<BR>&nbsp;&nbsp;&nbsp;&nbsp;&nbsp;"Mislim da tvoja teorija obuhvata sve poznate činjenice", reče Hilvar oprezno. "Na žalost, ona i dalje ostavlja nerešen najveći od svih problema: prvobitnu svrhu Diaspara. Zbog čega su tvoji sunarodnici pokušali da prikažu da spoljni svet ne postoji? Voleo bih da dobijem odgovor na ovo pitanje."
<BR>&nbsp;&nbsp;&nbsp;&nbsp;&nbsp;"Ja nameravam da otkrijem taj odgovor", uzvrati Alvin. "Ali još ne znam ni kada... ni kako."
<BR>&nbsp;&nbsp;&nbsp;&nbsp;&nbsp;Nastavili su da raspravljaju i sanjare, dok se iz časa u čas Sedam Sunaca približavalo, ispunjavajući neobičan tunel noći kojim su promicali. A onda, jedno za drugim, šest spoljnih sunaca nestade na rubu tame i na kraju ostade samo Središnje Sunce, iako više nije moglo da bude sasvim u njihovom prostoru, ipak je bleštalo bisernom svetlošću koja ga je isticala spram svih ostalih zvezda. Sjaj mu se iz minuta u minut povećavao, sve dok se tačka nije pretvorila u sićušan krug. A onda je krug počeo da se širi u susret njima.
<BR>&nbsp;&nbsp;&nbsp;&nbsp;&nbsp;Usledilo je gotovo neprimetno upozorenje: u deliću sekunde, dubok ton sličan zvuku zvonca prostrujao je prostorijom. Alvin je čvršće stegao naslone stolice, premda je to bio sasvim uzaludan pokret.
<BR>&nbsp;&nbsp;&nbsp;&nbsp;&nbsp;Veliki generatori još jednom su ekspolozivno oživeli i silinom koja je bila gotovo zaslepljujuća ponovo su se pojavile zvezde. Brod je skliznuo natrag u svemir, u Vaseljenu sunaca i planeta, i prirodni svet gde se ništa nije moglo kretati brže od svetlosti.
<BR>&nbsp;&nbsp;&nbsp;&nbsp;&nbsp;Već su se nalazili unutar sistema Sedam Sunaca, pošto je veliki prsten raznobojnih kugli preovlađivao nebom. A kakvo je to samo nebo bilo! Nestale su sve zvezde koje je poznavao, sva dobro znana sazvežđa. Mlečni Put više nije predstavljao slabašan pramen magle duž jedne strane obzorja; sada su bili u središtu stvaranja, čiji je veliki krug raspolućivao Vaseljenu.
<BR>&nbsp;&nbsp;&nbsp;&nbsp;&nbsp;Brod se i dalje kretao veoma brzo ka Središnjem Suncu, dok je šest preostalih zvezda sistema predstavljalo raznobojne svetionike raspoređene po nebu. Nedaleko od najbliže od njih videle su se slabašne iskre kružećih planeta, svetova koji su nesumnjivo bili ogromnih razmera kada su se mogli videti sa ove udaljenosti.
<BR>&nbsp;&nbsp;&nbsp;&nbsp;&nbsp;Uzrok sedefaste svetlosti Središnjeg Sunca postao je sada sasvim očevidan. Veliku zvezdu obavijala je gasna opna koja je ublaživala njeno zračenje i davala joj osobenu boju. Ta okružna maglina mogla se razabrati samo posredno i bila je izvijena u neobična obličja koja su izmicala oku. Ali jamačno se nalazila tu, i što bi se duže posmatrala, činila se sve izduženijom.
<BR>&nbsp;&nbsp;&nbsp;&nbsp;&nbsp;"Dobro, Alvine", reče Hilvar, "na raspolaganju nam stoji čitavo mnoštvo svetova. Hoćemo li izabrati neki, ili, možda, misliš da ih možemo sve istražiti?"
<BR>&nbsp;&nbsp;&nbsp;&nbsp;&nbsp;"Ovo poslednje srećom nije neophodno", odvrati Alvin. "Ako bilo gde uspostavimo kontakt, dobićemo obaveštenje koje nam je potrebno. Logična odluka bi bila da se uputimo ka najvećoj planeti Središnjeg Sunca."
<BR>&nbsp;&nbsp;&nbsp;&nbsp;&nbsp;"Izuzev ako nije odveć velika. Kako sam čuo, neke planete su tako velike da na njima ne može postojati ljudski život, pošto bi čovek bio zgnječen pod vlastitom težinom."
<BR>&nbsp;&nbsp;&nbsp;&nbsp;&nbsp;"Sumnjam da bi to važilo ovde, pošto sam siguran da je ovaj sistem potpuno veštački. U svakom slučaju, moći ćemo videti iz svemira da li postoje bilo kakvi gradovi i zdanja."
<BR>&nbsp;&nbsp;&nbsp;&nbsp;&nbsp;Hilvar pokaza na robota.
<BR>&nbsp;&nbsp;&nbsp;&nbsp;&nbsp;"Naš problem je već rešen. Nemoj zaboraviti da nam je vodič već bio ovde. On nas vodi svojoj kući i pitam se šta misli o svemu tome?"
<BR>&nbsp;&nbsp;&nbsp;&nbsp;&nbsp;Alvinu je to isto palo na pamet. Ali da li je bilo osnovano, da li je uopšte imalo nekog smisla pretpostaviti da robot oseća nešto što bi nalikovalo ljudskim osećanjima, sada kada se posle toliko eona vraća drevnom domu Gospodara?
<BR>&nbsp;&nbsp;&nbsp;&nbsp;&nbsp;Tokom svih delanja koje je preduzeo sa njim, od časa kada je Centralni Kompjuter oslobodio blokadu koja ga je sprečavala da govori, robot nikada nije ispoljio ni najmanji znak osećajnosti. Odgovarao je na Alvinova pitanja i izvršavao mu naređenja, ali mu se prava ličnost pokazala krajnje nedostupnom. Da ova ličnost uopšte postoji, Alvin je bio uveren; u suprotnom, njega uopšte ne bi prožimao mračni osećaj krivice kad god bi se setio varke kojom ga je izigrao, zajedno sa njegovim sada usnulim sadrugom.
<BR>&nbsp;&nbsp;&nbsp;&nbsp;&nbsp;On je još verovao u sve čemu ga je Gospodar naučio; iako je video da obmanama izvodi čudesa i da vara svoje sledbenike, ove neugodne činjenice ipak nisu uticale na njegovu odanost. Posedovao je sposobnost, kao i mnogi ljudi pre njega, da uskladi dva protivrečna niza podataka.
<BR>&nbsp;&nbsp;&nbsp;&nbsp;&nbsp;Sada se vraćao svojim nezaboravljenim sećnjima do njihovog izvorišta. Gotovo izgubljena u sjaju Središnjeg Sunca, nalazila se bleda iskrica svetlosti, oko koje su kružili sićušni tračci još manjih svetova. Ogromno putovanje približilo se kraju; još samo malo, i znaće da li je ono preduzeto uzalud.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
