<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Čak i u Diasparu, Alvin je retko imao prilike da vidi takvu raskoš kao što je bila ona koja ga je zasenila kada su unutrašnja vrata vazdušne komore skliznula u stranu. Ma šta da je inače bio, Gospodar sigurno nije spadao u askete. Trebalo je, međutim, da protekne izvesno vreme pre no što je Alvinu postalo jasno da sva ova udobnost ne predstavlja znak tašte rasipnosti; mali svet bio je Gospodarevo jedino stanište tokom mnogih dugih putovanja među zvezdama.
<BR>&nbsp;&nbsp;&nbsp;&nbsp;&nbsp;Nigde se nisu mogli videti nikakvi upravljači, ali veliki, ovalni ekran koji je potpuno zapremao suprotni zid ukazivao je da to nije obična prostorija. Postavljena u polukrug ispred njega, nalazila su se tri niska ležaja; ostali deo kabine zauzimali su dva mala stola i nekoliko mekanih stolica, od kojih neke očigledno nisu bile predviđene za ljude.
<BR>&nbsp;&nbsp;&nbsp;&nbsp;&nbsp;Kada se udobno smestio naspram ekrana, Alvin pogledom potraži robota. Na njegovo iznenađenje, ovaj je iščezao; a onda ga je opazio, šćućurenog u jednom udubljenju ispod zakrivljene tavanice. Dovezao je Gospodara kroz svemirska prostranstva na Zemlju, a zatim ga je kao sluga pratio u Lis. Sada je ponovo stajao spreman, kao da minuli eoni uopšte nisu postojali, da se još jednom lati svoje stare dužnosti.
<BR>&nbsp;&nbsp;&nbsp;&nbsp;&nbsp;Alvin mu uputi jedno eksprementalno naređenje i veliki ekran pred njim ožive. Pojavila se Loranova Kula, neobično skraćena u perspektivi i prividno kao da leži postrance. Potonji pokušaji predočili su mu prizore neba, grada i velikog prostranstva pustinje. Slika je bila izvrsna, gotovo neprirodna i jasna, iako je izgledalo da nije upotrebljeno nikakvo uvećanje. Alvin je još malo vršio isprobavanja, sve dok mu nije pošlo za rukom da dobije svaki prizor koji bi poželeo; tada je bio spreman za polazak.
<BR>&nbsp;&nbsp;&nbsp;&nbsp;&nbsp;"Odvezi me u Lis." Nalog je bio jednostavan, ali kako je brod mogao da ga izvrši, kada on sam nije imao pojma u kom se pravcu nalazi odredište? Alvin to ranije nije uzeo u obzir, a kad mu je palo na pamet, mašina je već hitala preko pustinje zastrašujućom brzinom. Slegnuo je ramenima, prihvatajući sa zahvalnošću činjenicu da sada ima sluge mudrije od njega samog.
<BR>&nbsp;&nbsp;&nbsp;&nbsp;&nbsp;Bilo je teško proceniti razmere prizora koji je promicao ekranom, ali sa svakim minutom mora da je proletalo mnogo milja. Nedaleko od grada, boja tla iznenada se promenila u tamnosivu i Alvin je shvatio da upravo prelazi preko korita nekog od iščezlih okeana. Mora da se Diaspar nekada nalazio sasvim blizu mora, mada o tome nije bilo nikakvog traga u drevnim svedočanstvima. Ma koliko da je star grad, okeani su sigurno nestali znatno pre no što je on utemeljen.
<BR>&nbsp;&nbsp;&nbsp;&nbsp;&nbsp;Stotinama milja kasnije, tle se oštro uspelo i pustinja se vratila. Jednom je Alvin zaustavio brod iznad neobičnog spleta izukrštanih linija, koje su se slabo nazirale kroz peščani pokrov. To ga je za trenutak začudilo; dah je zastajao pri pomisli da milijarde ljudi nisu ostavile nikakvog traga za sobom sem ovih brazdi u pesku.
<BR>&nbsp;&nbsp;&nbsp;&nbsp;&nbsp;Glatka zakrivljenost obzorja konačno je bila prekinuta, ozubivši se planinama, koje su se već našle ispod njega gotovo u istom času kada ih je opazio. Mašina je sada usporavala i spuštala se ka zemlji u velikom luku dugom stotinu milja. A onda je pod sobom spazio Lis, čije su šume i nebrojene reke stvarale prizor tako neporedive lepote da za tranutak on nije mogao da nastavi. Na istoku, predeo je bio utonuo u senku, a velika jezera su se ocrtavala poput lokvi još tamnije noći. Ali u pravcu zalaska sunca, vode su se presijavale i iskričile svetlošću, odbleskujući ka njemu boje o kojima on nikada nije sanjao.
<BR>&nbsp;&nbsp;&nbsp;&nbsp;&nbsp;Nije bilo teško pronaći Erli, što je predstavljalo srećnu okolnost, pošto robot nije mogao dalje da ga vodi. Alvin je to očekivao i bilo mu je pomalo milo što je otkrio izvesna ograničenja njegovih moći. Bilo je sasvim neverovatno da je on ikada ranije čuo za Erli, što znači da položaj sela nije uskladišten u njegove ćelije pamćenja.
<BR>&nbsp;&nbsp;&nbsp;&nbsp;&nbsp;Posle kratkog isprobavanja, Alvin je prizemio svoj brod na obroku brda sa koga je prvi put ugledao Lis. Mašinom se moglo sasvim lako upravljati; trebalo je samo da naznači opštu želju, a robot bi se pobrinuo za pojedinosti. Pretpostavljao je da bi on prenebregao opasne ili neizvodljive naloge, premda Alvin uopšte nije imao nameru da izda tako nešto ukoliko se može izbeći. Alvin je bio sasvim siguran da niko nije video njegov dolazak. To mu se činilo prilično važnim, pošto nije imao nikakvu želju da se ponovo uhvati ukoštac sa Seranisinim mentalnim moćima. Naumi su mu još bili neodređeni, ali od kada je uspostavio prijateljske odnose sa robotom, odstranio je svaku opasnost. Robot je mogao da dela kao njegov zastupnik, dok bi on ostao na bezbednom u brodu.
<BR>&nbsp;&nbsp;&nbsp;&nbsp;&nbsp;Nije sreo nikoga na putu za Erli. Bilo je neobično sedeti u brodu dok vam se vidno polje sasvim lako kreće poznatom stazom, a šapati šume odzvanjaju u ušima. Još nije bio u stanju da se potpuno poistoveti sa robotom, a i veštinom upravljanja nije baš najvičnije ovladao.
<BR>&nbsp;&nbsp;&nbsp;&nbsp;&nbsp;Bilo je gotovo veče kada je stigao u Erli, a male kuće plivale su u lokvama svetlosti. Alvin se držao senke i već je gotovo stigao do Seranisine kuće kada je otkriven. Najednom se razleglo ljutito, resko zujanje i pogled su mu zaprečili lepeti krila. Nehotično se trgao pred ovim naletom; a onda mu je postalo jasno šta se dogodilo. Krif je još jednom izražavao svoju odbojnost prema svemu što je letelo bez krila.
<BR>&nbsp;&nbsp;&nbsp;&nbsp;&nbsp;Ne hotevši da povredi divno, ali glupo stvorenje, Alvin je zaustavio robota i izdržao kišu udaraca što je mogao postojanije. Iako je udobno sedeo na udaljenosti od jedne milje, ustuknuo bi pri svakom lepetu; najzad je odahnuo kada je Hilvar izišao da vidi u čemu je stvar.
<BR>&nbsp;&nbsp;&nbsp;&nbsp;&nbsp;Kada mu se gospodar približio, Klif se povukao, i dalje zlokobno zujeći. U tišini koja je potom usledila, Hilvar je neko vreme gledao robota, a onda se osmehnuo.
<BR>&nbsp;&nbsp;&nbsp;&nbsp;&nbsp;"Zdravo, Alvine", reče. "Drago mi je što si se vratio. Ili si možda još u Diasparu?"
<BR>&nbsp;&nbsp;&nbsp;&nbsp;&nbsp;Po ko zna koji put, Alvin je osetio zavidljivo divljenje prema hitrini i tačnosti Hilvarovog uma.
<BR>&nbsp;&nbsp;&nbsp;&nbsp;&nbsp;"Ne", reče on, upitavši se istog časa koliko jasno robot odražava njegove reči. "Nalazim se u Erliju, ne mnogo daleko. Ali za sada ostajem ovde."
<BR>&nbsp;&nbsp;&nbsp;&nbsp;&nbsp;Hilvar se nasmeja.
<BR>&nbsp;&nbsp;&nbsp;&nbsp;&nbsp;"Mislim da si u pravu. Seranis ti je oprostila, ali što se Skupštine tiče... no, dobro, to je druga stvar. Upravo se sada održava skup, prvi koji je ikada priređen u Erliju."
<BR>&nbsp;&nbsp;&nbsp;&nbsp;&nbsp;"Hoćeš da kažeš", upita Alvin, "da su vaši većnici došli ovamo? S obzirom na telepatske moći kojima raspolažete, takav susret mi se ne čini neophodnim."
<BR>&nbsp;&nbsp;&nbsp;&nbsp;&nbsp;"Oni su zbilja retki, ali postoje trenuci kada se smatraju poželjnim. Nisam upućen u tačnu prirodu krize, ali trojica senatora su već ovde, a ostali se svakog časa očekuju."
<BR>&nbsp;&nbsp;&nbsp;&nbsp;&nbsp;Alvin nije mogao obuzdati osmeh pri pomisli kako se događaji u Diasparu verno odražavaju ovde. Ma kuda da se kretao, izgledalo je da sada posvuda ostavlja za sobom trag užasnutosti i uzbuđenosti.
<BR>&nbsp;&nbsp;&nbsp;&nbsp;&nbsp;"Mislim da ne bi bilo rđavo", reče, "ako bih mogao da se obratim vašoj Skupštini, pod uslovom da to ne ugrozi moju bezbednost."
<BR>&nbsp;&nbsp;&nbsp;&nbsp;&nbsp;"Smeo bi bez bojazni da lično dođeš ovamo", reče Hilvar, "ako ti Skupština obeća da neće ponovo pokušati da ti zaposedne um. U suprotnom, bolje bi bilo da ostanemš tu gde jesi. Povešću robota do senatora... biće prilično usplahireni kada ga budu videli."
<BR>&nbsp;&nbsp;&nbsp;&nbsp;&nbsp;Dok je išao za Hilvarom u kuću, Alvina je prožeo prijatan, ali varljiv osećaj uživanja i razdraganosti. Sretao se sa vladarima Lisa na znatno ravnijoj nozi nego prošli put; iako nije bio kivan na njih, dopadalo mu se saznanje da je sada gospodar situacije i da mu se u rukama nalaze moći koje ni sam još nije do kraja razabrao.
<BR>&nbsp;&nbsp;&nbsp;&nbsp;&nbsp;Vrata prostorije u kojoj se održavao skup bila su zatvorena i trebalo je da prođe izvesno vreme pre no što je Hilvar prizvao pažnju na sebe. Umovi senatora izgledali su u toj meri zaokupljeni da je bilo veoma teško uplesti im se u misaone tokove. A onda su se zidovi nevoljno razmakli i Alvin je brzo uveo robota u prostoriju.
<BR>&nbsp;&nbsp;&nbsp;&nbsp;&nbsp;Trojica senatora ukočila su se u stolicama kada je on krenuo prema njima, ali je preko Seranisionog lica prostrujao tek treptaj iznenađenja. Možda ju je Hilvar već upozorio, ili je možda ona očekivala da će se Alvin ranije ili kasnije vratiti.
<BR>&nbsp;&nbsp;&nbsp;&nbsp;&nbsp;"Dobro veče", reče on veoma učitivo, kao da je ovo zastupničko nastupanje predstavljalo nešto najprirodnije. "Rešio sam da se vratim."
<BR>&nbsp;&nbsp;&nbsp;&nbsp;&nbsp;Njihovo iznenađenje prilično je nadmašilo Alvinova predviđenja. Prvi se pribrao jedan mladi senator pepeljaste kose.
<BR>&nbsp;&nbsp;&nbsp;&nbsp;&nbsp;"Kako si došao ovamo?" promuca.
<BR>&nbsp;&nbsp;&nbsp;&nbsp;&nbsp;Razlog njegovog zaprepašćenja bio je očigledan. Baš kao i Diaspar, Lis je takođe zapreo podzemni put.
<BR>&nbsp;&nbsp;&nbsp;&nbsp;&nbsp;"Zašto, pa došao sam ovde na isti način kao i prošli put", reče Alvin, ne mogavši da odoli iskušenju da se ne našali na njihov račun.
<BR>&nbsp;&nbsp;&nbsp;&nbsp;&nbsp;Dvojica senatora oštro pogledaše trećega, koji samo raširi ruke u znak osujećene rezignacije. A onda ponovo progovori mladić koji mu se već obratio.
<BR>&nbsp;&nbsp;&nbsp;&nbsp;&nbsp;"Zar nisi naišao ni na kakve poteškoće?" upita.
<BR>&nbsp;&nbsp;&nbsp;&nbsp;&nbsp;"Baš nikakve", reče Alvin, rešen da poveća njihovu pometnju. Shvatio je da mu je to pošlo za rukom.
<BR>&nbsp;&nbsp;&nbsp;&nbsp;&nbsp;"Vratio sam se", nastavi on, "po slobodnom izboru i zato što imam neke važne novosti za vas. Međutim, s obzirom na našu prethodnu nesuglasicu, za sada ću ostati po strani. Ako se pojavim lično, da li mi obećavate da više nećete pokušati da ograničite moje kretanje?"
<BR>&nbsp;&nbsp;&nbsp;&nbsp;&nbsp;Za trenutak, niko nije ništa progovorio i Alvin se upita kakve se misli sada bešumno izmenjuju. A onda, Seranis progovori u ime svih prisutnih.
<BR>&nbsp;&nbsp;&nbsp;&nbsp;&nbsp;"Nećemo više pokušavati da te kontrolišemo, premda ni prošli put nismo bili baš osobito uspešni."
<BR>&nbsp;&nbsp;&nbsp;&nbsp;&nbsp;"Vrlo dobro", uzvrati Alvin. "Doći ću u Erli što brže mogu."
<BR>&nbsp;&nbsp;&nbsp;&nbsp;&nbsp;Sačekao je da se robot vrati, a onda je, veoma brižljivo, izdao mašini uputstva i naložio joj da mu ih ponovi. Bio je uveren da Seranis neće prekršiti datu reč; pa ipak, nije bilo zgoreg da za svaki slučaj obezbedi uzmak.
<BR>&nbsp;&nbsp;&nbsp;&nbsp;&nbsp;Kada je izišao iz broda, vazdušna komora se bešumno zatvorila za njim. Trenutak potom, začulo se šaptavo hisss... slično otegnutom uzdahu iznenađenja, dok je vazduh pravio mesta brodu koji se uspinjao. Začas, tamna senka prešla je preko zvezda, a onda je brod nestao.
<BR>&nbsp;&nbsp;&nbsp;&nbsp;&nbsp;Tek kada je iščezao sa vidika, Alvin je shvatio da je počinio sićušnu, ali kobnu grešku, zbog kakvih su propadali i najbolje skovani planovi. Zaboravio je da su robotova čula znatno tananija od njegovih, a noć je bila tamnija nego što je očekivao. U više navrata, sasvim je skretao sa staze, a nekoliko puta je za dlaku izbegao sudar sa drvećem. U šumi se gotovo nije video ni prst pred okom, a jednom je nešto veliko krenulo ka njemu kroz šiblje. Začulo se slabašno pucketanje grančica i dva smaragdna oka upreše se u njega sa visine struka. Oteo mu se prugušeni krik, a neverovatno dugi jezik hrapavo mu pređe preko ruke. Trenutak kasnije, snažno telo nežno se očeša o njega i produži bez šuma. Nije imao pojma šta bi to moglo biti.
<BR>&nbsp;&nbsp;&nbsp;&nbsp;&nbsp;Konačno, svetlosti sela promoliše se kroz krošnje, ali više mu nije bio potreban njihov putokaz, pošto mu se staza pod nogama pretvorila u reku tamnoplavog plamena. Mahovina kojom je koračao jasno se sjajila, a njegove stope ostavljale su tamne tragove, koji su se polako gubili iza njega. Bio je to divan i očaravajući prizor, a kada se Alvin zaustavio i ubrao malo neobične mahovine, ona je minutima svetlucala u njegovim skupljenim šakama pre no što joj je zračenje zgaslo.
<BR>&nbsp;&nbsp;&nbsp;&nbsp;&nbsp;Hilvar ga je po drugi put dočekao pred kućom i ponovo ga najavio Seranis i senatorina. Pozdravili su ga opreznim i nevoljnim poštovanjem; ako su se i pitali gde se deo robot, to ničim nisu pokazali.
<BR>&nbsp;&nbsp;&nbsp;&nbsp;&nbsp;"Veoma mi je žao", počeo Alvin, "što sam bio primoran da napustim vašu zemlju na tako nedostojan način. Možda će vas zanimati da ništa lakše nije bilo ni pobeći iz Diaspara." Sačekao je da ova opaska stvori utisak, a onda je brzo dodao: "Ispričao sam mom narodu sve o Lisu i preduzeo sam sve što je bilo u mojoj moći da ostavim što povoljniji dojam. Ali Diaspar ne želi da ima nikakva posla sa vama. Bez obzira na sve što sam izložio, on želi da predupredi mešanje sa podređenom kulturom."
<BR>&nbsp;&nbsp;&nbsp;&nbsp;&nbsp;Osetio je veliko zadovoljstvo, posmatrajući reakciju senatora; čak je i uglađena Seranis blago promenila boju na ove reči. Ako mu pođe za rukom da u dovoljnoj meri okrene Lis i Diaspar jedno protiv drugog, rešiće više od polovine problema. Obe zajednice upreće se iz petinih žila da dokažu nadređenost vlastitog načina života, tako da će barijere između njih ubrzo morati da padnu.
<BR>&nbsp;&nbsp;&nbsp;&nbsp;&nbsp;"Zbog čega si se vratio u Lis?" upita Seranis.
<BR>&nbsp;&nbsp;&nbsp;&nbsp;&nbsp;"Zato što hoću da ubedim vas, baš kao i Diaspar, da ste počinili grešku." Nije ništa kazao o drugom razlogu: da mu se, naime, u Lisu nalazi jedini prijatelj u koga može imati poverenja i čija mu je pomoć sada bila potrebna.
<BR>&nbsp;&nbsp;&nbsp;&nbsp;&nbsp;Senatori su i dalje ćutali, čekajući da on nastavi; Alvin je znao da posredstvom njihovih očiju i ušiju sve ovo sada vide i čuju mnogi drugi umovi. Bio je predstavnik Diaspara i ceo Lis sudio je o njemu po onome što će reći. Odgovornost je bila velika i on zadrhta pri pomisli na nju. Pribrao je malo misli, a onda ponovo počeo da govori.
<BR>&nbsp;&nbsp;&nbsp;&nbsp;&nbsp;Tema je bila Diaspar. Opisao je grad onako kako ga je video poslednji put, usnulog na prsima pustinje, sa kulama koje blistaju poput očaravajućih duga spram neba. Iz riznice sećanja prizvao je napeve koje su pesnici starine spevali u slavu Diaspara, a onda je kazivao o nebrojenim ljudima koji su proveli živote povećavajući mu lepotu. Nemoguće je, rekao im je, ikada iscrpsti blaga grada, ma koliko se živelo; uvek postoji nešto novo. Zatim je opisivao neka čuda koja su proizveli žitelji Diaspara; pokušao je da im dočara bar tračak ljupkosti koju su umetnici prošlosti stvorili za večno divljenje budućih naraštaja. Pitao se, pomalo zamišljeno, da li je stvarno muzika Diaspara predstavljala poslednje zvuke koje je Zemlja odaslala ka zvezdama.
<BR>&nbsp;&nbsp;&nbsp;&nbsp;&nbsp;Saslušali su ga do kraja, ne prekidajući ga pitanjima. Kada je završio, bilo je veoma kasno i on se osetio umornim više nego ikada ranije, bar koliko ga je sećanje služilo. Napor i uzbuđenje dugog dana konačno su se počeli održavati na njemu i gotovo istog časa on je utonuo u san.
<BR>&nbsp;&nbsp;&nbsp;&nbsp;&nbsp;Kada se probudio, obreo se u nepoznatoj prostoriji i bilo mu je potrebno izvesno vreme da shvati da se više ne nalazi u Diasparu. Sa povratkom svesti i svetlost se pojačavala oko njega; kupao se u blagom, hladnjikavom zračenju jutarnjeg sunca, koje se slivalo kroz sada prozirne zidove. Ležao je u dremljivoj omamljenosti, prisećajući se događaja prethodnog dana i pitajući se kakve li je sile sada stavio u pokret.
<BR>&nbsp;&nbsp;&nbsp;&nbsp;&nbsp;Uz nežan, muzički ton, jedan od zidova počeo je da se nabira nagore, na tako složen način da ga oko nije moglo sasvim razabrati. Kroz otvor koji je nastao promolio se Hilvar i pogledao Alvina sa izrazom koji je predtsavljao mešavinu šale i zbilje.
<BR>&nbsp;&nbsp;&nbsp;&nbsp;&nbsp;"Sada kada si se probudio, Alvine", reče on, "možda ćeš mi najzad kazati šta dalje imaš u planu i kako ti je pošlo za rukom da se vratiš ovamo. Senatori su upravo otišli da vide u čemu je stvar sa podzemnim prolazom; nije im jasno kako si uspeo da se poslužiš njime. Pitam se da li je to uopšte tačno."
<BR>&nbsp;&nbsp;&nbsp;&nbsp;&nbsp;Alvin skoči iz postelje i snažno se protegnu.
<BR>&nbsp;&nbsp;&nbsp;&nbsp;&nbsp;"Možda je bolje da ih zaustavimo", reče. "Ne želim da samo traće vreme. Što se tiče pitanja koje si mi postavio, uskoro ću ti pokazati odgovor na njega."
<BR>&nbsp;&nbsp;&nbsp;&nbsp;&nbsp;Senatori su stigli tek u blizinu jezera i dve skupine izmenjaše lake naklone. Istražni odbor video je da je Alvinu poznato kuda se on zaputio, a ovaj neočekivani susret očigledno ga je doveo u nedoumicu.
<BR>&nbsp;&nbsp;&nbsp;&nbsp;&nbsp;"Bojim se da sam vas noćas uputio na pogrešan trag", reče Alvin veselo. "Nisam došao u Lis starim putem, tako da je vaš trud oko njegovog zatvaranja bio sasvim nepotreban. Štaviše, i diasparsko Veće takođe je zaprelo svoj kraj, ali isto tako bez stvarnog razloga."
<BR>&nbsp;&nbsp;&nbsp;&nbsp;&nbsp;Lica senatora predstavljala su ogledalo sušte zbunjenosti, dok su rešenja smenjivala jedno drugo u njihovim umovima.
<BR>&nbsp;&nbsp;&nbsp;&nbsp;&nbsp;"Kako si onda stigao ovamo?" upita vođa. Iznenada je blesnuo tračak razumevanja u njegovim očima i Alvin pomisli da je ovaj počeo da nagađa istinu. Pitao se da nije možda uhvatio naređenje koje je njegov um upravo poslao preko planina. Ali ništa nije kazao, već je samo u tišini upro prstom prema severnom delu neba.
<BR>&nbsp;&nbsp;&nbsp;&nbsp;&nbsp;Odveć brzo da bi je oko pratilo, jedna srebrna igla svetlosti napravila je luk preko planina, ostavljajući za sobom usijani trag dugačak čitavu milju. A onda se zaustavila, dvadeset hiljada stopa iznad Lisa. Nije bilo usporavanja, niti polakog kočenja njene džinovske brzine.
<BR>&nbsp;&nbsp;&nbsp;&nbsp;&nbsp;Zaustavila se tako naglo, da je oko nastavilo da se kreće zamišljenom putanjom njenog kretanja još dobru četvrtinu neba, pre no što je mozgu uspelo da ga obuzda. Odozgo se razlegao moćan pucanj groma: zvuk vazduha koji je prolazak broda potisnuo i sabio. Sjajno blistajući na suncu, letelica se ubrzo spustila na obronak brda, stotinak metara dalje.
<BR>&nbsp;&nbsp;&nbsp;&nbsp;&nbsp;Teško se moglo reći ko je više iznenađen, ali Alvin je prvi povratio prisustvo duha. Dok je išao, gotovo trčeći, prema brodu, upitao se da li on i inače putuje na ovaj meteorski način. Pomisao je bila uznemirujuća, premda za vreme puta uopšte nije imao osećaj kretanja. Znatno je više, međutim, dovodila u zabunu činjenica da je do pre samo jednog dana ovo bleštavo obličje ležalo skriveno ispod debelog sloja stena čvrstih poput čelika: tu oblogu i dalje je imala na sebi kada se oslobodila zagrljaja pustinje. Tek kada je Alvin stigao do broda i opekao prste pošto ih je neoprezno stavio na trup letelice, postalo mu je jasno šta se, u stvari, dogodilo. Blizu krmenog dela i dalje je bilo tragova zemlje, ali ona se rastopila u lavu. Sve ostalo je otpalo, ostavivši nepokriven postojani spoljni omotač, koga nisu mogli da okrnje ni vreme, niti bilo koja prirodna sila.
<BR>&nbsp;&nbsp;&nbsp;&nbsp;&nbsp;Sa Hilvarom uz sebe, Alvin je zastao u otvorenim vratima i pogledao nadole, prema senatorima, koji su i dalje bili bez reči. Upitao se na šta sada misle, odnosno šta sada ceo Lis misli. Izrazi lica su im odavali nešto što je gotovo predstavljalo potpunu prazninu uma.
<BR>&nbsp;&nbsp;&nbsp;&nbsp;&nbsp;"Idem u Šalmiran", reče Alvin, "i vratiću se u Erli kroz otprlike jedan čas. Ali to je samo početak, a dok budem odsutan, evo vam nešto o čemu ćete moći da razmišljate.
<BR>&nbsp;&nbsp;&nbsp;&nbsp;&nbsp;Ovo nije obična letelica u kakvima su ljudi putovali oko Zemlje. To je svemirski brod, jedan od najbržih koji su ikada sazdani. Ako hoćete da saznate odakle mi on, odgovor vas čeka u Diasparu. Ali u tom slučaju moraćete da odete tamo, pošto Diaspar nikada neće doći k vama."
<BR>&nbsp;&nbsp;&nbsp;&nbsp;&nbsp;Okrenuo se ka Hilvaru i pokazao mu prema vratima. Hilvar je oklevao samo za trenutak, bacivši još jedan pogled na poznate prizore oko sebe. A onda je zakoračio u vazdušnu komoru.
<BR>&nbsp;&nbsp;&nbsp;&nbsp;&nbsp;Senatori su posmatrali kako brod, koji se sada kretao sasvim polako, pošto je imao da prevali sasvim kratak put, nestaje u pravcu juga. A onda, mladić pepeljaste kose koji je predvodio skupinu, filosofski slegnu ramenima i okrenu se prema jednom od svojih kolega.
<BR>&nbsp;&nbsp;&nbsp;&nbsp;&nbsp;"Uvek si nam protivurečio kada smo želeli promenu", reče on, "i do sada si uvek bivao ubedljiviji. Ali sumnjam da budućnost leži u bilo kom od naša dva tabora. Lis i Diaspar zajedno su došli do kraja jednog razdoblja, i to valja na najbolji način iskoristiti."
<BR>&nbsp;&nbsp;&nbsp;&nbsp;&nbsp;"Bojim se da si u pravu", usledio je sumoran odgovor. "Suočeni smo sa krizom, a Alvin je jamačno znao šta govori kada nam je kazao da odemo u Diaspar. Oni sada znaju o nama, tako da više nema nikakve svrhe skrivati se. Mislim da nam ne preostaje ništa drugo nego da uspostavimo vezu sa našim rođacima, koji se sada mogu pokazati znatno raspoloženiji za saradnju."
<BR>&nbsp;&nbsp;&nbsp;&nbsp;&nbsp;"Ali podzemni put je zatvoren na oba kraja!"
<BR>&nbsp;&nbsp;&nbsp;&nbsp;&nbsp;"Mi ćemo otvoriti naš; neće proći dugo vremena, a Diaspar će učiniti isto."
<BR>&nbsp;&nbsp;&nbsp;&nbsp;&nbsp;Umovi senatora, kako ovih u Erliju, tako i onih razuđenih po celom Lisu, razmotrili su problem i zaključi da im se on nimalo ne dopada. Ali druge mogućnosti nije bilo.
<BR>&nbsp;&nbsp;&nbsp;&nbsp;&nbsp;Znatno brže nego što je Alvin imao prava da očekuje, seme koje je zasejao počelo je da urađa plodom.
<BR>&nbsp;&nbsp;&nbsp;&nbsp;&nbsp;Planine su i dalje plivale u senci kada su stigli u Šalmiran. Sa njihove visine, velika uvala utvrđenja izgledala je sasvim mala; činilo se nemogućim da je nekada sudbina Zemlje zavisila od tog sićušnog abonosnog kruga.
<BR>&nbsp;&nbsp;&nbsp;&nbsp;&nbsp;Kada je Alvin zaustavio brod među ruševinama pored jezera, potišenost se sručula na njega, ledeći mu dušu. Otvorio je vazdušnu komoru i utihlost ovog mesta uvukla mu se u brod. Hilvar, koji gotovo nije progovorio ni reči tokom celog puta, upita tiho: "Zašto si ponovo došao ovamo?"
<BR>&nbsp;&nbsp;&nbsp;&nbsp;&nbsp;Alvin nije odgovorio sve dok nisu stigli gotovo do ruba jezera. "Hteo sam da ti pokažem kako izgleda brod", reče. "Takođe sam se nadao da se polip već mogao povratiti u pređašnje stanje; imam osećaj da mu nešto dugujem i želim da mu kažem šta sam otkrio."
<BR>&nbsp;&nbsp;&nbsp;&nbsp;&nbsp;"U tom slučaju", uzvrati Hilvar, "moraćeš da sačekaš. Prilično si poranio."
<BR>&nbsp;&nbsp;&nbsp;&nbsp;&nbsp;Alvin je to očekivao; postojali su veoma mršavi izgledi, tako da se on nije odveć razočarao kada su se izjalovili. Vodena površina jezera bila je savršeno mirna; više je nije remetio onaj postojan ritam koji ih je tako začudio prilikom prve posete. Klekao je uz ivicu vode i zagledao se u hladne, tamne dubine.
<BR>&nbsp;&nbsp;&nbsp;&nbsp;&nbsp;Sićušna, prozračna zvonca, vukući gotovo nevidljive pipke, kretala su se na sve strane ispod površine. Alvin zagnjuri ruku i izvadi jedno. Ali odmah ga je bacio uz ljutiti uzvik. Zvonce ga je ubolo.
<BR>&nbsp;&nbsp;&nbsp;&nbsp;&nbsp;Jednoga dana, možda mnogo godina ili mnogo stoleća u budućnosti, ove bezimene meduze ponovo će se ujediniti i veliki polip još jednom će biti rođen, kada mu se sećanja budu ustrojila, a svest blesnula u postojanje. Alvin se pitao kako će ovaj primiti otkriće do koga je on došao; možda mu se neće dopasti da sazna istinu o Gospodaru. U stvari, verovatno će odbiti da prihvati da su svi vekovi strpljivo čekanja protekli uzalud.
<BR>&nbsp;&nbsp;&nbsp;&nbsp;&nbsp;Ali da li je odista tako? Ma koliko ova stvorenja bila razočarana, njihovo dugo bdenje ipak nije ostalo jalovo. Kao nekim čudom, ona su spasla od prošlosti saznanje koje je inače moglo biti izgubljeno zauvek. Najzad su mogla da otpočinu, dok im je veru čekala ista sudbina kao i milione ostalih koje su nekada sebe smatrale večnim.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
