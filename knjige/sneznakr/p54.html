<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>53.
<P>&nbsp;&nbsp;&nbsp;&nbsp;&nbsp;Džeruša uzdahnu, naslanjajući se unazad, u mekano sedište za svojim radnim stolom za noćno dežurstvo. Pogledom je lutala po sobi, gotovo sasvim napuštenoj. Praktično sve policijske snage bile su na ulici, na obezbeđenju poslednje noći Svetkovine; to im je na ovoj planeti bila poslednja, ali za živce najteža dužnost. Džeruša, nemajući ništa što bi ona lično želela da proslavlja, nije imala ni srca da gleda kako se ceo svet veseli bez nje, pa je zato ostala u štabu. Nikakvi naročito krupni problemi nisu se pojavili; noć je bila mukotrpno duga i prazna. Nije očekivala da će tako biti. Prazna... eto prave reči. Opet je uzdahnula i malo pojačala radio, da zagluši budućnost. Bogovi, da li je gore kad ne znamo šta će nam se desiti, ili kad to sigurno znamo?
<BR>&nbsp;&nbsp;&nbsp;&nbsp;&nbsp;Tor Zvezdošetna se promeškoljila i protrljala oči, na usamljenoj klupi pored zida, gde je legla i zaspala pre par sati. Bolje reći, pala u nesvest. Džeruša je to jasno mogla da oseti sa druge strane sobe, kad je dovela jedinicu iz serije Poluks... ili kad je Poluks doveo nju, punu pića i bljuzgave, smućene sentimentalnosti. Sad je taj policijski robot stajao nepomično uz jedan kraj klupe; svako bi pomislio da motri na nju. Džeruši je bilo teško da poveruje da iko, pijan ili trezan, može da se oseća toliko plačno u vezi sa jednim robotom. Doduše, ko zna? Valjda je proteklih dana izgubila ne samo tog jednog robota, nego i još ponešto. Ako želi da provede ovih poslednjih nekoliko sati držeći njegovu mehaničku ruku - ili pijana ili drogirana do besvesti - to je njena stvar.
<BR>&nbsp;&nbsp;&nbsp;&nbsp;&nbsp;Džeruša izvuče pločicu sa kapsulama ieste, najjače droge koju se usuđivala da dotakne poslednjih pet godina. Poslala je poruku porodici Lu-Skeda, na Novosklon, i u poruci objasnila šta je, najzad, otkrila... Nek daju bogovi da to otkriće donese njima, tamo, veću korist nego što je donelo meni.
<BR>&nbsp;&nbsp;&nbsp;&nbsp;&nbsp;"Šta?" Tor se trže, naglo sede i zevnu. "Joooj." Poče pritiskati glavu i stomak nasumično. "Ja možda neću živa dočekati da to Leto dođe."
<BR>&nbsp;&nbsp;&nbsp;&nbsp;&nbsp;Geja Džeruša se nasmeši vrlo malo, naginjući se napred, preko računarske konzole. "Ako ti se povraća, u kupatilo. Nemoj ovde."
<BR>&nbsp;&nbsp;&nbsp;&nbsp;&nbsp;"D-da." Tor podupre glavu rukama. "Inače kol'ko je sati?"
<BR>&nbsp;&nbsp;&nbsp;&nbsp;&nbsp;Džeruša pogleda svoj ručni sat. "Pa, toliko da već polako treba da pođem na dokove." Pozva preko komunikacione frekvencije nekoliko ljudi: jednog da pazi na štab u njenom odsustvu, a ostale da joj budu pratnja u njenoj završnoj dužnosti na ovoj planeti.
<BR>&nbsp;&nbsp;&nbsp;&nbsp;&nbsp;"Ov-vaj... na... žrtvovanje?" Tor diže pogled. Džeruša klimnu glavom. "Hm. Pa, znaš, samo bi' htela da kažem.. hvala ti što si me pustila da čuvam Polija ovde sve do isteka njegovog ugovora. Mislim, znam da si znala da sam ja čula... znaš." Slegnu ramenima.
<BR>&nbsp;&nbsp;&nbsp;&nbsp;&nbsp;"Ne podsećaj me." Bila si suviše opuštena, Pala-Tion, suviše opuštena, pomisli ona, nalazeći neko inadžijsko zadovoljstvo u priznavanju toga.
<BR>&nbsp;&nbsp;&nbsp;&nbsp;&nbsp;"Ali, ipak, Poli i ja..." Htede da se okrene Poluksu, ali zastade, videći da u zgradu ulazi neko drugi: jedan visok čovek, stranac.
<BR>&nbsp;&nbsp;&nbsp;&nbsp;&nbsp;Džeruša zgrabi ugao radnog stola. "Miroe!"
<BR>&nbsp;&nbsp;&nbsp;&nbsp;&nbsp;On stade u sredini sobe, u blizini Tor Zvezdošetne. "Džeruša." Glas mu je zvučao jednako zaprepašćeno kao njen. "Nisam verovao da ću te ovde naći... ali nisam znao na kom drugom mestu bih te mogao tražiti." Izgledao je kao da nije imao nikakav plan šta će joj kazati kad je nađe. Bio je obučen kao običan zimački mornar i neobrijan, sa 'strnjikom' na licu.
<BR>&nbsp;&nbsp;&nbsp;&nbsp;&nbsp;"Da, još sam na dužnosti, Miroe. Do Novog milenijuma", reče, tonom gorkim i praznim.
<BR>&nbsp;&nbsp;&nbsp;&nbsp;&nbsp;"Plašio sam se da neću stići do Karbankla na vreme; vremenske prilike na obali su bile rđave." Shvatila je da izgleda veoma umoran. "Još samo jedan dan i zakasnio bih; nikog od vas ne bih našao ovde."
<BR>&nbsp;&nbsp;&nbsp;&nbsp;&nbsp;Trudila se da joj i lice i glas budu ravnodušni. "Ne baš. Mi sutra, po slovu zakona, prestajemo da postojimo ovde; ali, ipak je potrebno još nekoliko dana za proveru da nije negde ostalo nešto kritično. Nego, šta ćeš ti ovde, Miroe? Tvoji su rekli - rekli su da ne znaju kuda si otišao."
<BR>&nbsp;&nbsp;&nbsp;&nbsp;&nbsp;"Bila je to odluka doneta u trenutku inspiracije." Pogledom je pretraživao prazne uglove prostorije. "Nisam planirao da doputujem ovamo. Bogovi znaju da nisam imao vremena za tako nešto. Znaš li koliko je ostalo da se... spremi. Treba pokazati mom narodu kako da obavlja svoje poslove na nov način. Na stari nov način." Džeruši se činilo da tu čuje više nego što razume; možda i više nego što želi da zna.
<BR>&nbsp;&nbsp;&nbsp;&nbsp;&nbsp;"Odlaziš sa Tijamata?" reče Tor, odjednom zainteresovana. Ngenet je pogleda kao da je tek sad primetio da u prostoriji ima još nekog. "Je l' bi se ženio, lepi?"
<BR>&nbsp;&nbsp;&nbsp;&nbsp;&nbsp;Ngenetovo lice pokaza samo blagu nevericu. "Možda. Ali ne ženom koja hoće da napusti Tijamat. Jer, ja ostajem." Opet pogleda Džerušu i pođe bliže njoj.
<BR>&nbsp;&nbsp;&nbsp;&nbsp;&nbsp;"Aaa." Tor je to je rekla više sa nevericom nego sa razočaranjem. "Hvala što me upozori. Ko bi stupio u brak sa nekim luckastim. Je l' tako, Poluks?" Ćušnula ga je.
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor."
<BR>&nbsp;&nbsp;&nbsp;&nbsp;&nbsp;Nasmejala se glasno, bez primetnog razloga.
<BR>&nbsp;&nbsp;&nbsp;&nbsp;&nbsp;Džeruša se nasloni na sto. "Dakle, zaista ostaješ ovde doživotno? Zauvek?" Razočarana, sasvim razočarana, iako to osećanje nije imalo nikakvog prava da joj se sad nametne. "Nisi došao radi odlaska u svemir."
<BR>&nbsp;&nbsp;&nbsp;&nbsp;&nbsp;"Nisam. Tijamat je moj dom, Džeruša. Moja osećanja, u tom pogledu, nisu ničim izmenjena. Ne pretpostavljam da je išta izmenjeno ni u tvojoj želji da napustiš Tijamat." Tonom kao da tu nema šta da se pita, kao da je to unapred sigurno.
<BR>&nbsp;&nbsp;&nbsp;&nbsp;&nbsp;"Nije ništa." Čula je slabost, trenutak oklevanja koji je trebalo da bude pouzdanost. Ali on tu slabost nije čuo zato što je očekivao baš te reči koje je i rekla. Klimnuo je glavom, pomiren sa sudbinom; ne preduzimajući ništa dalje, prosto prihvatajući njenu odluku - kao i pri njihovom poslednjem sastanku. Kao da nije važno. "Pa onda zašto si došao?" upita ona, za nijansu prejako. "Rekao si da ne želiš da vidiš ovaj Festival."
<BR>&nbsp;&nbsp;&nbsp;&nbsp;&nbsp;"I ne želim." Njenoj oštrini suprotstavio je svoju, jednaku. "Došao sam da se oprostim od tebe. To je bio jedini razlog."
<BR>&nbsp;&nbsp;&nbsp;&nbsp;&nbsp;Jedini razlog? Osećala je kako joj lice postaje vruće od iznenađenja i neprijatnosti. Ngenet, baksuze jedan! Uopšte te ne razumem! Ali nije postavila pitanje zašto on nju ne pita; nije mogla naterati sebe da pita njega, ako on nije u stanju da pita nju prvi. "Hmmm... pa... drago mi je što si došao. Čast mi je da neko dođe iz tako dalekih krajeva samo da bi meni rekao zbogom." Pogleda Tor, malo samosvesno; oseti da se jaz između njega i nje počinje da širi, pa ga dohvati i poče sužavati. "Jer, ovako ti mogu lično saopštiti novosti: tvoja mlada prijateljica Luna je živa."
<BR>&nbsp;&nbsp;&nbsp;&nbsp;&nbsp;"Luna?" On prstima pogura kosu unazad. "Kako? Ne mogu da verujem..." Nasmeja se, i ona vide da u njemu opet živi nešto za šta je mislila da je zauvek istrgnuto onog dana na plaži.
<BR>&nbsp;&nbsp;&nbsp;&nbsp;&nbsp;"Pokupili je neki zimački nomadi, al' im je pobegla, zajedno sa jednim mojim inspektorom koga su držali u zarobljeništvu."
<BR>&nbsp;&nbsp;&nbsp;&nbsp;&nbsp;"Znači, ovde je, u gradu?" Džeruša vide da on najednom baca poglede ka unutrašnjosti policijske zgrade. "Pa, gde je sad?"
<BR>&nbsp;&nbsp;&nbsp;&nbsp;&nbsp;"Nije u ćeliji, Miroe." Džeruša sede uspravnije, odmičući se malo od stola. "Koliko je meni poznato, ona sad komanduje Festivalom, rame uz rame sa svojim rođakom Ukresom. Ona je Letnja Kraljica."
<BR>&nbsp;&nbsp;&nbsp;&nbsp;&nbsp;Izgledao je sasvim zapanjeno, kao i Tor koja je stajala iza njega. Ali njegov izraz lica se promeni u nešto privatnije, zasnovano na nekom predznanju. "Savršeniju Kraljicu nije bilo moguće izabrati... Hvala ti, Džeruša." Klimnuo je glavom.
<BR>&nbsp;&nbsp;&nbsp;&nbsp;&nbsp;"Meni hvala? Ja nikakve veze s tim nisam imala."
<BR>&nbsp;&nbsp;&nbsp;&nbsp;&nbsp;"Imala si ogromne veze - mogla si to da sprečiš."
<BR>&nbsp;&nbsp;&nbsp;&nbsp;&nbsp;Malo joj je nedostajalo da se nasmeši. "Ne. Nekako mi se čini da to nije mogao zaustaviti niko."
<BR>&nbsp;&nbsp;&nbsp;&nbsp;&nbsp;"Možda i nije." On se, za razliku od nje, osmehnu. "Dakle, našla je i svog rođaka, tog koji se zove kao... iskra? Posle tolikog vremena?"
<BR>&nbsp;&nbsp;&nbsp;&nbsp;&nbsp;"Štaviše, iščupala ga je iz budoara Snežne Kraljice. On je bio Starbak."
<BR>&nbsp;&nbsp;&nbsp;&nbsp;&nbsp;"Za ime bo..." Lice mu ostade prazno. "Starbak." Ta reč se preko njegovog jezika prevrnula jednako grozno kao maločas preko njenog. "I... Luna?"
<BR>&nbsp;&nbsp;&nbsp;&nbsp;&nbsp;Klimnula je, stiskajući usne. "Znam. Čudni drugari u postelji: jedna sibila i jedno čudovište. Ali poznavala sam tog dečka pre nego što je Arienrod zarila kandže u njega. I Luna ga je ranije znala. Ona i sad vidi onog, tadašnjeg dečka, iako zna istinu o njemu. E, sad, možda je ona u pravu, a možda i nije, ko zna? O tome ja ne moram presuđivati, hvala bogovima."
<BR>&nbsp;&nbsp;&nbsp;&nbsp;&nbsp;"Znači pustila si ga da se izvuče? Time nije izbrisano ono što je učinio. To je nešto što se ne može promeniti!" U njegovom glasu uzdizao se bes.
<BR>&nbsp;&nbsp;&nbsp;&nbsp;&nbsp;Dakle čak i ti se opredeljuješ za osvetu a ne za pravdu, ako je rana dovoljno duboka, pomisli ona. Čak i ti. A ja sam mislila da si neki bogom prokleti svetac, tokom svih ovih godina. Nije bila razočarana, nego joj je samo laknulo što konačno razume da je čak i on ljudsko biće, sa pravom na ljudska osećanja, ljudske slabosti. "Znam ja to, Miroe... a znaju i njih dvoje. Imali su najbolji dan u svom životu, ali ta stvar će se vratiti i ostati između njih kao iskopana raka, razneće njihovu sreću kao dim pogrebne lomače." Videla je kako se u njemu svest o onome što je Starbak radio merima bori sa njegovim osećanjima prema Luni.
<BR>&nbsp;&nbsp;&nbsp;&nbsp;&nbsp;On najzad obori pogled; trže glavom jednom, prihvatajući situaciju.
<BR>&nbsp;&nbsp;&nbsp;&nbsp;&nbsp;"Ali, Miroe, ukebala sam onu koja je zaista kriva - Arienrod. Ona ga je nagonila da to radi. Ona je pokušala i da izazove smrtonostnu epidemiju među letnjačkim narodom i na taj način da preotme grad. Nije uspela; zato će sada, kad svane zora, Arienrodina neprirodno produžena vladavina da bude okončana na jedan neprirodan način."
<BR>&nbsp;&nbsp;&nbsp;&nbsp;&nbsp;Ngenet opet diže pogled. "To je pokušala? Kraljica Zimaca?"
<BR>&nbsp;&nbsp;&nbsp;&nbsp;&nbsp;"Pa, govorila sam ti ja kakva je ona. Čak sam ti i rekla da ću se pobrinuti da krivac plati. Eto, sad sam ispunila sva svoja obećanja." Osim onih koje sam dala sebi.
<BR>&nbsp;&nbsp;&nbsp;&nbsp;&nbsp;"Onda opet treba da ti se zahvalim zato što si se potrudila da pravda bude ostvarena. Istinska, a ne slepa pravda." Osmehnuo se, jedva. "Pri našem poslednjem sastanku, kao i pri prvom... Kuda ćeš sad, Džeruša? Na koju novu dužnost te šalju?"
<BR>&nbsp;&nbsp;&nbsp;&nbsp;&nbsp;Naglo se odgurnula od stola. "Šalju me na Veliku Plavu." Poče se šetkati u tesnom, nemirnom krugu, potežući malčice rukave svoje uniforme.
<BR>&nbsp;&nbsp;&nbsp;&nbsp;&nbsp;Kad ona ne reče ništa, Ngenet podiže obrve. "A na njoj, gde? Ne valjda u šljakerske logore, nadam se", reče, uz smeh, upadljivo naznačujući da je to šala.
<BR>&nbsp;&nbsp;&nbsp;&nbsp;&nbsp;"Da." Okrete se ka njemu, žacnuta. "Tamo idem. U tamošnje kazneničke kolonije."
<BR>&nbsp;&nbsp;&nbsp;&nbsp;&nbsp;"Štaaa?" Nasmejao se nelagodno; još nije mogao da poveruje da to nije neka uzvratna šala.
<BR>&nbsp;&nbsp;&nbsp;&nbsp;&nbsp;"Nije šala", reče ona ravno.
<BR>&nbsp;&nbsp;&nbsp;&nbsp;&nbsp;Smeh prestade. "Ti... da budeš upravnica nečeg takvog?" Zagledao se u radni sto, kao da je očekivao da mu sto pruži neko objašnjenje. "Zar oni o Tijamatu imaju tako loše mišljenje da robijašnicu smatraju uzlaznim korakom?"
<BR>&nbsp;&nbsp;&nbsp;&nbsp;&nbsp;"Nemaju, Miroe." Nego o meni. Prstima jedne ruke prekri zapovedničke insignije na okovratniku. "Moglo bi se reći da je to slučaj slepe pravde."
<BR>&nbsp;&nbsp;&nbsp;&nbsp;&nbsp;"Da li ti želiš to radno mesto?" Pogladio je brkove.
<BR>&nbsp;&nbsp;&nbsp;&nbsp;&nbsp;"Ne." Namrštila se. "To je slepa ulica, to je uvreda..." Zaustavi dah.
<BR>&nbsp;&nbsp;&nbsp;&nbsp;&nbsp;"Pa, zar se nisi, onda, žalila? Ipak, ti si komandant policije..." Namrštio se i on, pokušavajući da razume ono što je iznenada postalo nerazumljivo.
<BR>&nbsp;&nbsp;&nbsp;&nbsp;&nbsp;Sad je bio red na nju da se besmisleno nasmeje, i ona to učini. "Ja sam humor jedan, eto šta sam. Imam ili da odem gde mi je rečeno, ili da podnesem ostavku."
<BR>&nbsp;&nbsp;&nbsp;&nbsp;&nbsp;"Onda podnesi ostavku."
<BR>&nbsp;&nbsp;&nbsp;&nbsp;&nbsp;"Do vraga, to je jedino što ikad čujem od muškaraca! Odustani... popusti... ne možeš ti izaći na kraj s tim! E, pa, mogu! Očekivala sam više od tebe, ali trebalo je da pametnije predvidim..."
<BR>&nbsp;&nbsp;&nbsp;&nbsp;&nbsp;"Džeruša", reče on, "za ime božje. Ne pretvaraj me u predmet."
<BR>&nbsp;&nbsp;&nbsp;&nbsp;&nbsp;"Onda ni ti sa mnom ne postupaj kao da sam predmet."
<BR>&nbsp;&nbsp;&nbsp;&nbsp;&nbsp;"Ne bih želeo da vidim da sama sebe pretvoriš u predmet! A to će se desiti, ako budeš upravljala takvim mestom... Kad sa drugim ljudskim bićem postupaš kao da nije čovek nego nešto manje, onda i sam prestaješ da budeš čovek i postaješ nešto manje. Ako budeš tamo radila, izgubićeš ili ljudskost, ili zdrav razum. Ne želim da mi ostane uspomena da si otišla ka tome; niti da te zamislim..." On pokrete svoje krupne šake uzaludno.
<BR>&nbsp;&nbsp;&nbsp;&nbsp;&nbsp;"Onda šta bi drugo trebalo da uradim? Celog života sam htela da nešto činim sa svojim životom, nešto vredno, važno. Ulaskom u policiju, to sam dobila. Možda se nije ostvarilo sve baš kako sam zamišljala, ali, kad se uopšte ostvari sve?" Samo kad bi se našla neka mogućnost.
<BR>&nbsp;&nbsp;&nbsp;&nbsp;&nbsp;"Smatraš da je vredno ono što ćeš tamo raditi?" upita on. Reči su mu bile zgusnute od sarkazma. Zabi šake u džepove.
<BR>&nbsp;&nbsp;&nbsp;&nbsp;&nbsp;"Na to sam već odgovorila." Okrete se od njega. "Možda ću posle izvesnog vremena moći da dobijem premeštaj. Osim toga, koju drugu mogućnost imam? Ne postoji ništa drugo."
<BR>&nbsp;&nbsp;&nbsp;&nbsp;&nbsp;"Mogla bi ostati ovde", progunđa on: neodlučni poziv.
<BR>&nbsp;&nbsp;&nbsp;&nbsp;&nbsp;Odmahnula je glavom, ne gledajući ga. "I šta da radim? Nije me priroda stvorila da budem supruga nekog ribara, Miroe." Reci mi da postoji nešto drugo.
<BR>&nbsp;&nbsp;&nbsp;&nbsp;&nbsp;Ali, ako je on i mogao ponuditi neki odgovor, u tome ga je sprečilo pristizanje dvojice policajaca koje je pozvala. Po kosi su imali festivalske konfete, a na licima izraze blago mučeničke, ali ipak su joj salutirali sa razumnom merom poštovanja.
<BR>&nbsp;&nbsp;&nbsp;&nbsp;&nbsp;Uzvratila je salutiranjem, zategla svoju uniformu i svoje misli. "Ajde da izgledate službeno. Idete na ceremoniju Promene sa mnom, čim Mantanjez dođe ovamo."
<BR>&nbsp;&nbsp;&nbsp;&nbsp;&nbsp;Donekle su se razvedrili čujući da će moći iz sedišta u prvom redu da posmatraju žrtvovanje ljudi; odoše u susednu prostoriju, bacajući usput radoznale poglede na Tor Zvezdošetnu. Džeruša se Torinog prisustva seti sa zakasnelim nezadovoljstvom što je ta sve slušala; onda vide da je Tor opet zaspala.
<BR>&nbsp;&nbsp;&nbsp;&nbsp;&nbsp;Miroe je stajao natmuren pored nje, gledajući u pod. "Ideš da prisustvuješ... žrtvovanju?" Činilo se da i on, kao maločas Tor, mora priličnio da se potrudi da bi izgovorio tu reč. "Smrti Snežne Kraljice?"
<BR>&nbsp;&nbsp;&nbsp;&nbsp;&nbsp;Klimnula je glavom i nekako joj je ta pomisao bila nezgodna iako je s njom živela već toliko godina. Smrt Snežne Kraljice. Ljudska žrtva. Bogove ti tvoje. A ipak se pitala zašto bi predstojeća čista, javna egzekucije žene koja je to mnogostruko zaslužila trebalo da bude strašnija od one žive smrti u koju će ona, Džeruša, biti prekomandom, ali takođe za kaznu, poslata. Valjda je i bogovima jasno da ljudsko društvo koje može da postigne svoj potpuni preporod uz samo dve smrtne kazne - jeste jedno od najuspešnijih ikad stvorenih društava. "To je poslednji čin koji ću kao predstavnica Hegemonije obaviti; mi smo ti koji predajemo ključeve kraljevstva novoj Kraljici, da se tako izrazim." I gledamo kako se Arienrod davi u žaljenju što nije uspela. Obori pogled, pokolebana. "Hoćeš li ti doći, Miroe? Znam da ne želiš tako nešto da vidiš - zato pitanje ne postavljam olako."
<BR>&nbsp;&nbsp;&nbsp;&nbsp;&nbsp;Premestio je težinu sa noge na nogu, ne dižući pogled. "Da, doći ću. U pravu si, ni sanjao nisam da ću ikad želeti tako nešto da gledam. Ali, pošto o njoj znam ono što sad znam... Kažu da bi taj događaj, to gledanje kako živi simbol starog poretka umire, trebalo da služi kao katarza; nešto što je svakome potrebno da bi iščistio ružnoću iz svoje duše. Nikad nisam ni pomišljao da će mi to biti potrebno...ali, možda ipak nisam toliko mnogo bolji od ostalih ljudi."
<BR>&nbsp;&nbsp;&nbsp;&nbsp;&nbsp;"Dobrodošao u naš klub", reče ona, sa izrazom koji nije bio baš osmeh. "Odmah se vraćam." Ode u svoju kancelariju, po šlem i ogrtač.
<BR>&nbsp;&nbsp;&nbsp;&nbsp;&nbsp;Kad se vratila, Mantanjez je već čekao, stojeći nadmeno i gordo. Ona, bez ikakvog izraza na licu, uzvrati na njegovo salutiranje, i naredi mu da preuzme upravljanje štabom.
<BR>&nbsp;&nbsp;&nbsp;&nbsp;&nbsp;Polazeći ka izlazu, zastade da prodrma Tor. "Budi se, Zimkinjo. Zora se sasvim primakla."
<BR>&nbsp;&nbsp;&nbsp;&nbsp;&nbsp;Tor se diže u sedeći položaj. Poče trljati mutni jad po svom licu.
<BR>&nbsp;&nbsp;&nbsp;&nbsp;&nbsp;"Ja sad silazim na svečanost Promene", reče Džeruša nešto blažim glasom. "Nisam znala da li možda i ti hoćeš da budeš tamo. Ako hoćeš, možeš s nama." Mada ti ne bih zamerila ako više voliš da to prespavaš.
<BR>&nbsp;&nbsp;&nbsp;&nbsp;&nbsp;Tor zatrese glavom, poče se protezati; oči joj se izbistriše. "Da... mislim da ću ipak poći. Ne mogu večno da ostanem ovde, je l' tako?" Bilo je to retorsko pitanje. Ona ustade, okrete se Poluksu, koji je i sad stajao na istom mestu pokraj nje. "Treba da idem da vidim kraj sveta, Poli; neće se to više događati. Pa, ako sad ne vidim, posle možda neću verovati da je bilo."
<BR>&nbsp;&nbsp;&nbsp;&nbsp;&nbsp;"Zbogom Tor." Glasom koji je zvučao tanje i sumornije nego što je Džeruša pamtila. "Zbogom."
<BR>&nbsp;&nbsp;&nbsp;&nbsp;&nbsp;"Zbogom Poli." Njena usta su se pokretala. "Neću te zaboraviti. Za to se uzdaj u mene."
<BR>&nbsp;&nbsp;&nbsp;&nbsp;&nbsp;"Uzdam se u tebe, Tor." Pol-rob diže ruke, oponašajući mahanje za zbogom.
<BR>&nbsp;&nbsp;&nbsp;&nbsp;&nbsp;"Dobar momak." Uzmicala je korak po korak.
<BR>&nbsp;&nbsp;&nbsp;&nbsp;&nbsp;Džeruša ih je gledala neprekidno. Vide da Tor, izlazeći za plavima na ulicu, na trenutak zastaje da obriše suze.
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
