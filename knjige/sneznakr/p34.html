<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33.
<P>&nbsp;&nbsp;&nbsp;&nbsp;&nbsp;"Ajde sibilo! Vidi druge moje ljubimce." Krvkin oštar, visok glas ubode Lunu kao šiljak za podbadanje stoke, pokrete je napred, kroz gomilu dokonih posmatrača koji su stajali oko ulaza u pećinu i blenuli. Svi su se primakli još malo bliže da zure u nju; pokazivali su prstima ka njoj, mrmljali, dobacivali nepristojna pitanja koja je ignorisala svom uzdržanošću koja je preostajala njenom ošamućenom telu: riba za prvu nagradu okačena na gatu. Ali niko od nomada nije prilazio dovoljno blizu da je dodirne, štaviše razdvajali su se pred njenim spotičućim nastupanjem kao trava pred naletom vetra. Čak je ni Krvka nijednom nije istinski dodirnula; ali Luna je videla pištolj za paralisanje okačen o devojčin opasač, i znala je šta je to.
<BR>&nbsp;&nbsp;&nbsp;&nbsp;&nbsp;A i kad bi se usudila na bekstvo od svojih zarobljivača, ne bi imala kuda da pobegne. Dva dana su se vozili, motornim sankama hitro po površini snega, penjući se u ledom okovane visoravni u unutrašnjosti kopna, i najzad stigli u ovaj izdvojeni logor nomada. U Luni više nije ostalo snage koja bi je mogla nositi samu kroz divljinu Zime... jedva dovoljno za prelazak preko ogromnog poda ovog skrovišta pod planinom. Psi digoše lavež i zavijanje dok je prolazila, lancima vezani između šatora od sintetičkih materijala blistavih boja i od sivih i smeđih koža. Tim šatorima bila je obrasla sva pećina, kao grotesknim gljivama. Desetine trajno-zračećih grejalica i lanterni ispunjavalo je ogromni prostor toplotom i svetlošću, a glasovi iza Lune - galama plemenskih srodnika koji su razmenjivali plen i pogađali se oko toga - ispunjavahu je jakim zvucima i odjecima. Luna uspori, pružajući u prolazu ruke, u debelim rukavicama, ka jednoj od grejalica. Ali Krvkino nestrpljenje zračilo je kao i toplota iz grejalice - "Ajde! Brže!" - i ona pođe dalje, odveć otupela od hladnoće i iscrpljenosti da bi se bunila.
<BR>&nbsp;&nbsp;&nbsp;&nbsp;&nbsp;Krvka je utera u jedan uski prolaz napola u senkama, u zadnjem delu pećine, koji je vodio koso nadole; ona vide neku mutnu svetlost negde napred. U hodu, grozna smeša svakojakih mirisa ispuni joj nos. Nađe se pred zaprekom, bila je to nekakva kapija od drveta i savijene žice. Krvka se progura pored nje, pritisnu palac u dno masivne brave, koja se otključa. Krvka joj pokretom ruke pokaza da prođe.
<BR>&nbsp;&nbsp;&nbsp;&nbsp;&nbsp;Luna pođe dalje, čujući da Krvka stiže za njom; onda stade da osmotri izgled svog novog zatvora. Prečnik te odaje u planini bio je nekih osam ili deset metara, sa tavanicom približno te iste visine; jedan grejač je, bukteći sjajem, visio na sredini kao sunce. Duž obima pećine bila su stvorenja, zatvorena u kaveze ili vezana konopcima ili lancima, stvorenja svakojaka, pa i pet-šest neprepoznatljivih vrsta, neka sa krznom, druga sa perjem, ili pokrivena krljušti ili masom golih nabora. Pokrila je nos i usta šakom jer je sad smrad njihove bede i prljavštine udario punom snagom. Videla ih je kako se prestrašeno izmiču i reže; videla je i pojedina bića koja su ležala tupo apatična, ne reagujući ni na koji način... vide i jedno ljudsko biće na golom ležaju pored zida. Ležaj je bio postavljen tako da bude što je moguće udaljeniji i od ulaza, i od svih ostalih stvorova.
<BR>&nbsp;&nbsp;&nbsp;&nbsp;&nbsp;"Prokleta bila! Prokleta bila!" viknu Krvka odjednom. Luna se trgla i naglo okrenula na taj zvuk, a menažerija je počela da šišti, ćurliče i buči; međutim, Krvka je odjurila nazad u tunel i zalupila vrata za sobom. Luna se okrenula i pogledala preko pećine, ka figuri koja je, ne reagujući ni sad, ležala na istom mestu. Ona pođe polako napred, hramljući pomalo; počinjala je opet da oseća svoja stopala, vatru u tabanima. Uplašene životinje gledale su da uzmaknu od nje.
<BR>&nbsp;&nbsp;&nbsp;&nbsp;&nbsp;Prišla je neznancu ne budeći ga, zapažajući, dok je prilazila, da je muškarac, van-Tijamatovac... plavac. Njegov policijski teški mundir bio je isprskan tamnim mrljama, a noge su mu bile omotane prljavim belim platnenim 'obojcima', kao da je nomad, i uvučene u nomadske čizme. Spustivši pogled ka njegovom licu, ona vide one fino izvajane crte koje je tako često viđala na karemovskim aristokratima: ali ovo lice bilo je bolno mršavo, koža razapeta preko kostiju. Ni sad se nije budio. Njegovo disanje bilo je mukotrpno, pogrešno. Ona nesigurno ispruži ruku, pipnu ga po licu, trže ruku nazad od vreline, jer bio je u visokoj temperaturi.
<BR>&nbsp;&nbsp;&nbsp;&nbsp;&nbsp;Dopustila je da njene drhtave noge konačno popuste ispod nje, potonula na hladni pod pored njegovog ležaja. Životinje su se utišale, ali ona je još osećala njihove uplašene poglede na sebi, i njihov jad kako joj se neodoljivo nameće, tako da se najzad i njen vrč jada prepunio i prelio. Klonula je glavom na rub ležaja, a suvi, žestoki jecaji počeše da je kidaju. Pomozi mi, Damo, pomozi... što god sam dodirnula, uništila sam.
<BR>&nbsp;&nbsp;&nbsp;&nbsp;&nbsp;"Je... šta?" Jedna vrela šaka joj rastrese kosu; ona se trže nagore, proguta svoj plač. "Plačeš... li mene za?" Reči su bile na sandiju. Bolesnik se upinjao da digne glavu; oči su mu bile crvene i obložene krmeljima. Činilo joj se je jedva vidi.
<BR>&nbsp;&nbsp;&nbsp;&nbsp;&nbsp;"Da." Njen odgovor nije bio mnogo glasniji od njegovog pitanja.
<BR>&nbsp;&nbsp;&nbsp;&nbsp;&nbsp;"Treba ne..." i produži napadom kašlja.
<BR>&nbsp;&nbsp;&nbsp;&nbsp;&nbsp;"Vidi!"
<BR>&nbsp;&nbsp;&nbsp;&nbsp;&nbsp;Luna se trže unazad i okrete: u pećinu je opet uletela Krvka, vukući za sobom jednu veću devojku.
<BR>&nbsp;&nbsp;&nbsp;&nbsp;&nbsp;"Oseti miris! Rekla sam ti da bude sve u redu dok nisam tu!"
<BR>&nbsp;&nbsp;&nbsp;&nbsp;&nbsp;"Pa jesam..." Starija devojka jauknu. Krvka ju je dohvatila za kosu i cimnula, jako, za jednu kiku.
<BR>&nbsp;&nbsp;&nbsp;&nbsp;&nbsp;"Trebalo bi da ti utrljam lice u to, Fosa. Ali neću, ako počistiš pre nego..."
<BR>&nbsp;&nbsp;&nbsp;&nbsp;&nbsp;"Dobro, dobro!" Starija devojka uzmače prema kapiji, brišući suze bola. "Naduvena krmačo jedna."
<BR>&nbsp;&nbsp;&nbsp;&nbsp;&nbsp;"Ej. Šta 'e njemu?" Krvka je pokazivala prstom pored Lune, ka tuđinu.
<BR>&nbsp;&nbsp;&nbsp;&nbsp;&nbsp;"Bolestan je. Tražio da izađe napolje da piša, i mi ga pustili, a on pobego u mećavu, znaš? Iš'o u krug, mi ga našli odma' ispred pećine." Izvela je rukom znak za ludilo, stresla glavom i uzmakla u tunel.
<BR>&nbsp;&nbsp;&nbsp;&nbsp;&nbsp;Krvka pređe preko prostorije, čučnu pored Lune, zagleda se u bolesnikovo lice. "Uh." Pokušao je da okrene glavu od nje, ali ona ga dočepa grubo ispod donje vilice. "Što si to uradio?" Njemu se oči sklopiše.
<BR>&nbsp;&nbsp;&nbsp;&nbsp;&nbsp;"Mislim da te ne čuje." Luna položi šaku preko njegove, steže ovlaš i pusti. "Njemu je potreban iscelitelj, Krvko", promrmlja ona.
<BR>&nbsp;&nbsp;&nbsp;&nbsp;&nbsp;"Oće mre?" Krvka je sela malo unazad, na svoja stopala; ohola žestina nestajala je iz njenog glasa. "Nema ovde iscelitelj. Mama je to radila, al' sad je šenula. Nikog drugog nije naučila. Zar ne moš' ti mu po-mogneš?"
<BR>&nbsp;&nbsp;&nbsp;&nbsp;&nbsp;Luna baci pogled gore, ka njoj. "Možda bih i mogla..." Poče da spliće kosu u pletenicu. "Imate neke tuđinske lekove?" Krvka odmahnu glavom. "Ili lekovite trave, bilo šta?"
<BR>&nbsp;&nbsp;&nbsp;&nbsp;&nbsp;"Mogu da ukradem od mame. Stare su..." Krvka ustade, u iščekivanju.
<BR>&nbsp;&nbsp;&nbsp;&nbsp;&nbsp;"Neka su, samo ti donesi."
<BR>&nbsp;&nbsp;&nbsp;&nbsp;&nbsp;Gledala je Krvkin odlazak, zbunjena tom devojčinom voljnošću. Podiže strančevu šaku, potraži puls u zglavku; dah joj zastade pri pogledu na unutrašnju stranu njegovog zgloba šake, prošaranu izukrštanim, zupčastim ožiljcima. U njih je zurila neko vreme, obuzeta ćutećom nevericom, a onda opet pažljivo spustila njegovu šaku, dlanom nadole. Držala ga je, posle toga, za ruku i čekala, nastojeći da joj um bude prazan.
<BR>&nbsp;&nbsp;&nbsp;&nbsp;&nbsp;"Evo." Na kapiji se, najzad, ponovo pojavila Krvka, donoseći zavežljaj umotan u kože ukrašene đinđuvama od komadića kosti i metala. Stavila je to na pod između njih dve, razvezala i raširila. "Neutron - aktivacijoooo!" reče ona izmahujući rukama. "Mama uvek govori moćne reči. Je l' govoriš ti moćne reči, sibilo?" Bez i najmanje podsmeha.
<BR>&nbsp;&nbsp;&nbsp;&nbsp;&nbsp;"Pa, verovatno." Luna je dohvatala lisnate svežnjeve osušenog bilja, mirisala glave cvetova i prozirne plastične vrećice sa semenjem. Njene nade su kopnele. "Nijednu od ovih ne znam."
<BR>&nbsp;&nbsp;&nbsp;&nbsp;&nbsp;"Pa, evo, ova je..."
<BR>&nbsp;&nbsp;&nbsp;&nbsp;&nbsp;Luna odmahnu glavom. "Mislim, ne znam ni za jednu kako se koristi." Kej-Ar Aspundh joj je svojevremeno rekao o staro-imperijalnoj istraživačkoj službi i ovo: pre otvaranja novih svetova za ljudske naseljenike, zasejavali su po svakoj planeti čitavu panaceju lekovitih biljaka, u serijama, uvek u skladu sa lokalnim ekosistemom. "Mi smo na ostrvima koristili mnoge biljke za lečenje." I nazivali ih Thalasinim darovima. "Moraću da pitam - ti ćeš morati da pitaš, da me inputuješ, važi?" Krvka je žustro zaklimala glavom. "Pitaj me kako se koja koristi." Luna pokaza rukom ka biljkama. "Zapamti ono što ću odgovarati - zapamti tačno, inače sve propada. Možeš li?"
<BR>&nbsp;&nbsp;&nbsp;&nbsp;&nbsp;"Sigurno sa mogu." Krvka se iscerila nadmeno. "Mogu ja i da otpevam sve orijentire u 'Pesmi staza i bogaza'. To više ne može niko drugi, jedina ja. Koju god pesmu sam čula na radiju, makar samo jednom, mogu je otpevam."
<BR>&nbsp;&nbsp;&nbsp;&nbsp;&nbsp;Luna uspe da izgura osmeh do polovine, ali je tu zaustavi ukrućena modrica na obrazu. "E to dokaži. Pitaj, a ja ću odgovarati. Input..."
<BR>&nbsp;&nbsp;&nbsp;&nbsp;&nbsp;Krvka je pročistila grlo, sela uspravnije. "Ehoooj, sibiloooo! Reci mi... hm... kako da ovo magično bilje upotrebimo?"
<BR>&nbsp;&nbsp;&nbsp;&nbsp;&nbsp;Luna uze jedan svežan bilja u ruke, oseti početak padanja unazad, u bunar odsutnosti...
<BR>&nbsp;&nbsp;&nbsp;&nbsp;&nbsp;...Klavali. Ona opet izranja u svetlost i nalazi poznato lice, Klavalino, iznenađeno i jako obliveno rumenilom, kosa raščupana, leđa gola, sasvim blizu, jednako blizu njoj kao i... Danakil Lu. Vide da Klavali navlači ćebe hitro, da pokrije svoju golotinju. Ona pomisli, beskorisno, Izvini, Danakil Lu... Klavali, to sam samo ja, Luna.... Ali nije mogla uticati na njihov život čak ni sad, kad je tako duboko zavirila u njega; nije mogla ni da im se izvini ni da objasni koliko je srećna što se, makar i na ovaj način, ponovo sreću; niti da zatraži od njih pomoć - nije mogla da ostvari baš nikakvu komunikaciju.
<BR>&nbsp;&nbsp;&nbsp;&nbsp;&nbsp;Ipak, u uglovima Klavalinih širokih usta pojavi se početak osmeha, kao da je pročitala neku tajnu u prozoru Danakil Luovih očiju. Dotakla je njegov obraz nežno, smešeći se i sad, i opet legla na krevet, znalački strpljiva, da sačeka...
<BR>&nbsp;&nbsp;&nbsp;&nbsp;&nbsp;...Kraj analize!" Luna klonu napred, iscrpljena, oseti da je Krvkine hitre ruke hvataju i pomažu joj da se uspravi.
<BR>&nbsp;&nbsp;&nbsp;&nbsp;&nbsp;"Uspela si! Nisi lažna..." Krvkin glas pun neverice treštao je u Luninim ušima. Krvka je pogura da se donekle osloni na taj ležaj i povuče ruke, iznenadno nepoverljiva. "Budi se! Jes' budna? 'De si bila?"
<BR>&nbsp;&nbsp;&nbsp;&nbsp;&nbsp;Luna klimnu glavom, osloni čelo na kolena. "U... poseti kod starih prijatelja." Obgrlila se rukama oko cevanica, želeći da ne ispusti tu uspomenu: jedinu toplinu, jedinu sreću koje se mogla setiti.
<BR>&nbsp;&nbsp;&nbsp;&nbsp;&nbsp;"Sad znam sve lekovite trave, sibilo." Krvkin glas ju je opet dokačio kao šapa. "Ću ti pokažem. Oćeš ga izlečiš?"
<BR>&nbsp;&nbsp;&nbsp;&nbsp;&nbsp;"Ne." Luna diže nevoljnu glavu, otvori oči. "Dovešću pravu isceliteljku, koja će upotrebiti ove trave. Ali moraćeš da mi pomogneš, da mi dodaješ sve što bude potrebno." Klimanje glavom. Luna se spremi, znajući da će je transfer nositi do kraja, samo ako ona bude našla dovoljno snage da bar započne. Njeno telo se bunilo, odbijajući da prikupi energiju za još jedan teški zadatak. Ali ako bi se ona sad predala iscrpljenosti, za ovog stranca moglo bi da bude prekasno, pre nego što ona spremi snagu za novi ulazak u transfer. Sedeti i gledati kako druga osoba umire zbog nje - to nije dolazilo u obzir. Ona uperi svu svoju pažnju na njegovo lice.
<BR>&nbsp;&nbsp;&nbsp;&nbsp;&nbsp;"Dobro, sad me pitaj kako ga treba lečiti. Input!" i ona se baci kroz to...
<BR>&nbsp;&nbsp;&nbsp;&nbsp;&nbsp;...U antigravitacionu komoru belih zidova, gde je gledala jednu grupu ljudi u pastelnim i prozirnim odelima. Lebdeli su u prostoru, svako po jednim užetom vezan za jedan sto; raspravljali su se o nerazumljivim medicinskim procedurama. Iza njih, iza ojačanog 'stakla' jednog širokog prozora, ona ugleda debele prste od leda kako vise sa ruba nekog krova ili nadstrešnice, a iza toga polje obilato osvetljeno reflektorima, prekriveno snežnim nanosima...
<BR>&nbsp;&nbsp;&nbsp;&nbsp;&nbsp;"...analize!" Vratila se u sebe, jedva čujući suvo lupkanje tih izlaznih reči u svojoj glavi. Oseti prodorne mirise pet-šest čudnih biljaka na svojim rukama i odeći; poče tonuti napred. Magla uma stvarala je oreol oko njenog viđenja Krvkinog piljećeg lica i inertnog zavežljaja ćebadi - bolesnog tuđina, pretvarajući ih u svetu viziju. Ospokojena, pronašla je svoje šake i stopala i odvukla se četvoronoške prema grejalici, prema sredini prostorije. Kad je oblak energije postao toliko jak da telo nije moglo podneti veću jačinu, ona konačno dopusti sebi da klone i zaspi.
<BR>
<BR>&nbsp;&nbsp;&nbsp;&nbsp;&nbsp;Luna se probudila prestrašenom naglošću, zagledala se sa nevericom u neočekivane zidove koji su je stiskali sa raznih strana. Zidovi, i to kameni - ne beskrajna pustoš neba iznad neke beživotne stenovite plaže na kojoj jedan dželat u crnom nosi odlikovanje koje je njoj isto tako dobro poznato kao i lice njene jedine ljubavi... Od tog fantoma poče se skrivati iza zida od prstiju, pritiskajući bolnu otečenost svog lica. Nije istina, nije!
<BR>&nbsp;&nbsp;&nbsp;&nbsp;&nbsp;Neki blagi cvrkut nalik na ptičji nametnu joj se, dovlačeći njenu svest nazad u kamenu odaju. Spustila je ruke, usmerila pažnju na jednu grupu kaveza na drugoj strani pećine i osetila kako je poplava vremena podiže, nosi i izbacuje u sadašnjost. Neko ju je bio premestio na ćebad presavijenu u vidu ležaja. Smrad životinja bio je daleko manji, kao da je taj neko i počistio kaveze; ali je vazduh bio pun mirisa lekovitog bilja. Nikakvi zvuci nisu dopirali do nje s one strane zaključane kapije; sigurno je već duboka noć, pomisli ona. Životinje su se meškoljile, šuškale su, gledale su svoje živote, a za nju su, sada, odvajale samo po koji sporedan pogled. "Znate da sam sada kućni ljubimac kao i vi", progunđala je tiho i tužno. Ustala je i jedan trenutak se klatila na nogama, a zvezde su joj se iskrile u vidnom polju; tek posle toga mogla je preći dvoranu.
<BR>&nbsp;&nbsp;&nbsp;&nbsp;&nbsp;Stranac je ležao pod jednim polu-šatorom od ćebadi, umotan u drugu ćebad maltene kao beba u pelene. Nedaleko od njegove glave bio je rešo na kome se pušio lončić sa jako mirišljavom smešom skuvanom od trava. Kleknula je pored ležaja, prislonila ruku na njegovo lice. Reče sebi da je sad manje vruć, ne baš sigurna da je to istina. "Vrati se..." prošaputa, maltene kao da je to molitva. Dokaži mi da imam pravo da budem živa, i sibila. Sagnula je glavu, pritisnula čelo na tvrdi okvir ležaja.
<BR>&nbsp;&nbsp;&nbsp;&nbsp;&nbsp;"Jesi... po mene vratila se li, dakle?"
<BR>&nbsp;&nbsp;&nbsp;&nbsp;&nbsp;Digla je pogled, videla da se van-Tijamatovac trudi da otvori oči. "Ni-nisam te ni ostavljala." Namrštio se, stresao glavom kao da je čuo nešto što se ne može razumno uklopiti. Ona ponovi tu rečenicu na sandiju. "Lazila uopšte nisam od."
<BR>&nbsp;&nbsp;&nbsp;&nbsp;&nbsp;"Ah." Posmatrao ju je kroz uske proreze očiju. "Bojim sad se ne. Kad... kad idemo?"
<BR>&nbsp;&nbsp;&nbsp;&nbsp;&nbsp;"Kad? Uskoro." Zagladila je njegovu kosu mokru od znoja, videla da se on osmehuje. Nemajući pojma šta on to pita, nastavila je: "Budeš jači kad." Na sandiju mu se obraćala bliskim oblikom reči "ti".
<BR>&nbsp;&nbsp;&nbsp;&nbsp;&nbsp;"Znao da tako lepa bićeš nisam. Stani uz mene do tada o?"
<BR>&nbsp;&nbsp;&nbsp;&nbsp;&nbsp;"Hoću." Spuštajući pogled, ona vide da je na rešou, na podu kraj njene noge, lončić guste čorbe od lekovitih biljaka netaknut. "Piti ovo moraš." Prihvatila ga je rukom ispod pleća, okrenula na stranu. Poslušno se potrudio da nađe rukom put napolje, ali nije mogao da drži lončić; opet je videla modre ožiljke na unutrašnjoj strani njegovog zgloba šake. Pomogla mu je u držanju lončića; pio je. I kad popi sve, uhvati ga kašalj, krkljanje u plućima poput sudaranja mnogobrojnih kamenčića. Plastični lončić joj ispade iz ruke i otkotrlja se pod ležaj. Držala je tuđina čvrsto u naručju, deleći svoju snagu s njim, sve dok napad kašlja nije prošao, i malo duže.
<BR>&nbsp;&nbsp;&nbsp;&nbsp;&nbsp;"Tako stvarna... reklo se bi." Uzdahnuo je na njenom ramenu. "Tako dobra..."
<BR>&nbsp;&nbsp;&nbsp;&nbsp;&nbsp;Pustila ga je da, već zaspao, klizne nazad na ležaj. Sedela je još nekoliko dugih trenutaka gledajući ga, a onda se udobno namestila uz ram ležaja, naslonila glavu na ruku i opet sklopila oči.
<BR>
<BR>&nbsp;&nbsp;&nbsp;&nbsp;&nbsp;"Pa, jesi stvarna."
<BR>&nbsp;&nbsp;&nbsp;&nbsp;&nbsp;Te reči su je pozdravile kao stari prijatelji kad se probudila. Lagano diže glavu sa utrnule ruke i pridiže se u sedeći položaj, žmirkajući.
<BR>&nbsp;&nbsp;&nbsp;&nbsp;&nbsp;Stranac je sedeo mlitavo, naslonjen na zid i poduprt upetljanom gomilom ćebadi. "Sanjao sam li, ili ti mi na sandiju govorila si?"
<BR>&nbsp;&nbsp;&nbsp;&nbsp;&nbsp;"Sam govorila", odgovori ona, takođe na sandiju. Poče razgibati prste, oseti trnce u ruci u kojoj je cirkulacija počela oživljavati. "Ja - to verovati mogu ne. Bolestan bio tako si." Osećala je kako je ispunjava toplina koja sija. Bio si, ali je moć došla kroz mene i ja sam te iscelila.
<BR>&nbsp;&nbsp;&nbsp;&nbsp;&nbsp;"Da si Kradljivica Dece mislio sam. U detinjstvu, dadilja rekla je mi, da ona bleda kao polarne svetlosti sjaj je..." Naslonio se jače na gomilu ćebadi. "Ali duh nisi. Ili jesi...?" Kao da ni sad nije siguran u svoja čula.
<BR>&nbsp;&nbsp;&nbsp;&nbsp;&nbsp;"Nisam." Drugom šakom je masirala svoje vratne mišiće, koji su se ukočili u nezgodnom položaju; lice joj se malčice trzalo. "Da jesam, bolelo ovoliko bi ne!"
<BR>&nbsp;&nbsp;&nbsp;&nbsp;&nbsp;"Robili su znači i tebe za." Nagnuo se malo napred, žmirkajući; oči su mu još bile upaljene. Ona klimnu glavom. "Lice tvoje", nastavi on. "Nisu te... stavljali zlo?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Nisu. Nažao učinili su mi ništa. Oni... boje mene se, zasad."
<BR>&nbsp;&nbsp;&nbsp;&nbsp;&nbsp;"Boje tebe se?" On baci pogled ka ulazu i onome što je ležalo iza ulaza. Daleki zvuci novog dana u logoru stizali su do njih kao eho sa nekog drugog sveta.
<BR>&nbsp;&nbsp;&nbsp;&nbsp;&nbsp;Zabacila je glavu, da on vidi ranu na njenom grlu, a kad je ugledao, ona vide grimasu na njegovom licu, koje se sledećeg trenutka opustilo. "Sibila?"
<BR>&nbsp;&nbsp;&nbsp;&nbsp;&nbsp;Spustila je glavu.
<BR>&nbsp;&nbsp;&nbsp;&nbsp;&nbsp;"Bogovi, prebrzo ide ovo." Legao je opet, i to bočno; u tom položaju odmaranja, dođe mu i prođe još jedan napad kašlja.
<BR>&nbsp;&nbsp;&nbsp;&nbsp;&nbsp;Krajičkom oka primetila je nešto neobično. Izvila se, i videla iza sebe hrpu plavocrne tkanine sa trakom duž rubova, jedan bokal i zdelu sa komadićima sušenog mesa. "Neko neo nam je hranu do." Još dok je to govorila, njene ruke su se pružale u tom pravcu. "Hranu..." nemajući pojma koliko je vremena prošlo od kad je poslednji put jela.
<BR>&nbsp;&nbsp;&nbsp;&nbsp;&nbsp;"Krvka. Nekoliko sati pre. Pravio da spavam sam se."
<BR>&nbsp;&nbsp;&nbsp;&nbsp;&nbsp;Luna poteže mnogo gutljaja iz bokala: plavobela tečnost, kao krem, klizila je niz njeno sasušeno grlo i u njen sparušeni želudac kao ambrozija. "Ahhh..." Bila joj je to reč dah, uzdah zadovoljstva i olakšanja, dok je spuštala bokal. Onda je napunila plastično lonče i dodala mu ga.
<BR>&nbsp;&nbsp;&nbsp;&nbsp;&nbsp;"Ne." Zaklonio je lice podlakticom. "Hoću to ja ne."
<BR>&nbsp;&nbsp;&nbsp;&nbsp;&nbsp;"Moraš. Za izlečenje, snaga treba."
<BR>&nbsp;&nbsp;&nbsp;&nbsp;&nbsp;"Neću. Ne..." Ruka se spusti sa očiju, on diže glavu da pogleda Lunu. "Dobro... valjda hoću ipak." Drugom rukom prihvati lončić sa pićem; ona i tu vide ožiljke na unutrašnjoj strani šačnog zgloba. Primetio je da ona tu upućuje poglede, ali je bez komentara podigao lonče do usta i počeo da pijucka.
<BR>&nbsp;&nbsp;&nbsp;&nbsp;&nbsp;Luna je prožvakala traku suvog mesa i progutala je celu, a onda upitala: "Ti ko si? Speo ovde kako si do?"
<BR>&nbsp;&nbsp;&nbsp;&nbsp;&nbsp;"Sam ko..." Spustio je pogled na mundir, dodirnuo ga; lice mu se ozarilo nekakvom zadivljenošću, kao kod čoveka koji izlazi iz kome. "Gundalinu, sibilo. Inspektor policije, Bi-Zi Gundalinu..." lice mu se iskrivi, "...sa Karemofa. Borili moja patrolna kola su o, i robili me za."
<BR>&nbsp;&nbsp;&nbsp;&nbsp;&nbsp;"Dugo ovde koliko si?"
<BR>&nbsp;&nbsp;&nbsp;&nbsp;&nbsp;"Večnost." Zažmurio je, opet otvorio oči. "A ti? Jesu sa kosmodroma tebe kidnapovali li? Laziš odakle do - sa Velike Plave, ili sa Samathe?"
<BR>&nbsp;&nbsp;&nbsp;&nbsp;&nbsp;"Ne. Tiamaćanka sam."
<BR>&nbsp;&nbsp;&nbsp;&nbsp;&nbsp;"Ovdašnja? Sibila si ali." Spustio je lončić. "Zimci ne..."
<BR>&nbsp;&nbsp;&nbsp;&nbsp;&nbsp;"Letnjakinja sam. Luna Svetlohodna Letnja."
<BR>&nbsp;&nbsp;&nbsp;&nbsp;&nbsp;"Učila sandi gde si na?" Nešto mračnije od radoznalosti bacalo je senku preko tog pitanja.
<BR>&nbsp;&nbsp;&nbsp;&nbsp;&nbsp;Luna se namršti, nesigurna. "Na Karemofu."
<BR>&nbsp;&nbsp;&nbsp;&nbsp;&nbsp;"Zakona van si, dakle! Vratila si se kako?" Glas mu se slomi, nedovoljno jak da bi poneo pitanje izrečeno nadmoćnim tonom vlasti.
<BR>&nbsp;&nbsp;&nbsp;&nbsp;&nbsp;"Isto kao što sam i otišla - sa teh-krijumčarima." Bez razmišljanja se prebacila na svoj maternji jezik, tijamatski; tek naknadno je to primetila, i iznenadila se, uvređena što to njega vređa. "Šta nameravaš da preduzmeš zbog toga, plavac? Da me uhapsiš? Proteraš?" Ogorčeno je stavila ruke na kukove.
<BR>&nbsp;&nbsp;&nbsp;&nbsp;&nbsp;"Oboje... kad bih bio u mogućnosti." Sa upornošću gonioca prešao je za njom iz jednog jezika u drugi. Međutim ubeđenje o sopstvenoj pravednosti isteklo je iz njega, ostavljajući ga mlitavog na ležaju. Nasmejao se, promuklim zvucima mržnje. "Ali, ne brini. Ležim praktično na nosu... zarobljenik najgoreg smeća u kosmosu, živim u štenari... nisam uopšte u mogućnosti." Dokrajčio je tečnost u lončiču, pustio da lončić visi okačen o jedan njegov prst, preko ivice ležaja.
<BR>&nbsp;&nbsp;&nbsp;&nbsp;&nbsp;Luna mu napuni lončić još jednom i stavi mu ga u ruku.
<BR>&nbsp;&nbsp;&nbsp;&nbsp;&nbsp;"Sibila švercerka." Pijuckao je obazrivo, gledajući je. "Mislio sam da sibile treba da služe ljudskom rodu, a ne sebi. Ili si dala da ti to utetoviraju... čisto iz poslovnih razloga?"
<BR>&nbsp;&nbsp;&nbsp;&nbsp;&nbsp;Luna se zacrvene od novog besa. "To nije dozvoljeno!"
<BR>&nbsp;&nbsp;&nbsp;&nbsp;&nbsp;"Nije ni... krijumčarenje, pa ipak, neki ljudi krijumčare." Zatim je žestoko kinuo - prosipajući piće po sebi i po njoj.
<BR>&nbsp;&nbsp;&nbsp;&nbsp;&nbsp;"Nisam švercerka." Otresla je rukom kapi sa svoje parke. "Ali ne zato što bih mislila da šverceri čine nešto loše. Vi ste oni koji čine zlo, Gundalinu, vi plavci - puštate da vaši ljudi dolaze ovamo, uzimaju šta im se hoće, a za uzvrat ne daju ništa."
<BR>&nbsp;&nbsp;&nbsp;&nbsp;&nbsp;Nasmešio se bez veselja. "A-ha, znači progutala si udicu tog pojednostavljenog objašnjavanja stvari, je l' da? Kad bi htela... da vidiš pravu pohlepu i eksploataciju, otišla bi da vidiš neki svet na kome nema naše policije niti Hegemonije da održava mir. I da... sprečava ljude kao što si ti da se vraćaju i prave probleme, kad već jednom odu."
<BR>&nbsp;&nbsp;&nbsp;&nbsp;&nbsp;Luna se pomače unazad, sedajući na pete, i ne reče ništa. Zadržala je svoje gnevne reči u zarobljeništvu. Gundalinu je jednako ćutao; sedela je i slušala hripanje daha u njegovom grlu. "Ovo je moja planeta, ja imam pravo da budem ovde. Sibila sam, Gundalinu, i služiću Tijamatu na sve moguće načine." Nešto oštrije od ponosa ispuni njen glas. "Mogu da dokažem šta sam, čim postaviš prvo pitanje. Pitaj me nešto, odgovoriću."
<BR>&nbsp;&nbsp;&nbsp;&nbsp;&nbsp;"Nije potrebno, sibilo." Šapat izvinjenja. "Već si odgovorila. Trebalo bi da te mrzim što si me izlečila..." Okrenuo se i legao na stomak, gledajući i dalje ka njoj; žmirnula je videći njegov izraz lica i prekrila šakama svoje zglobove šake. "Ali kad znam da sam živ i da nisam sam, i vidim tvoje lice... a čuo sam i da si govorila jednim civilizovanim jezikom, mojim jezikom: bogovi, nisam ni slutio da ću ga ikad više čuti! Hvala ti..." glas mu se zagrcnu. "Koliko dugo si bila tamo... na Karemofu?"
<BR>&nbsp;&nbsp;&nbsp;&nbsp;&nbsp;"gotovo mesec dana." Ubacila je još jedno parče suvog mesa u usta i tek onda digla pogled ka Gundalinuu; pustila je da sokovi počnu da rastvaraju hranu, donoseći ublaženje grlu koje se steglo od iznenadnog podudaranja osećanja. "Ali - mogla sam ostati duže, možda doživotno. Da su stvari ispale drukčije."
<BR>&nbsp;&nbsp;&nbsp;&nbsp;&nbsp;"Znači, dopalo ti se tamo?" Ne više ironično; samo gladno. "Gde si bila? Šta si videla?"
<BR>&nbsp;&nbsp;&nbsp;&nbsp;&nbsp;"Uglavnom na Lopovskoj Pijaci. I u gradu kod kosmodroma." Sela je prekrštajući noge, dovukla stopala rukama na prava mesta i dopustila svome umu da sad gleda samo one dane koji su joj tada bili gozba za oči; da gleda Svilenog, Elsevir i Ugasa žive na toj istoj gozbi; da s njima putuje dole, na površinu planete, i do Aspundhovih ornamentalnih vrtova... "Pili smo lith i jeli ušećereno voće... i, da, na ekranu smo videli uzdizanje Singalua u tehe."
<BR>&nbsp;&nbsp;&nbsp;&nbsp;&nbsp;"Šta?" Gundalinu se pridiže, sede naslonjen na zid, ubrzano hvatajući vazduh, obuzet oduševljenjem i nevericom. Ona primeti da mu nedostaje jedan zub. "Bogovi, bogovi, ne verujem! Matori Singalu? Ovo si izmislila, zar ne?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Nisam, stvarno! Dogodilo se slučajno. Ali čak i Kej-Aru je bilo drago." Setila se i kako su navirale suze u Elsevirine oči, i u njene... i suze joj navreše opet; ali sad suze jada.
<BR>&nbsp;&nbsp;&nbsp;&nbsp;&nbsp;"Dabome, ona svratila kod Kej-Ar Aspundha." Odmahnuo je glavom, obrisao oči, još široko osmehnut. "Čak ni moj otac nije tek tako svraćao kod Kej-Ar Aspundha! Dobro, nastavi, šta je dalje bilo?"
<BR>&nbsp;&nbsp;&nbsp;&nbsp;&nbsp;Luna proguta. "Mi smo... pričali. Zamolio me je da ostanem nekoliko dana. On je sibil, znaš..." Zaćutala je.
<BR>&nbsp;&nbsp;&nbsp;&nbsp;&nbsp;"Znam i to da mi mnoge stvari ne kazuješ", reče Gundalinu tiho. Odmahnu glavom. "I, ne, ne želim znati. Čak ne želim da znam ni zašto je, do vragova... Kej-Ar pozivao teh-krijumčare na čaj. Ali ti si tamo mogla imati sve što poželiš - onaj život, sve što ti je ovde nedostupno. Zašto ostaviti sve to i rizikovati sve, povratkom na Tijamat? A vidim ti u očima da se kaješ što si se vratila."
<BR>&nbsp;&nbsp;&nbsp;&nbsp;&nbsp;"Smatrala sam da moram." Osećala je kako joj se polomljeni nokti utiskuju u dlanove. "Kao prvo, nikad nisam ni želela da odem u svemir. Bila sam se zaputila u Karbankl, da nađem jednog mog rođaka... Ali kad sam stigla u zaliv Šotouver, srela sam Elsevir, a onda su neki plavci pokušali da nas ukebaju..."
<BR>&nbsp;&nbsp;&nbsp;&nbsp;&nbsp;"U zalivu Šotouver?" Neki čudan izraz ovlada njegovim licem, nešto poput nezadovoljstva što mu nešto nije pošlo od ruke. "Mala je vaseljena. Nije ni čudo što stalno pomišljam da sam negde već video to tvoje lice."
<BR>&nbsp;&nbsp;&nbsp;&nbsp;&nbsp;Nagnula se napred, sa početkom nekog smeška, i sad ona pomno proučila njegovo lice. "Ne... valjda nisam ni mogla da zapamtim, suviše sam bila preokupirana bežanjem."
<BR>&nbsp;&nbsp;&nbsp;&nbsp;&nbsp;Usta su mu se trznula. "Za moju njušku niko nikad nije rekao da je vredna pamćenja. Znači, tad si bila na putu za... Karbankl. Ali, pet godina kasnije, ideš li još tamo? Šta god da se dogodilo tvom rođaku, sad je već... drevna istorija."
<BR>&nbsp;&nbsp;&nbsp;&nbsp;&nbsp;"A, nije", reče ona. Odmahnu glavom. "Dok sam bila na Karemofu, pitala sam, i transfer mi je rekao da se moram vratiti, da još nije gotovo." Hladna tišina vakuuma postade glasnija u njoj, poče joj istiskivati dah. "Međutim od trenutka mog dolaska, do koga god čoveka mi je bilo stalo - toga ili sam uništila, ili povredila..." Njen glas poče da drhti. Zgurila se, željna da se zavuče u neko skrovište.
<BR>&nbsp;&nbsp;&nbsp;&nbsp;&nbsp;"Ti? Ne razumem..."
<BR>&nbsp;&nbsp;&nbsp;&nbsp;&nbsp;"Zato što sam se vratila!" I pustila je da reči poteku, ispričala mu je sve, svaki postupak i svaku plaćenu cenu, sve okolnosti koje su je neumoljivo dovele dovde... "Ja sam to izazvala! Ja sam ih navodila da tako rade, sve je bilo zbog mene. Prokleta sam - ništa od ovog se ne bi desilo bez mene, ništa!"
<BR>&nbsp;&nbsp;&nbsp;&nbsp;&nbsp;"Ne, desilo bi se, ali ti ne bi videla, u tome je cela razlika. Niko ne vlada tuđom sudbinom - ne vladamo mi ni svojom." Osetila je kako se njegova ruka spušta, oklevajući, na njeno rame. "Ne bismo bili zarobljenici ovde; ja ne bih bio živ da kažem... da ne bi bila u pravu, kad bismo bili ovde. A? Je l' tako?"
<BR>&nbsp;&nbsp;&nbsp;&nbsp;&nbsp;Digla je glavu, zagledala se u njega. "Ali, meri. Za ime Dame, čak i meri... Bili su bezbedni na Ngenetovoj zemlji, dok se ja nisam pojavila!"
<BR>&nbsp;&nbsp;&nbsp;&nbsp;&nbsp;"Ako su Starbak i goniči dilipi bili u lovokrađi, to nije... tvojom krivicom. Isključivo Kraljica odlučuje o tome. Ja bih rekao da si triput blagosiljana, a ne prokleta, ako si iz susreta sa Starbakom izišla samo sa... grloboljom." Zakašlja se, pritiskajući svoje grlo.
<BR>&nbsp;&nbsp;&nbsp;&nbsp;&nbsp;"Starbak?" Duboko je udahnula, sakupljajući hrabrost da zapita: "Da li je to bio - onaj u crnom? Šta je on?" A ne ko je on.
<BR>&nbsp;&nbsp;&nbsp;&nbsp;&nbsp;Gundalinu podiže obrve, ostavi njeno sve mekše rame. "Nikad nisi čula za Starbaka? On je Kraljici družbenik, on obavlja njen lov na mere, on likvidira ljude po njenom nalogu, on joj je glavni savetnik za poslove s nama, a i ljubavnik."
<BR>&nbsp;&nbsp;&nbsp;&nbsp;&nbsp;"Spasao mi je život." Prešla je prstom duž kraste na zarastajućoj rani na svom vratu. "Ko je on, Gundalinu?"
<BR>&nbsp;&nbsp;&nbsp;&nbsp;&nbsp;"To niko ne zna. Njegov identitet ostaje u tajnosti."
<BR>&nbsp;&nbsp;&nbsp;&nbsp;&nbsp;On je voleo tebe, ali sad voli nju. Te reči iz sibilskog transfera ispuniše joj um, najednom dovodeći, kao katalizator, sve na svoje mesto. "Sad razumem. Razumem sve!... Istina je." Sklonila je pogled, sklonila ga još jednom; ali one smaragdne oči iza krvnikove crne maske pratile su je, pratile...
<BR>&nbsp;&nbsp;&nbsp;&nbsp;&nbsp;"Istina je šta?"
<BR>&nbsp;&nbsp;&nbsp;&nbsp;&nbsp;"Da je taj moj rođak Starbak."
<BR>&nbsp;&nbsp;&nbsp;&nbsp;&nbsp;Gundalinu mirno reče: "To ne može biti. Starbak je van-Tijamatovac."
<BR>&nbsp;&nbsp;&nbsp;&nbsp;&nbsp;"Pa i Ukres je. Njegov otac je bio tuđin. Ukres je oduvek želeo da liči na tuđine i na Zimce... sad je uspeo." Monstrum jedan. Kako je mogao tako nešto da mi uradi...? Protrljala je lice, razmazujući iznenadnu vlagu oko očiju.
<BR>&nbsp;&nbsp;&nbsp;&nbsp;&nbsp;"Skačeš na zaključke. To što se Starbak plašio... da ubije sibilu..."
<BR>&nbsp;&nbsp;&nbsp;&nbsp;&nbsp;"Znao je da sam sibila pre nego što je video moj znak!" Uzvratila je, zadajući udarac Gundalinuovoj nepodnošljivoj uverenosti da je uvek u pravu. "Prepoznao me je, to sigurno znam. Štaviše, nosio je i jedan orden, koji je uvek bio Ukresov." Ubijao je mere, štaviše. Pesnicu je stezala i opuštala ispred usta. "Kako je mogao? Kako je mogao da se pretvori u to?"
<BR>&nbsp;&nbsp;&nbsp;&nbsp;&nbsp;Gundalinu opet leže, neprijatno ćutljiv. "Karbankl tako deluje na ljude", reče on posle nekog vremena. "Ali, ako je istina, bar mu je ostalo dovoljno humanosti da ti poštedi život. Sad možeš da ga zaboraviš. Zaboravi bar... jedan problem." Uzdahnuo je, zagledao se gore, u senke.
<BR>&nbsp;&nbsp;&nbsp;&nbsp;&nbsp;"Ne." Odgurnula se i ustala, počela da šeta u jednom krutom krugu nadomak ležaja. "U Karbankl želim više nego ikad. Mora postojati neki razlog za ono što je uradio; ako se izmenio, postoji i način da se vrati u pređašnje stanje." Način da ga preotmem od nje. Neću izgubiti... posle ovolikog prevaljenog puta. "Volim ga, Gundalinu. Nije bitno šta je počinio, nije bitno na koji način se izmenio, ne mogu jednostavno da prestanem da ga volim." Niti da prestanem da osećam potrebu za njim i da želim da mi se vrati. On je moj, oduvek je bio moj! Neću ga se odreći - bez obzira čiji je i u šta ga je pretvorila... Istina ju je užasnula i učinila bespomoćnom. Više nije videla izraz na Gundalinuovom licu, dok se na njenom licu izraz lagano menjao. "Dali smo zavet da će naši životi pripadati jedno drugome, pa, ako on više ne želi da ostane pri tome, moraće sam da mi dokaže da je tako." Jedna šaka se stegla u pesnicu, druga se za pesnicu držala.
<BR>&nbsp;&nbsp;&nbsp;&nbsp;&nbsp;"Taa-ko." Gundalinu se osmehnuo, ali sa nekom nesigurnošću. "A ja uvek mislio da vi domoroci živite dosadnim životom, bez komplikacija." Izraz njegovog lica opet postade udoban. "Na Karemofu ljubav je bar do te mere dobro vaspitana da zna gde joj je mesto, ne zaleće se da nam čupa srce iz grudi."
<BR>&nbsp;&nbsp;&nbsp;&nbsp;&nbsp;"Onda nikad niste voleli", reče ona nezadovoljno. Čučnula je pored naslage blistavih-i-tamnih tkanina koje je Krvka ostavila za njih dvoje; rasejano uze nešto sa nje. Bila je to tunika, sa našivenim širokim trakama od upletenih gajtana.
<BR>&nbsp;&nbsp;&nbsp;&nbsp;&nbsp;"Ako misliš na sveproždiruću ljubav, onu koja udari kao grom iz vedra neba i ugasi razum - onda, zaista, nikad nismo... voleli. Čitao sam ja o takvim stvarima..." Njegov glas postade blaži. "Ali nikad nisam to video. Ne verujem da takva ljubav egzistira u stvarnoj vaseljeni."
<BR>&nbsp;&nbsp;&nbsp;&nbsp;&nbsp;"Karemovci ne egzistiraju u stvarnoj vaseljeni", reče Luna namršteno. Svuče parku, otvori ronilačko vodonepropusno odelo celom dužinom i iziđe iz njega; poče trljati pocrvenele i izgrebane ruke, češati leđa. Puštala ga je da sve to gleda, znajući da se on trudi da ne gleda; perverzno je uživala u njegovoj nelagodnosti. Navuče meku, tešku tuniku preko svog uzanog donjeg rublja, zatim sa dosta muke ugura noge u 'obojke' i onda u čizme krznom iznutra obložene; prikopča oko kukova široki opasač od obojene uštavljene kože. Pipala je ručno ispletenu traku prišivenu na tuniku uspravno na prednjoj strani i vodoravno oko donjeg ruba: sve boje sunčevog zalaska, naspram vune crne kao noć. "Ovo je divno..." Zaprepašćenje se probijalo nagore, kroz njene mračnije preokupacije. Ona iznenada shvati da su te trake, i ceo taj odevni predmet, veoma stari.
<BR>&nbsp;&nbsp;&nbsp;&nbsp;&nbsp;"Jest." Na Gundalinuovom licu nije bio onaj izraz koji je očekivala. Ipak, videla je, iza, da se osećao neprijatno, i zato oseti mali, kao ubod čiode, stid što ga je postidela.
<BR>&nbsp;&nbsp;&nbsp;&nbsp;&nbsp;"Gundalinu..."
<BR>&nbsp;&nbsp;&nbsp;&nbsp;&nbsp;"Zovi me Bi-Zi." Jednim sleganjem ramena oslobodio se stidljivog osećanja samosvesti. "Mi se ovde svi zovemo po prvom imenu", reče on, pokazujući jednim pokretom ruke menažeriju.
<BR>&nbsp;&nbsp;&nbsp;&nbsp;&nbsp;Klimnula je glavom. "Bi-Zi, mi smo..." Zaćuta, čujući nekog u tunelu-hodniku. Škljocaj brave, i kapija se otvori unazad, ka njima. Prođe Krvka, za kojom je cupkalo jedno malo dete obraza rumenih kao ruža; nosila je nekakvu kutiju. Nogom je zalupila vrata iza sebe. Duž zidova, životinje su se uzmuvale i počele piljiti u nju; njihovi pokreti bili su napeti i plašljivi. Malo dete, koje kao da je tek prohodalo, odluta prema kavezima i neočekivano sede ispred jednog. Ne obraćajući nikakvu pažnju na njega, Krvka pođe preko odaje.
<BR>&nbsp;&nbsp;&nbsp;&nbsp;&nbsp;Luna baci pogled na Gundalinua, vide kako mu život nestaje iz očiju i živahnost iz lica, i kako ostaje samo crna pomirenost sa zlom. Ali Krvka je sva sijala od sreće dok je ostavljala kutiju na pod i uspravljala se ispred njega. Odmeravala ga je kao inkvizitor. "Da ne poveruješ, ništa mu nije! Ej..." Uhvatila ga je za rukav, povukla ga za mišicu ruke. "Ja ti dovela pravu sibilu samo da bi ti ost'o živ, plavkane!" On odvuče ruku iz njenog zahvata, sede uspravnije. "Sad mož' mi čitaš do kraja."
<BR>&nbsp;&nbsp;&nbsp;&nbsp;&nbsp;"Ostavi me na miru." Prebacio je noge preko ruba ležaja, podupro glavu rukama. Poče kašljati potmulo.
<BR>&nbsp;&nbsp;&nbsp;&nbsp;&nbsp;Krvka slegnu ramenima; pogleda opet Lunu, počeša svoj kljunasti nos. "I tebi dobro? Ja jutros mis'ila da ste oboje mreli." Neki nagoveštaj, ali samo nagoveštaj, poštovanja uvukao se u njen glas.
<BR>&nbsp;&nbsp;&nbsp;&nbsp;&nbsp;Luna klimnu glavom i poče oprezno birati reči, kontrolišući glas. "Meni je dobro... Hvala ti što si mi donela odeću." Dodirnula je prednju stranu tunike. "Ovo je baš divno." Nije uspela da izbriše ton neverice u tim rečima.
<BR>&nbsp;&nbsp;&nbsp;&nbsp;&nbsp;U jednom trenutku Krvkine nebeski plave oči bile su pune ponosa; ali ona obori pogled. "To 'e samo neka starudija. Od moje prababe. Niko više ne nosi te stvari. Niko ne zna ni kako se prave." Povukla je rub svoje prljave bele parke, kao da parku zaista više voli. Poče preturati po kartonskoj kutiji; izvuče plastičnu kocku veličine pesnice. Nerazumljiva buka ispuni prostoriju kao kiša. Krvka poče da zujka jednu melodiju i Luna uvide da je to melodija koju Krvka uspeva da izvuče iz statičkih šumova na radiju. "Zaista je loš prijem u ovoj pećini. Naročito otkad je naš plavonja pokuš'o da ovo razmontira i napravi otpremnik." Iskezila mu se. "Evo ti večera", reče mu i baci jednu konzervu na ležaj. Iznenadni krik iza njih natera Lunu da se okrene. Dete je stajalo, dernjalo se iz sveg glasa, i mahalo ručicama prema kavezu. "Pa ko ti rek'o da guraš prste unutra, budalo! Evo i tebi."
<BR>&nbsp;&nbsp;&nbsp;&nbsp;&nbsp;Luna dohvati tu drugu konzervu, koja joj je doletela tačno u ruke, sede i povuče poklopac nagore, da se otvori. Ono unutra je imalo neke neodređene sličnosti sa čorbom. Gledala je kako Gundalinu otvara konzervu i počinje da jede. Onda pogleda šmrcavog klinca. "Je l' ti ono brat?" upita Krvku.
<BR>&nbsp;&nbsp;&nbsp;&nbsp;&nbsp;"Nije." Krvka pođe, noseći jednu manju kutiju sa slikom neke životinje. U kutiji je imala hrpu iseckanog mesa. Pošla je u krug, od životinje do životinje, pored onih u kavezima i onih vezanih, i svakoj je dobacila po neki komadić: večeru. Luna je gledala kako uzleću ili uzmiču od njenih grubih pokreta, i kako se, posle Krvkinog prolaska, šunjaju napred.
<BR>&nbsp;&nbsp;&nbsp;&nbsp;&nbsp;Krvka se vratila, namrštena, i dohvatila treću konzervu, svoju. Dečkić se stvori pokraj nje, cvileći i potežući je za jaknu. "Ne sad!" Gurnula mu je kašiku čorbe u usta. "Znaš išta o životinjama?" upita bacajući pogled ka Luni pa onda prema kavezima.
<BR>&nbsp;&nbsp;&nbsp;&nbsp;&nbsp;"Ne o ovim." Luna skloni pogled sa dečaka, koji je imao lice savršeno belo i savršeno rumeno, kao da je od porcelana.
<BR>&nbsp;&nbsp;&nbsp;&nbsp;&nbsp;"Onda ćeš da uradiš isto kao juče, al' sad da mi kažeš o životinjama." Pogledala je besno, očekujući odbijanje. "Mis'im da su i neke od njih bolesne. A ne znam ni njih kako da lečim." Njen pogled popusti. "To 'oću da znam."
<BR>&nbsp;&nbsp;&nbsp;&nbsp;&nbsp;Luna je klimnula glavom i progutala poslednji zalogaj čorbe iz svoje konzerve. Ustala je polako. "Odakle ti sve ove životinje?"
<BR>&nbsp;&nbsp;&nbsp;&nbsp;&nbsp;"Krala ih sa kosmodroma. Ili kupovala od trgovaca, ili 'vatala na zamke... to onu elf-lisicu tamo, i one sivoptice, i kuniće. Ostalima ne znam ni imena."
<BR>&nbsp;&nbsp;&nbsp;&nbsp;&nbsp;Luna je osećala kako se Gundalinuov pogled vuče za njom pun mračnih optužbi za krivična dela, ali na to nije obraćala pažnju; išla je prema najbližoj životinji, onoj s kojom je bilo najteže suočiti se - prema jednoj uzdrhtaloj vreći nabora koja je čučala u gnezdu od suve trave. Luna otvori vrata tog kaveza, a životinja poče da balavi gnusno, pokazujući joj široka usta-sisaljku. Luna steže zube da ne pokaže gađenje, čučnu ispred životinje i ponudi joj punu šaku veštačkih zrna hrane, ostajući na daljini ispružene ruke, čineći vrlo malo pokreta.
<BR>&nbsp;&nbsp;&nbsp;&nbsp;&nbsp;Mehurava histerija životinje postepeno je zamrla, i posle još nekoliko beskrajnih trenutaka životinja poče da se vuče šljampavo napred, centimetar po centimetar; najzad, oklevajući, dotače Luninu šaku ustima. Luna zadrhta i životinja brže-bolje pobeže, pa uskoro poče opet da nastupa. Zatim poče da uzima zrna iz njenog dlana, jedno po jedno, veoma delikatnim kretnjama. Luna se odvaži da pogladi životinju slobodnom rukom; te krivine nalik na režnjeve mozga bile su, pod rukom, glatke i prohladne, kao površina zgužvanog satenskog jastuka. Pod njenim dodirom životinja je zadovoljno sela, oglašavajući se zvucima nalik na rasprskavanje mehurića.
<BR>&nbsp;&nbsp;&nbsp;&nbsp;&nbsp;Ostavila je tu životinju polako, otišla do jednog para gipkih, ushodanih mesoždera u susednom kavezu. Oni odmah poravniše uši uz glavu; očnjaci su se beleli naspram njihovog krzna, crnog ali prošaranog raznim nijansama crnila. Te zveri su joj u nečemu izgledale mačkasto, i ona poče da im zvižduće, stvarajući one akorde od kojih su, kod kuće, mačke dolazile predući u njeno krilo. Duge uši sa čupercima na kraju odskočile su, okrenule se, uhvatile savršen pravac, kao radari... životinje su pošle ka njoj maltene protiv svoje volje, privučene zvukom. Ponudila im je da onjuše njene prste, osetila strujanje zadovoljstva u sebi kad se jedan obraz, boje ebonosa, protrljao o njenu šaku u znak prihvatanja. Mačkasta bića su se bočno privukla rešetkama, zahtevajući, grlenim zvucima, njen dodir.
<BR>&nbsp;&nbsp;&nbsp;&nbsp;&nbsp;Produžila je, sa više samopouzdanja, do jednog reptila sa kožnim krilima i glavom nalik na pijuk; i dalje, do perjano-mekih ovalnih stvorenja na kojima se nisu primećivale nikakve glave; do jedne ptice sa rubinski crvenom krestom i smaragdno zelenim perjem koja je ležala klonulo na podu kaveza. Izgubila je svaki pojam o vremenu i svrsi, predata želji da komunicira makar u najmanjoj meri sa svakim stvorenjem i da kao nagradu dobije od svakog bar embrion poverenja... sve dok najzad ne stiže do kraja kruga, gde zateče dečkića kako spava kod Krvke u krilu, i Krvku kako zuri gore u nju, zavidljivo, ali bez reči.
<BR>&nbsp;&nbsp;&nbsp;&nbsp;&nbsp;Luna pogleda na drugu stranu, shvatajući i taj Krvkin pogled, jednim, zadnjim trenutkom empatije. "Ja... uh... spremna sam da uđem u transfer, Krvko, čim ti kažeš."
<BR>&nbsp;&nbsp;&nbsp;&nbsp;&nbsp;"Kako ovo izvede?" Krvkine reči padale su na nju kao udarci. "Zaš'o oće kod tebe, a neće kod mene? To su moji ljubimci! Pa treba valjda mene da vole!" Dečka probudiše ti zvuci besa i on poče da plače.
<BR>&nbsp;&nbsp;&nbsp;&nbsp;&nbsp;"Trebalo bi da je očigledno zašto", progunđa Gundalinu kiselo. "Ona sa životinjama postupa kao sa ljudskim bićima, a ti sa ljudskim bićima kao sa životinjama."
<BR>&nbsp;&nbsp;&nbsp;&nbsp;&nbsp;Krvka besno skoči na noge, a Gundalinu se ukruti.
<BR>&nbsp;&nbsp;&nbsp;&nbsp;&nbsp;"Krvko... one se tebe plaše. Zato što..." Borila se da ovlada rečima koje nisu htele da funkcionišu, nastojala je da ih uklopi uz svoje misli. "Zato što se ti plašiš njih!" završila je grubom otvorenošću.
<BR>&nbsp;&nbsp;&nbsp;&nbsp;&nbsp;"Ne bojim se ja njih! Ti si ih se bojala."
<BR>&nbsp;&nbsp;&nbsp;&nbsp;&nbsp;Luna odmahnu glavom. "Ne na taj način. Mislim... bojiš se da im dopustiš da vide da ti je stalo do njih." Izbegla je da gleda ka Krvkinim očima, okretala je glavu opet prema kavezima.
<BR>&nbsp;&nbsp;&nbsp;&nbsp;&nbsp;Krvkina usta su se pokretala, a namrštaj nestajao. "Pa šta, radim sve za njih, hranim to, i šta još bi trebalo?"
<BR>&nbsp;&nbsp;&nbsp;&nbsp;&nbsp;"Da naučiš da budeš... blaga s njima. Da naučiš da... blagost... nije slabost."
<BR>&nbsp;&nbsp;&nbsp;&nbsp;&nbsp;Dečkić se čvrsto držao za Krvkinu nogu, nastavljajući da plače. Krvka spusti pogled ka njemu, položi mu, oklevajući, šaku na glavu, a onda pođe za Lunom opet prema kavezima. Luna je opet započela krug sa mozak-životinjom, koju je namamila sebi u ruke i upotrebila kao žižu pažnje za sva svoja čula. "Pitaj me o njima. Input... Začula je Krvkino pitanje i ponela ga dole...
<BR>&nbsp;&nbsp;&nbsp;&nbsp;&nbsp;"...analize!" Našla je sebe iscrpljenu, u sedećem položaju, na podu, sa tupo-njuškastim mladunčetom elf-lisice koje je pokušavalo da sisa ukrasnu traku njene tunike. Zagladila je gustu belu krestu na glavi mladunca, izvukla mu traku iz usta i uklonila čiodasto-ubodne kandžice sa svoje tunike veoma pažljivo, a onda je obema šakama pružila mladunca Krvki. "Evo", šapnula je nejako. "Uzmi ga."
<BR>&nbsp;&nbsp;&nbsp;&nbsp;&nbsp;Krvka pruži ruke, usporavajući pokrete, oklevajući; mladunac se nije otimao niti bunio kad ga je Luna glatko izručila u dlanove koji su čekali. Krvka ga stavi na svoj stomak i pridrža ga tu, maltene bojažljivo. Poče se kikotati kad se mladunče zavuklo u otvor njene parke i pribilo uz njena rebra. Dete je sedelo na podu uz Krvkine noge i pružalo jednu ruku gore za mladuncem; palac druge ruke držalo je zavučen u usta.
<BR>&nbsp;&nbsp;&nbsp;&nbsp;&nbsp;"Da l' sam ti rekla... dovoljno?" Luna pogleda po krugu golih kaveza na kojima su se još videle prodajne oznake, u zlatnoj i senovito zelenoj boji, neke prodavnice uvoznih kućnih ljubimaca, prodavnice sa nekog drugog sveta. Ala je to daleko... svi smo mi tako daleko od svog doma.
<BR>&nbsp;&nbsp;&nbsp;&nbsp;&nbsp;"Ovo je lisop. Pa starlovi. Šišmišaj..." Krvka odrecitova imena svih. "Mislim da čak znam šta nije u redu sa onima", reče pokazujući prstom. "Nemam pravu hranu." Crte njenog lica zavrnuše se nadole. "Al' ti si dobro radila." Pogleda opet ka Luni, pokušavajući da zazvuči ohrabrujuće. Mladunče je držala sasvim uz sebe. "Ej plavane, je l' dobro radila?"
<BR>&nbsp;&nbsp;&nbsp;&nbsp;&nbsp;Gundalinu se nasmeši, pomalo mrzovoljno, i odglumi salutiranje. "Junački..."
<BR>&nbsp;&nbsp;&nbsp;&nbsp;&nbsp;Tri para očiju istovremeno pogledaše ka ulazu, jer se čulo da dolazi još neko. Kapija se otvori i propusti jednog čoveka sa bradurinom i teškim licem. Životinje počeše uzmicati u svojim kavezima, sve do zida.
<BR>&nbsp;&nbsp;&nbsp;&nbsp;&nbsp;"Šta oćeš, Tarid Ro?" Krvkin glas opet je bio nabusit.
<BR>&nbsp;&nbsp;&nbsp;&nbsp;&nbsp;"Šamanka oće da se ovo popravi." Pružio je neki instrument krhkog izgleda, koji Luna nije prepoznala. "Reci ovom tehu da počne da odrađuje troškove koje nam stvara."
<BR>&nbsp;&nbsp;&nbsp;&nbsp;&nbsp;"Mnogo 'e boles'an." Krvka isturi donju vilicu napred.
<BR>&nbsp;&nbsp;&nbsp;&nbsp;&nbsp;"Živ je." Tarid Ro se iscerio, zaokrećući pogled kao topovsku cev prema Luni. "Dovela si mu ovu lutkicu. Od nje bi se i mrtav dig'o... da oživi! Oćeš malo kod mene u šator, si-sibilka?" Gruba šaka pogladi njen obraz sa modricom; zabolelo je.
<BR>&nbsp;&nbsp;&nbsp;&nbsp;&nbsp;Luna uzmače, zgađena. On se nasmeja i prođe pored nje.
<BR>&nbsp;&nbsp;&nbsp;&nbsp;&nbsp;"Slušaj ti, Trt-Tarid Ro", reče Krvka, "bež' od nje! Ona ima moć..."
<BR>&nbsp;&nbsp;&nbsp;&nbsp;&nbsp;Podrugljivo se nasmejao. "Onda š'o je ovde? Ti ne veruješ u to praznoverje, a, teh?" Spustio je pokvareni instrument pred Gundalinua, a onda i komplet alata. "Samo nemoj se mnogo zezaš. Ovo, ovo ovde, ako sutra ujutru ne radi, ima te nateram da ga pojedešo." Opalio je čvrgu po prljavim insignijama na Gundalinuovom okovratniku; Luna vide da je Gundalinuovo mršavo lice tog trenutka posivelo i opustilo se.
<BR>&nbsp;&nbsp;&nbsp;&nbsp;&nbsp;Tarid Ro mu okrete leđa i ode ležernim hodom kroz odaju, do kapije, kao skula-predator kroz bazen u kome je jato riba.
<BR>&nbsp;&nbsp;&nbsp;&nbsp;&nbsp;Krvka ga isprati, dižući jedan nepristojni znak rukom prema njegovim odlazećim leđima. "Bogovi, al' mrzim ovog gada!" Lice joj se trznulo: elf-lisičje mladunče se probudilo u njenoj jakni i počelo da se migolji i da grebucka. "Misli da je precednik vlade il' tako nešto, samo zato š'o ga mama najviše voli. Bio i on u Karbanklu, i vratio se isto lud - zato ga ona i voli."
<BR>&nbsp;&nbsp;&nbsp;&nbsp;&nbsp;Luna je gledala kako se Gundalinu pruža po ležaju, kretnjama ostarelog bogalja, i okreće lice zidu. Ona ne reče ništa.
<BR>&nbsp;&nbsp;&nbsp;&nbsp;&nbsp;Krvka izvuče uzmuvano mladunče iz parke i ćušnu ga nazad u kavez, pokretom maltene ljutitim. Luna se opet zagleda samo u Gundalinua, ali oseti, potom, kako Krvka pogledom pretražuje pećinu u potrazi za nečim bezimenim što je nestalo. Ubrzo Krvka povuče mališana koji je brbljao da ustane. Ode s njim kroz kapiju, ostavljajući njih dvoje da ih tišina guši.
<BR>&nbsp;&nbsp;&nbsp;&nbsp;&nbsp;Luna prođe kroz težinu vazduha, priđe Gundalinuu i kleknu. "Bi-Zi?" znajući da on ne želi da ona postavlja ikakva pitanja, znajući da pitanja mora postaviti. Pipnu ga po ramenu. Oseti drhtaje njegovog tela čak i kroz debeli kaput. "Bi-Zi..."
<BR>&nbsp;&nbsp;&nbsp;&nbsp;&nbsp;"Ostavi me na miru."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Nisam ja jedna od njenih životinja, tako mu svih bogova!"
<BR>&nbsp;&nbsp;&nbsp;&nbsp;&nbsp;"Nisam ni ja!" Njeni prsti se zariše u njegovu mišicu, prisiljavajući ga da prizna njeno postojanje.
<BR>&nbsp;&nbsp;&nbsp;&nbsp;&nbsp;Prevrnuo se na leđa, ležao zureći sumornim očima u tavanicu. "A ja mislio da stvari ne mogu postati još gore..."
<BR>&nbsp;&nbsp;&nbsp;&nbsp;&nbsp;Luna spusti pogled, klimnu glavom. "Onda će možda početi da postaju bolje."
<BR>&nbsp;&nbsp;&nbsp;&nbsp;&nbsp;"Nemoj." Odmahnuo je glavom. "Nemoj mi pričati da će postojati neka budućnost. Jedva sam u stanju da se suočim i sa sutrašnjim danom."
<BR>&nbsp;&nbsp;&nbsp;&nbsp;&nbsp;Ona vide, pored svog kolena, neispravni instrument koga je Tarid Ro ostavio za Gundalinua na tlu. "Ne možeš popraviti ovo?"
<BR>&nbsp;&nbsp;&nbsp;&nbsp;&nbsp;"Mogu zavezanih očiju", reče on, sa slomljenim osmehom. "Kad bih imao dve dobre ruke. Ali nemam."
<BR>&nbsp;&nbsp;&nbsp;&nbsp;&nbsp;"Imaš tri." Luna ga stisnu za ruku kao da izriče neki zavet.
<BR>&nbsp;&nbsp;&nbsp;&nbsp;&nbsp;On podiže drugu ruku, položi je nespretno preko njene. "Ja ti se zahvaljujem." Uvukao je jedan dugi dah i seo. "Tarid Ro..." i proguta. "Tarid Ro me uhvatio kad sam preuređivao strujna kola u Krvkinom radiju. Kad je prestao da me mlati, dva dana nisam mogao da hodam. I, bogovi, on je uživao u tome." On provuče prste kroz kosu; Luna vide da mu ruka opet drhti. "Ne znam šta je radio dok je bio u gradu - ali naučio je da bije."
<BR>&nbsp;&nbsp;&nbsp;&nbsp;&nbsp;Luna se strese, izbrisa uspomenu na Tarid Roov dodir sa svog lica. "Je l' - zbog toga?" Upiranjem pogleda pokazala je ka ožiljcima na njegovim zglobovima na ruci.
<BR>&nbsp;&nbsp;&nbsp;&nbsp;&nbsp;"Zbog - svega!" Odmahivao je glavom. "Ja sam visokog roda, teh, Karemovac! Biti tretiran kao rob, od strane ovih divljaka - i gore nego rob! Ko ima iole ponosa, ne može nastaviti da živi tako: bez časti, bez nade. Zato sam pokušao da postupim na jedini častan način." Sagledavao je to kao savršeno uravnoteženo. "Ali, našla me Krvka, pre nego što je - došao kraj."
<BR>&nbsp;&nbsp;&nbsp;&nbsp;&nbsp;"Spasla te?"
<BR>&nbsp;&nbsp;&nbsp;&nbsp;&nbsp;"Jasno." Luna začu mržnju u toj reči. "Šta bi im vredelo da ponižavaju mrtvaca?" Pogledao je dole, ka svojoj neupotrebljivoj šaci. "Dok, međutim, invalida već vredi... Onda sam prestao da jedem; dok mi nije rekla da će zvati Tarid Roa da me hrani. Taj bi za petnaest minuta mogao da me natera da jedem govna." Pokušao je da ustane, pao je nazad na ležaj, kašljao do suza. "I onda, ta oluja..." Raširio je ruke bespomoćno, kao da je hteo da ona uvidi koliko se silno potrudio da postupi kako valja i treba.
<BR>&nbsp;&nbsp;&nbsp;&nbsp;&nbsp;Plašeći se da je zaista razumela, ona reče samo: "A sad?"
<BR>&nbsp;&nbsp;&nbsp;&nbsp;&nbsp;"A sad se sve promenilo. Imam... opet... da mislim i o nekom drugom, a ne samo o sebi." Nije znala da li je zbog toga zadovoljan ili samo ogorčen.
<BR>&nbsp;&nbsp;&nbsp;&nbsp;&nbsp;"Drago mi je što nisi uspeo." Oborila je pogled. "Ići ćemo mi u Karbankl, Bi-Zi, znam da hoćemo." Nije gotovo. Iznenada je bila u to sigurna, kao da je neka vrsta vidovitosti živa u njoj.
<BR>&nbsp;&nbsp;&nbsp;&nbsp;&nbsp;Odmahnuo je glavom. "Meni to više nije važno. Prekasno je, previše sam vremena proveo ovde." Prstima je podigao vrh njene donje vilice. "Ali, zbog tvog dobra, nadaću se."
<BR>&nbsp;&nbsp;&nbsp;&nbsp;&nbsp;"Nije prekasno."
<BR>&nbsp;&nbsp;&nbsp;&nbsp;&nbsp;"Ne razumeš." Povukao je pečat ušiven u mundir. "Mesecima sam ovde, gotovo je! Festival, Promena, završni odlazak... svi su već otišli sa ove planete, a mene su ostavili. Zauvek." Njegovo izmršavelo lice se trznu. "'U snovima čujem domovine glas; možemo li poći? Sreća čeka nas.'"
<BR>&nbsp;&nbsp;&nbsp;&nbsp;&nbsp;"Nisu te ostavili! Nije se to još dogodilo."
<BR>&nbsp;&nbsp;&nbsp;&nbsp;&nbsp;Zinuo je kao da ga je udarila. Privukao ju je gore, na ležaj, pored sebe, maltene ju je drmao. "Zaista? Još koliko? Još koliko? O, bogovi, recite mi da je istina!"
<BR>&nbsp;&nbsp;&nbsp;&nbsp;&nbsp;"Istina je." Ona klimnu glavom. "Ali ne znam k-koliko još... Mislim, nisam sigurna... ostaje još jedno nedelju, dve, valjda, do svetkovine."
<BR>&nbsp;&nbsp;&nbsp;&nbsp;&nbsp;"Sedam dana?" Pustio ju je, klonuo na zid. "Luno... prokletnice, ne znam da li si raj ili pakao; sedam dana." Protrljao je šakom usta. "Ali mislim da si raj." Zagrlio ju je, kratkotrajno, nevino, okrećući lice na drugu stranu.
<BR>&nbsp;&nbsp;&nbsp;&nbsp;&nbsp;Digla je ruke dok se odmicao, zagrlila sad ona njega, čvrsto, sa iznenadnom zahvalnošću, šapćući: "Ne puštaj. Još malo. Molim te, Bi-Zi. Treba mi još malo. Drži me..." Dok ne prestane ovo davljenje svega u ružnoći. Dok ne osetim kako su me držale njegove ruke...
<BR>&nbsp;&nbsp;&nbsp;&nbsp;&nbsp;Gundalinu se ukrutio od iznenađenja i nekog čudnog nehtenja. Ipak, njegove ruke je okružiše, maltene mehaničkim pokretom, i privukoše je opet, dajući joj pribežište, odgovor.
<BR>&nbsp;&nbsp;&nbsp;&nbsp;&nbsp;Toliko vremena... setila se Ukresovih nežnih ruku, kao da je juče bilo... toliko je već vremena minulo. Odmarala je glavu na njegovom ramenu, pustila je sebe da se sva rastopi, bez misli, bez vremena, uz čvrstu masu njegovog tela; pustila je da to telo daje supstancijalnost fantomu jednog drugog tela i da pokida i zbaci lance gorkog znanja sa obličja budućnosti. Posle izvesnog vremena osetila je da se Gundalinuove ruke jače stežu, da se njegovo disanje menja; i da se njen puls neočekivano ubrzava.
<BR>&nbsp;&nbsp;&nbsp;&nbsp;&nbsp;"Na sandiju... hoćeš nekad govoriti li mi?" upitao je zastajkujući.
<BR>&nbsp;&nbsp;&nbsp;&nbsp;&nbsp;"Da." Osmehnula se u njegov rukav. "Iako - govorim ga dobro ne..."
<BR>&nbsp;&nbsp;&nbsp;&nbsp;&nbsp;"Znam. Akcenat grozan je ti." Nasmejao se blago.
<BR>&nbsp;&nbsp;&nbsp;&nbsp;&nbsp;"A tek tvoj!" Osetila je kako se sad njegova glava oslanja o njeno rame, u traganju za odmorom; poče mu trljati leđa, sporim i smirenim pokretima; začu njegov uzdah. Malo po malo njegove ruke se opustiše, spadoše sa nje; osetila je još jednu promenu u njegovom disanju. Podigla je njegovu glavu, videla pored svog lica njegovo zaspalo i napola osmehnuto. Opružila je Gundalinua pažljivo, podigla mu i noge na ležaj, pokrila ga ćebadima. Poljubila ga je nežno u usta i onda otišla do svoje ćebadi na podu.
<BR>
<BR>&nbsp;&nbsp;&nbsp;&nbsp;&nbsp;"Popravio, a? To ti 'e dobro, plavac." Krvka je ušla u odaju, sagnula se i dohvatila daljinomer koji su Gundalinu i Luna popravili radeći zajedno celog tog jutra. U njenom glasu olakšanje je bilo jedva prikriveno; ali Gundalinu je čuo samo pretnju i natuštio se. "Ej, šta ti bi da ih pustiš?"
<BR>&nbsp;&nbsp;&nbsp;&nbsp;&nbsp;Bele ptice su uzletele sa Luninih ramena; onaj par starlova kliznuo je pod ležaj čim se začuo Krvkin glas. "Da im dam bar malo slobodice", reče Luna, sa više samopouzdanja nego što je osećala.
<BR>&nbsp;&nbsp;&nbsp;&nbsp;&nbsp;"Će pobegnu! Zato ih držim u kavezu - inače bi pobegli, budale jedne."
<BR>&nbsp;&nbsp;&nbsp;&nbsp;&nbsp;"Neće pobeći." Luna je ispružila dlan, u kome su bile mrvice hleba. Ptice su poletele u krug i sletele joj na podlakticu, tiskajući se da budu što bliže. Ona pogladi njihovo povijeno perje. "Držanjem u kavezu nećeš postići da budu zaista tvoje, jer ćeš znati da nikad ne smeš otvoriti vrata."
<BR>&nbsp;&nbsp;&nbsp;&nbsp;&nbsp;Krvka priđe još bliže i ptice uzleteše. Luna preruči mrvice u Krvkinu šaku; ali ta se šaka steže u pesnicu i izruči mrvice na pod. "Zajebi to. Neću ja to. Plavac: oću priču." Prišla je Gundalinuu, sela na ležaj pored njega. "Još o Starom Carstvu."
<BR>&nbsp;&nbsp;&nbsp;&nbsp;&nbsp;Naglašeno se odmakao od nje. "Ne znam više nijednu. Sve ih znaš napamet."
<BR>&nbsp;&nbsp;&nbsp;&nbsp;&nbsp;"Baš me briga. Pričaj!" Prodrmala ga je za ruku. "Čitaj opet onu knjigu. Čitaj i njoj, ona je isto sibila."
<BR>&nbsp;&nbsp;&nbsp;&nbsp;&nbsp;Luna, zagledana u ptice koje su oko njenih nogu kljucale mrvice, diže pogled.
<BR>&nbsp;&nbsp;&nbsp;&nbsp;&nbsp;"Sedi, sibilo." Krvka imperatorski mahnu rukom. "Dopašće ti se. To je o prvoj sibili koja je ikad postala, i o kraju Starog Carstva. Ima svemirski pirati, pa cele veštačke planete ima, pa vasionci, i super-oružja, samo: paf!" Dezintegrisala je Lunu prstom, smejući se.
<BR>&nbsp;&nbsp;&nbsp;&nbsp;&nbsp;"Zaista?" reče Luna gledajući Gundalinua. "Znaju, zaista, o prvoj sibili?" On slegnu ramenima.
<BR>&nbsp;&nbsp;&nbsp;&nbsp;&nbsp;"Rek'o je da je sve istina." Pojačavali su se Krvkino oduševljenje i glas. "Ajde plavi. Čitaj ono gde ona spasava svog Pravog Dragog od pirata."
<BR>&nbsp;&nbsp;&nbsp;&nbsp;&nbsp;"Spasava on nju." Gundalinu kašljem izrazi svoju indignaciju.
<BR>&nbsp;&nbsp;&nbsp;&nbsp;&nbsp;"E, slušaj: samo čitaj." Nagnula se i počela tražiti rukom ispod kreveta; starlovi pobegoše zveckajući kandžama po kamenu. Našla je i dohvatila otrcanu knjigu, hitnula je prema Gundalinuu. "A na kraju, ono kad ona misli da on umire, a on misli da je ona mrtva, to je dibidus tužno." Iscerila se vampirski.
<BR>&nbsp;&nbsp;&nbsp;&nbsp;&nbsp;"Krvko, ispričaću ti ja priču", reče Luna, grabeći neočekivanu inspiraciju kao ključ. Sede podvijajući noge; starlovi joj priđoše, zbog čega ptice pobegoše kud koja. Položili su svoje šiljaste njuške njoj u krilo. "Priču o meni... i o mom Pravom Dragom, i o tehno-krijumčarima, i o Karbanklu." A ti ćeš slušati, i razumeti... Osetila je kako je nadahnuće nosi, maltene prisiljava.
<BR>&nbsp;&nbsp;&nbsp;&nbsp;&nbsp;Ispričala je još jednom svoju priču; puštajući da padnu one barijere kojima su dotad njene emocije bile zaustavljane, dozvolila je sebi i da vidi Ukresovo nasmejano lice u sunčanom sjaju da čuje kako njegova muzika plovi iznad morskih talasa, i da oseti vatreno-blistavu blizinu njegovu... da oseti njegov odlazak kojim je otrgnut i deo njene duše. Nije izostavila ništa, nijedan prizor koji je videla, nijedan svoj postupak...
<BR>&nbsp;&nbsp;&nbsp;&nbsp;&nbsp;("Nisi - ej! zaista nisi znala da do Karemofa i nazad treba pet godina? E jes' bila glupača!")
<BR>&nbsp;&nbsp;&nbsp;&nbsp;&nbsp;("Učim, učim.")
<BR>&nbsp;&nbsp;&nbsp;&nbsp;&nbsp;...nijednog od ljudi koji su pokušali da joj pomognu, pa ni cenu koju je svako od njih zbog toga platio. "A onda sam na tom čoveku u crnom, koji je ubijao mere, videla medalju, onu, njegovu... bio je to Ukres, tako sam ga k-konačno našla." Pogledala je dole, pritisnula dlan na svoj modri obraz, ali sećajući se samo njegovih milovanja.
<BR>&nbsp;&nbsp;&nbsp;&nbsp;&nbsp;"Šta... on je Starbak?" prošaputa Krvka, impresionirana. "U, jebote. Tvoj Pravi Dragi je ubij'o mere. I kao ti ga još voliš?"
<BR>&nbsp;&nbsp;&nbsp;&nbsp;&nbsp;Luna ćutke klimnu glavom; usta su joj drhtala. Neka sve bude prokleto - još ga volim! Zadržala je dah, dugo, boreći se da ovlada sobom; izborila se za povratak u sadašnjost da bi odmerila Krvkinu reakciju.
<BR>&nbsp;&nbsp;&nbsp;&nbsp;&nbsp;Krvka je krišom brisala oči, češkala se po glavi, na kojoj je kratko ošišana kosa stršala kao slama. "Eeee... nije fer. Sa' će on mre a neće to zna."
<BR>&nbsp;&nbsp;&nbsp;&nbsp;&nbsp;"Šta?" Luna se ukruti.
<BR>&nbsp;&nbsp;&nbsp;&nbsp;&nbsp;"Promena", reče Gundalinu. "Poslednji Festival, kraj Zime. Kraj Snežne Kraljice - i Starbaka. Njih dvoje moraju biti udavljeni u vodi, zajedno. To ti je kraj svega..." Pogledao ju je, sa iznenadnim nemim razumevanjem.
<BR>&nbsp;&nbsp;&nbsp;&nbsp;&nbsp;Luna se diže na kolena, odgurnu starlove, razbi čaroliju koja je držala i nju, ali zahvaljujući kojoj je ona držala Krvku. "Majko sviju nas - pa vremena jedva da ima još malo! Krvko, moraš da nas pustiš! Moram da ga nađem, moram da stignem u Karbankl pre Promene."
<BR>&nbsp;&nbsp;&nbsp;&nbsp;&nbsp;Krvka ustade; njeno lice je otvrdnjavalo. "Ništa ja ne moram! To si ti sve izmislila da te pustim. E, pa - neću!"
<BR>&nbsp;&nbsp;&nbsp;&nbsp;&nbsp;"Nije laž! Starbak jeste Ukres, i umreće... Nije moguće da sam ovoliko proputovala samo da bi se tako završilo!" Borila se protiv svoje nadolazeće panike, gubila je tu bitku. "Ako stignem u Karbankl na vreme, Bi-Zi će mi pomoći da nađem Ukresa na vreme. A ako se Bi-Zi ne vrati u grad na vreme, njegov narod će otići sa Tijamata a njega će ostaviti ovde. Manje od četrnaest dana je preostalo..."
<BR>&nbsp;&nbsp;&nbsp;&nbsp;&nbsp;"Onda će sve bude kroz četrnaes' dana gotovo, i vas će baš briga za sve to, vas oboje. Onda mož' ostanete ovde kod mene zauvek." Krvka je skrstila ruke na grudima; njene su oči plamtele izdajom.
<BR>&nbsp;&nbsp;&nbsp;&nbsp;&nbsp;Luna ustade, osećajući kako se kameni zidovi navaljuju sve bliže i bliže njoj. "Molim te, molim te, Krvko! Pomozi nam!"
<BR>&nbsp;&nbsp;&nbsp;&nbsp;&nbsp;"Baš me briga ako je i sve istina! Vas je baš briga za mene; što bi mene bilo briga za vas?" Potegla je jedan rukav Lunine tunike tako da se osetljiva tkanina pocepala do lakta. Onda je izišla i tresnula kapiju za sobom.
<BR>&nbsp;&nbsp;&nbsp;&nbsp;&nbsp;"Nije mi jasno", progunđa Gundalinu, između ironije i očajanja. "Priče koje sam ja čitao sve su imale srećne završetke."
<BR>
<BR>&nbsp;&nbsp;&nbsp;&nbsp;&nbsp;Ležeći bez sna do duboko u noć, Luna oseti kako se starlovi najednom bude pokraj nje i osluškuju. Poče i ona da osluškuje s njima: koraci koji silaze hodnikom, iz usnulog logora. Sela je, žmirkajući u sjaju grejalice. Bi-Zi takođe sede, na svom ležaju; ona uvide da je sigurno i on probdio ovu polovinu noći s njom, u nečujnom jadu. O, Damo, predomislila se...
<BR>&nbsp;&nbsp;&nbsp;&nbsp;&nbsp;Kapija se otvori. Ali figura koja se uobličila u svetlosti nije bila Krvka. Luna začu kako Gundalinu šumno uvlači dah. Sedela je nepomična kao smrt, paralisana.
<BR>&nbsp;&nbsp;&nbsp;&nbsp;&nbsp;"Budi se sibilo. Doš'o sam da naučim neke tvoje zajebancije... i da ti pokažem neke moje." Tarid Ro pređe sredinom odaje, usput zbacujući parku sa leđa.
<BR>&nbsp;&nbsp;&nbsp;&nbsp;&nbsp;Luna se nekako osovi na noge, pokretima kao na usporenom filmu. Ne verujem... Majko, molim te Majko, daj da se probudim! Zateturala se unazad videći da se ovaj san ne razilazi i da su njene molitve odletele nesaslušane. Oseti da je Gundalinuove ruke hvataju i vuku.
<BR>&nbsp;&nbsp;&nbsp;&nbsp;&nbsp;"Ostavi je na miru, kučkin sine, ako ne želiš da izgubiš i to malo pameti što imaš."
<BR>&nbsp;&nbsp;&nbsp;&nbsp;&nbsp;Tarid Ro se nasmeja. "Ne veruješ ti u to, kao ni ja! Gledaj svoja posla, plavac, inače ću ti ovog puta pokazati šta je pravi bol."
<BR>&nbsp;&nbsp;&nbsp;&nbsp;&nbsp;Bi-Zijev zahvat na njenim plećima izgubi svu snagu. Ruke mu padoše i on uzmače. Luna pregrize krik. Ali kad se Tarid Ro bacio da pređe poslednje rastojanje između njih, Gundalinu pođe napred, zadajući dobro uvežbani udarac u pravcu Taridovog grla.
<BR>&nbsp;&nbsp;&nbsp;&nbsp;&nbsp;Ali bez snage, i Tarid Ro podmetnu blokadu, pa mu zavrte ruku i baci ga u stranu, u kaveze. Gundalinu se odgurnu i uspravi, ali pre nego što je mogao da povrati ravnotežu, Taridova teška pesnica ga sustiže i obori na kolena, a onda ga čizma posla na tlo. Sledećeg trenutka Tarid je opet dospeo do nje, zagrlio je. Svojim ustima on pokri njena; a Luna se besomučno izvijala dok nije našla jednu njegovu usnu, koju je onda ugrizla, osećajući ukus njegove krvi koja se već mešala sa njenom pljuvačkom.
<BR>&nbsp;&nbsp;&nbsp;&nbsp;&nbsp;Jauknuo je i udarcem odbacio Lunu od sebe. Ona je zaglavinjala nekud, pokušavajući da mu izmakne. "Sad si proklet, Tarid Ro! Sad imaš sibilsko ludilo, majkonapušteni, i sad više nema nade za tebe!" Njen glas je odzvanjao prodorno kao kreštanje belih ptica koje su lepetale iznad njih. Ipak, on ponovo jurnu za njom; na licu mu je bio sjaj krvi, a u očima drugačiji sjaj, ludilo neke druge vrste. Luna se dočepa prstima za žičanu mrežu na zaključanoj kapiji, vrišteći: "Krvko! Krvko!" Njegova šaka se sklopi oko njenog vrata, ona stiže da jekne, a onda ostade bez glasa; bol polete niz njene ruke, parališući ih. Otrgao ju je od kapije.
<BR>&nbsp;&nbsp;&nbsp;&nbsp;&nbsp;Jedan starl napade njegovu nogu, zarivajući svoje debele kandže u obojak i dublje, u meso. Očnjaci mu se zaboše u list noge; ali Tarid je nju još vukao u krug i ritao se tako opako da starl spade i odlete na svog parnjaka koji je kružio okolo. Opet se njegove šake sklopiše oko njenog grla, ali sledećeg trenutka on posrnu unazad, gubeći svu snagu. "Kurvo!" promrmlja, ali ta reč je bila sva zgusnuta od strave. Uhvati se šakama za glavu, njišući se; onda se stropošta i ostade nepomičan na podu.
<BR>&nbsp;&nbsp;&nbsp;&nbsp;&nbsp;Luna stade nad njega. Promuklim glasom reče: "Naučiću ja tebe trikovima, neverniče." Zakorači preko njegovog nesvesnog tela i otrča nazad, do Gundalinua koji se mukotrpno dizao na noge. Pokuša da ga podrži, rukama peckavim i teškim, vide modricu kako mu otiče na sred čela. "Bi-Zi, kako ti je?"
<BR>&nbsp;&nbsp;&nbsp;&nbsp;&nbsp;Pogledao ju je sa nevericom. "Kako je meni?" Zagnjurio je lice u sastavljene šake i tako ostao nekoliko trenutaka, onda ju je zagrlio, privio na srce; a ona je pritisnula lice na njegov vrat. "Hvala bogovima... hvala bogovima, oboje smo dobro."
<BR>&nbsp;&nbsp;&nbsp;&nbsp;&nbsp;"Šta je, šta vi to - radite?" Krvka je banula na kapiju, stala videći telo Tarida Roa na podu. Starlovi su kružili oko njega kao lovci oko plena, uz preteće režanje. Krvka osmotri kako Luna i Gundalinu stoje zajedno na drugom kraju prostorije; Luna vide pitanje u devojčinim očima, i odgovor do koga je Krvka došla iako ništa nije pitala. Tek tad Krvka reče: "Ti... ti li si to njemu učinila?"
<BR>&nbsp;&nbsp;&nbsp;&nbsp;&nbsp;Luna klimnu glavom.
<BR>&nbsp;&nbsp;&nbsp;&nbsp;&nbsp;Krvka zinu. "Je l' mrtav?"
<BR>&nbsp;&nbsp;&nbsp;&nbsp;&nbsp;"Nije. Al' sutra kad se probudi počeće da... ludi. Postaće luđi od ludog." Luna iznenada proguta.
<BR>&nbsp;&nbsp;&nbsp;&nbsp;&nbsp;Krvka spusti pogled ka Tarid Roovom otromboljenom licu. Opet diže pogled; sad se njeno lice punilo čudnom mešavinom emocija, iz koje se gnev polako izdvajao i dizao. Posegla je u svoju parku, izvukla staner-pištolj i podesila skalu na njemu. Saginjući se, primakla je vrh pištolja Taridovoj slepoočnici. "Neće, neće." Povuče obarač; Taridovo telo se trznu.
<BR>&nbsp;&nbsp;&nbsp;&nbsp;&nbsp;Samo pokretom glave, Luna malo uzmače i oseti da se Gundalinu kraj nje kruto zaustavio u pokretu. Ali ne oseti u sebi nimalo žaljenja, niti kajanja.
<BR>&nbsp;&nbsp;&nbsp;&nbsp;&nbsp;"Dobro si ga se otarasila", reče Krvka, zavlačeći pištolj nazad pod odeću. "Rekla sam ja njemu da će požali ako te dira." Digla je glavu, uzvratila im pogled, pokazujući nešto dublje od prisvajačkog stava, i jače od nezadovoljstva zbog uskraćenosti. "Prokleta bila, sad si stvarno zabrljala! Kad matora sazna, tražiće da ti se odere koža, naživo; a ona što traži, to ovde i bude, tu ja niš' ne mogu. Svi misle da je svetica, iako je samo ludača." Krvka obrisa nos rukom. "Dobro! Dobro, nemoj me gledaš tako! Pustiću vas."
<BR>&nbsp;&nbsp;&nbsp;&nbsp;&nbsp;Lunu sustiže reakcija, i ona se zanjiha i skliznu na kolena.
<BR>
<BR>&nbsp;&nbsp;&nbsp;&nbsp;&nbsp;Krvožedna studen pred zoru ujedala je Lunu čak i kroz izolaciono odelo i kroz sivu i smeđu vunenu masku navučenu odozgo, preko celog lica. Napolju, zvezde su pucketale na crnom nebeskom svodu, sneg je ležao posrebren pod mesečevim srpom; njih troje stajahu još u pećini, ali nadomak prostranog ulaza. "Nikad još nisam videla tako lepu noć."
<BR>&nbsp;&nbsp;&nbsp;&nbsp;&nbsp;"Ni ja. Ni na jednoj planeti." Gundalinu se pomače ispod termo-ćebadi, među zalihama koje su bile kaiševima pritegnute za prednji kraj dobro natovarenih motornih sanki. "Niti ću ikad ovakvu videti, pa makar živeo sve do novog Zlatnog doba." On duboko udahnu, i zakašlja se odmah, kašljem dubokim i cepajućim, zato što je ledeni vazduh napao njegova nezalečena pluća.
<BR>&nbsp;&nbsp;&nbsp;&nbsp;&nbsp;"Začepite oboje, ej", reče Krvka pojavljujući se pored njih poslednji put. "Oćete da probudite ceo logor? Drž'." Strpala je nešto Gundalinuu u krilo; Luna prepoznade tri mala prenosiva kaveza. "Vrati ove u zvezdoluku. Bolesni su, ne mogu ih držim ovde." Glas joj je bio stegnut kao stisnuta pesnica. Gundalinu ugura kaveze pod ćebad, pored sebe.
<BR>&nbsp;&nbsp;&nbsp;&nbsp;&nbsp;Krvka ode do drugih životinjskih kaveza, koje je ranije natrpala pored ulaza u pećinu. Podiže prvi i oslobodi bravu na njemu. "A ove divlje prokletinje ću da istrkeljam napolje, ne vole čak ni tebe", reče kiselo, gledajući Lunu. Sivokrile ptice izlepršaše napolje i popadaše na tlo, zapanjene. Onda se podigoše iz snega i odleteše, kričeći svoju slobodu. Ona trzajem otvori sledeći kavez; kunići belog krzna poiskakaše kao masa, saplićući se preko svojih stopala, a zatim odoše dugim skokovima u mesečinu, ne stvarajući nikakav, ni najtiši, zvuk.
<BR>&nbsp;&nbsp;&nbsp;&nbsp;&nbsp;Otvorila je poslednji kavez, prodrmala ga; mladunče elf-lisice se iskotrljalo napolje, šišteći uvređeno. Gurnula ga je nogom u sneg. "Ajde, ajde!" Mladunče je selo i počelo da bleji, zbunjeno, srebrnog krzna sasvim nakostrešenog. Zatim se pridiglo, streslo, i počelo se gurati da prođe nazad, ka toploti i skloništu. Na njegovom putu našla se Krvkina čizma, krznena i kožna, a ono se uz čizmu uspuza, cvileći.
<BR>&nbsp;&nbsp;&nbsp;&nbsp;&nbsp;Krvka opsova i saže se, pa podiže elf-štene. "Ma, dobro", reče raspuklim glasom. "Ostale zadržavam!" Pogleda opet Lunu. "Ali sad bolje znam kako se gaje. Zato će želeti da ostanu sa mnom."
<BR>&nbsp;&nbsp;&nbsp;&nbsp;&nbsp;Luna klimnu glavom, nemajući poverenja u sopstveni glas.
<BR>&nbsp;&nbsp;&nbsp;&nbsp;&nbsp;"Vas dvoje valjda sve imate." Krvka poče samosvesno da gladi štene po glavi. "Čak i merač daljine. Nadaj se da si ga dobro popravio, plavkane."
<BR>&nbsp;&nbsp;&nbsp;&nbsp;&nbsp;"Šta ćeš sad?" reče Gundalinu. "Nećeš imati nikoga da ti takve stvari popravlja - ali ni novih primeraka. Vi ste zaboravili kako žive pravi lovci i nomadi, jedino još znate parazitski život."
<BR>&nbsp;&nbsp;&nbsp;&nbsp;&nbsp;"Ja nisam zaboravila." Krvka zabaci glavu. "Poznajem i stare načine. Mama neće živeti večno, iako misli da oće. Umem ja da se snađem - a i za sve ostale da se pobrinem, čim budem na vlasti. Ne trebaš mi ti, stranče!" Ona neočekivano ispruži ruke i zagrli Lunu. "Ajde, bež'te odavde. Imaš da ga nađeš dok nije prekasno, jesi čula!"
<BR>&nbsp;&nbsp;&nbsp;&nbsp;&nbsp;Luna je zagrli i sve nepravde su bile zaboravljene, sve oprošteno; osećala je kako se štene buni i koprca između njih dve. "Hoću."
<BR>&nbsp;&nbsp;&nbsp;&nbsp;&nbsp;Zajedno izguraše sanke sa Gundalinuom na otvoreni sneg, onda Luna sede na vozačko mesto. Uključi energetski blok, po mrzovoljno progunđanim Gundalinuovim uputstvima.
<BR>&nbsp;&nbsp;&nbsp;&nbsp;&nbsp;"Ej, Krvko", reče Gundalinu i okrete se da je pogleda preko ramena. "Drži." Dobaci joj roman, sav otrcan. "Ne verujem da ću ikad više hteti da ga čitam." Nije se osmehnuo.
<BR>&nbsp;&nbsp;&nbsp;&nbsp;&nbsp;"Pa ne mogu ni ja da ga čitam, na tvom jeziku je!"
<BR>&nbsp;&nbsp;&nbsp;&nbsp;&nbsp;"To ti dosad nije bilo prepreka."
<BR>&nbsp;&nbsp;&nbsp;&nbsp;&nbsp;"E ajde bežite vi, dok..." Mahnula je knjigom kao da preti, ali Luna vide njen osmeh.
<BR>&nbsp;&nbsp;&nbsp;&nbsp;&nbsp;Zatim uključi prednji far i oni pođoše na svoje završno putovanje ka severu.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
