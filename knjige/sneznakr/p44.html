<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43.
<P>&nbsp;&nbsp;&nbsp;&nbsp;&nbsp;"Dakle, komandatkinjo, nadam se da ti je prijao Kraljičin banket." Glavni inspektor Mantanjez prekinuo je svoj razgovor sa dežurnim narednikom da bi joj rekao tu frazu sa 'nadanjem', iako se ničem sličnom nije nadao; Geja Džeruša tek što je ušla u prazni mir policijskog štaba, posle opšte vreve na ulicama. Praktično svi policajci bili su van, na obezbeđenju premijera ili u patroli među slaviteljima. Njih dvojica joj mrzovoljno salutiraše; ona im uzvrati takođe salutiranjem, ali kao od bede. Mantanjez je zavidljivo odmeravao njenu svečanu uniformu. Znala je da je sigurno proveo čitavo veče sumoran što nije mogao on umesto nje da ide na gozbu, da se šepuri pred svojim zemljacima Karemovcima, da bude na položaju koji bi po pravdi zaista trebalo da bude njegov.
<BR>&nbsp;&nbsp;&nbsp;&nbsp;&nbsp;"Ne prija mi da traćim vreme, kad ima još toliko posla koji treba uraditi." Rekavši to, ona naglašeno pogleda njih dvojicu; skide kaput skerletne boje i raskopča okovratnik. "Inspektore, oslobođen si dužnosti da zamenjuješ komandanta u odsustvu."
<BR>&nbsp;&nbsp;&nbsp;&nbsp;&nbsp;"Razumem, komandante." Salutirao je još jednom; njegove oči su je podsećale da se takve reči ovde neće još dugo izgovarati. Da, kučkin sine, biće opet po tvome. Pošto je vrhovni sudija napisao nepovoljan, katastrofalan izveštaj o njoj, i pošto je Mantanjez vođen svojim ambicijama rovario bez prestanka protiv nje, službena ocena o njenom komandantskom radu morala je biti crna kao svemirska praznina. Ovo mesto biće ujedno i kraj njene karijere; njena starešinska uloga i njen čin biće pometeni pod tepih zvaničnog prekora. Nikad više neće joj se dati prilika da komanduje bilo čim; biće upućena u neku zabit, bogu iza nogu (što će poslužiti kao dokaz da ima gorih mesta od Karbankla). Tamo će biti ostavljena da trune do kraja svog životnog veka.
<BR>&nbsp;&nbsp;&nbsp;&nbsp;&nbsp;Bože, muka mi je od ove karemovske nadmenosti! Šakama je gužvala plašt dok je polazila ka svojoj kancelariji. Ako budem prisiljena da vidim samo još jednu prokleto, oholo tehnokratsko lice... Pred oči joj odjednom iziđe Gundalinuovo lice, i ona uspori. Još jedno lice. Ali sve bi dala da to lice vidi, sad, ovde. Međutim on sa svojom zatvorenicom nije došao na odredište. Trebalo je da predvidi tako nešto - ali kako je do vragova, mogla predvideti da će, od svih ljudi, baš Gundalinu da pobegne sa tom devojkom? Mogla si tako, što se jasno dalo videti. U izveštaju je Džeruša navela da je Gundalinu bolestan, i da za svoje postupke nije odgovoran; a bogovi su znali da je to po svoj prilici čak i istinitije nego što je ona zaista spremna da prizna.
<BR>&nbsp;&nbsp;&nbsp;&nbsp;&nbsp;Večeras je gledala i Ukresa Svetlohodnog, koji je sedeo na banketu i neskriveno prkosio zakonu, praktično se hvalisao činjenicom da je sklonjen od dohvata zakona; a takođe je i pio do besvesti. Uz njega je sedela Arienrod, vedra i spokojna, divna kao i uvek, ne brinući zbog sudbine koja se sve više primicala; povremeno se šetala između svojih podanika i svojih navodnih gospodara - očigledno mnogo manje uzbuđena nego što bi se to moglo očekivati. Do vragova? Šta li sprema?
<BR>&nbsp;&nbsp;&nbsp;&nbsp;&nbsp;"Šta će ona prokletinja tu?" upita Džeruša. Baci pogled ka Mantanjezu, pa opet ka pol-robotu koji je stajao, nepomičan kao stablo, ispred njene kancelarije. "Što ti nisi na dužnosti?" obrati se policijskom robotu neposredno. Robot nije odgovorio i ona uvide da mu je dovod energije isključen.
<BR>&nbsp;&nbsp;&nbsp;&nbsp;&nbsp;"U kvaru je", reče Mantanjez nervozno. "Ušao je pre nekog vremena sa nekakvom smušenom pričom da su Kraljičini ljudi skleptali njegovu zimačku iznajmiteljku. Verovatno je samo postao sentimentalan zato što mu se bliži kraj iznajmljivanja kod te gazdarice. Trebalo bi da mu se svi sistemi izbrišu. Apsurdno je davati neznalicama, domorocima, da obavljaju makar i deo poslova održavanja oko hardvera toliko usavršenog."
<BR>&nbsp;&nbsp;&nbsp;&nbsp;&nbsp;"A-ha, ali čak i 'neznalice i domoroci' bi se zapitali u čemu je štos, ako bi morali da dovode svoje tupave servomehanizme u policiju kad god im se olabavi neki šraf." Ona okrete prekidač za struju na prsima pol-robota, više iz ljutnje nego iz interesovanja. Svetleći senzorni displeji počeše se paliti u robotovoj lobanji od čelika i plastike. Bacajući pogled na njegovu identifikacijsku pločicu, ona reče: "Jedinico 'Poluks'. Ko te je iznajmio?"
<BR>&nbsp;&nbsp;&nbsp;&nbsp;&nbsp;"Hvala, komandante!"
<BR>&nbsp;&nbsp;&nbsp;&nbsp;&nbsp;Ustuknula je, iznenađena.
<BR>&nbsp;&nbsp;&nbsp;&nbsp;&nbsp;"Molim saslušajte me, komandante. Stvar je veoma hitna, ne mogu..."
<BR>&nbsp;&nbsp;&nbsp;&nbsp;&nbsp;"Dobro, dobro - odgovaraj na pitanja." Nikad se neću navići na glasove ovih stvorova, pomisli ona.
<BR>&nbsp;&nbsp;&nbsp;&nbsp;&nbsp;"Iznajmila me je Tor Zvezdošetna Zimska, državljanka Tijamata, formalni vlasnik 'Persefoninog pakla'." Iz robota je zračilo nestrpljenje.
<BR>&nbsp;&nbsp;&nbsp;&nbsp;&nbsp;"Kažeš da ju je napala Kraljičina garda? To nije naš posao."
<BR>&nbsp;&nbsp;&nbsp;&nbsp;&nbsp;"Ne, komandante. Napali su je stranci. Njen verenik..."
<BR>&nbsp;&nbsp;&nbsp;&nbsp;&nbsp;"Ljubavna svađa?"
<BR>&nbsp;&nbsp;&nbsp;&nbsp;&nbsp;"...po imenu Ojarzabal, zaposlen u tom kazinu, i njegovi drugovi. Povikala je da joj pomognem, a onda su je pogodili staner-pištoljem. Nisam mogao dopreti do nje zato što su vrata bila zaključana. Zato sam došao ovamo po pomoć."
<BR>&nbsp;&nbsp;&nbsp;&nbsp;&nbsp;"Znaš li zašto su je napali?" Džeruša je osećala da se u njoj budi interesovanje.
<BR>&nbsp;&nbsp;&nbsp;&nbsp;&nbsp;"Nije mi jasno, komandante. Možda je ometala neku ilegalnu aktivnost."
<BR>&nbsp;&nbsp;&nbsp;&nbsp;&nbsp;"Ko kontroliše taj kazino?"
<BR>&nbsp;&nbsp;&nbsp;&nbsp;&nbsp;"Tanin Jaakola, rodom sa Velike Plave."
<BR>&nbsp;&nbsp;&nbsp;&nbsp;&nbsp;"Izvor?" Ona oseti da je iza nje čak i Mantanjez počeo da sluša.
<BR>&nbsp;&nbsp;&nbsp;&nbsp;&nbsp;"Da, komandante."
<BR>&nbsp;&nbsp;&nbsp;&nbsp;&nbsp;"Ponovi sve njihove reči koje si čuo."
<BR>&nbsp;&nbsp;&nbsp;&nbsp;&nbsp;"OJARZABAL: 'Samo Letnjake, do bogova, Persefono. Ne Zimce, Zimci ostaju bezbedni; tako Kraljica hoće.' ZVEZDOŠETNA: 'Nije, lažeš. To će pomoriti i nas Zimce, a to Kraljica ne bi dozvolila. Ludi ste. Ojar, puštaj me. Poluks, u pomoć, Poluks.'"
<BR>&nbsp;&nbsp;&nbsp;&nbsp;&nbsp;Džeruša je slušala. Koža joj se ježila od tih nazalno otpevuckanih reči, čije se značenje konačno iskristalisalo u njenom umu, katalizovano rečju Kraljica. "Sveti bogovi - našla sam! Našla sam! Naredniče!" Okrenula se naglo, već vičući, ali narednik je stajao tik iza nje. "Zovi desetak ljudi najbližih 'Persefoninom' - reci im da odmah pođu tamo i blokiraju sve izlaze! Mantanjez..."
<BR>&nbsp;&nbsp;&nbsp;&nbsp;&nbsp;"O čemu se tu radi, komandante?" Nije mogla zaključiti da li je uplašen, ili mu nešto nije po volji.
<BR>&nbsp;&nbsp;&nbsp;&nbsp;&nbsp;"Reč je o životu i smrti." Ispustila je svoj ogrtač na pod, potegla pištolj da proveri njegovu ispravnost. "Arienrod misli da kupi svoj dalji život, smrću polovine grada; o tome se radi, ili ja nisam zapovednica ove policije." Posmatrala je kako mu se usta otvaraju. "Jedinico Poluks - tvoje i moje molitve su uslišene." Potapšala je njegovo metalno rame. "Bogovi, samo da stignemo na vreme!"
<BR>&nbsp;&nbsp;&nbsp;&nbsp;&nbsp;"Molim pomognite Tori, komandantkinjo. Kod mene se pojavila... naklonost prema njoj."
<BR>&nbsp;&nbsp;&nbsp;&nbsp;&nbsp;Klimnula je glavom, ne verujući svojim ušima baš sasvim: da li je ovo zaista čula? "Mantanjez, uvek kukaš da bi hteo više akcije. Idemo u akciju."
<BR>&nbsp;&nbsp;&nbsp;&nbsp;&nbsp;"Ideš lično, komandante?" upita on, više zapanjeno nego kritički.
<BR>&nbsp;&nbsp;&nbsp;&nbsp;&nbsp;Sad široko osmehnuta, ona reče: "Ne bih ovo propustila ni za proglašenje za sveticu."
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
