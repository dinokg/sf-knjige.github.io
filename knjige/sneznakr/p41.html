<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40.
<P>&nbsp;&nbsp;&nbsp;&nbsp;&nbsp;"Jao, al' me bole leđa!" Tor se, u u privatnosti skladišta u svom kazinu, protegla najviše što je igda mogla. Njene reči odjeknuše od ogoljenih zidova; skladište bejaše gotovo sasvim prazan, a u kazinu su gosti sve činili da taj proces ispražnjivanja dovedu do kraja. "Ajde, Poluks, vuci im ovaj poslednji sanduk tlaloka, da im slučajno ne pocrne jezici od čekanja." Zevnula je, vilice su joj pri tome pucnule - čula je u glavi odjek tog zvuka. Prazna i glava? "Konačno sam ostala i bez pameti."
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor." Poluks krete tupom rešenošću preko skladišta, tamo gde mu je rekla, veran kao pas.
<BR>&nbsp;&nbsp;&nbsp;&nbsp;&nbsp;Zakikotala se. U glavi joj se vrtelo od iscrpljenosti. "Kunem se da ti ovo namerno radiš! Je l' da? Slobodno mi kaži..."
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor." Poluks se sastavi sa sandukom.
<BR>&nbsp;&nbsp;&nbsp;&nbsp;&nbsp;Njena usta se izviše nadole, a njena osećanja počeše da se obrušavaju kao lavina. "O, Poli, Poli... šta ću ja bez tebe? Zaista ćeš mi nedostajati, sandučino jedna masna gvozdena..." Popravila je periku. "Ojarzabal može da radi za mene samo dve stvari koje ti ne možeš, a kad odletim sa ove kamene lopte, to će da spadne na samo jednu stavku, naime na ono što mogu da dobijem od svakog muškarca. Onda nije ni čudo što je ljubomoran." Ona se nasmeja potišteno. Ojarzabal joj je rekao da može postati njegova žena samo ako se prvo oslobodi Poluksa. Ona je tad pristala i osetila namicanje i zavarivanje još jedne alke u lancu koji je, njegovom voljom, nastajao, i koji će je učiniti njegovom robinjom... On želi ono što ja jesam... Onda zašto nastoji da to izmeni? Gurnula je periku u sasvim kriv položaj, pa je opet ispravila. "Jebi ga, ko će me doterivati da fino izgledam? Tegljenje sandučina i udešavanje ribožderskih seljančura da izgledaju kao kraljice - to je tebi sve deo normalnog posla za jedan dan, zar ne? Zar se nikad ne zapitaš o sebi, Polukse? Je l' stvarno moguće da ti radiš sve to, a nikad se ne zapitaš kako i zašto?" Pošla je za njim, natrag, kroz skladište. "Ili, hoće li ta klinka uspeti da spase svog ljubavnika od Kraljice, ili - je li blesava što se uopšte trudi za jednog takvog govnara kao što je Ukres Svetlohodni?"
<BR>&nbsp;&nbsp;&nbsp;&nbsp;&nbsp;Njegova glava bez lica posmatrala ju je imitacijom pažnje, ali on ne reče ništa.
<BR>&nbsp;&nbsp;&nbsp;&nbsp;&nbsp;"Aaaaah", reče ona i odmahnu rukom ka njemu. "Izgleda da sam stvarno rasprodala ceo mozak. Pa ti i ne znaš da sam ovde; onda kako će ti biti žao kad ne budem? Dakle, zbog čega se brinem?" Ritnula je besno jednu praznu kartonsku kutiju koja im se našla na putu. "Kad odneseš to, vrati se ovamo i ponesi poslednje bure onog fermentisanog biljnog soka, i to Herniju, i dodaj i cevčicu da može da siše." On, Starbak. Stari Starbak. A postoji i novi Starbak. Poznavala sam obojicu. Kraljičinu dvojnicu takođe. Bogovi, hvala vam što odlazim sa Tijamata uskoro - pre nego što sretnem samu sebe koja hoda unazad.
<BR>&nbsp;&nbsp;&nbsp;&nbsp;&nbsp;Stižući do vrata skladišta, začu glasove koji su izvirali iz sobe sa suprotne strane hodnika. Bila je to ona prostorija čiji je ulaz, iako neupadljiv, bio obezbeđen otprilike koliko i trezor novosklonske nacionalne banke; ona prostorija koju još nikad nije videla otključanu. Sada su svetla na svim mehanizmima za zatvaranje na tim vratima bila zelena, a sama vrata malčice odškrinuta. Niko nije stražario ispred. Ona prepoznade jedan od glasova unutra kao Ojarzabalov. Poluks je odzveketao niz hodnik, u pravcu kazina, nemajući pojma ni o čemu, ali Tor, impulsivno, priđe vratima i gurnu ih da se otvore.
<BR>&nbsp;&nbsp;&nbsp;&nbsp;&nbsp;Šest glava se okrete ka njoj; svih šest muškarci, i sve van-Tijamatovci. Trojicu odmah prepoznade kao Izvorove poručnike; Ojarzabal pođe ka njoj, pokazujući svakom svojom kretnjom nelagodnost i tihu paniku.
<BR>&nbsp;&nbsp;&nbsp;&nbsp;&nbsp;"Rek'o sam ti da obezbediš ta vrata!" reče jedan od nepoznatih glasom kao da se sprema nekog da ubije.
<BR>&nbsp;&nbsp;&nbsp;&nbsp;&nbsp;"Nema problema - ona je šefica ovde, zna sve", dobaci im Ojarzabal preko ramena. A njoj šapnu: "Šta ćeš do pakla tu!"
<BR>&nbsp;&nbsp;&nbsp;&nbsp;&nbsp;Bacila mu je ruke oko vrata, ugušila njegove proteste vlažnim poljupcem. "Samo tražim mog muškog, jer sam njega gladna, eto to je sve." Takođe ne podnosim zaključana vrata, nikako.
<BR>&nbsp;&nbsp;&nbsp;&nbsp;&nbsp;"Persefono!" Odmakao se od nje. "Ne sad! Imamo neki veliki posao da uradimo za Izvora, u gradu. Kasnije ću..."
<BR>&nbsp;&nbsp;&nbsp;&nbsp;&nbsp;"Nešto za Arienrod?"
<BR>&nbsp;&nbsp;&nbsp;&nbsp;&nbsp;Njegove šake dotakoše njene gole mišice. "Otkud znaš?"
<BR>&nbsp;&nbsp;&nbsp;&nbsp;&nbsp;Pogodak. Na slepo. "Pa je l' sam kažeš da ja znam sve." Iskezila mu se, pazeći da oni drugi ne vide njeno lice. "I zato, da ti ne bi ispao lažov... A Starbak je danas bio kod Izvora pa sam pretpostavila da ga je Kraljica poslala." Znala je, po njegovom licu, da je ovo još jedan pogodak.
<BR>&nbsp;&nbsp;&nbsp;&nbsp;&nbsp;"Znaš i ko je Starbak?"
<BR>&nbsp;&nbsp;&nbsp;&nbsp;&nbsp;"Pa dabome. Ja sam Zimkinja, zar ne? A radim za Izvora, isto kao i ti." Pogledala ga je drsko u oči. "Ajde da čujem šta tu još ima? Šta Kraljica kupuje, završno iznenađenje za oproštajnu priredbu? Slobodno možeš meni da kažeš, ja sam ti žena, maltene." Propinjući se na prste iz svojih 'platform' cipela, pogleda preko njegovog ramena ka toj grupici muškaraca, koji su se pokretima nešto dogovarali oko sterilne gornje ploče stola. Oko njih vide stvari koje su ukazivale da je ovde laboratorija, sa kompletnom opremom. A ona se oduvek pitala kako Izvor uspeva da obezbedi zalihe tako mnogobrojnih, raznovrsnih ilegalnih sredstava za izazivanje zadovoljstva, ovde na Tijamatu, čak i onda kad se nisu mogla kupiti uobičajenim švercerskim kanalima... Na besprekornoj površini stola videla je samo jedan predmet, težak, nešto kao oklopni kofer. Na njemu, sa strane, reč OPASNOST... i zrakasti trolist sa bodljasto proširenim krajevima. Znak sibilstva. Tor oseti peckanje po koži.
<BR>&nbsp;&nbsp;&nbsp;&nbsp;&nbsp;"Hm, pa da, čovek bi mogao reći da spremamo iznenađenje za Letnjake." On se široko osmehnu. "Ali nema potrebe da se ta tvoja lepa glava nervira oko toga. Vakcinu si dobila, a osim toga ideš sa mnom sa ove planete. Nije te briga šta će ovde biti posle tvog odlaska; je l' tako?"
<BR>&nbsp;&nbsp;&nbsp;&nbsp;&nbsp;Počela se nelagodno izvijati u njegovim rukama. "Šta pričaš to?... Ej, zašto je sibilski znak na koferu? On znači..." Kontaminaciju. "... biološku kontaminaciju. A?" Namrštila se, počinjući da čita i sitnija slova na oklopu. "Šta vam je unutra - klice? Zarazna bolest, otrov?" Njen glas se dizao.
<BR>&nbsp;&nbsp;&nbsp;&nbsp;&nbsp;"Začepi, začepi! Ne galami..." Prodrmao ju je, nimalo nežno.
<BR>&nbsp;&nbsp;&nbsp;&nbsp;&nbsp;"Šta ste spremili? Da pobijete narod! Da pobijete moj narod!"
<BR>&nbsp;&nbsp;&nbsp;&nbsp;&nbsp;"Samo Letnjake, do bogova, Persefono! Ne Zimce, Zimci ostaju bezbedni; tako Kraljica hoće."
<BR>&nbsp;&nbsp;&nbsp;&nbsp;&nbsp;"Nije, lažeš! To će pomoriti i nas Zimce, a to Kraljica ne bi dozvolila! Ludi ste! Ojar, puštaj me! Poluks, u pomoć, Poluks!" Ostali su već bili na nogama, žurno su išli ka njoj, a teške Ojarzabalove ruke držale su je, ne dajući slobodu. Očajnički je trgla kolenom nagore; presamitio se, jaučući, a ona se oslobodila i...
<BR>&nbsp;&nbsp;&nbsp;&nbsp;&nbsp;I pala pogođena s leđa zrakom iz pištolja za ošamućivanje, udarila o vrata i time ih zatvorila. Srozala se na pod, bespomoćna.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
