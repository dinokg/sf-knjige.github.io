<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>51.
<P>&nbsp;&nbsp;&nbsp;&nbsp;&nbsp;Plima gomile prenela je Lunu s jednog kraja Ulice na drugi, sve do samih škriputavih dokova donjeg sveta Karbankla gde grad zalazi 'nogama' u more. Tu je procesija bacila ponude Majci koja je More i konačno oslobodila Lunu, posle večnosti zbijene u nekoliko sati. Sad je mogla provesti Noć maski kako se njoj hoće. Do zore.
<BR>&nbsp;&nbsp;&nbsp;&nbsp;&nbsp;Vratila se Ulicom do gradskog stana Džeruše Pala-Tion, odbijajući pripite obožavaoce i željne, ali nesuđene ljubavnike u gužvi kostimiranih tela; osećala je svud oko sebe ubrzanje pulsa, sve veću strast iza obećanja ove noći. Ali ta elektrizirajuća energija oko nje samo joj je pojačala svest o svome usamljeničkom probijanju napred, i o činjenici da bi do kraja života mogla biti sama ako ovu noć provede celu tako.
<BR>&nbsp;&nbsp;&nbsp;&nbsp;&nbsp;Noć je plavela ka crnom na kraju uličice kad Luna konačno stiže do kuće komandanta policije i zalupa na vrata. Otvori joj Pala-Tion, obučena ne u uniformu nego u neku bezobličnu kućnu haljinu; trže se, videći lice Letnje Kraljice pred sobom.
<BR>&nbsp;&nbsp;&nbsp;&nbsp;&nbsp;Luna skide masku sa svojih ramena i zadrža je u naručju, ne govoreći ništa.
<BR>&nbsp;&nbsp;&nbsp;&nbsp;&nbsp;"Bogovi..." Pala-Tion odmahnu glavom, kao da je ovo samo još jedan udarac u nekakvom batinanju od koga je već ošamućena. Stade u stranu, propuštajući Lunu da klisne unutra, u pribežište, da se skloni od gnječećih gomila napolju.
<BR>&nbsp;&nbsp;&nbsp;&nbsp;&nbsp;Luna prođe kroz atrijum, uđe u dnevnu sobu, sa srcem u grlu, tragajući za...
<BR>&nbsp;&nbsp;&nbsp;&nbsp;&nbsp;"Ne. Još ništa", reče Pala-Tion stupajući za njom. "Još se nije vratio."
<BR>&nbsp;&nbsp;&nbsp;&nbsp;&nbsp;"Ah." I tu jednu reč izgovori silom.
<BR>&nbsp;&nbsp;&nbsp;&nbsp;&nbsp;"Ima još vremena."
<BR>&nbsp;&nbsp;&nbsp;&nbsp;&nbsp;Luna ćutke klimnu glavom i položi masku Letnje Kraljice na jedan kraj kauča za sedenje.
<BR>&nbsp;&nbsp;&nbsp;&nbsp;&nbsp;"Šta je, već ti je suviše teška?" U Džerušinom glasu sad je bilo manje ljubaznosti.
<BR>&nbsp;&nbsp;&nbsp;&nbsp;&nbsp;Luna diže pogled, vide umorni rastanak od iluzija koji je oči te žene pretvorio u prašinu. "Nije... ali sutra u zoru, ako Ukres ne bude... ne bude..." Opet obori pogled.
<BR>&nbsp;&nbsp;&nbsp;&nbsp;&nbsp;"Da li si časno osvojila tu masku?" upita Geja Džeruša Pala-Tion, grubo otvoreno, kao da zaista očekuje pošten odgovor.
<BR>&nbsp;&nbsp;&nbsp;&nbsp;&nbsp;Luna pocrvene, zaglađujući trake maske. Da l' sam? "Morala sam je osvojiti."
<BR>&nbsp;&nbsp;&nbsp;&nbsp;&nbsp;Pala-Tion se namršti. "Kažeš mi da zaista veruješ da je bilo predodređeno... sibilo?"
<BR>&nbsp;&nbsp;&nbsp;&nbsp;&nbsp;"Da. Bilo je. Bilo je suđeno da je ovo izvedem, ako imam dovoljno snage. Imala sam. Razlog koji stoji iza toga važniji je nego ja ili ti, ili nas obe, komandante. Mislim da ga znaš... želiš li još i sad da me sprečiš?" Posmatrala je bezimenu neizvesnost na Džerušinom licu.
<BR>&nbsp;&nbsp;&nbsp;&nbsp;&nbsp;Džeruša protrlja podlaktice, posežući šakama duboko u rukave kućne haljine. "To zavisi od tvog sledećeg odgovora. Imam jedno pitanje, sibilo."
<BR>&nbsp;&nbsp;&nbsp;&nbsp;&nbsp;Luna pokri svoje iznenađenje i klimnu glavom. "Pitaj, i odgovoriću. Input."
<BR>&nbsp;&nbsp;&nbsp;&nbsp;&nbsp;"Sibilo, reci mi istinu, celu istinu o merima."
<BR>&nbsp;&nbsp;&nbsp;&nbsp;&nbsp;Lunino iznenađenje poče padati, zajedno sa njom samom, u crnu prazninu Nigdine; računarski mozak poče, umesto njenog, da saopštava ovoj strankinji istinu.
<BR>&nbsp;&nbsp;&nbsp;&nbsp;&nbsp;Ali iza te istine ležala je druga, dublja istina, i Luni, dok je plutala sama po mraku, dođe vizija i obrati se samo njoj. Vide mere, ne onakve kakvi jesu - nevine, nesvesne igračke Mora - nego kakvi su prvobitno stvoreni: snalažljiva, inteligentna bića koja u sebi nose klice besmrtnosti... i nešto više od toga. Besmrtnost im je data iz određenog razloga, inteligencija takođe iz određenog razloga. A taj razlog bio je onaj samo njoj poznat: prisustvo sibilske mašine, izvora celokupnog sibilskog usmeravanja, ovde, na Tijamatu, ispod Karbankla, ispod mora. Trebalo je da meri budu čuvari sibilskog uma, da poseduju znanje koje će održavati taj um i omogućavati mu da funkcioniše hiljadama godina... Ali čak ni ovaj izolovani, marginalni svet nije se pokazao sasvim bezbednim od onog truljenja koje je proždiralo Staru Imperiju živu. Gusari sa drugih svetova došli su da love mersku nesavršenu besmrtnost; podanici same Imperije počeli su taj pokolj, kojim je na kraju osakaćena sibilska mreža, koja je bila ključ za njihovu budućnost.
<BR>&nbsp;&nbsp;&nbsp;&nbsp;&nbsp;Međutim vremenom je Imperija pala sasvim, bespovratno; srušila se od svoje sopstvene težine. Najzad su nastupila vremena u kojima nijedan lovac nije dolazio da naruši mir ovog sveta. Njeni preci, ljudi, izbeglice-naseljenici na Tijamatu, borili su se da opstanu i da stvore sebi novi dom na ovoj napuštenoj, negostoljubivoj planeti. Nisu ni sanjali kakva tajna leži skrivena ispod tijamatskog mora; a ipak, vekovima su, pobožno slaveći Majku More, slavili i sibilski um ne znajući za njega, a decu tog uma smatrali su svetinjom.
<BR>&nbsp;&nbsp;&nbsp;&nbsp;&nbsp;Ali smrtonosna neskrivena tajna vode života održala se u informacionom stasisu do sadašnjosti; i čim se Hegemonija uzdigla, ciklus pokolja mera nanovo je počeo. Posle nekoliko vekova eksploatacije, meri su izgubili osećanje svrhe i pali u primitivno, nepitajuće jedinstvo sa morem. Sibilska mreža je nastavila da radi, da deli znanje osakaćenim kulturama koje su nastojale da se dignu iz ruševina Starog Carstva; ali bez pomoći mera, bez održavanja koje je trebalo da oni obavljaju, sibilski um je počeo da popušta. Ali, nije se ni mogao ni smeo otkriti, i poveriti svoju sudbinu ljudima koji bi ga mogli spasti; jer to su bili isti oni koji su iz svog hira uništavali mere.
<BR>&nbsp;&nbsp;&nbsp;&nbsp;&nbsp;Ipak, ona, Luna, postala je Letnja Kraljica, kao što je sibilski um i hteo. Sada je, kao Kraljica, mogla da započne zadatak obnove svega što je uništeno. Ona je poslednja nada sibilskog uma, koji je sve svoje, već nesigurne, snage uložio u usmeravanje njenog puta. Jedino ako ona uspe da preokrene tok dezintegracije, um će moći da joj pomogne da zauvek prekine ciklus izrabljivanja. Nastaviće da je vodi, dok bude mogao; ali teret pretvaranja idealnog u stvarno biće na njoj...
<BR>&nbsp;&nbsp;&nbsp;&nbsp;&nbsp;Kraj analize! Luna se zanjiha na nogama, oslobođena iz transfera. Pala-Tion je prihvati rukama i pomože joj da sedne na kauč.
<BR>&nbsp;&nbsp;&nbsp;&nbsp;&nbsp;"Je l' ti nije pozlilo?" reče Džeruša, tražeći na njenom licu umirujuće znake shvatanja gde je.
<BR>&nbsp;&nbsp;&nbsp;&nbsp;&nbsp;Luna odmahnu glavom, sva zgurena pod teretom novog otkrovenja. "O, Damo..." Zaječa, shvatajući tek sad čemu su bile upućene njene molitve. "Kako? Kako mogu ja da ispravim hiljadu godina nepravde? Ja sam samo jedna, samo Luna..."
<BR>&nbsp;&nbsp;&nbsp;&nbsp;&nbsp;"Ti si Letnja Kraljica", reče Pala-Tion. "I sibila. Imaš sve potrebne alatke. Sad je sve samo pitanje vremena... Imaš li dovoljno vremena pre nego što se Hegemonija još jednom vrati?"
<BR>&nbsp;&nbsp;&nbsp;&nbsp;&nbsp;Luna polako diže glavu.
<BR>&nbsp;&nbsp;&nbsp;&nbsp;&nbsp;"Ne", reče Pala-Tion sklanjajući pogled. "Neću te ometati. Kako bih mogla živeti sa toliko mnogo smrti, a ipak podnositi samu sebe? I - zbog čega?" Šake joj se stegoše.
<BR>&nbsp;&nbsp;&nbsp;&nbsp;&nbsp;Tek sledećeg trenutka Luna je shvatila da je policajka čula samo ono što i Ngenet svojevremeno, a ne ono što je njoj, Luni, prošaputano u tajnosti, u tami, neposredno umu. Pala-Tion je sagledala izazov, ali ne onaj pravi; videla je samo sukobljavanje dvaju različitih nivoa tehnološke snage, a ne i sukob na sasvim drugom nivou, i sa daleko širim reperkusijama - koje će se, kao talasi, proširiti celom jednom galaksijom. Ipak, Pala-Tion je shvatila da nekakav izazov postoji i da će se ishod možda meriti količinama patnje i smrti; već i to uviđanje je dovoljno. Luna klimnu glavom. "Ovo znači više, i većem broju ljudi, nego što ti ikad mogu reći."
<BR>&nbsp;&nbsp;&nbsp;&nbsp;&nbsp;Pala-Tion se nasmeši stisnuto. "Eto meni utehe." Udalji se od Lune, priđe bodljikavoj ljušturi morskog puža na stolu pored ulaznih vrata. Podiže je i zadrža u rukama nekoliko dugih trenutaka, ostajući leđima okrenuta Luni.
<BR>&nbsp;&nbsp;&nbsp;&nbsp;&nbsp;Luna se opruži po kauču, tela olovnog, uma otupelog od preopterećenja; pitala se kako da prebrodi sutrašnju zoru, bez čega se ne može suočiti sa dugim godinama budućnosti.
<BR>&nbsp;&nbsp;&nbsp;&nbsp;&nbsp;"Morala bih već da se vratim na..." Pala-Tion diže pogled; još neko je kucao na vrata kuće. Luna sede, a šake joj se stegoše. Pala-Tion ode u atrijum.
<BR>&nbsp;&nbsp;&nbsp;&nbsp;&nbsp;Luna začu otvaranje vrata, nečiji ulazak...
<BR>&nbsp;&nbsp;&nbsp;&nbsp;&nbsp;"Ti!" uzviknu neko, kome kao da je bilo muka od tako ogromne izdaje. Poznat glas...
<BR>&nbsp;&nbsp;&nbsp;&nbsp;&nbsp;Ustade, sa izvesnim naporom, i pođe na tu stranu. Vide tri figure ocrtane svetlošću sa ulice; crvenu kosu sa rubom od zlata.
<BR>&nbsp;&nbsp;&nbsp;&nbsp;&nbsp;"Polako. Gde si navalio, Ukres", reče Pala-Tion, hvatajući ga čeličnom šakom za mišicu ruke; jer, on je pokušao da klisne van, u uličicu. "Da je ovo klopka, ti bi sad bio kod mene u zatvoru, a ne u kući."
<BR>&nbsp;&nbsp;&nbsp;&nbsp;&nbsp;"N-nije mi jasno." Ukres se pod njenom rukom malo opusti. Njegova zbunjenost se jasno videla.
<BR>&nbsp;&nbsp;&nbsp;&nbsp;&nbsp;"Nisam sigurna ni da je meni jasno." Pala-Tion ga pusti. Pored nje je stajao njegov otac i smešako se kao da hoće da im svima vrati pouzdanje.
<BR>&nbsp;&nbsp;&nbsp;&nbsp;&nbsp;"Ukreše..."
<BR>&nbsp;&nbsp;&nbsp;&nbsp;&nbsp;On diže glavu. "Luno!" Pođe ka njoj.
<BR>&nbsp;&nbsp;&nbsp;&nbsp;&nbsp;Ona ispruži ruke. Ukres uđe u sobu, gde je Luna stajala i čekala ga. Ostatak sveta prestade da postoji, svuda oko susretne tačke njihovih srca.
<BR>&nbsp;&nbsp;&nbsp;&nbsp;&nbsp;"O, Luno! Luno..." Dahnuo je te reči u njeno uvo, a njene reči zaustavio još jednim poljupcem.
<BR>&nbsp;&nbsp;&nbsp;&nbsp;&nbsp;"Ukrešence..." Osetila je ukus suza; glas joj je bio tanak i mali, kao dečji.
<BR>&nbsp;&nbsp;&nbsp;&nbsp;&nbsp;"Ukreše." Oboje digoše pogled, čujući Sirusov glas. "Ja vas sad moram ostaviti. Sad kad ste u... sigurnim rukama." Osmehom pokaza svoju tugu.
<BR>&nbsp;&nbsp;&nbsp;&nbsp;&nbsp;Ukres klimnu glavom, odvoji se polako od Lune i priđe opet ocu. Luna je, sa bolom u srcu, gledala kako se njih dvojica grle poslednji put. Onda njegov otac iziđe u uličnu galamu. Geja Džeruša Pala-Tion zatvori vrata, pogleda Ukresa bezizražajno.
<BR>&nbsp;&nbsp;&nbsp;&nbsp;&nbsp;Prisilio je sebe da se sretne sa njenim pogledom. "Ispričaću ti šta znam o Izvoru. Ti to tražiš, je l' tako, da bi me pustila na slobodu... samo to?" reče kao da ne veruje da će biti tako.
<BR>&nbsp;&nbsp;&nbsp;&nbsp;&nbsp;Klimnula je glavom, ali njeno lice ostade napeto.
<BR>&nbsp;&nbsp;&nbsp;&nbsp;&nbsp;"Vidi, zapovednice..." On sklopi oči. "Ne znam zašto radiš ovo... ali znam da se ovo ne radi zbog mene. Ipak, hoću da znaš da mi je žao..." nastavljao je, navaljivao da kaže do kraja. "Znam da od izvinjenja nema nikakve koristi, znam da se njime ne menja ništa, niti ono znači išta. Ipak - izvinjavam se." Raširio je ruke.
<BR>&nbsp;&nbsp;&nbsp;&nbsp;&nbsp;"Znači nešto, Svetlohodni", reče ona. Ali policajka je izgledala kao da je i sama iznenađena time što je rekla.
<BR>&nbsp;&nbsp;&nbsp;&nbsp;&nbsp;"Bar jednu stvar mogu da uradim za tebe", reče on naglo. Ode energičnim koracima na drugi kraj sobe, iščupa iz zida ružni geometrijski brojčanik časovnika. Luna je sa nevericom gledala kako baca časovnik na pod i gazi ga. On se osmehnu i protrlja ruke. "Ako ti je ovo mesto bilo odvratno, a nisi znala zašto - ovo je bio razlog: subsonični emitor u časovniku." Priđe opet Luni, uhvati je za ruku kao da se plaši da bi Luna mogla da iščezne. "Možda ima i drugih za koje ne znam."
<BR>&nbsp;&nbsp;&nbsp;&nbsp;&nbsp;Svest da je godinama bila izložena nesanici i patnji, sasvim nepotrebno... da je sumnjala u svoj zdravi razum, zbog te jedne ubačene spravice... i da je sad mučenju zaista kraj, ispuni Pala-Tionino lice. "Oduvek sam nameravala da pretvorim ovaj muzej u normalnu sobu. Ali, nikad da stignem..." Umorni gubitak iluzija opet se spusti na nju. "Pa, dobro, Luno. Dobila si sve po šta si ovamo doputovala; drago mi je, jer neko će od toga imati koristi. Kad snimimo Ukresovo svedočenje, vas dvoje prestajete da postojite, što se mene tiče; i to će biti kraj problema koje sam zbog vas imala... Nadam se da ćete odsad umeti da sami da se brinete o sebi." Prođe pored njih i ode u zadnje sobe stana.
<BR>&nbsp;&nbsp;&nbsp;&nbsp;&nbsp;"Šta je htela da kaže?" reče Ukres okrećući se opet Luni.
<BR>&nbsp;&nbsp;&nbsp;&nbsp;&nbsp;Odmahnula je glavom, ne gledajući ga u oči. "Valjda misli na sve što se dešavalo protekle godine. Proteklih pet godina, ispravi se bezglasno. "I sve što će biti posle Promene." Pogleda ka masci Letnje Kraljice.
<BR>&nbsp;&nbsp;&nbsp;&nbsp;&nbsp;"Šta je ono?" reče Ukres prateći njen pogled.
<BR>&nbsp;&nbsp;&nbsp;&nbsp;&nbsp;"Maska Letnje Kraljice." Ona oseti da se ukrutio i da se odmiče od nje.
<BR>&nbsp;&nbsp;&nbsp;&nbsp;&nbsp;"Tvoja? Ti si je osvojila?" Glas mu se zgusnuo. "Ne! Nisi ti to mogla - nisi mogla da pobediš! Osim ako si varala."
<BR>&nbsp;&nbsp;&nbsp;&nbsp;&nbsp;Luna vide svoj odraz, Arienrodin, u njegovim očima. "Pobedila sam jer je tako sudbina htela! Morala sam da pobedim - i to ne radi nekih mojih dobitaka!"
<BR>&nbsp;&nbsp;&nbsp;&nbsp;&nbsp;"Ne, nego u korist celog Tijamata! Tako isto je i ona uvek govorila." Stao je na izvesnoj udaljenosti od nje.
<BR>&nbsp;&nbsp;&nbsp;&nbsp;&nbsp;"Sibila sam, Ukreše. Zato sam pobedila! A za Tijamat, da, itekako mi je stalo - kao i njoj. Ona je, više nego iko drugi, videla šta je ovaj svet bio, šta je sad postao, i šta će u budućnosti prestati da bude... Bilo joj je stalo i do tebe; to ne možeš poricati."
<BR>&nbsp;&nbsp;&nbsp;&nbsp;&nbsp;Ukres naglo obori pogled; Luna oseti nekoliko različitih vrsta bola u grudima.
<BR>&nbsp;&nbsp;&nbsp;&nbsp;&nbsp;Pala-Tion se vrati, obučena u uniformu; prođe pored njih i iziđe iz kuće, bez ijedne reči. Vrata se otvoriše i za njom zatvoriše, odvajajući ih još jednom od veselja u spoljašnjem svetu. Luna poče pipkati duge trake koje su visile sa maske Letnje Kraljice. Sa njene maske... Moja maska.
<BR>&nbsp;&nbsp;&nbsp;&nbsp;&nbsp;"Ukreše, molim te, veruj da je ovo ispravno. Moje dolaženje na položaj kraljice deo je nečeg mnogo većeg, mnogo važnijeg, nego što smo ti i ja. Ne mogu ti to sad objasniti..." Znala je, pogruženo, da nikad nije bilo suđeno da on to sazna; da je, za onu bezobličnu svest koja vodi nju, on uvek bio neprijatelj. "Ali, mi moramo da zaustavimo tuđinsko izrabljivanje Tijamata. Kad sam bila na Karemofu, upoznala sam jednog sibila; doznala sam da sibile i sibili postoje na svim svetovima Starog Carstva - a razlog njihovog postojanja je samo to, da pomognu u obnovi svetova i znanja. Ja mogu da odgovorim na bilo koje pitanje." Vide da se njegove oči šire i da se menjaju.
<BR>&nbsp;&nbsp;&nbsp;&nbsp;&nbsp;Osim toga, na toj planeti sam počela da uviđam ono što si ti uvek video, u vezi sa napretkom, tehnologijom; gledala sam tu... magiju kojom stranci vladaju i videla da to za njih nije magija. Razumeju više, tako mnogo više... Ne moraju se plašiti zarazne bolesti, ili preloma kosti, ili porođaja. Tvoja mama ne bi umrla... Imamo i mi pravo na takav život, inače ne bi bilo sibila na ovom svetu."
<BR>&nbsp;&nbsp;&nbsp;&nbsp;&nbsp;Vide u njegovim očima glad za onim što je znala da on nikad neće videti. Ali on samo reče: "Naš narod je srećan ovako, u sadašnjem stanju. Ako počne da poseže prema moći i da priželjkuje ono što nema, završiće kao Zimci. Kao mi."
<BR>&nbsp;&nbsp;&nbsp;&nbsp;&nbsp;"A šta nama fali? Ništa! Hoćemo znanje, tražimo svoje prirođeno pravo. To je sve. Stranci žele da mi mislimo da nije u redu da budemo nezadovoljni sa onim što sad imamo. Ali, biti nezadovoljan nije ni u čemu lošije nego biti zadovoljan postojećim. Promena nije zlo - promena je život. Ništa nije u celosti dobro, niti u celosti zlo. Čak ni Karbankl. Stvari su kao more, imaju svoje plime i oseke... Opredeljivanje u životu nema nikakvog smisla ako nemaš istinsko pravo da biraš između različitih stvari. Mi izbora nemamo. A meri nemaju čak ni pravo da ostanu živi." A moraju ostati živi... Oni su ključ za sve.
<BR>&nbsp;&nbsp;&nbsp;&nbsp;&nbsp;Ukres načini grimasu. "Dobro, dobro, jasno je šta hoćeš da kažeš! Neko mora pokušati da promeni stvari. Ali, zašto nas dvoje?" Njegova šaka se steže preko medalje. "Znaš... moj tata je rekao... mogao bi da nas povede sa Tijamata. Mogao bi da nam sredi prevoz do Karemofa. Bilo bi tako lako..."
<BR>&nbsp;&nbsp;&nbsp;&nbsp;&nbsp;"Nismo potrebni na Karemofu. Potrebni smo ovde." Karemof, Lopovska Pijaca, noćno nebo: bilo bi tako lako. Ovde možemo posaditi seme, ali konačnu žetvu sigurno nećemo doživeti, nikad nećemo znati da li smo izgubili ili pobedili... "Osim toga, imamo prema obe te planete dug, koji samo na ovoj možemo da otplatimo." U njenom glasu se smračilo.
<BR>&nbsp;&nbsp;&nbsp;&nbsp;&nbsp;"Izvesni dugovi se nikad ne mogu vratiti." Ukres priđe prozoru; Luna vide da na ulici neko prolazi i maše. "Biti prisiljen na ostanak ovde, u Karbanklu, u Palati..." Zaćuta za trenutak. "Ne znam da li to mogu podneti, Luno. Nisam sposoban za novi početak, na tom istom mestu gde sam bio..."
<BR>&nbsp;&nbsp;&nbsp;&nbsp;&nbsp;"Vidi taj narod napolju", insistirala je. "Ovo je Noć maski - prelazna noć. Niko više nije ono što je bio, niti je ono što će tek biti... nismo ništa, naš potencijal je beskonačan. Kažu da se skidanjem maski sljušte i slojevi našeg greha, tako da ostajemo slobodni da zaboravimo i da počnemo iz početka." Slobodni da dokažemo sibilskom umu da si ti onakav kakvim te ja vidim, da ne nosiš više masku smrti.
<BR>&nbsp;&nbsp;&nbsp;&nbsp;&nbsp;Prišla mu je, stala uz njega. "Posle ove noći, ništa neće biti isto. Ni Karbankl. Letnjaci stižu u grad, a i budućnost pokušava da stigne. Biće ovo jedan novi svet, ne Arienrodin." Ali biće i njen, dabome. Zauvek njen. Znajući da je tako, ne reče to. "Obećavam ti da nikad više nećeš nogom kročiti u palatu." A ja nikad nikom neću reći zbog čega.
<BR>&nbsp;&nbsp;&nbsp;&nbsp;&nbsp;Pogledao ju je iznenađeno; onda je poverovao u istinitost njenih reči i njegovo lice se ispuni olakšanjem. Ipak, uzdahnuo je; a ona oseti prostor između njih. "Nije to dovoljno", reče on. "Potrebno mi je vreme - da zaboravim. Vreme da opet počnem da verujem u sebe... u nas. Jedna noć nije dovoljna. Možda jedan životni vek neće biti dovoljan." On se opet okrete prozoru.
<BR>&nbsp;&nbsp;&nbsp;&nbsp;&nbsp;Luna pogleda van, na ulicu, nemajući snage da nastavi da gleda njega; puštajući da se slika gomile, u njenom vidnom polju, zamuti, da iziđe iz žiže, da pliva poput uljastih boja po vodenoj površini. Ovde nikad ne pada kiša. Trebalo bi i to da bude... Bez kiše, ne pojavljuju se nikad ni duge. "Čekaću", reče ona, odgrizajući te reči, nastojeći da se ne uguši njima. "Ali neće biti potrebno tako dugo čekati." Nađe njegovu šaku na prozorskom okviru, stisnu je. "Noćas je moja dužnost da budem srećna." Usne joj se trznuše. "Trebalo je da ovo bude naš Festival, onaj koji ćemo zauvek nositi u svojim uspomenama. To je poslednji Festival; pamtićemo ga. Hajdemo napolje da završimo svoje živote onako kako je trebalo. Ako se potrudimo, mogli bismo postići da ovo bude noć koje ćemo se sećati doveka."
<BR>&nbsp;&nbsp;&nbsp;&nbsp;&nbsp;Klimnuo je glavom; na njegovim usnama oklevao je smešak. "Mogli bismo pokušati."
<BR>&nbsp;&nbsp;&nbsp;&nbsp;&nbsp;Osvrnula se na masku Letnje Kraljice i videla preko lica maske superponirano mnogo drugih lica, sve one živote koji su toliko žrtvovali da bi ova maska postala njena. Jedno lice... "Ali prvo... moram nekome da kažem zbogom." Ugrizla se za usnu: protivbol.
<BR>&nbsp;&nbsp;&nbsp;&nbsp;&nbsp;"Kome?" Ukres je pratio njen pogled.
<BR>&nbsp;&nbsp;&nbsp;&nbsp;&nbsp;"Jednom... strancu. Policijskom inspektoru. S njim sam pobegla od nomada. On je sad u bolnici."
<BR>&nbsp;&nbsp;&nbsp;&nbsp;&nbsp;"Plavac?" On pokuša da vrati ton svog glasa. "Znači da nije samo plavac, nego i prijatelj."
<BR>&nbsp;&nbsp;&nbsp;&nbsp;&nbsp;"I više nego prijatelj", reče ona nejako; i stade, suočena s njim, čekajući da on shvati.
<BR>&nbsp;&nbsp;&nbsp;&nbsp;&nbsp;"Više nego...?" Namrštio se iznenada, i ona vide kako mu crvenilo udara u lice. "Kako si mogla?" Glas mu se prelomi kao štap. "Kako si mogla? A kako sam ja mogao? Kako smo oboje mogli..."
<BR>&nbsp;&nbsp;&nbsp;&nbsp;&nbsp;Spustila je pogled. "Bila sam izgubljena u oluji, on mi je bio sidro na moru. Zato sam bila njegova. Kad te neko voli više nego što voliš samog sebe..."
<BR>&nbsp;&nbsp;&nbsp;&nbsp;&nbsp;"Znam." Izduvao je svoj gnev, jednim uzdahom. "Nego, šta je sad, između njega i tebe? I mene?"
<BR>&nbsp;&nbsp;&nbsp;&nbsp;&nbsp;Prevukla je prstima niz šarenu prednju stranu svoje nomadske tunike. "On od mene nije tražio zauvek." Zato što je znao da ne može. "Uvek je bio svestan da niko nikad ne može biti ispred tebe, niti između mene i tebe, niti zauzeti tvoje mesto kod mene." Mada je želeo da pokuša; bio spreman da pokuša; pokušao. Sada je jasno osećala kako njegovo lice nastoji da se ugura između njenog i Ukresovog stisnutog lica. "Niko!" reče i žmirnu jako. "On... mi je pomogao da te pronađem." Odrekao se svega, a meni dao toliko; a ja njemu šta sam dala? Ništa. "Moram da znam i da budem sigurna, da će s njim biti sve u redu, sad kad odlazi sa Tijamata."
<BR>&nbsp;&nbsp;&nbsp;&nbsp;&nbsp;Ukres se nasmeja; taj zvuk mu je nekako parao grlo. "A nas dvoje? Hoće li s nama biti sve u redu, kad oni odlete? Kad budemo ljudi koji su ostali zaglavljeni ovde, kad budemo morali da živimo sa uspomenama na njih, uspomenama koje će nam viriti preko ramena i podsećati nas kako smo pogazili zavet koji smo jedno drugom dali - i gazili ga, i gazili, i gazili?"
<BR>&nbsp;&nbsp;&nbsp;&nbsp;&nbsp;"Daćemo još jedan zavet. Za naše duše, nanovo rođene - sutra." Samo, posle ove noći. Ona podiže masku Letnje Kraljice. Posle ove zore. "Ali, mislim da u srcu nikad nismo pogazili ni onaj prvi zavet."
<BR>&nbsp;&nbsp;&nbsp;&nbsp;&nbsp;Poljubio ju je, jednom, pre nego što je opet navukla masku.
<BR>&nbsp;&nbsp;&nbsp;&nbsp;&nbsp;"A maska za tebe?"
<BR>&nbsp;&nbsp;&nbsp;&nbsp;&nbsp;"Ne", reče on. "Ne treba mi. Ja sam svoju masku skinuo."
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
