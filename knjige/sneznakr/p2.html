<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Ovde na Tijamatu, gde ima više vode nego kopna, oštra ivica između okeana i neba je zamagljena; to dvoje se stapa u jedno. Voda biva povučena u visine sa svetleće ploče mora posle čega ponovo pada u vidu pljuskova, u ćudljivim olujama. Oblaci prelaze kao emocije preko užarenih lica Blizanaca, sa kojih bivaju otreseni, rasprskavajući se u duge: na desetine duga svakoga dana, dok ljudi ne prestanu da im se dive. Sve dok niko više ne zastane da se čudi, niko ne podigne pogled...
<BR>&nbsp;&nbsp;&nbsp;&nbsp;&nbsp;"Sramota", iznenada reče Luna, snažno vukući kormilo.
<BR>&nbsp;&nbsp;&nbsp;&nbsp;&nbsp;"Šta to?" Njen rođak Ukres pognuo je glavu, lepršavo jedro se zateglo i debljenak prelete iznad njegove glave. Njihov kanu sa dva trupa bacio se napred poput krilate ribe. "Sramota je kako ne paziš. Šta hoćeš, da nas potopiš?"
<BR>&nbsp;&nbsp;&nbsp;&nbsp;&nbsp;Luna se namršti; njeno malopređašnje raspoloženje bilo je razbijeno. "Ama, idi udavi se."
<BR>&nbsp;&nbsp;&nbsp;&nbsp;&nbsp;"Već sam se napola udavio; u tome i jeste nevolja." Napravio je grimasu gledajući u vodu koja je do članaka zapljuskivala njihove nepromočive čizme od klijevske kože i dohvatio školjku za izbacivanje vode. Poslednji udar pljuska mu je ionako potopio dobro raspoloženje zajedno sa potpuno namočenim košarama sa zalihama. Ili je možda u pitanju bio samo umor. Ovo putovanje se odužilo; već su gotovo mesec dana na moru; puze od ostrva do ostrva duž Nizvetrinskog lanca. Juče ujutro napustili su i Nizvetrine, otišli dalje od mesta na njima poznatim kartama, zaputili se preko prostranstva otvorenog okeana prema tri ostrva koja su stajala zasebno, prema svetilištu Majke Mora. Njihov čamac bio je majušan za takav poduhvat, a za orijentaciju su imali jedino zvezde i grubu mapu morskih struja od upletene trske. Ali oni su bili deca Mora jednako kao što su bili i deca majki koje su ih rodile; a pošto su bili na svetom zadatku, Luna je znala da će Ona biti milostiva.
<BR>&nbsp;&nbsp;&nbsp;&nbsp;&nbsp;Luna je posmatrala kako se glava Ukresa diže i spušta sa njihanjem čamca. Binarni vatreni točak tijamatskog dvostrukog sunca probio se kroz oblake. Iznenadni sjaj zapalio je vatru u crvenilu njegove kose i retkoj bradi koja je tek od nedavno počela da mu raste; takođe je bacio mekoivičnu senku njegovog vitkog, mišićavog tela na dno čamca. Uzdahnula je, nesposobna da obuzda svoju razdražljivost kad gleda u njega i posegnula nežno prstima za crvenom, sjajnom pletenicom.
<BR>&nbsp;&nbsp;&nbsp;&nbsp;&nbsp;"Duge... govorila sam o dugama. Niko ih ne ceni. Šta bi bilo kad se više nikad nijedna ne bi pojavila?" Zabacila je kapuljaču svoje šarene kišne kabanice i razlabavila uzice oko vrata. Po leđima joj se rasuše pletenice bele poput šlaga. Imala je oči boje izmaglice i mahovinastog ahata. Podigla je pogled i zagledala se kroz jedro sa vrhom razdvojenim u obliku krabine štipaljke, žmirkajući dok je razdvajala istumbane oblake od neba kako bi pronašla lukove prelomljene svetlosti, koji su negde bili prigušeni do nepostojanja, a drugde sijali toliko da su se čak udvostručivali ili učetvorostručivali.
<BR>&nbsp;&nbsp;&nbsp;&nbsp;&nbsp;Ukres je izbacio još jednu punu školjku vode 'kući' preko ivice čamca, pre nego što je podigao glavu kako bi sledio Lunin pogled. Koža mu je bila, i bez njegove jake preplanulosti od sunca, tamnija nego kod većine ostrvljana. Međutim, trepavice i obrve su mu bile gotovo isto onako blede kao i njene. Sada su bile stisnute protiv prejakog svetla, iznad očiju koje su menjale boju poput mora. "Ma hajde. Uvek ćemo imati duge, rođako. Dok imamo Blizance i kišu. Jednostavan slučaj difrakcije; pokazao sam ti..."
<BR>&nbsp;&nbsp;&nbsp;&nbsp;&nbsp;Mrzela je kada je govorio tehni... u glas mu se tada uvlačila nepromišljena nadmenost. "Znam ja to. Nisam glupa." Cimnula je pletenicu bakarne boje.
<BR>&nbsp;&nbsp;&nbsp;&nbsp;&nbsp;"Au!"
<BR>&nbsp;&nbsp;&nbsp;&nbsp;&nbsp;"Ali i dalje mi se više dopada da nam baka priča kako su duge nastale kad nam je Dama obećala blagostanje, nego da ih neki trgovac tumači i izokreće u nešto bez ikakvog smisla. A isto je i sa tobom. Nije li, moje zvezdano dete? Priznaj!"
<BR>&nbsp;&nbsp;&nbsp;&nbsp;&nbsp;"Nije!" Odgurnuo je njenu šaku. "Ne zbijaj šale s tim, do vraga!" Okrenuo joj je leđa, pljusnuvši po vodi. Zamislila je njegove zglavke kako blede stežući zarđale krstove unutar kruga: uspomena koju je njegov otac sa drugog sveta dao njegovoj majci za vreme poslednjeg Festivala. "Majko Svih Nas!"
<BR>&nbsp;&nbsp;&nbsp;&nbsp;&nbsp;Ta jedna stvar isprečavala se između njih poput oštrice - svest o tome da sa njom ne deli nasleđe, kao ni sa bilo kim drugim koga su poznavali. Oni su svi bili Letnji narod i veoma retko su stupali u dodir sa Zimskim narodom koji je voleo tehniku i družio se sa pridošlicama sa drugih svetova... osim za vreme Festivala, kada su se pustolovi i radosni ljudi sa celog ovog sveta okupljali u Karbanklu; kada su stavljali maske i skidali razlike, da bi proslavili cikličnu posetu premijera i tradiciju još mnogo stariju.
<BR>&nbsp;&nbsp;&nbsp;&nbsp;&nbsp;Njihove dve majke, koje su bile sestre, otišle su u Karbankl na poslednji Festival i vratile su u Neit sa, kao što joj je majka kazala, "živim sećanjem na magičnu noć." Ona i Ukres su rođeni istog dana; njegova majka je umrla na porođaju. Baba ih je oboje gajila dok je Lunina majka bila na moru sa ribarskom flotom. Odrastali su zajedno... kao da su blizanci, često bi pomislila: čudni blizanci koji rastu i menjaju se pod mutno nelagodnim pogledima tupih, provincijalnih ostrvljana. Ali uvek je postojao jedan delić Ukresa koji je pred njom ostajao zatvoren, koji nije mogla da deli: onaj deo njega koji je slušao šapat zvezda. Kradom se trampio sa trgovcima u prolazu za tehnološke tričarije sa drugih svetova, uludo je trošio dane na njihovo rastavljanje i ponovno sklapanje, da bi ih na kraju bacao u more u napadu samoodvratnosti, zajedno sa iskupničkim lutkama od lišća.
<BR>&nbsp;&nbsp;&nbsp;&nbsp;&nbsp;Luna je krila njegove teh tajne od bakice, zahvalna što ih je bar sa njom delio, ali gajeći jednu skrivenu ljutnju. Jer, koliko je znala, i njen otac je mogao biti kakav Zimac ili čak i dođoš sa drugog sveta, ali ona se zadovoljavala time da gradi budućnost koja će pristajati pod njeno vlastito nebo. Zato joj je teško padalo da bude strpljiva sa Ukresom, koji se time nije zadovoljavao, jer je bio uhvaćen između jednog nasleđa, koje je živeo, i drugog, koje je video u svetlosti zvezda.
<BR>&nbsp;&nbsp;&nbsp;&nbsp;&nbsp;"Oh, Ukreše." Nagnula se napred i spustila mu ledenu šaku na rame, i počela da mu masira čvornovate mišiće kroz debelu odeću od tkanine i nauljene kože. "Nisam htela. Izvini", mrmljala je ona, misleći, više bih volela da uopšte nemam oca nego da celog života živim sa senkom. "Ne budi tužan. Pogledaj tamo!" Plave iskrice plesale su po okeanu iza crvenih iskrica koje su sijale u njegovoj kosi. Krilate ribe su proletale i izvijale se ka visinama iznad talasa Majke Mora, Thalase; Luna sad jasno ugleda ostrvo, najviše od tri, u pravcu niz vetar. Zmijolika čipka naznačavala je mesto gde su se u daljini sretali more i obala. "Mesto odabiranja! I pogledaj... meri!" Poslala je poljubac sa strahopoštovanjem.
<BR>&nbsp;&nbsp;&nbsp;&nbsp;&nbsp;Dugački, savitljivi vratovi sa šarama mrke i žućkaste boje razbijali su površinu vode oko i ispred njih; oči boje ebonovine su ih proučavale nedokučivim znanjem. Meri su bili deca Thalasina, i mornareva sreća. Njihovo prisustvo moglo je značiti samo jedno: da se Dama osmehuje.
<BR>&nbsp;&nbsp;&nbsp;&nbsp;&nbsp;Ukres se okrete prema njoj, odjednom i on osmehnut, i uhvati je za ruku. "Vode nas u luku... Ona zna zbog čega smo došli. Zaista smo stigli, konačno ćemo biti izabrani." Iz džepa na boku izvukao je frulu od školjke i počeo da oslobađa veseli niz nota. Glave mera počeše da se njišu u ritmu muzike, a njihovi tajanstveni zvižduci i krici odzvanjali su u kontrpunktu. U starim pričama se kaže da oni tuže nad užasnim gubitkom i užasnom nepravdom; ali ne postoje dve priče koje bi se složile oko toga o kakvom gubitku ili nepravdi je reč.
<BR>&nbsp;&nbsp;&nbsp;&nbsp;&nbsp;Luna je slušala njihovu muziku, uopšte ne nalazeći da je tužna. Grlo joj se iznenada steglo tako da nije mogla da zapeva, zato što je u svom umu ugledala jednu drugu obalu, pre više od pola njenog dosadašnjeg životnog veka, obalu na kojoj je dvoje dece podiglo jedan odbačeni san koji je ležao u pesku poput kakve retke spiralne školjke pred nogama jedne nepoznate žene. Luna je pratila muziku i sećanje, unazad, kroz vreme...
<BR>
<BR>&nbsp;&nbsp;&nbsp;&nbsp;&nbsp;Luna i Ukres su trčali bosonogi duž grubih zidova između plitkih podvodnih ograda nadomak luke, dok se savijena mreža, prebačena preko jednog njegovog ramena i jednog njenog - a oba ramena vitka i tanka - njihala, sredinom povijena nadole kao mreža za ležanje. Njihova spretna, žuljevita stopala tapkala su i pljuskala duž staza od nagomilanog kamenja, imuna na udarce i zapljuskivanje ledene vode. Kliji u podvodnim rešetkastim ogradama, koji su obično bili tromi poput kamenja na dnu gde raste morska trava, izlazili su na površinu u nespretnoj hitnji da gledaju decu kako prolaze. Duvali su mešavinu vazduha i vodenog praha, gunđali od gladi; ali mreža je bila prazna, njen tovar suve 'morske kose' već je bio izručen u porodična skladišta za podnevno hranjenje.
<BR>&nbsp;&nbsp;&nbsp;&nbsp;&nbsp;"Požuri, Ukreše!" Luna, predvodila je kao i obično, zategnu mrežu između njih, vukući duž obale svog nižeg rođaka poput tovara ribe koja se koprca. Sklonila je beli slap šiški sa lica, očiju uprtih u duboku vodu kanala koji je zalazio pravo u obalu iza ribljeg dvorišta. Visoki, dvojni vrhovi raskoljenih jedara... a to je bilo sve što je odavde mogla da vidi od ribarske flote... već su se probijali napred. "Nećemo uspeti prvi da stignemo na dokove!" Razočarana, još jače je povukla.
<BR>&nbsp;&nbsp;&nbsp;&nbsp;&nbsp;"Žurim, Luno. Ovo je gotovo kao da moja mama takođe dolazi kući!" Ukres je nekako uspeo da poveća brzinu; osetila je da je sustiže, čula ga je kako dahće. "Šta misliš, hoće li baka napraviti medenjake?"
<BR>&nbsp;&nbsp;&nbsp;&nbsp;&nbsp;Skočila je i umalo da se saplete. "Videla sam je kako vadi krčag."
<BR>&nbsp;&nbsp;&nbsp;&nbsp;&nbsp;Nastavili su da trče, plešući preko stena prema plaži koja je sva sijala u podnevnom sjaju, i prema selu iza nje. Luna je zamišljala smeđe, nasmejano lice svoje majke onakvo kakvo su ga poslednji put videli, pre tri meseca: debele pletenice boje peska nagomilane na vrh glave, skrivene ispod tamne pletene kape; debeo džemper sa rolo kragnom, kabanica i teške čizme kakve je nosila cela posada tako da se ni po čemu nije izdvajala kada im je poslala poslednji poljubac, dok je ribarski brod sa dvostrukim trupom uranjao u vetrove zore.
<BR>&nbsp;&nbsp;&nbsp;&nbsp;&nbsp;Ali danas se vraćala kući. Svi će zajedno otići u seosku dovranu sa ostalim ribarskim porodicama, da slave i igraju. A onda, veoma kasno u noć, Luna će se sklupčati u majčinom krilu (iako je već prevelika za tako nešto), a snažne ruke će je prigrliti; posmatraće Ukresa kroz otežale kapke da vidi hoće li on prvi zaspati, u babinom naručju. Iz ognjišta će dopirati toplo pucketanje i šaputanje plamenova, majčina kosa mirisaće na more i brodove, čuće se hipnotički tok glasova, dok će baka zahvaljivati što joj se kćer vratila sa Mora, koje je svima njima Majka.
<BR>&nbsp;&nbsp;&nbsp;&nbsp;&nbsp;Luna je doskočila na mekani zlatasto-smeđi pesak plaže. Za njom je sa zida skočio i Ukres i njihove senke se isprepletoše u podnevnom sjaju. Pogleda uprtog u nagomilane kamene kuće sela i u brodiće koji su spuštali jedra u zalivu, umalo nije projurila pored strankinje koja je stajala i čekala, gledajući ih kako dolaze. Umalo...
<BR>&nbsp;&nbsp;&nbsp;&nbsp;&nbsp;Ukres se sudario sa Lunom kada je, klizajući se preko peska, stala. "Pazi malo, riblji mozgu!" Oblak peska raspršio se oko njihovih gležnjeva.
<BR>&nbsp;&nbsp;&nbsp;&nbsp;&nbsp;Zagrlila ga je kako bi sačuvala ravnotežu, isteravši iz njega bes kada je pojačala stisak usled vlastitog zaprepašćenja. Ukres se oslobodio i povukao. Mreža je pala, zaboravljena, kao i selo, zaliv, njihov povratak. Luna je stala da vuče porub svog nasleđenog džempera, zaplićući prste u debelo tkanje boje rđe.
<BR>&nbsp;&nbsp;&nbsp;&nbsp;&nbsp;Strankinja im se osmehnula; zrakasti oval njenog lica bio je pomalo opaljen vetrom iznad njene drevne sive parke, debelih pantalona i nespretnih čizama kakve je mogao nositi ma koji ostrvljanin. Ali ona nije bila iz Neita, niti sa bilo kog ostrva...
<BR>&nbsp;&nbsp;&nbsp;&nbsp;&nbsp;"Jeste... jeste li izišli iz Mora?" Luna teškom mukom prozbori. Ukres je stajao širom otvorenih usta pored nje.
<BR>&nbsp;&nbsp;&nbsp;&nbsp;&nbsp;Žena se nasmejala; od tog smeha, čarolija njene prividne natprirodnosti razbila se kao prozorsko staklo. "Ne... samo sam došla preko njega, lađom."
<BR>&nbsp;&nbsp;&nbsp;&nbsp;&nbsp;"Zašto?" "Ko si ti?" Pitali su u isti glas.
<BR>&nbsp;&nbsp;&nbsp;&nbsp;&nbsp;U znak odgovora i jednom i drugom, žena pokaza medaljon koji je nosila na lancu: bodljikavu trolisnu detelinu nalik na buket udica, koja je sijala tamnom zloslutnom lepotom oka kakvog reptila. "Znate li šta je ovo?" Spustila se na jedno koleno na pesku, a njene crne pletenice pale su napred. Zbili su se bliže jedno drugom, trepćući.
<BR>&nbsp;&nbsp;&nbsp;&nbsp;&nbsp;"Sibila...?" stidljivo prošaputa Luna, primetivši krajičkom oka da je Ukres izvadio svoju medalju. Ali odmah potom je njen pogled bio dat samo toj ženi, i Luna je znala zašto te tamne, prinuđujuće oči izgledaju kao da su otvorene ka beskonačnosti. Svaka sibila je bila zemaljski kanal za nadnaravnu mudrost, izabrana na osnovu suda Dame, kao osoba koja je zahvaljujući naravi u stanju da izdrži sveto prisustvo u sebi.
<BR>&nbsp;&nbsp;&nbsp;&nbsp;&nbsp;Žena je klimnula glavom. "Ja sam Klavali Plavokamen Leto." Položila je šake na čelo. "Pitajte, i ja ću odgovoriti."
<BR>&nbsp;&nbsp;&nbsp;&nbsp;&nbsp;Nisu postavili nijedno pitanje, ošamućeni saznanjem da bi ona mogla - i htela - da odgovori na svako pitanje koje bi njih dvoje mogli zamisliti; ili da bi im Dama lično odgovorila preko Klavalinih usana, dok je sibila u transu.
<BR>&nbsp;&nbsp;&nbsp;&nbsp;&nbsp;"Nemate pitanja?" Njeno dobro raspoloženje odagnalo je formalnost. "Onda mi kažite ko ste vi, koji već znate sve što bi trebalo da znate?"
<BR>&nbsp;&nbsp;&nbsp;&nbsp;&nbsp;"Ja sam Luna", odvrati Luna, sklanjajući šiške. "Luna Svetlohodna Letnja. Ovo je moj rođak, Ukres Svetlohodni Letnji... i ne znam dovoljno da bih bilo šta pitala!" završi ona potišteno.
<BR>&nbsp;&nbsp;&nbsp;&nbsp;&nbsp;"Ja znam." Ukres se pomakao korak napred, držeći svoju medalju. "Šta je ovo nekad bilo?"
<BR>&nbsp;&nbsp;&nbsp;&nbsp;&nbsp;"Input..." Klavali je dohvatila medalju, držala je između prstiju, malko se namrštila i počela da mrmlja. Oči joj postadoše dimni kvarc i počeše divlje da kolutaju, kao kod kakvog snevača; šaka joj se stisnula u pesnicu oko diska. "Znak Hegemonije... dva krsta spojena unutar kruga simbolizuju jedinstvo Karemofa i njegovih sedam podređenih svetova... ova medalja je dodeljena za junaštvo u vojnoj službi, pobuna Kispah: 'Ono ka čemu svi mogu težiti, ovaj čovek je pronašao. Našem voljenom sinu Temonu Ašvini Sirusu, ovog dana, 9:113:07.' Jezik na kome je to izgovoreno bio je sandi, službeni jezik Karemofa i Hegemonije... kraj analize." Glava joj je klonula napred, kao da ju je pustila neka nevidljiva sila. Klavali se blago zanjihala na kolenima, uzdahnula, sela. "Pa, eto."
<BR>&nbsp;&nbsp;&nbsp;&nbsp;&nbsp;"Ali šta ona znači?" Ukres spusti pogled na disk koji je i dalje poigravao pred njim, a usta mu se izviše u nesigurnu crtu.
<BR>&nbsp;&nbsp;&nbsp;&nbsp;&nbsp;Klavali je odmahnula glavom. "Ne znam. Dama samo govori kroz mene, ne obraća se meni. To je Prenos... tako je to."
<BR>&nbsp;&nbsp;&nbsp;&nbsp;&nbsp;Ukresova usta su zadrhtala.
<BR>&nbsp;&nbsp;&nbsp;&nbsp;&nbsp;"Hegemonija", brzo reče Luna. "Šta je to Hegemonija, Klavali?"
<BR>&nbsp;&nbsp;&nbsp;&nbsp;&nbsp;"Oni sa drugih svetova!" Klavaline oči su se malo raširile. "Oni sebe nazivaju Hegemonijom. Znači ta medalja je sa neke druge planete... nikada nisam bila u Karbanklu." Pogled joj se ponovo vrati na medalju. "Kako li je to dospelo ovamo, tako daleko od zvezdane luke i Zimaca?" Podigla je pogled prema njihovim licima. "Vi ste veselozačeti, zar ne? Vaše majke su otišle zajedno na poslednji Festival i bile su dovoljno talične da se vrate sa vama... a i sa ovom uspomenom?"
<BR>&nbsp;&nbsp;&nbsp;&nbsp;&nbsp;Ukres je klimnuo glavom, obuzet jednakim strahopoštovanjem i prema logici odraslih i prema transu Dame. "Znači... moj otac nije Letnjak; on čak nije ni na Tijamatu?"
<BR>&nbsp;&nbsp;&nbsp;&nbsp;&nbsp;"To ti ne mogu reći." Klavali je ustala. Luna primeti da joj je licem prešla neka čudna zabrinutost kada je opet pogledala Ukresa. "Ali znam da su veselozačeti naročito blagosloveni. Znate li zašto sam ovde?"
<BR>&nbsp;&nbsp;&nbsp;&nbsp;&nbsp;Oni odmahnuše glavama.
<BR>&nbsp;&nbsp;&nbsp;&nbsp;&nbsp;"Znate li šta želite da budete kada odrastete?"
<BR>&nbsp;&nbsp;&nbsp;&nbsp;&nbsp;"Da budemo zajedno", odvrati Luna bez razmišljanja.
<BR>&nbsp;&nbsp;&nbsp;&nbsp;&nbsp;Ponovo veseli smeh. "Dobro! Putujem Nizvetrinskim arhipelagom kako bih podsetila sve male Letnjake, pre nego što zakorače u život, da se mogu posvetiti Moru i na drugi način, a ne samo kao ribari i farmeri. Mogu služiti Dami služeći svojim sadruzima ljudskim bićima kao sibile, kao što to ja činim. Neki od nas su rođeni sa posebnim semenom u sebi i ono čeka da nas Dama dodirne i podstakne ga da proklija. Kada budete imali dovoljno godina, možda ćete vas dvoje čuti Njen poziv i otići na mesto odabiranja."
<BR>&nbsp;&nbsp;&nbsp;&nbsp;&nbsp;"Oh." Luna je malo zadrhtala. "Mislim da je upravo čujem!" Pritisla je hladne šake uz srce koje je htelo da iskoči; tu je klijalo seme sna.
<BR>&nbsp;&nbsp;&nbsp;&nbsp;&nbsp;"I ja, i ja!" žurno je povikao Ukres. "Je l' možemo sad da pođemo, je l' možemo sa vama, Klaveli?"
<BR>&nbsp;&nbsp;&nbsp;&nbsp;&nbsp;Klaveli je navukla kapuljaču parke kako bi se zaštitila od iznenadnog naleta vetra. "Ne, ne još. Sačekajte malo; dok ne budete sigurni šta čujete."
<BR>&nbsp;&nbsp;&nbsp;&nbsp;&nbsp;"Koliko dugo?"
<BR>&nbsp;&nbsp;&nbsp;&nbsp;&nbsp;"Mesec dana?"
<BR>&nbsp;&nbsp;&nbsp;&nbsp;&nbsp;Ona položi šake na dva mala ramena. "Mislim, da će pre proći godine."
<BR>&nbsp;&nbsp;&nbsp;&nbsp;&nbsp;"Godine!" pobuni se Luna.
<BR>&nbsp;&nbsp;&nbsp;&nbsp;&nbsp;"Do tada ćete biti sigurni da to što čujete nije samo kričanje morskih ptica. I nikada nemojte zaboraviti da na kraju nećete vi biti ti koji će izabrati Damu, već će Dama biti ta koja će izabrati vas." Pogledala je ponovo, gotovo zajedljivo, Ukresa.
<BR>&nbsp;&nbsp;&nbsp;&nbsp;&nbsp;"U redu." Luna se pitala šta taj pogled znači i odlučno je ispravila ramena pod njenom šakom. "Sačekaćemo. I nećemo zaboraviti."
<BR>&nbsp;&nbsp;&nbsp;&nbsp;&nbsp;"A sada..." sibila spusti šake, "mislim da vas neko čeka."
<BR>&nbsp;&nbsp;&nbsp;&nbsp;&nbsp;Vreme je ponovo poteklo napred i oni potrčaše, poleteše... uz često osvrtanje... prema gradu.
<BR>
<BR>&nbsp;&nbsp;&nbsp;&nbsp;&nbsp;"Lunice, sećaš li se šta nam je poslednje kazala?" Srebrna igra nota se raščini kada Ukres spusti frulu i pogleda unazad, prekidajući tok njenih uspomena. Meri takođe prestadoše da pevaju i zagledaše se put čamca.
<BR>&nbsp;&nbsp;&nbsp;&nbsp;&nbsp;"Klavali?" Luna je vodila dvotrupni čamac oko izbočine kopna koja je škrbavo zalazila u more, s jedne strane zaliva. Obala Ostrva Odabiranja bila je isto onako bodljikava kao i detelinasti znak koji su sibile nosile. "Misliš na ono da nas moja majka čeka?"
<BR>&nbsp;&nbsp;&nbsp;&nbsp;&nbsp;"Ne. Već da Dama bira nas, a ne obrnuto." Ukres pogleda u pravcu penušanja talasa na obali, a onda primora pogled da se vrati na njeno lice. "Hoću da kažem... šta ako Ona izabere samo jedno od nas? Šta ćemo učiniti?"
<BR>&nbsp;&nbsp;&nbsp;&nbsp;&nbsp;"Izabraće nas oboje!" Luna razvuče usta u veliki osmeh. "Kako bi mogla drugačije da postupi? Mi smo veselozačeti... mi smo talični."
<BR>&nbsp;&nbsp;&nbsp;&nbsp;&nbsp;"Ali šta ako Ona to ipak ne učini?" Pipkao je mahovinu uglavljenu čvrsto u pukotine između greda čijim vezivanjem i spajanjem je korito čamca bilo načinjeno. Nerazdvojni... neznatno se namrštio. "Niko te ne može naterati da postaneš sibila, je li tako, samo zato što si prošla test? Možemo se sada zakleti jedno drugom, da ako samo jedno od nas dvoje bude izabrano, da će odbiti. Zbog onog drugog."
<BR>&nbsp;&nbsp;&nbsp;&nbsp;&nbsp;"Zbog oboje." Luna klimnu glavom. Ali Ona će nas oboje odabrati. Nikada nije sumnjala, od onog trenutka pre nekoliko godina, da će doći na ovo mesto i čuti Damin poziv. To je njeno srce želelo pola njenog životnog veka; a pobrinula se da tu želju i Ukres uvek deli s njom, ne dozvoljavajući da ga njegovi beznadežni zvezdani snovi odvuku od njihovog zajedničkog cilja.
<BR>&nbsp;&nbsp;&nbsp;&nbsp;&nbsp;Ispružila je ruku i Ukres ju je setno prihvatio; protresli su jedno drugom ruke uhvativši se za podlaktice. Pre nego što je toga postala svesna rukovanje se pretvorilo u zagrljaj i sumnje u njenom srcu raspršile su se poput jutarnje magle. "Ukreše, iskro moja, volim te... više od svega pod nebom." Poljubila ga je, okusila so na njegovim usnama. "Neka Majka Mora bude svedok da tebi pripada moje srce, samo tebi, sada i doveka."
<BR>&nbsp;&nbsp;&nbsp;&nbsp;&nbsp;Ponovio je te reči, jasno i ponosno, a onda su zajedno srknuli malo morske vode iz svijenih šaka kako bi zapečatili zakletvu. "Posle ovog putovanja niko ne može da kaže da smo suviše mladi da se zavetujemo!" Prvi put su se jedno drugom zavetovali na ljubav kada su bili tek toliki da su umeli to da kažu i svi su se smejali. Ali oni su ostali verni jedno drugom; tokom godina delili su sve, uključujući i oklevajuću, čeznutljivu neumitnost dodirivanja usana, šaka, tela...
<BR>&nbsp;&nbsp;&nbsp;&nbsp;&nbsp;Luna se sećala skrivene pukotine među stenama u zavetrini zaliva; toplih žuljevitih šaka kamenja koje je primalo u svoje okrilje njihova drhtava tela dok su ležali pripijeni jedno uz drugo u ljubavi u sjajno podne, dok je plima šaputala negde daleko niz plažu. I sada, kao i onda, mogla je da oseti snagu potrebe koja ih je vezivala: toplotu koju su između sebe stvarali i koja je zadržavala na odstojanju hladnu osamljenost njihovog sveta. Jedinstvo duša koje ih je zahvatilo u završnim trenucima... visina, celokupnost, koje ništa drugo u njihovom svetu nikada nije moglo da joj pruži. Zajedno će zakoračiti u ovaj novi život i konačno će pripasti svome svetu isto onako potpuno kao što pripadaju jedno drugom... Ukresove usne očešale su se o njeno uvo; nagnula se napred i ponovo ga obujmila rukama. Čamac se sam uputio ka obali.
<BR>
<BR>&nbsp;&nbsp;&nbsp;&nbsp;&nbsp;"Vidiš li nešto?" doviknu Ukres. Po poslednji put je proverio čamac koji je ležao bezbedno, na školjkama i olujnim naplavinama, van domašaja plime. Porodični totem izdubljen na pramcu posmatrao ga je sa svoja tri zureća naslikana oka. Plima se još povlačila, ali već je ostavila za sobom dovoljno mokrog uglačanog peska tako da su ostali bez daha izvlačeći kanu na plažu. Jedan od mera je čak izišao sa njima na obalu, dozvolio im da bojažljivim šakama pomiluju njegovu mokru, klizavu, pegavu dlaku. Nikada ranije Ukres nije bio tako blizu merima da bi mogao da dodirne ijednog; bili su veliki kao i on, ali dvostruko teži.
<BR>&nbsp;&nbsp;&nbsp;&nbsp;&nbsp;"Ne još... ovamo!" Do njega dopre Lunin glas i on je ugleda kako mu mahnito maše. Bila je krenula za jednim merom koji je, gegajući se, napredovao uz plažu. "Ovamo pored potoka. Postoji staza. To mora da je ona o kojoj mi je baka pričala!"
<BR>&nbsp;&nbsp;&nbsp;&nbsp;&nbsp;Krenuo je preko nagiba plaže posutog naplavinama prema izlivu sveže vode, dok su mu napuštene školjke krckale pod stopalima. Potok je naneo široku traku crvenog mulja u žutu zemlju; voda je tekla kroz mahovinasto zelene kanaliće užljebljene u crvenilo. Na mestu gde je napuštala obalu, čekala ga je Luna kako bi krenuli u brda.
<BR>&nbsp;&nbsp;&nbsp;&nbsp;&nbsp;"Sledićemo taj potok uzbrdo?"
<BR>&nbsp;&nbsp;&nbsp;&nbsp;&nbsp;Ona klimnu, prateći pogledom gladak plavo-zeleni uspon obraslog tla. Goli vrhovi sirovog crvenog kamena stremili su čak i više. Ova ostrva bila su nova na neizmernoj vremenskoj skali Mora; njihove kičme još su parale nebo, vreme ih nije otupilo.
<BR>&nbsp;&nbsp;&nbsp;&nbsp;&nbsp;"Izgleda da ćemo se penjati." Gurnuo je šake u džepove, neodlučan.
<BR>&nbsp;&nbsp;&nbsp;&nbsp;&nbsp;"A-ha." Luna je posmatrala mera koji se okrenuo i počeo vraćati plažom. Osećala je trnce u šaci kojom je maločas dodirivala merovu gustu dlaku. "Danas ćemo plesati na konopima brodovlja." Ponovo je pogledala u njega, iznenada postavši i te kako svesna značenja njihovog prisustva ovde. "Pa, hajdemo", izgovori ona, gotovo nestrpljivo. "Najteže je napraviti prvi korak." Zakoračili su zajedno.
<BR>&nbsp;&nbsp;&nbsp;&nbsp;&nbsp;Ali to je bio korak koji su već odavno napravili, razmišljala je Luna dok se pela... koliko puta? Pronašla je odgovor urezan u padine brda, gde su mnogobrojna stopala izhabala prozračni vulkanski kamen plavac tako da su ponegde hodali po uskim tragovima izjedenim do visine njihovih kolena. A koliko njih se popelo ovuda samo da bi bili odbijeni? Luna je u mislima izgovorila na brzinu molitvu, gledajući u tle jer se trag pretvorio u ispust, jedva stopu širok, nad kanjonom punim zimzelene paprati i neprbojnog grmlja. Vetar je zamro i dan je tog trenutka postao potpuno tih; nije primećivala više nijednog živog stvora većeg od skočibube. Jednom, možda, udaljeni krik neke ptice... Potok joj je namigivao iz gustiša stotinak metara ispod, a sa njene leve strane zeleno obloženi zid uzdizao se još stotinu stopa u nebo. Iako je bila svikla na nesigune mornarske podnice i uske staze među podvodnim pregradama za gajenje ribe, od ovih suprotnosti hvatala ju je vrtoglavica.
<BR>&nbsp;&nbsp;&nbsp;&nbsp;&nbsp;Ukres se uhvatio za jedan izbočeni grm koji je štrčao i pri tom se ogrebao po licu. "Ovo nije za one koji imaju slabo srce", reče, iako u stvari nije nameravao da to izgovori naglas.
<BR>&nbsp;&nbsp;&nbsp;&nbsp;&nbsp;"Verovatno u tome i jeste stvar", promrmlja ona, brišući lice o rukav.
<BR>&nbsp;&nbsp;&nbsp;&nbsp;&nbsp;"Misliš da se proba sastoji u ovome?" Oprezno su nastavili, pribijajući se uz erozijom načeti komad zida koji se krunio.
<BR>&nbsp;&nbsp;&nbsp;&nbsp;&nbsp;"Thalaso!" bila je to napola kletva, napola molitva. "Meni je dosta!"
<BR>&nbsp;&nbsp;&nbsp;&nbsp;&nbsp;"Koliko još ima ovoga? Šta ako se smrači?"
<BR>&nbsp;&nbsp;&nbsp;&nbsp;&nbsp;"Ne znam... Dolina se tamo gore zatvara."
<BR>&nbsp;&nbsp;&nbsp;&nbsp;&nbsp;"Mislio sam da si kazala da je deda prošao kroz ovo, kad je bio mlad? Mislio sam da znaš."
<BR>&nbsp;&nbsp;&nbsp;&nbsp;&nbsp;Luna proguta knedlu. "Baka mi je pričala da je odustao i vratio se. Nije čak ni pronašao pećinu."
<BR>&nbsp;&nbsp;&nbsp;&nbsp;&nbsp;"Sada mi to kažeš!" Ali počeo je da se smeje. "Nekako nisam mislio da će ovako biti."
<BR>&nbsp;&nbsp;&nbsp;&nbsp;&nbsp;Potok je ispod njih pravio zaokret, vraćao se, a iza naredne krivine zida ispust je postao širi, a zajedno sa njim i usečeni trag. Ovde, u ovoj dolini u unutrašnjosti kopna, odsečenoj od morskog vetra, vrelina sunca odbijala se i po nekoliko puta od zagrejanih stena, kao višestruki odjek. Luna je u hodu skinula debelu parku; Ukres je svoju već nosio prebačenu preko ramena i vezanu u čvor na grudima. Povetarac joj je priljubio vlažnu lanenu košulju uz prsa. Razvezala je košulju sve do pasa, počešala se i uzdahnula. "Vrućina mi je, znaš li to? Baš mi je vruće. Šta će da rade ljudi kad im postane prevruće? Čovek uvek može navući još odeće, ali skidati može samo dok ne ostane go." Otkačila je mešinu sa vodom sa opasača i stala da pije. Negde ispred njih začula je neke šuštave zvuke, ali su je podsetili samo na cvrčanje masti u kotlu.
<BR>&nbsp;&nbsp;&nbsp;&nbsp;&nbsp;"Verovatno nećemo morati da brinemo o tome." Ukres slegnu ramenima s dobronamernom razboritošću. "Vrhunac leta još je daleko. Verovatno ćemo umreti pre nego što postane tako vrelo." Okliznuo se; zaustavio je pad na taj način što se dočekao na jedno koleno. Zagunđao je. "Možda i ranije."
<BR>&nbsp;&nbsp;&nbsp;&nbsp;&nbsp;"Duhovito." Pomogla mu je da ustane; imala je osećaj da su joj stopala teška kao stene. "Već se vidi Letnja Zvezda. Videla sam je kroz prste pre nekoliko dana... Oh..." prošaputa ona. Počela je nadlanicom da trlja lice koje ju je peckalo.
<BR>&nbsp;&nbsp;&nbsp;&nbsp;&nbsp;Ukres se klonulo priljubio uz izbočinu zida. Posle poslednjeg zaokreta staze, šuštavi zvuk koji su već neko vreme čuli pretvorio se u huk vode koja se obrušavala preko provalije i razbijala o stenje; srebrna žrtva koja večno pada u smrt. I tamo, kod vodopada, staza sa udubljenim tragom se završavala.
<BR>&nbsp;&nbsp;&nbsp;&nbsp;&nbsp;Stajali su bez daha i zbunjeni, u kakofoniji zvuka i vodene prašine, pored vodopada. "Ne može ovde da se završava!" Ukres udari po padajućoj vodi. "Znamo da je ovo prava staza. Gde je?"
<BR>&nbsp;&nbsp;&nbsp;&nbsp;&nbsp;"Ovde!" Luna je čučnula i provirila preko ivice, pored vodene zavese, dok su slobodni pramenovi njene kose padali napred kao prsti sa kojih se cedi voda. "Postoje uporišta u steni, kao rukohvati." Ponovo je ustala; zagladila je kosu unazad. "Ovo nije..." Odmahnula je glavom, reči su zamrle kada ga je pogledala i ugledala bes na njegovom licu.
<BR>&nbsp;&nbsp;&nbsp;&nbsp;&nbsp;"Dobro, šta je ovo?" povika Ukres u dolinu, prema moru. "Kakav dokaz Ti želiš? Zar treba da poginemo?"
<BR>&nbsp;&nbsp;&nbsp;&nbsp;&nbsp;"Ne!" Luna ga povuče za ruku. Njegova ljutnja grebala je je poput peska po njenom umoru. "Vidiš, Ona želi da budemo sigurni. I mi to jesmo." Ponovo je čučnula. Svukla je čizme i zakoračila jednim stopalom preko ivice.
<BR>&nbsp;&nbsp;&nbsp;&nbsp;&nbsp;Počela je da se spušta, dozvoljavajući da urlanje vode i vodeni prah ispune njena čula, priguše njen strah. Videla je da Ukres, iznad nje, takođe počinje da se spušta; govorila je sebi da su bezbrojni ljudi sišli ovuda pre nje, tokom nebrojeno godina... (pipajući stopalom po vlažnoj steni)... i ona će to učiniti... (još jedan korak! prstima se uhvatila za rub kamena)... ovo vlažno silaženje se nimalo ne razlikuje od veranja po snasti na brodu, a ona se po snasti pentrala bez razmišljanja, bezbroj puta... (i još jednom)... uvek imajući poverenja u Majku Thalasu da će spustiti njene šake i stopala na bezbedno mesto... (grčevi u prstima; grizla je usnu)... usredsredila se na verovanje, u Damu, u sebe; jer samo ako posumnja bilo u jednu ili drugu da li će... (stopalom je udarila o mokri, klizavi zid, nije našla nikakvu pukotinu, stepenik, nikakav...)
<BR>&nbsp;&nbsp;&nbsp;&nbsp;&nbsp;"Ukreše!" Glas joj se izvio u visinu. "Jednostavno se završava!"
<BR>&nbsp;&nbsp;&nbsp;&nbsp;&nbsp;"...ispust!..." Čula je tu reč, iskrivljeno usled tutnjave i vlastitog užasa; uhvatila se očajnički za nju dok je grlila lice litice. "Pođi desno!" Ritnula se udesno, otvorivši oči kada je stopalom pronašla ispust od kamena. Užurbano žmirkajući, videla je kako taj ispust nestaje iza vode koja pada u sunovrat. Ispružila je ruku, brzo izvila telo i prebacila se na to proširenje. Ukres je stigao za njom; pružila mu je ruku i pomogla mu da pređe.
<BR>&nbsp;&nbsp;&nbsp;&nbsp;&nbsp;"Hvala." Stresao se, rastresao ukočene prste.
<BR>&nbsp;&nbsp;&nbsp;&nbsp;&nbsp;"Hvala tebi." Duboko je udahnula. Zajedno su krenuli dublje u udubinu do koje su stigli, shvativši, dok su im se oči privikavale na zelenu prošaranu svetlost, da je to početak tunela koji zalazi u bok doline. "To je to... to mora biti to! Ovde smo, ovo je odabiralište..."
<BR>&nbsp;&nbsp;&nbsp;&nbsp;&nbsp;Ponovo su zastali, instinktivno pružajući ruke jedno ka drugome. Čekali su, bez daha. Ništa ih nije pozivalo osim glasa vodopada. Ništa ih nije dodirivalo osim talasića vodenog praha koji su povremeno, nasumično, doplovljavali kroz vazduh. "Hajdemo", povuče je Ukres. "Idemo dublje."
<BR>&nbsp;&nbsp;&nbsp;&nbsp;&nbsp;Tunel je imao strm svod, dva stenovita zida naslanjala su se jedan na drugi visoko gore, u senkama; gledajući tamo, Luna je pomislila na dve šake sklopljene za molitvu. Išli su dublje; staza je počela da krivuda. Ukres je iznenada naleteo na stenu, na jednom oštrom zaokretu. "Znao sam da je trebalo da ponesem sveću."
<BR>&nbsp;&nbsp;&nbsp;&nbsp;&nbsp;"Nije mračno." Luna ga iznenađeno pogleda. "Čudno kako svetlost postaje sve zelenija..."
<BR>&nbsp;&nbsp;&nbsp;&nbsp;&nbsp;"O čemu to pričaš? Kao da sam živ zakopan... ne mogu čak ni tebe da vidim!"
<BR>&nbsp;&nbsp;&nbsp;&nbsp;&nbsp;"Hajde." U njoj poče da se budi nelagodnost. "Nije tako mračno - samo otvori oči. Hajde, Iskro! Ukreše!" Povukla ga je za ruku. "Zar ne osećaš? Kao muzika..."
<BR>&nbsp;&nbsp;&nbsp;&nbsp;&nbsp;"Ne. Podilazi me jeza od ovog mesta."
<BR>&nbsp;&nbsp;&nbsp;&nbsp;&nbsp;"Hajde." Povukla ga je jače, s naporom ovog puta.
<BR>&nbsp;&nbsp;&nbsp;&nbsp;&nbsp;"Ne - sačekaj..." Napravio je nekoliko koraka, pa još nekoliko.
<BR>&nbsp;&nbsp;&nbsp;&nbsp;&nbsp;Muzika ju je sada ispunjavala, usredsredila se u njenoj glavi, širila se kroz njeno telo poput pulsiranja njene krvi. Dodirivala je Lunu kao svila, donosila ukus ambrozije i zelenu svetlost mora. "Zar je ne osećaš?"
<BR>&nbsp;&nbsp;&nbsp;&nbsp;&nbsp;"Lunice." Ukres je naleteo na još jedan zid u mraku, zagunđao. "Luno, stani! Ovo ne valja. Ništa ne vidim, ništa ne čujem... Ja - padam na ispitu, Luno." Glas mu zadrhta.
<BR>&nbsp;&nbsp;&nbsp;&nbsp;&nbsp;"Ne, ne padaš! Ne možeš." Rastreseno se okrenula prema istini u njegovim očima, koje nisu bile dovedene u žižu, kao oči slepog čoveka i ka zbrci na njegovom licu. "Oh, ne možeš..."
<BR>&nbsp;&nbsp;&nbsp;&nbsp;&nbsp;"Ne mogu da dišem, ovde je kao u katranu. Moramo nazad, pre nego što bude suviše kasno." Njegov stisak na njenom zglavku se pojačao; Ukres je počeo da je vuče prema sebi, dalje od muzike i svetlosti.
<BR>&nbsp;&nbsp;&nbsp;&nbsp;&nbsp;"Ne." Slobodnom šakom prekrila je njegovu i pokušala da se oslobodi njegovog stiska. "Vrati se bez mene."
<BR>&nbsp;&nbsp;&nbsp;&nbsp;&nbsp;"Luno, obećala si! Obećali smo... moraš nazad."
<BR>&nbsp;&nbsp;&nbsp;&nbsp;&nbsp;"Ne moram!" Otrgla se, videla je kako se zateturao unazad, iznenađen i povređen. "Ukreše, žao mi je..."
<BR>&nbsp;&nbsp;&nbsp;&nbsp;&nbsp;"Lunice..."
<BR>&nbsp;&nbsp;&nbsp;&nbsp;&nbsp;"Žao mi je..." Povukla se u naručje muzike. "Moram! Ne mogu sada da stanem, to je jače od mene... suviše je lepo. Pođi sa mnom! Pokušaj, molim te pokušaj!" ali povlačila se sve dalje i dalje od njega.
<BR>&nbsp;&nbsp;&nbsp;&nbsp;&nbsp;"Obećala si. Vrati se, Luno!"
<BR>&nbsp;&nbsp;&nbsp;&nbsp;&nbsp;Okrenula se i potrčala, a njegov glas je utopila pesma koja je dolazila iz žudnje njenog slomljenog srca.
<BR>&nbsp;&nbsp;&nbsp;&nbsp;&nbsp;Trčala je dok se pukotina ponovo nije proširila, izbacivši je u neki neprirodan prostor osvetljen savršeno običnim plamenom uljane svetiljke. Protrljala je oči našavši se iznenada u tom zlatu, kao da je izišla iz mrklog mraka. Kada je ponovo progledala, kada je sjajna pesma zamrla i oslobodila je, nije se iznenadila što vidi Klavali koja je čekala, i nekog neznanca... Klavali, čiji osmeh nikada ne bi mogla zaboraviti, ni posle mnogo godina, ni do kraja života.
<BR>&nbsp;&nbsp;&nbsp;&nbsp;&nbsp;"Ti si... Luna! Znači, došla si!"
<BR>&nbsp;&nbsp;&nbsp;&nbsp;&nbsp;Klimnula je glavom. "Pamtila sam", reče, zračeći radošću odabrane i otirući suze.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
