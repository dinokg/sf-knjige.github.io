<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;"Krenula si sa strašno malo stvari. Sigurna si da ćeš stići odavde pa sve do Karbankla, nemajući ništa osim odeće koja je na tebi?" Ngenet je gurnuo jedan dugi prst u bravu vrata letilice. Luna je stajala pored letilice i gledala luku. Prešli su rastojanje od Neita dovde za samo nekoliko sati umesto za nekoliko dana. Kolena su joj klecala od neverovatne činjenice da je dospela u ovo daleko mesto.
<BR>&nbsp;&nbsp;&nbsp;&nbsp;&nbsp;"Šta?... A, ma biće sve u redu sa mnom. Priključiću se posadi nekog trgovačkog broda koji ide odavde - u zalivu ima sigurno sto brodova!" Zaliv Šotouver mogao je lako da proguta čitavu luku Neita, i selo, i pola ostrva. Zalazeće sunce probilo se kroz oblake, rasipajući vatru preko vodene površine; brodovi svih veličina bili su jednako podignuti nailaskom plime. Kod nekih lađa primećivalo se neko tuđinstvo oblika, koje ona nije mogla opisati nikakvim određenim izrazom. Neke lađe bile su bez ijednog jarbola; pitala se da li su postradale u oluji.
<BR>&nbsp;&nbsp;&nbsp;&nbsp;&nbsp;"Znaš, mnogi brodovi Zimaca su motorni. Mnogi ne koriste jedra uopšte. Da li će te takvi primiti?" Ngenetova oštra pitanja opet su je prenula iz razmišljanja; najednom joj je bilo jasno zašto su neke lađe bez jarbola. Dok su kao strela leteli iznad mora, Luna nije o ovom čoveku saznala mnogo, osim činjenice da on ne voli da priča o sebi; međutim, iz njegovih kratkih raspitivanja o prirodi njenog putovanja, saznala je više nego što je on mislio.
<BR>&nbsp;&nbsp;&nbsp;&nbsp;&nbsp;"Ne plašim se mašina. A posao će biti isti: ograničen je broj poslova koji se mogu pojaviti na ma kakvom brodu." Osmehnula se, nadajući se da je to istina. Pogladila je rukom ledenu metalnu kožu lebdilice, boreći se sa novim uvidom - da ju je ta sprava mogla odneti do Ukresa za manje od jednog dana... Njen osmeh nestade.
<BR>&nbsp;&nbsp;&nbsp;&nbsp;&nbsp;"E, pa, dobro, ali gledaj da uđeš na lađu sa ženskom posadom. Neki Zimci su pokupili loše običaje od bagre oko zvezdane luke."
<BR>&nbsp;&nbsp;&nbsp;&nbsp;&nbsp;"Ne ra... oh." Klimnula je glavom, setila se šta joj je baka govorila, zašto nije dobro da se devojka ukrcava na trgovačke brodove. "Učiniću tako." Bila je sigurna da je ovaj Ngenet van-Tijamatovac, a ipak, govorio je kao da mu njegov narod ne znači više nego narod Tijamata. Nije ga pitala otkud mu takav stav; više se nije plašila njegove nadmenosti, ali nije ni bila spremna da se na bilo koji način nameće i iskušava njegovo strpljenje. "Želela bih da se zahva..."
<BR>&nbsp;&nbsp;&nbsp;&nbsp;&nbsp;Namršteno je pogledao luku pod zalazećim suncem. "Nemamo vremena za to. I ovako već kasnim pola dana na sastanak. Dakle, ti sad lepo..."
<BR>&nbsp;&nbsp;&nbsp;&nbsp;&nbsp;"Ej, mala, baci tog dedu i dođi da se zezamo kako treba!" Jedan od dvojice muškaraca, Zimaca, koji su krivudavo išli po keju prema njima skrenu još bliže, oduševljeno isceren, pružajući ruke. Dok je spremala oštar odgovor, Luna vide da se izraz njegovog lica naglo menja. Povukao je svog teturavog kompanjona na drugu stranu, promrmljao mu nešto u uvo. Otišli su žurno, povremeno bacajući pogled preko ramena.
<BR>&nbsp;&nbsp;&nbsp;&nbsp;&nbsp;"K-kako su znali?" Luna pritisnu šake na prsa svoje kišne kabanice.
<BR>&nbsp;&nbsp;&nbsp;&nbsp;&nbsp;"Znali šta?" Ngenetovo mrštenje urezivalo se sve dublje, dok je gledao njihov odlazak.
<BR>&nbsp;&nbsp;&nbsp;&nbsp;&nbsp;"Da sam sibila." Posegla je unutra, dole, i izvukla trolist na lancu.
<BR>&nbsp;&nbsp;&nbsp;&nbsp;&nbsp;"Da si šta?" Okrenuo joj se i čak uzeo trolist u ruke kao da želi da se uveri da to nije neko priviđenje. Hitro ga je ispustio. "Pa zašto mi to nisi rekla?"
<BR>&nbsp;&nbsp;&nbsp;&nbsp;&nbsp;"Uh, nisam... ovaj..."
<BR>&nbsp;&nbsp;&nbsp;&nbsp;&nbsp;"Time je stvar rešena." Njen odgovor nije ni slušao. "Ne možeš ovde prenoćiti sama. Ali možeš da dođeš sa mnom; Elzi će razumeti." Njegova šaka sklopila se oko njene mišice; povukao ju je za sobom preko popločanog lučkog prostora, prema gradu.
<BR>&nbsp;&nbsp;&nbsp;&nbsp;&nbsp;"Kuda idemo? Čekaj!" Luna je išla za njim spotičući se u svom nemoćnom besu, a on je grabio prema ulazu u najbližu ulicu. Videla je kako se svetlost rascvetava na vrhu jednog vrlo vitkog stuba ispred njih; i na vrhu skledećeg takvog, i sledećeg, duž ulice: ogromne sveće bez plamena. "Ne razumem." Tišim glasom pitala je: "Veruješ li u Damu, Thalasu?"
<BR>&nbsp;&nbsp;&nbsp;&nbsp;&nbsp;"Ne, ali verujem u tebe." Usmerio je njihovo kretanje tako da su se popeli na trotoar.
<BR>&nbsp;&nbsp;&nbsp;&nbsp;&nbsp;"Ti nisi sa ove planete!"
<BR>&nbsp;&nbsp;&nbsp;&nbsp;&nbsp;"Tačno, nisam."
<BR>&nbsp;&nbsp;&nbsp;&nbsp;&nbsp;"Ali, mislila sam..."
<BR>&nbsp;&nbsp;&nbsp;&nbsp;&nbsp;"Ne postavljaj pitanja, samo hodaj. Nema tu ničeg čudnog." Pustio je njenu mišicu, a Luna je nastavila da ide uz njega, istom brzinom.
<BR>&nbsp;&nbsp;&nbsp;&nbsp;&nbsp;"Pa onda, zar me se ne bojiš?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Samo nemoj da padneš i ogrebeš koleno, onda bih se bojao." Pogledala ga je belo.
<BR>&nbsp;&nbsp;&nbsp;&nbsp;&nbsp;Iza njih je druga letilica, ali sa oznakama hegemonijske policije, dolebdela do keja i spustila se na kamenu površinu. Ali Ngenet se nije osvrtao, pa zato nije ni video parkiranje policijskog vozila pokraj njegovog.
<BR>&nbsp;&nbsp;&nbsp;&nbsp;&nbsp;"Kuda idemo?" Luna je manevrisala da zaobiđe grupu mornara koji su se smejali.
<BR>&nbsp;&nbsp;&nbsp;&nbsp;&nbsp;"Na susret sa jednom prijateljicom."
<BR>&nbsp;&nbsp;&nbsp;&nbsp;&nbsp;"Sa ženom? Zar ona neće zameriti..."
<BR>&nbsp;&nbsp;&nbsp;&nbsp;&nbsp;"U pitanju je posao a ne zadovoljstvo. A ti, kad stignemo tamo, gledaj samo svoja posla."
<BR>&nbsp;&nbsp;&nbsp;&nbsp;&nbsp;Luna je slegnula ramenima i gurnula šake, koje su se već kočile od hladnoće, u džepove pantalona. Sad je videla i svoj, i Ngenetov dah; temperatura je odlazila za dvojnim suncem: nadole. Radoznalo je gledala šarolike fasade jednospratica i dvospratica; toliko zgrada nikad nije videla na jednom mestu, a ipak su sve imale dobro poznati, solidni izgled. Kamen učvršćen malterom, i daske, u raznim položajima uzajamnog oslanjanja; ponegde zidovi napravljeni od nečeg što, Luna uvide, nije bilo obično osušeno blato. Višestruki slojevi egzotične buke stizali su u njen sluh dok su Ngenet i ona prolazili pored mnogobrojnih taverni. "A kako su oni pogodili šta sam, a ti to nisi pogodio, Ngenet?"
<BR>&nbsp;&nbsp;&nbsp;&nbsp;&nbsp;"Zovi me Miroe. Ne bih rekao da su to pogodili. Mislim da su verovatno samo primetili da sam ja mnogo veći i prokleto mnogo trezniji nego ijedan od njih dvojice."
<BR>&nbsp;&nbsp;&nbsp;&nbsp;&nbsp;Luna je osetila kako se čvorovi mišića u njenim leđima opuštaju: shvatila je da ne gledaju baš svi prolaznici uporno i dugo u nju.
<BR>&nbsp;&nbsp;&nbsp;&nbsp;&nbsp;Ngenet je skrenuo u jednu usku uličicu; najzad su stali, ispred jedne usamljene male krčme. Svetlost duginih boja dopirala je kroz obojena stakla i prosipala se po kaldrmi. Boja je bila dobrim delom oljuštena na tabli sa nazivom krčme, iznad ulaznih vrata: 'Kod crnih dela'. Nešto je promrmljao. "Ova Elsi je oduvek imala čudan smisao za humor." Luna je primetila i drugu tablu, manju, na kojoj je pisalo "zatvoreno", ali Ngenet je dohvatio kvaku, vrata su se otvorila i oni su ušli unutra.
<BR>&nbsp;&nbsp;&nbsp;&nbsp;&nbsp;"Ej, zatvoreni smo!" Jedan ogroman balon od žene zurio je u njih iza šanka, sipajući u kriglu pivo ni za koga.
<BR>&nbsp;&nbsp;&nbsp;&nbsp;&nbsp;"Tražim Elseviru." Ngenet je ušao u osvetljeni deo prostorije.
<BR>&nbsp;&nbsp;&nbsp;&nbsp;&nbsp;"Ma nemoj?" Žena je spustila kriglu i žmirkavo ga osmotrila. "Dobro, tražiš je, verujem. Zašto si se toliko zadržao?"
<BR>&nbsp;&nbsp;&nbsp;&nbsp;&nbsp;"Problemi sa motorom. Da li je čekala?"
<BR>&nbsp;&nbsp;&nbsp;&nbsp;&nbsp;"Ona je još u gradu, ako to pitaš. Ali izišla je da potraži - druge aranžmane, za slučaj da ti odlučiš da se ne pojaviš." Zatrpane oči te žene pronašle su Lunu i reagovale mrštenjem.
<BR>&nbsp;&nbsp;&nbsp;&nbsp;&nbsp;Ngenet je opsovao. "Prokleta neka je, pa zna da se na mene može osloniti!"
<BR>&nbsp;&nbsp;&nbsp;&nbsp;&nbsp;"Ali nije znala nisi li, možda, trajno zadržan, ako znaš šta hoću da kažem. Ko ti je to?"
<BR>&nbsp;&nbsp;&nbsp;&nbsp;&nbsp;"Stoperka." Luna je opet osetila njegovu ruku na mišici; pošla je napred, nevoljno. "Neće nam praviti nikakve probleme", reče on, presecajući ženinu indignaciju. "Je l' tako da nećeš?"
<BR>&nbsp;&nbsp;&nbsp;&nbsp;&nbsp;Luna je digla pogled, videla njegov izraz lica. "Ja?" Odmahnula je glavom, uhvatila samo šapat osmejka.
<BR>&nbsp;&nbsp;&nbsp;&nbsp;&nbsp;"Ja ću opet napolje, da tražim moju prijateljicu. Ti čekaj ovde dok se ne vratim." Vrhom vilice pokazao je prema sobi punoj stolova. "Tad ćemo možda da razgovaramo o Karbanklu."
<BR>&nbsp;&nbsp;&nbsp;&nbsp;&nbsp;"Važi." Odabrala je jedan sto blizu ognjišta i sela za njega. Ngenet se opet okrenuo ka vratima.
<BR>&nbsp;&nbsp;&nbsp;&nbsp;&nbsp;"Znaš gde da tražiš?" doviknu za njim debela žena. "Pitaj u Klubu."
<BR>&nbsp;&nbsp;&nbsp;&nbsp;&nbsp;"Hoću." Izišao je.
<BR>&nbsp;&nbsp;&nbsp;&nbsp;&nbsp;Luna je sedela u nelagodnoj tišini pod kiselim zurenjem gostioničarke. Prelazila je prstima preko ožiljaka na gornjoj strani drvenog stola. Najzad je krčmarica slegnula ramenima i obrisala ruke o sopstvenu kecelju. Dohvatila je kriglu piva i spustila je na sto. Luna se malo trgla kad je krigla tresnula pred nju; pena se počela prelivati na drvo, išarano prstenastim tragovima. Žena se, bez ijedne reči, udaljila, prolazeći kroz gostionicu kao neko naduveno jedro; uradila je nešto jednoj bezličnoj crnoj kutiji iza šanka. Neko je najednom počeo da peva: u sred reči, u sred pesme, uz pratnju iste one ritmične, prodorne buke koju je Luna već više puta čula iz drugih gostionica.
<BR>&nbsp;&nbsp;&nbsp;&nbsp;&nbsp;Luna se trgla, osvrnula, ali gostionica je i sad bila prazna. Čak i praznija - jer je krčmarica, praćena Luninim pogledom, otišla uz stepenice i nestala, odnoseći još jednu kriglu piva sa sobom. Lunin pogled se vrati crnoj kutiji. Odjednom joj s osmehom dođe slika da je kutija puna zvuka, natrpana zvukom, kao bure pivom ili vreća brašnom. Potegla je jedan gutljaj piva, iskrivila lice u grimasu: pivo od morskih algi, kiselo i loše vareno. Ostavila je kriglu, skinula kabanicu. U ognjištu je bio samo jedan veliki komad metala, koji se crveno žario, kao gvozdena šipka kad je kovač usija. Luna se uvila na stolici i počela prstima da istražuje životinjska lica izvajana duž gornjeg ruba naslona stolice; za to vreme upijala je u sebe toplotu i muziku. Stopalom je počela da udara u ritmu; nekakva prijatna prinuda na pokret delovala je u njenom telu. Harmonije su bile komplikovane, muzika bučna i udarna, a ljudski glas je praktično ćurlikao, bez ikakvog smisla. Ukupno dejstvo nije bilo ni nalik muzici Ukresove flaute... ali ipak je i ova muzika imala moć prinuđivanja, u dalekoj srodnosti sa tajnom pesmom mesta odabiranja.
<BR>&nbsp;&nbsp;&nbsp;&nbsp;&nbsp;Sklopljenih očiju, pila je pivo; pustila je da njen um razdvaja sve ono što je pošlo rđavo od svega onog što je ostalo dobro između nje i Ukresa, ali jednovremeno je slušala muziku. On je muziku oduvek čuo drugačijim sluhom nego ona. Možda će biti razgovora o Karbanklu, kad se Ngenet vrati; tako je rekao. Da li to znači da će je on ipak odvesti tamo? Ili će pokušati da je ubedi da od Karbankla odustane? Nju to niko ne može ubediti... ali, po svemu sudeći, ona može ubediti njega. Iskoristiće ovo što se on brine za njenu bezbednost i navešće ga da je ipak odveze tamo; uspeće, sigurna je u to. Možda sam već sutra u Karbanklu... poče da se osmehuje.
<BR>&nbsp;&nbsp;&nbsp;&nbsp;&nbsp;Ipak, da li je to ispravno postupanje? Neki deo njenog uma počeo se nelagodno vrpoljiti. Na koji način bi bilo neispravno? Ngenet hoće da joj pomogne; to je njoj jasno. Ali, zašto je Ukresu potrebna, to nema pojma. Zamišljala ga je bolesnog, ili gladnog; nema para, nema prijatelja, crkava od gladi. Od presudnog značaja može biti jedan dan, jedan sat... Svaki minut Ukresu oslobođen, zahvaljujući njenom dolasku, od patnje i tuge je važan, važniji nego išta drugo.
<BR>&nbsp;&nbsp;&nbsp;&nbsp;&nbsp;Neki zvuk u zadnjem delu sobe naveo ju je da otvori oči. Pogledala je ka drugim vratima, onim koja su bila tamo, iza nje. Osetila je da se njene oči šire, i ponovo šire, zato što je njen um odbijao da primi informaciju koju su oči dostavljale: jer, ta vrata su bila živa i kretala su se. Stajala su na dve noge, kao ljudsko biće, ali stopala su bila široka i pokazivala su plovne kožice između prstiju. Kretanje tog bića bilo je fluidno kao njihanje morske trave u podvodnim talasima. Telo je bilo sivozeleno, bespolno; svetlucalo je nekom uljastom prevlakom i bilo je golo, izuzimajući jedan pojas, upleten od nečega, po kome su bili zakačeni neki neprepoznatljivi oblici. Ruke tog stvora nisu se završavale šakama, nego se svaka razgranavala u pet-šest pipaka nalik na bičeve. Oči sedefastog sjaja, bez zenica, bile su uperene u nju, kao oči morskog duha.
<BR>&nbsp;&nbsp;&nbsp;&nbsp;&nbsp;Luna se digla na noge; usta su joj bila odveć suva za zvuke koje je pokušavala da izgovori; stavila je stolicu između sebe i tog košmarnog bića, i potegla svoj nož. Međutim, videći njene pokrete to stvorenje se grleno zakašljalo i hitro pobeglo nazad kroz vrata. Nestalo je s njenog vidika pre nego što je Luna stigla da zaista poveruje u njegovu prisutnost.
<BR>&nbsp;&nbsp;&nbsp;&nbsp;&nbsp;Na mestu čudovišta pojavio se neki čovek koga nikad ranije nije videla, upola stariji od nje, sa krutom krestom plave kose koja se povijala u stranu i padala preko jednog oka. Na sebi je imao ribarsku parka-jaknu, ali su njegove pantalone, u bez-vatrenom sjaju ove prostorije, imale drečavu zelenu boju. "Ne poteži to, gospođice mala, imam te na nišanu." Ispružio je ruku i Luna je videla nešto neprepoznatljivo u njegovoj šaci. "Odmah baci to na pod, ali polako."
<BR>&nbsp;&nbsp;&nbsp;&nbsp;&nbsp;Dovršila je izvlačenje noža, ne znajući kako da reaguje na tu pretnju. Pomakao je ruku nestrpljivo i Luna je bacila nož na pod, prema njemu. Pošao je napred, samo koliko je bilo potrebno da dohvati nož.
<BR>&nbsp;&nbsp;&nbsp;&nbsp;&nbsp;"Šta hoćeš ti?" zapitala je; po utanjenoj oštrini sopstvenog glasa uvidela je koliko se zapravo uplašila.
<BR>&nbsp;&nbsp;&nbsp;&nbsp;&nbsp;"Iziđi, Svileni." Ne odgovarajući na Lunino pitanje, čovek se okrenuo ka vratima. Odgovoriše mu neki šištavi zvuci u kojima nije ništa razumela. Čovek se osmehnuo bez veselja. "Da", reče on, "oduševljena je što te je videla tačno koliko i ti što si video nju. Iziđi, omogući joj da te bolje vidi."
<BR>&nbsp;&nbsp;&nbsp;&nbsp;&nbsp;Stvorenje je obazrivo opet ušlo u sobu; Lunine šake se stegoše na životinjskim glavama na rubu stolice. Najednom je pomislila da ovo stvorenje izgleda kao da je jedan od porodičnih grbova oživeo. "Para - para nemam uopšte."
<BR>&nbsp;&nbsp;&nbsp;&nbsp;&nbsp;Čovek ju je pogledao belo, zatim se nasmejao. "A, je l' tako. Onda smo svi u istom čamcu, sada. Ali ne svi iz istog razloga. Dakle, ti samo ostani smirena i niko ti neće ništa."
<BR>&nbsp;&nbsp;&nbsp;&nbsp;&nbsp;"Ugaše! Šta se to dešava?" U sobu je, iza stvorenja, ušla još jedna nepoznata osoba. Ljudsko biće, ali opet neočekivanog izgleda. Luna vide malu, debeljuškastu ženu čija je koža bila plavocrne boje, a kosa kao srebro. Ta žena je stala i iznenađeno sklopila šake. "Dragi moj, nikad nećeš zakazati sudar ako pretiš pištoljem ženskama", reče ona blagim tonom, sa nekim izrazom lica koji nije baš sasvim prešao u osmeh. Proučavala je Lunin izgled na isti način kao i Luna njen.
<BR>&nbsp;&nbsp;&nbsp;&nbsp;&nbsp;Plavokosi čovek se ovog puta nije nasmejao. "Ne znam koliko ona zna, ali, Elsi, ona ne bi trebalo da bude tu."
<BR>&nbsp;&nbsp;&nbsp;&nbsp;&nbsp;"Dabome. Ko si ti, devojko? Šta ćeš ovde?" Reči su zahtevale od Lune isto što i jednostavna učtivost, ali glas je bio čelik.
<BR>&nbsp;&nbsp;&nbsp;&nbsp;&nbsp;"Ja sam prijateljica - prijateljica Ngeneta Miroa. Jesi li ti Elsevir, ona koju je došao da vidi?" Luna je preuzela inicijativu, videći da odgovori počinju da daju neke rezultate. "On je izišao da te nađe. Mogla bih da pođem da ga potražim..." Bacila je pogled ka vratima.
<BR>&nbsp;&nbsp;&nbsp;&nbsp;&nbsp;"To neće biti potrebno." Žena je mahnula rukom, i plavokosi je spustio oružje, a zatim ga gurnuo u onaj džep gde je i njen nož otišao. Lica njih dvoje malo su se opustila. "Čekaćemo s tobom." Ono biće nalik na duha iz mora prošištalo je nešto; nastali zvuk je donekle podsećao na ljudsko pitanje. "Svileni bi hteo da zna šta je zadržalo Miroa."
<BR>&nbsp;&nbsp;&nbsp;&nbsp;&nbsp;"Problemi sa motorom", ponovila je Luna mehanički. Premestila se s noge na nogu, i dalje zadržavajući stolicu između sebe i njih.
<BR>&nbsp;&nbsp;&nbsp;&nbsp;&nbsp;"A-ha. Onda je jasno." Međutim Luni se činilo da u glasu te žene postoji nešto što još nije sasvim zadovoljno. "Dobro, nema potrebe da sedimo dok čekamo, a? Moje stare kosti škripe na tu pomisao. Sedi, medena, svi ćemo prosto da sedimo pored vatre i upoznajemo se dok se on ne vrati. Ugaše, donesi nam i piva, važi?"
<BR>&nbsp;&nbsp;&nbsp;&nbsp;&nbsp;Luna je zbunjeno gledala kako ta žena i ono košmarno stvorenje prilaze stolu. Međutim, stvorenje je čučnulo pored vatre, izvan domašaja udarca nogom; njegovo telo presijavalo se u zračenju grejalice. Pljosnati pipci tog stvora počeli su da ocrtavaju na ognjišnim kamenovima neke obrasce, ritmičnim i hipnotičkim kretnjama; neki od pipaka bili su osakaćeni, unakaženi starim ožiljcima. Žena povuče jednu stolicu i sede pored Lune, sa osmehom prividnog ohrabrenja. Otkopčala je sa sebe kišnu kabanicu koja joj je bila nekoliko brojeva prevelika, otkrivajući ispod toga jednostavni, jednodelni odevni predmet, čija je narandžasta boja bila jednako drečava kao zelena boja pantalona njenog pratioca. "Moraćeš oprostiti Svilenom što ne sedi sa nama. Bojim se da on baš mnogo ne voli nepoznate osobe."
<BR>&nbsp;&nbsp;&nbsp;&nbsp;&nbsp;Luna je polako zaobišla svoju stolicu i sela. Muškarac se vratio sa tri krigle piva; jednu je stavio uz ognjište. Luna je gledala kako morski demon miluje kriglu nemirnim pipcima, podiže je, i ispija. Dohvatila je svoju kriglu i potegla nekoliko uzastopnih dugih gutljaja. Čovek je seo nasuprot nje, a lice je razvukao u širok osmeh. "Ti, bogami, do-bro cugaš, mala."
<BR>&nbsp;&nbsp;&nbsp;&nbsp;&nbsp;Stara žena je coknula jezikom nekoliko puta, u znak neodobravanja, ali je i sama pijuckala. "Nema veze. Pričaj nam o sebi, draga. Ne sećam se da si nam rekla kako se zoveš. Ja sam Elsevir, jašta, a ovo je Ugas. A ono je Svileni, koji je... mom pokojnom mužu bio poslovni partner. Dabome da mu 'Svileni' nije pravo ime. Mi ne možemo da izgovorimo njegovo pravo ime, ne možemo pa to ti je. On je dilip, sa Cie-Puna; sa druge planete, kao i nas dvoje", dodala je, tiho i umirujuće. "Jesi li ti jedna od Miroevih... koleginica?"
<BR>&nbsp;&nbsp;&nbsp;&nbsp;&nbsp;"Ja sam Luna. Ja..." Oklevala je, svesna da i oni oklevaju; još nije bila sigurna u njih, nije znala šta je gore kazati - laž ili istinu. "Tek što sam ga srela. Dovezao me je ovamo."
<BR>&nbsp;&nbsp;&nbsp;&nbsp;&nbsp;"I onda te doveo u ovu kafanu?" Ugas se nagnuo napred, namršten. "Tek tako. Šta ti je rekao?"
<BR>&nbsp;&nbsp;&nbsp;&nbsp;&nbsp;"Ništa." Luna se odmakla od njega, nagnula se bliže staroj ženi. "Ali ništa me i ne zanima, zaista. Ja samo putujem u Karbankl. On - on je rekao da ćeš ti razumeti." Okrenula se Elseviri, susrela se sa nepopustljivim indigo očima u mreži staračkih bora.
<BR>&nbsp;&nbsp;&nbsp;&nbsp;&nbsp;"Razumeti šta?"
<BR>&nbsp;&nbsp;&nbsp;&nbsp;&nbsp;Luna je duboko udahnula i izvukla sibilski medaljon iz džempera. "Ovo."
<BR>&nbsp;&nbsp;&nbsp;&nbsp;&nbsp;Elsevir se vidno trgla, Ugas je uzmakao do naslona stolice. Stvorenje pokraj ognjišta prošištalo je neko pitanje, a Ugas reče: "Ona je sibila!"
<BR>&nbsp;&nbsp;&nbsp;&nbsp;&nbsp;"E, dakle, zaista!..." progunđala je Elsevir. Te reči su se završile maltene kao uzdah. "Čast nam je." Pogledala je svoje drugare; Ugas je klimnuo glavom. "Koliko je meni poznato, ova polovina Tijamata nije najbolje mesto za sibile. Ovo počinje da liči na Miroa: upetljavati se ovako." Osmehnula se iznenada, duboko, ali i veoma umorno. "Ništa, ništa - ali kad vidim tebe tako mladu a tako mudru, osetim se kao vrlo stara i nerazumna."
<BR>&nbsp;&nbsp;&nbsp;&nbsp;&nbsp;Luna spusti pogled ka svojim prstima koji su se uvijali po drvetu. "Ja sam samo posuda za prenošenje mudrosti Dame Thalase." Ponovila je te tradicionalne reči samosvesno. Ovo su van-Tijamatovci, a ipak su, kao i Ngenet, reagovali sa poštovanjem bliskim strahopoštovanju, kao što bi i Tijamatovac Letnjak reagovao. "Ja sam... mislila da nijedan stranac ne veruje u Daminu silu. Svi kažu da vi, stranci, navodite Zimce da mrze sibilstvo. Zašto ne mrzite mene?"
<BR>&nbsp;&nbsp;&nbsp;&nbsp;&nbsp;"Ti to ne znaš?" reče Ugas sa nevericom. Pogledao je Elsevir, pa tuđinsko biće pored ognjišta. "Ona ne zna šta je."
<BR>&nbsp;&nbsp;&nbsp;&nbsp;&nbsp;"Pa dabome da ne zna, Ugaše. Hegemonija želi da ovaj svet ostane u tehnološkom mraku, a sibile su svetionici znanja. Ali svetionici samo samo za onoga ko zna kako se to svetlo upotrebljava." Elsevir zamišljeno povuče gutljaj piva. "Mogli bismo mi doneti naš sopstveni mali Milenijum, naše zlatno doba, ovoj planeti. Znaš, Ugase, možda smo mi najopasniji ljudi koji su ikad sleteli na Tijamat..."
<BR>&nbsp;&nbsp;&nbsp;&nbsp;&nbsp;Luna se napola namrštila. "Šta ti to znači, da ne znam šta sam? Sibila sam. Odgovaram na pitanja."
<BR>&nbsp;&nbsp;&nbsp;&nbsp;&nbsp;Elsevir klimnu glavom. "Ali ne na prava pitanja. Što ideš u Karbankl, Luno, ako očekuješ da ćeš se tamo suočiti samo sa mržnjom i ničim drugim?"
<BR>&nbsp;&nbsp;&nbsp;&nbsp;&nbsp;"Pa - moram da nađem mog rođaka."
<BR>&nbsp;&nbsp;&nbsp;&nbsp;&nbsp;"To ti je jedini razlog?"
<BR>&nbsp;&nbsp;&nbsp;&nbsp;&nbsp;"To je jedino važno." Spustila je pogled ka trolistu.
<BR>&nbsp;&nbsp;&nbsp;&nbsp;&nbsp;"Znači, on ti ipak nije samo rođak? A?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Nego i ljubavnik?" reče Elsevir veoma nežno.
<BR>&nbsp;&nbsp;&nbsp;&nbsp;&nbsp;Klimnula je glavom, gutajući knedlu da bi iznenadni grč u njenom grlu popustio. "Jedini koga ću ikad voleti. Čak i ako ga nikad ne nađem..."
<BR>&nbsp;&nbsp;&nbsp;&nbsp;&nbsp;Elsevir ju je potapšala po ruci, rukom krutom od starosti. "Da, maco, znam to. Ponekad naiđeš na nekog za koga bi bosa gazila preko ognjeva pakla. Zbog čega je taj jedan toliko različit od svih drugih, pitam se...?"
<BR>&nbsp;&nbsp;&nbsp;&nbsp;&nbsp;Ugas je, sa svoje strane, zurio u nju; sklonila je pogled.
<BR>&nbsp;&nbsp;&nbsp;&nbsp;&nbsp;Odmahnula je glavom. A zbog čega je toliko različit od mene? "Jeste li vi iz Karbankla?" Digla je pogled. "Možda ste ga tamo videli. Crvena kosa..."
<BR>&nbsp;&nbsp;&nbsp;&nbsp;&nbsp;Elsevir odmahnu glavom. "Avaj, nismo. Nismo iz tog grada. Mi smo samo - u poseti. Privremeno." Bacila je pogled prema vratima, kao da se najednom setila zašto čekaju.
<BR>&nbsp;&nbsp;&nbsp;&nbsp;&nbsp;"Hm... a šta si htela da kažeš sa onim o nepostavljanju pravih pita..."
<BR>&nbsp;&nbsp;&nbsp;&nbsp;&nbsp;Vrata krčme naglo se otvoriše i tresnuše o zid. Luna ne stiže da dovrši pitanje. Digla je pogled ka vratima, kao i svi ostali.
<BR>&nbsp;&nbsp;&nbsp;&nbsp;&nbsp;Iz mraka u krčmu stupiše dve figure: jedan vitak muškarac osrednje visine i jedna visoka, čvrsto građena žena, oboje van-Tijamatovci; u teškoj, istovetnoj odeći, sa šlemovima. I sa oružjem u rukama.
<BR>&nbsp;&nbsp;&nbsp;&nbsp;&nbsp;"Plavci!" progunđao je Ugas, jedva pomičući usta. Elsevir je podigla ruku do grla i istim pokretom preklopila kabanicu preko narandžaste odeće ispod. A onda je pogledala tamnu boju kože na svojoj ruci i spustila ruku.
<BR>&nbsp;&nbsp;&nbsp;&nbsp;&nbsp;"Šta je ovo?" reče Luna, savlađujući svoju želju da skoči sa stolice, jer je 'Svileni' potražio utočište uz nju. "Ko su ovi?"
<BR>&nbsp;&nbsp;&nbsp;&nbsp;&nbsp;"Niko koga bi ti trebalo da upoznaš bolje", reče Elsevir smireno. Ponovo je dohvatila kriglu, a onda pogledala uljeze. "Dakle, inspektorko. Ovo je neočekivano. Noćas si daleko od kuće."
<BR>&nbsp;&nbsp;&nbsp;&nbsp;&nbsp;"Ni upola tako daleko kao ti, rekla bih." Žena je pošla napred, pretražujući ih pogledom; oružje je još bilo u njenoj pesnici.
<BR>&nbsp;&nbsp;&nbsp;&nbsp;&nbsp;"Bojim se da ne znam šta time hoćeš da kažeš." Elsevirin pogled svetlucao je kontrolisanom indignacijom. "Ovo je privatna zabava odgovornih građana Hegemonije, i ja smatram da je vaše ovakvo upadanje zaista sasvim..."
<BR>&nbsp;&nbsp;&nbsp;&nbsp;&nbsp;"Poštedi me, teh-krijumčarko." Žena je načinila pokret pištoljem; njena usta bila su čvrsto stisnuta. "Vaš brod je primećen pri silasku, vi ste na ovoj planeti ilegalno. Optužujem vas, dalje, da ste verovatno krijumčarili predmete koji su po zakonu kontraband. Ustajte svi! Ruke na glavu!"
<BR>&nbsp;&nbsp;&nbsp;&nbsp;&nbsp;Luna je sedela sleđena, prenoseći pogled sa Elsevire na Ugasa i nazad; ali oni su imali oči samo za ove upadače. Trolist joj se usecao u šaku. Shvatajući događaje samo toliko da se plašila, strpala je medaljon u džemper.
<BR>&nbsp;&nbsp;&nbsp;&nbsp;&nbsp;Uniformisana žena primetila je tu kretnju i pošla bliže Luni; u tom času Luna vide da se mrštenje na njenom licu pretvara u istu onu nevericu koja se pokazala i na licima dvojice pijanih Zimaca na gatu. Muškarac iza policajke pošao je obazrivo u stranu, zato što su Elsevir i Ugas zajedno ustali. Luna je osetila da Elsevir ćuška njen lakat, pa je ustala i ona, grebući stolicom po podu.
<BR>&nbsp;&nbsp;&nbsp;&nbsp;&nbsp;"Sad, Svilo!" promrmljala je Elsevir i žestoko povukla Lunu unazad; Svileni je već jurio ka vratima odakle su svi oni došli. Luna je udarila leđima o zid pored ognjišta dok su policajci oklevali između nekoliko mogućih meta, a Ugas je istog trena dočepao kriglu i hitnuo je u svetiljku koja je, iznad njih, visila okačena o grede. Svetiljka pršte u bezbroj komada, a pljusak električnih varnica i pivske pene poče padati po njima u iznenadnom mraku.
<BR>&nbsp;&nbsp;&nbsp;&nbsp;&nbsp;"Beži, beži!"
<BR>&nbsp;&nbsp;&nbsp;&nbsp;&nbsp;"Gađaj ga Bi-Zi!"
<BR>&nbsp;&nbsp;&nbsp;&nbsp;&nbsp;"Ti Luno se ne mešaj!"
<BR>&nbsp;&nbsp;&nbsp;&nbsp;&nbsp;Luna je osetila da ju je Elsevir grubo odgurnula; spotakla se slepo o stolicu na kojoj je do maločas sedela. Pala je preko tog stola. Iza nje, galama, krik; nejasno je videla da policajka skače i hvata Elsevir za kabanicu. Lunina šaka sklopila se oko još jedne krigle na stolu; zamahnula je iz sve snage, vitlajući kriglom preko glave, i tresnula policajku po podlaktici desne ruke, začula jauk. Elsevir se otrgla i odmah pogurala Lunu ka izlazu. "Nikad, nikad ne udaraj plavce, draga..." reče Elsevir bez daha, uz njeno uvo. "Ipak, hvala. Sad beži!"
<BR>&nbsp;&nbsp;&nbsp;&nbsp;&nbsp;Luna je klisnula kroz ta vrata; njen um bio je samo mutno promicanje, kao i soba kroz koju je sad trčala. Još jedna vrata, i ona se nađe u mračnoj uličici.
<BR>&nbsp;&nbsp;&nbsp;&nbsp;&nbsp;"Ovamo!" Ugas se materijalizovao pokraj nje i pokazao rukom levo. "Ovo je slepa ulica. Elsi?"
<BR>&nbsp;&nbsp;&nbsp;&nbsp;&nbsp;"Evo me." Vrata su tresnula iza njih. "Ne pričaj, idemo u LB!"
<BR>&nbsp;&nbsp;&nbsp;&nbsp;&nbsp;Potrčali su; Luna je držala staru ženu za ruku, dodajući joj snagu i brzinu. Ispred sebe videli su ono tuđinsko stvorenje, u jednoj traci zvezdane svetlosti, crvenkaste i zlatne; zatim je stvorenje nestalo u mračnoj rupi senke. Iza sebe začula je otvaranje vrata sa treskom i uzvik otkrivanja. Njena slobodna šaka odjednom je cela obamrla, sve do zglavka; panika joj dade krila.
<BR>&nbsp;&nbsp;&nbsp;&nbsp;&nbsp;Ugas, klizajući se pomalo, uspe da se zaustavi tačno na mestu gde je tuđin maločas nestao. Bilo je to pred jednom ogradom od dasaka, koja je bila sva pozlaćena od zvezdane noći. Sagnuo se i hitro provukao kroz prazninu između dve trule daske. Provukla se i ona za njim, pa izvukla Elsevir za sobom; sledećeg trenutka je maltene pala preko ogromne gomile naplavljenog drveta pred kojom se našla.
<BR>&nbsp;&nbsp;&nbsp;&nbsp;&nbsp;"Idemo u LBć!" Ugas im je mahao mahnito. "Ja ću zapušiti rupu!"
<BR>&nbsp;&nbsp;&nbsp;&nbsp;&nbsp;"Ovamo." Elsevir je povukla Lunu za ruku i povela je krivudavom putanjom između čitavih brda svakojakih predmeta izvučenih iz mora i donetih u ovo dvorište. Luna je išla za njom, ali se i osvrnula, i videla kako Ugas navlači mrtve ostatke jednog bodljikavog drveta na rupu u ogradi. Ali kad se okretao da nastavi bekstvo, jedna grana se zakačila za njegovu parku i vratila ga, trzajem, nazad; Luna je još videla kako se Ugas bori i oslobađa, a onda se između njih nađe, i zakloni ga, gomila buđavih brodskih jedara. Pokraj nje se Elsevir spotakla o neku prepreku u tami; Luna je pridrža.
<BR>&nbsp;&nbsp;&nbsp;&nbsp;&nbsp;Sad je videla ispred sebe, u senkama i u zlatu dvorišta pod zvezdama, jedno sočivo od olupanog metala, koje je ležalo približno na sredini dvorišnog prostora. S jedne strane sočiva bila su otvorena hermetička brodska vrata, do kojih je, sa tla, vodila rampa. "Šta je to?"
<BR>&nbsp;&nbsp;&nbsp;&nbsp;&nbsp;"Sklonište", jeknula je Elsevir, boreći se za vazduh. Stigle su do rampe i popele se zajedno; videše da ih na vrhu, unutra, već čeka Svileni. "Uključeno?"
<BR>&nbsp;&nbsp;&nbsp;&nbsp;&nbsp;Tuđin je potvrdno nešto promrmljao, mahnuo jednim pipkom.
<BR>&nbsp;&nbsp;&nbsp;&nbsp;&nbsp;"Onda se vezuj, idemo odavde." Elsevir se naslonila na brodski unutrašnji zid, pritiskajući šaku na srce. "Ugaše?" Pogledala je van, ali tamo su mogli da vide samo groblje svakojakih delova i ostataka, i prigušeno žarenje neba.
<BR>&nbsp;&nbsp;&nbsp;&nbsp;&nbsp;Luna se okrenula, pa i nagnula napolje da bolje vidi. Ugas je dolazio, trkom; ali pred njenim očima se spotakao, pao, nekoliko trenutaka ležao na zemlji ošamućeno. Najzad se pridigao i krenuo opet napred, ali tako da ju je podsetio na čoveka koji trči ispod vode, gde svaki pokret nailazi na otpor. "Evo ga!"
<BR>&nbsp;&nbsp;&nbsp;&nbsp;&nbsp;Stigao je do podnožja rampe, stao, gledao uz nju jedan dugi trenutak. Držao se šakama za stomak. Onda je počeo da se penje. Ona ugleda iza njega jednog od njihovih progonitelja kako obilazi onu gomilu starih jedara. "Ugase, brže!"
<BR>&nbsp;&nbsp;&nbsp;&nbsp;&nbsp;Ali tek što je to rekla, on je usporio. Glavinjao je po rampi, a oči su mu bile staklaste od očajanja.
<BR>&nbsp;&nbsp;&nbsp;&nbsp;&nbsp;"Hajde!"
<BR>&nbsp;&nbsp;&nbsp;&nbsp;&nbsp;Odmahnuo je glavom, stao, njišući se.
<BR>&nbsp;&nbsp;&nbsp;&nbsp;&nbsp;Sad je preko dvorišta videla oboje policajaca; neko od njih je nišanio ka Ugasu, a neko povikao: "Stoj!"
<BR>&nbsp;&nbsp;&nbsp;&nbsp;&nbsp;Luna se odgurnu od zida i pojuri niz rampu, dograbi labavi rukav njegove parke i povuče ga gore i napred, kroz brodska vrata. Iza njih, rampa se teleskopski uvukla u brod, a vrata su se šištavo zatvorila; osetila je bol u ušima, zbog promene pritiska. Ugas se grčevito uhvatio za okvir unutrašnjih vrata čim je Luna povratila ravnotežu i pustila ga. Jedna njena šaka još je bila onesposobljena čudnom paralizom; Luna je pogleda i kriknu tiho, sa nevericom, videći da je šaka umrljana krvlju.
<BR>&nbsp;&nbsp;&nbsp;&nbsp;&nbsp;"Ugase, ti idi napred i..." Elsevir je zamukla, videći da Ugas pored nje pada na kolena i pruža se po podu. Luna vide blistavo crvenu mrlju na njegovoj jakni, shvati da krv na ruci nije njena.
<BR>&nbsp;&nbsp;&nbsp;&nbsp;&nbsp;"O, Bože moj, Ugaše!"
<BR>&nbsp;&nbsp;&nbsp;&nbsp;&nbsp;"Šta se desilo?" Luna je kleknula pored njega, pružila ruke ka njemu.
<BR>&nbsp;&nbsp;&nbsp;&nbsp;&nbsp;Udarcem je odbio njenu crveno pokvašenu ruku. "Ne!" Videla je dršku svog sopstvenog noža kako viri iz velikog džepa na trbuhu jakne, u sredini sve šire mrlje krvi. "Ne diraj nož... počelo bi krvoliptanje." Luna je ustuknula, pribila ruke uz svoje telo. "Elsevir?" reče Ugas, gledajući mimo Lune.
<BR>&nbsp;&nbsp;&nbsp;&nbsp;&nbsp;"Ugaše, kako se to desilo?" Elsevir je kruto kleknula s njegove druge strane, položila šaku na njegov obraz. Iza nje se na unutrašnjim vratima pojavio Svileni.
<BR>&nbsp;&nbsp;&nbsp;&nbsp;&nbsp;Ugas se nasmejao kroz bele usne. "Trebalo je da ostavim mladoj dami njen bodež... dok sam bežao, pao sam i nabio se na njega. Prokleta nožekanja. Strpaj me u frizer, Elsi, boli... boli me..." Borio se da ustane, jaučući kroz stisnute zube; njih dve ga podigoše na noge.
<BR>&nbsp;&nbsp;&nbsp;&nbsp;&nbsp;"Svileni, sedi za kontrolnu tablu."
<BR>&nbsp;&nbsp;&nbsp;&nbsp;&nbsp;Svileni je pošao ispred njih. Ušli su svi u susednu prostoriju. Položiše Ugasa na jedan ležaj, zapravo sedište donekle opruženo unazad. Imali su vrlo malo prostora za kretanje.
<BR>&nbsp;&nbsp;&nbsp;&nbsp;&nbsp;"Stavio si njen nož u džep! Dečko dragi, to je bilo neverovatno tupavo, znaš." Elsevir je poljubila svoje prste i njima ga ovlaš dotakla iznad očiju.
<BR>&nbsp;&nbsp;&nbsp;&nbsp;&nbsp;"Ja sam astro-navigator, a ne... plaćeni ubica. Šta ja... znam o tome?" Zakašljao se; u uglu njegovih usana pojavio se curak krvi, potekao mu niz obraz, do uva.
<BR>&nbsp;&nbsp;&nbsp;&nbsp;&nbsp;Elsevir je uzmakla jedan korak, a sledećeg trenutka se poluprovidni konus boje dima već spustio preko ležaja, tako da Ugasa više nisu mogli dobro videti. "Spavaj dobro." To je zvučalo kao blagoslov umirućem, ali Elsevir pogleda Lunu u oči i, videći neizgovoreno pitanje, odmahnu glavom. "Ne. Ovo će ga održati u životu dok ga ne donesemo do mesta gde će dobiti pomoć." Njeno lice se promenilo. "Ako uopšte pobegnemo iz atmosfere pre nego što oni plavci prizovu gnev samog neba na nas. Veži se, maco, ubrzanje ume da bude neprijatno kada ga doživljavaš prvi put." Progurala se ispred Lune, sela u jedno mekano obloženo sedište visokog naslona, pred instrument-tablu. Na drugom takvom sedištu već je bio tuđin, čiji pipci su lebdeli iznad mnogobrojnih svetlećih površina na ploči. Ispred njih, široki ekran koji je davao utisak kao da gledaju kroz najobičnije staklo omogućio im je da opet vide dvorište sa otpadom, ali iz drugog ugla. Luna je sela u treće takvo sedište, iza njih, i prikopčala kaiševe oko sebe, neodlučnim pokretima. Tuđin iz dubine grla izgovori nešto što je zazvučalo upitno.
<BR>&nbsp;&nbsp;&nbsp;&nbsp;&nbsp;"Pa šta ću drugo?" reče Elsevir oštro. "Ne možemo da je ostavimo pandurima; sibilu, ni slučajno. Naročito sad, kad se ona i tukla s njima da me spase - znaš šta bi joj uradili... Diži!"
<BR>&nbsp;&nbsp;&nbsp;&nbsp;&nbsp;Luna se naginjala napred, slušala ih je - a sad je neki nevidljivi talas potisnu na naslon sedišta. Uzviknula je iznenađeno, i uzviknula još jednom kad se pritisak pojačao i isterao joj dobar deo vazduha iz pluća. Borila se protiv toga kao davljenica, i otprilike toliko uspešno; ugnječivala se u mekane obline sedišta cvileći od neverice. Između njihova dva sedišta, koja su bila ispred nje, sad više nije videla dvorište prepuno starudije, nije videla nikakvo tlo, samo zvezde. Pred njenim očima mesec je pao poput kamena, proleteo je pored njihovog prozora i nestao. Sklopila je oči, osetila kako je vrtlog košmara usisava, vrtlog crn, bez dna.
<BR>&nbsp;&nbsp;&nbsp;&nbsp;&nbsp;Ali u poplavnim vodama panike našla je sećanje na jednu drugu tamu, potpuniju, apsolutniju od svih ostalih tama mogućih u njenom životu - na crno srce sibilskog transfera. Transfer... ovo je bilo kao transfer. Uhvatila se za tu kotvu, osetila kako težina i masivnost nečeg, ipak, poznatog usporavaju spiralu njenog straha. Usmerila je svu svoju koncentraciju ka onim disciplinovanim ritmovima uma i tela koji daju sibili mogućnost da održava tanku nit svoje svesti u neprekinutoj vezi sa stvarnošću; postepeno se ustalila u trpljenje, podnošenje.
<BR>&nbsp;&nbsp;&nbsp;&nbsp;&nbsp;Opet je otvorila oči i videla da su napolju i sad zvezde; okrenula je glavu po naslonu, na jednu stranu, razgledala zid sa svetlećim podacima na instrumentima, nadomak njenog sedišta. Nije pokušala da ih dodirne. Postade svesna da Elsevir nešto govori, glasom napregnutim ali gotovo nečujnim, i da joj ne-ljudsko biće odgovara; zapravo nije razumela ni jedno ni drugo.
<BR>&nbsp;&nbsp;&nbsp;&nbsp;&nbsp;"...proverava. Još nije data uzbuna. Nadam se da nisu imali releje... dok je daju mi ćemo možda... Štitovi zeleno?"
<BR>&nbsp;&nbsp;&nbsp;&nbsp;&nbsp;Svileni je odgovorio, nerazumljivim tuđinskim govorom.
<BR>&nbsp;&nbsp;&nbsp;&nbsp;&nbsp;"Pa nadam se i ja... ali ti budi spreman da prebaciš snagu na..."
<BR>&nbsp;&nbsp;&nbsp;&nbsp;&nbsp;(Odgovor.)
<BR>&nbsp;&nbsp;&nbsp;&nbsp;&nbsp;"Jeste, utišani smo. Uostalom oni samo traže krijumčare koji dolaze... a ne iza leđa. Molim vas Bogovi, da ne..."
<BR>&nbsp;&nbsp;&nbsp;&nbsp;&nbsp;(Odgovor.)
<BR>&nbsp;&nbsp;&nbsp;&nbsp;&nbsp;Nejaki smeh. "Nego šta. Vreme?"
<BR>&nbsp;&nbsp;&nbsp;&nbsp;&nbsp;Luna je opet sklopila oči, udobno uljuljkana; pustila je da reči protiču pored nje. Oni lete, nekako, u ovoj kabini, koja je okovana metalom; ali let nije nimalo nalik na onaj sa Ngenetom. Zapitala se zašto, i kako, i mutno se pitala da li ovo liči na let tuđinskim međuzvezdanim brodom... Njene oči se najednom otvoriše. "Elsevir!"
<BR>&nbsp;&nbsp;&nbsp;&nbsp;&nbsp;"Da... Jesi li dobro, Luno?"
<BR>&nbsp;&nbsp;&nbsp;&nbsp;&nbsp;"Šta mi ovo radimo? Kuda idemo?" Grabila je vazduh kao da se guši.
<BR>&nbsp;&nbsp;&nbsp;&nbsp;&nbsp;"Odlazimo... Vreme?"
<BR>&nbsp;&nbsp;&nbsp;&nbsp;&nbsp;(Odgovor.)
<BR>&nbsp;&nbsp;&nbsp;&nbsp;&nbsp;"Izišli iz gravitacionog 'bunara'!" Šištav, ali trijumfalan smeh. "Smanji potrošnju energije... ono što nam je preostalo, treba da štedimo za randevu."
<BR>&nbsp;&nbsp;&nbsp;&nbsp;&nbsp;Pritisak koji je stezao Lunu poput mengela naglo nestade. Ona ispruži i proteže ruke. Ne samo što se sa njenog tela digao onaj silni gnječeći pritisak, nego je nestao i svaki osećaj težine; osećala se kao da je izgubila telesnost, kao da je postala mehurić koji se diže kroz morsku vodu... gle, pa ona se zaista diže iz mekanog sedišta i samo kaiševi je zadržavaju da ne odleti. Spustila je panični pogled ka sebi, dočepala se šakama za te kaiševe.
<BR>&nbsp;&nbsp;&nbsp;&nbsp;&nbsp;"E, Svileni, Svileni, suviše sam ja stara za ovo. Zar jedna kulturna žena ovako da zarađuje za život."
<BR>&nbsp;&nbsp;&nbsp;&nbsp;&nbsp;(Odgovor.)
<BR>&nbsp;&nbsp;&nbsp;&nbsp;&nbsp;"Naravno da je iz principijelnih razloga! Ne misliš da bih nastavila Ti-Džejev posao samo za pare? A iz uzbuđenja sigurno ne bih", gunđala je Elsevir. "Ali, daljih putovanja u svakom slučaju neće biti. Ni kinte nismo ovog puta zaradili, sva roba je još tu... Ah, jadni Miroe! Bogovi znaju u šta se on pretvorio." Čulo se oslobađanje kopče i Luna vide kako Elsevirina srebrna kosa počinje da se diže iznad naslona stolice. "Mi to nikad nećemo znati." Elsevir se okrete da je pogleda. "Luno, jesi li..."
<BR>&nbsp;&nbsp;&nbsp;&nbsp;&nbsp;"Ne plašite se!" reče Luna, podižući pogled prepun čudesnog. "Ovo je prisustvo Dame. Ova soba je puna Mora, zato plovimo... To je čudo."
<BR>&nbsp;&nbsp;&nbsp;&nbsp;&nbsp;Elsevir joj se nasmeši, malo tužno. "Ne, maco - ovo je samo odsustvo Dame. Do nas, ovde, ne dohvata ni tvoja Dama, niti tvoja planeta uopšte. Udaljili smo se toliko da jednostavno nema gravitacije koja bi nas vukla na dole. Dođi napred pa ćeš videti šta hoću da kažem."
<BR>&nbsp;&nbsp;&nbsp;&nbsp;&nbsp;Luna se neodlučno odvezala i odgurnula na gore. Elsevir se naglo pružila i uhvatila Lunu za nogu, da Luna ne bi tresnula u polu-providnu kupu iznad njenog sedišta, identičnu sa onom koja je pokrila Ugasa. "Lakše to!" Zatim ju je Elsevir povukla napred i pokazala prstom dole. Ispod njih ležala je oblina Tijamata, penom prošarani loptasti talas plavog naspram zida zvezda.
<BR>&nbsp;&nbsp;&nbsp;&nbsp;&nbsp;U srcu je znala šta će videti; ali dok se, ploveći lagano, bližila "staklu" ekrana, prizor je nadmašio sve što je dotad zamišljala. Samo je mogla dahnuti: "Predivno... predivno..." Prislonila je šake na hladnu providnu površinu, kao da je to prozor.
<BR>&nbsp;&nbsp;&nbsp;&nbsp;&nbsp;"Čekaj dok prođemo kroz Crnu Kapiju, pa da vidiš šta ima na drugoj strani."
<BR>&nbsp;&nbsp;&nbsp;&nbsp;&nbsp;"O, da..." Tamno seme sumnje poče klijati u njenoj svesti. Prinudila je sebe da otrgne pogled, da okrene glavu. "Crna Kapija? Ali tako stranci idu na druge planete..." Opet pogleda napolje: čitav njen svet, koji je izgledao tako ogroman i raznovrstan, leži sad pod njenim nogama kao neki ribarski plovak izliven od plavog stakla. "Ne... ne, ne mogu kroz Crnu Kapiju sa vama. Moram u Karbankl. Da nađem Ukresa." Čvrsto se odgurnula od prozora, onda zaustavila svoj let tako što se uhvatila za naslon sedišta Svilenog. "Možete li me sad vratiti dole? Možete li, i da li biste hteli, da me iskrcate... na kopno, kod zvezdane luke?"
<BR>&nbsp;&nbsp;&nbsp;&nbsp;&nbsp;"Da te opet vratimo dole?" Prostor između Elsevirinih plavoljubičastih očiju popuni se naborima od mrštenja; stara žena pritisnu prste obeju šaka na usne. "Luno, Lunice draga... Plašila sam se da ti ne shvataš. Vidiš, ne možemo te spustiti. Toga nema. Ušli bi nam u trag, a osim toga slabi smo sa zalihom energije - nema nazad. Kad sam pomenula kapiju, to, na žalost, nije značilo da možeš da biraš kuda ćeš."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
