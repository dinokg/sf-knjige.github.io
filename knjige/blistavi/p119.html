<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Dvadeset osmi deo: KNJIGA NAGIBA
<P>&nbsp;&nbsp;&nbsp;&nbsp;&nbsp;Legende
<BR>&nbsp;&nbsp;&nbsp;&nbsp;&nbsp;Kaže se da smo svi mi potomci rasa koje nisu imale sreće.
<BR>&nbsp;&nbsp;&nbsp;&nbsp;&nbsp;Mnoge priče šest naroda Jijoa opisuju večiti rat, večite progone i patnje, kao i fanatizam, u pet povezanih galaksija. Da je to bilo tipično, cela ta civilizacija ne bi ni milion godina poživela, a kamoli milijardu ili više.
<BR>&nbsp;&nbsp;&nbsp;&nbsp;&nbsp;Da je to bilo tipično, planete kao što je Jijo imale bi po hiljadu raznih prerano došlih skupina i vrsta, a ne samo šest; ovde bi bila opšta najezda takve 'gamadi'.
<BR>&nbsp;&nbsp;&nbsp;&nbsp;&nbsp;Da je to bilo tipično, svet kao što je Jijo bio bi iscrpljen i 'potrošen' još odavno.
<BR>
<BR>&nbsp;&nbsp;&nbsp;&nbsp;&nbsp;Drugi izvori kažu da su zvezdoplovne rase ogromnom većinom srazmerno mirne. Da gledaju svoja posla, uzdižu svoje klijente i obrađuju svetove koje su zakupili, vedro i smireno pazeći na dobre manire i drevne kodove ponašanja; polako gaze putanjom koja se zove Uzlazna, ka nepoznatoj, ko zna kakvoj transcendenciji koja ih na kraju, možda, čeka. Oni sagledavaju drame i grubosti kojekakvih fanatičnih 'alijansi' kao dokaz nezrelosti i lošeg 'ukusa' - ali ne intervenišu protiv takvih pojava; zašto se mešati kad ti je lakše da sagneš glavu (ili glave) i obrađuješ svoju baštu?
<BR>&nbsp;&nbsp;&nbsp;&nbsp;&nbsp;Klijenti, odnosno štićenici koji su toliko srećni da ih neki takav umereni klan uzme pod svoje, rastu mirno i bezbedno, osim u pojedinim razdobljima - poznatim kao 'Vremena promene' - kad potresi u galaktičkim društvima zahvate i oprezne i diskretne narode.
<BR>&nbsp;&nbsp;&nbsp;&nbsp;&nbsp;A kad takva vremena potresa naiđu, e, tada najbolje prolaze oni koji su već očvrsli. Oni koji su već mnogo puta izgruvani u nezgodnim susretima u sporednim ulicama i budžacima svemira.
<BR>&nbsp;&nbsp;&nbsp;&nbsp;&nbsp;Ali u periferijskim budžacima se i gine. Priča se da ovih šest naroda jijoanskih jesu gubitnici, izbeglice, oni koji okrvavljeni beže od izgubljenih bitaka i skršenih snova, oni koji su prezadovoljni ako se uspeju negde sakriti. Tamo vidaju svoje rane i tragaju za nekom drugom stazom.
<BR>&nbsp;&nbsp;&nbsp;&nbsp;&nbsp;Ne bi li, eventualno, dobili još jednu priliku. Poslednju.
</P></TD></TR></TABLE>
<P class="next">
<A HREF=p120.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
