<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Najednom zaokret u njihovim pitanjima. Prožeta su sada zebnjom - ne strahom baš, ali rođakom tog sveopšteg osećanja. I dalje postavljaju pitanja naši gosti nezvani, ali sad pitanja obojena nijansama toga.
<BR>&nbsp;&nbsp;&nbsp;&nbsp;&nbsp;Onda jedne noći ta njihova brižnost dobija fizički oblik.
<BR>&nbsp;&nbsp;&nbsp;&nbsp;&nbsp;Zakopaju svoju crnu stanicu u zemlju!
<BR>&nbsp;&nbsp;&nbsp;&nbsp;&nbsp;Pamtite li kakvo je to iznenađenje bilo, prstenovi moji? U suton crna kocka stoji pod nebom otvorenim, drsko, bezbrižno. Na prvi pogled se vidi da je tvorevina veštačka.
<BR>&nbsp;&nbsp;&nbsp;&nbsp;&nbsp;Mi se vratimo u zoru, kad na tom mestu samo brdo zemlje. Na osnovu veličine, Lester proceni da je ta stanica verovatno iskopala rupu, spustila se u nju, a zatim iskopanu zemlju nabacila preko sebe, kao kad buba bušilja beži od kopašišmiša.
<BR>
<BR>&nbsp;&nbsp;&nbsp;&nbsp;&nbsp;Da je Lester u pravu pokaže se kada Ran, Kun i Beša iziđu iz dubine tog novog brda, penjući se jednim glatkim, mračnim uzlaznim tunelom, i nastave razgovore sa nama pod onim istim šatorom za pregovaranje. Ovog puta zapnu da nas pitaju o mašinama. Konkretno - koje su preostale iz bujurskih vremena? Hoće oni da znaju da li u skalamerijama drevnim još pulsira sila životna.
<BR>&nbsp;&nbsp;&nbsp;&nbsp;&nbsp;Biva to, biva, na nekim ugarenim svetovima, vele oni. Aljkave rase ostave, po svom odlasku, mnoštvo robota-slugu. Na tom svetu zavlada eon mira i odmora, ali napušteni mehanizmi, maltene savršeni, sposobni da se popravljaju sami, još veoma dugo lunjaju bez gospodara, po jednom svetu gde živih glasova nema.
<BR>&nbsp;&nbsp;&nbsp;&nbsp;&nbsp;Pitaju ovi nas: jesmo li videli ijedno takvo mehaničko siroče?
<BR>&nbsp;&nbsp;&nbsp;&nbsp;&nbsp;Mi objašnjavamo da su Bujuri bili pedantni i temeljiti. Da su svoje gradove srušili i iz temelja iskopali i odneli, ili po ruševinama posejali razgrađivače. Da su svojim mašinskim slugama ostavili u pamćenji krajnji imperativ da, ako se još mogu kretati, potraže sebi gnezdo u jednom dubokom podmorskom rovu kome smo mi nadenuli naziv Miden. Govorimo mi sve to, u šta i verujemo, ali ljudi sa neba kao da ne veruju nama.
<BR>&nbsp;&nbsp;&nbsp;&nbsp;&nbsp;Pitaju (mnogo puta!) o posetama iz svemira. Koje smo dokaze prikupili o nekim mogućim tajnim posetama, o dolascima svemirskih brodova kriomice, zbog nekih razloga koji su možda samo bili nagovešteni, ali nikad rečeni otvoreno?
<BR>&nbsp;&nbsp;&nbsp;&nbsp;&nbsp;Mi, kao što smo se dogovorili, počnemo pričati nesaglasno, svakojako. U starim ljudskim knjigama pominje se to kao tehnika kojom se služe slabi u suočenju sa jakima.
<BR>&nbsp;&nbsp;&nbsp;&nbsp;&nbsp;Pravite se glupi, govore nam stare narodne priče, a za to vreme dobro motrite i slušajte.
<BR>&nbsp;&nbsp;&nbsp;&nbsp;&nbsp;Samo, koliko će nam još dugo uspevati takva taktika? Beša uveliko ispituje sve koji dođu na isceljenje. Neki od takvih će, poneti osećajem zahvalnosti, svakako zaboraviti naše zabrane.
<BR>&nbsp;&nbsp;&nbsp;&nbsp;&nbsp;Sledeća faza nastupiće svakog trena, a naše pripreme jedva da su makle sa početka.
<BR>
<BR>&nbsp;&nbsp;&nbsp;&nbsp;&nbsp;Četvrta ljudska istražiteljka, Ling, vraća se sa svog naučnog putovanja. Pa zar nije pošla sa onim ljudskim jeretikom mladim, Larkom? A vraća se sama.
<BR>&nbsp;&nbsp;&nbsp;&nbsp;&nbsp;Ne, kažemo mi njoj. Ne videsmo ga odonda. Ne naiđe ovim putem. Možda nam ti možeš kazati zašto je on tebe napustio? Ostavio te u šumi, a zadatak njemu poveren ostao nedovršen?
<BR>&nbsp;&nbsp;&nbsp;&nbsp;&nbsp;Obećamo joj novog vodiča. Naturalistu Gheuena po imenu Uthen. A do polaska novog, gledamo da je smirujemo.
<BR>&nbsp;&nbsp;&nbsp;&nbsp;&nbsp;Samo da nas ne napustiše naši reuzi tako! Kad ja/mi pitam/o Lestera o raspoloženju te žene - šta on može pročitati iz njenog držanja - on se samo strese i veli: ne mogu kazati.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
