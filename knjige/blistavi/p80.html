<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RETI
<P>&nbsp;&nbsp;&nbsp;&nbsp;&nbsp;Mračno, memljivo, zagušljivo.
<BR>&nbsp;&nbsp;&nbsp;&nbsp;&nbsp;Pećina se nije svidela devojci Reti.
<BR>&nbsp;&nbsp;&nbsp;&nbsp;&nbsp;Mora biti da joj srce ovako gruva zbog vazduha, ustajalog i prašnjavog. Ili zbog bolnih ogrebotina na nogama, posle skliznuća niz krivudavu udubljenu putanju u ovaj groto, iz tesnog ulaza u buom obrasloj pukotini u zemljištu.
<BR>&nbsp;&nbsp;&nbsp;&nbsp;&nbsp;Ili se ona tako trza zbog načina na koji oblici kao da se natiskuju, odasvud, ka njoj. Svaki put se Reti hitro okrene, sa pozajmljenim fenjerom u ruci, i za te senke koje su puzale ka njoj pokaže se da su samo grumenovi hladnog, mrtvog kamena. Ali neki glasić kao da govori: da, to se svaki put tako pokazalo... do sada! Ali iza sledeće okuke može čekati pravo čudovište.
<BR>&nbsp;&nbsp;&nbsp;&nbsp;&nbsp;Ona stisnu vilice i odbi to da sluša. Ko god kaže da se ona uplašila, taj je lažov!
<BR>&nbsp;&nbsp;&nbsp;&nbsp;&nbsp;Zar se ovako šunja noću po mraku osoba koja se plaši? - pomisli ona. Zar uplašena osoba radi sve ono što su joj velike, debele poglavice šest naroda Jijoa naredile da ne sme?
<BR>&nbsp;&nbsp;&nbsp;&nbsp;&nbsp;Jedan teret migoljio se u torbi na njenom opasaču. Reti podiže preklopac torbe, obložen krznom, i pogladi to stvorenje koje se mrdalo unutra. "Ne plaši se, Jii. To je samo velika rupa u zemlji."
<BR>&nbsp;&nbsp;&nbsp;&nbsp;&nbsp;Uzana glava i zmijasti vrat izviše se prema njoj; tri oka svetlucala su u blagoj svetlosti fenjera. Glasić zacijuka, buneći se.
<BR>&nbsp;&nbsp;&nbsp;&nbsp;&nbsp;"Ne jii plaši! Mrak dobro! U ravnici, mali muško-Ur voli sakrije u jazbinu duboko, dok ne nađe topla žena!"
<BR>&nbsp;&nbsp;&nbsp;&nbsp;&nbsp;"Dobro, dobro. Ne kažem ja..."
<BR>&nbsp;&nbsp;&nbsp;&nbsp;&nbsp;"Jii pomogne nervoz ženi!"
<BR>&nbsp;&nbsp;&nbsp;&nbsp;&nbsp;"Vidi, vidi. Kome ti kažeš da je nervozan, ti, mali..."
<BR>&nbsp;&nbsp;&nbsp;&nbsp;&nbsp;Reti zaćuta. Možda je bolje pustiti Jiia da ima utisak da je potreban i koristan, ako će to pomoći da suzbije sopstveni strah.
<BR>&nbsp;&nbsp;&nbsp;&nbsp;&nbsp;"Jao! Ne tako jako", reče mužjak. Odjeci njegovog 'Jao' otploviše i počeše se vraćati kroz crne hodnike. Reti odmah popusti stisak ruke i pogladi nakostrešenu grivu Jiia. "Izvini. Vidi, kladim se da smo blizu; zato hajde da ne pričamo mnogo, a?"
<BR>&nbsp;&nbsp;&nbsp;&nbsp;&nbsp;"A. Jii ćuti. Žena isto!"
<BR>&nbsp;&nbsp;&nbsp;&nbsp;&nbsp;Reti stisnu usne. Ali njena ljutnja začas se preokrete u želju da se smeje. Ko god je ikad rekao da mužjaci Uri nisu pametni, svakako je propustio da se susretne sa ovim njenim 'mužem'. Jii je čak, poslednjih dana, počeo menjati svoj naglasak, da bi govorio što sličnije njoj.
<BR>&nbsp;&nbsp;&nbsp;&nbsp;&nbsp;Ona podiže fenjer i nastavi da se provlači kroz krivudavu pećinu, okružena iskričavim grudvama čudnih mineralnih formacija koje su sa svojih bezbrojnih svetlucavih faceta odražavale svetlost njenog fenjera. Mogla je ona to sve i razgledati, sa zanimanjem - jer zaista je bilo lepo - da nije bila opsednuta željom da se domogne jedne stvari, samo jedne. Koja je njoj i pripadala, bila njeno vlasništvo, neko vreme, i koju je sad opet morala uzeti.
<BR>&nbsp;&nbsp;&nbsp;&nbsp;&nbsp;To će biti moja karta za putovanje sa ove grudve blata, pomisli ona.
<BR>&nbsp;&nbsp;&nbsp;&nbsp;&nbsp;U prašini su ostajali otisci njenih stopala, činilo se - prvi takvi ikada nastali ovde; to ne bi bilo veliko čudo, jer samo Gheueni, i vrlo mali broj ljudskih i urskih bića, imaju sklonost ka podzemnim putovanjima; a ovaj tunel je tako uzan da samo neko sitan, kao što je Reti, može uopšte proći.
<BR>&nbsp;&nbsp;&nbsp;&nbsp;&nbsp;Uz malo sreće, tunel bi je mogao dovesti do znatno veće pećine. Nekoliko puta je videla kako Lester Kembel ulazi tamo. Retina glavna zaokupljenost u poslednje vreme bila je da se šunja za Lesterom Kembelom, a istovremeno da izbegava jednu skupinu osujećenih muškaraca i žena koji su želeli da ona njih prevede preko planina, na istok. Kad je pouzdano utvrdila gde Kembel provodi svoje večeri, poslala je Jiia u izvidnicu, da se gura kroz žbunje i travuljine u širokom krugu oko Lesterove pećine, u traganju za nekim ulazom u podzemlje. I stvarno, mali Ur je našao ulaz, bez ikakve straže ili zaštite, u ovaj podzemni hodnik, daleko od neposrednog, 'zvaničnog' ulaza u Lesterovu pećinu koji je bio pod jakom stražom.
<BR>&nbsp;&nbsp;&nbsp;&nbsp;&nbsp;Mali je već dokazao da je prilično koristan. Na Retino iznenađenje, ispostavilo se da bračni život nije tako loš, samo kad se navikneš.
<BR>&nbsp;&nbsp;&nbsp;&nbsp;&nbsp;Nova tesna provlačenja i izvijanja. Ponekad je morala da ide postrance, ili da klizi nizbrdo niz tesne 'kanale' nalik na tobogan. Jii se bunio kad god se našao jače pritisnut. Reti je čula, daleko iza barice slabe žute svetlosti fenjera, tihe kristalno jasne zvuke vode koja kaplje u crna podzemna jezerca i tako, malo-pomalo, vaja čudne podzemne oblike od sirovih mineralnih sokova Jijoa. Ali je na svakom koraku morala da se bori protiv nekog stezanja u prsima; trudila se da prenebregne svoju napregnutu maštu, koja joj je dočaravala da je ovo provlačenje kroz utrobu neke ogromne zaspale zveri. Kroz kamenu matericu koja bi svakog trena mogla da se zatvori odasvud, da onemogući izlaz, a onda da je smrvi u prah.
<BR>&nbsp;&nbsp;&nbsp;&nbsp;&nbsp;Uskoro se krivudavi prolaz toliko suzio i snizio da je Reti samo puzeći mogla dalje. Pre nego što se u to upustila, poslala je muža napred, da on izvidi može li se tu proći ili ne, a ona je gurnula fenjer najviše što je mogla napred, da mu osvetli put.
<BR>&nbsp;&nbsp;&nbsp;&nbsp;&nbsp;Jiiova malena kopita kuckala su po krečnjaku koji je bio sav zasut svojim sopstvenim sitnim krhotinama. Uskoro Reti začu dobrodošli promukli šapat.
<BR>&nbsp;&nbsp;&nbsp;&nbsp;&nbsp;"Je dobro! Rupa širi bude veća. Ajde žena brže!"
<BR>&nbsp;&nbsp;&nbsp;&nbsp;&nbsp;Taj njegov prekorni ton umalo da navede Reti da prezrivo frkne - što ne bi bila dobra zamisao, s obzirom na to da su njen nos, obrazi i usta bili nadomak sloja vlažne prašine. Ona poče izvijati svoje telo da bi savladala prvu krivinu ispred sebe, i najednom oseti, bez ikakve sumnje, da su se zidovi prolaza pomerili.
<BR>&nbsp;&nbsp;&nbsp;&nbsp;&nbsp;Priseti se šta joj je govorio o ovoj oblasti Lark, Dverov brat, kad ju je vodio onim prilaznim putem do Livade okupljanja, pored dimećih sumpornih fumarola. Govorio joj je da je to 'zemlja zemljotresa', i to tako kao da je to dobro!
<BR>&nbsp;&nbsp;&nbsp;&nbsp;&nbsp;Uvijala se brižno, ležeći tako u kamenom procepu.
<BR>&nbsp;&nbsp;&nbsp;&nbsp;&nbsp;Oseti da se zaglavila kukovima.
<BR>&nbsp;&nbsp;&nbsp;&nbsp;&nbsp;Uhvaćena sam! - pomisli ona.
<BR>&nbsp;&nbsp;&nbsp;&nbsp;&nbsp;Poče se bacakati. Pomisao da ostane ovako zarobljena navede je da zaječi bolno i očajno. Udari kolenom o kamen; bol ogroman. Navali se planina na nju!
<BR>&nbsp;&nbsp;&nbsp;&nbsp;&nbsp;Stiže da udari i čelom o kamen, i sevovi bola proleteše kroz njeno vidno polje koje se smračivalo. Fenjer, u kome je unutra bila samo jedna sveća, još je grčevito držala, ali on je iz nekog razloga jako lupkao o kamenje i malo je nedostajalo da se prevrne.
<BR>&nbsp;&nbsp;&nbsp;&nbsp;&nbsp;"Polako žena! Stoj kaže!"
<BR>&nbsp;&nbsp;&nbsp;&nbsp;&nbsp;Ove reči odbile su se od izvijenog ogledala njene panike. Reti nastavi da se rve uporno sa hladnim kamenom, da stenje i potiskuje uzaludno...sve dok...
<BR>&nbsp;&nbsp;&nbsp;&nbsp;&nbsp;Sve dok ne oseti kako je nešto kvrcnulo u njoj. Najednom se opusti i ostade da leži mlitavo, pomirena sa sudbinom: neka joj planina uradi šta god hoće.
<BR>&nbsp;&nbsp;&nbsp;&nbsp;&nbsp;Nekoliko trenutaka potom, zidovi, kao nekim čudom, prestadoše da se pokreću. Ili se to, možda, njoj sve samo činilo...?
<BR>&nbsp;&nbsp;&nbsp;&nbsp;&nbsp;"Bolje sad? Dobro-dobro. Sad malo leva noga... leva. Ne, ne. Leva.. E. Dobro. Sad stane. Sad prevrne na. Ovam. Doooo-bra žena!"
<BR>&nbsp;&nbsp;&nbsp;&nbsp;&nbsp;Njegov glasić bio je dobačeni konopac za koji se držala kao davljenica, tokom tih nekoliko dura - tokom te večnosti - koliko je bilo potrebno da se iskobelja. Konačno se stisak kamenog prolaza olabavio, i ona kliznu nih jedan mali peščani nasip, tečno, pokretom fluidnim kao da se rađa.
<BR>&nbsp;&nbsp;&nbsp;&nbsp;&nbsp;Diže pogled i vide Jiia koji je oberučke držao fenjer, a sa obe prednje noge kleknuo da bi bio bliže njoj.
<BR>&nbsp;&nbsp;&nbsp;&nbsp;&nbsp;"Dobra hrabra žena! Nema nikad nigde nijedna takva!"
<BR>&nbsp;&nbsp;&nbsp;&nbsp;&nbsp;Ovog puta Reti se nije mogla uzdržati. Pokri usta i lice obema šakama, ali smeh naprosto pobeže iz nje i poče odskakivati od spiralno naboranih zidova. Pročešljan stalaktitima, vrati se kao stotina blagih odjeka njene radosti što je živa.
<BR>
<BR>&nbsp;&nbsp;&nbsp;&nbsp;&nbsp;Mudrac je mudrovao o njenoj ptici.
<BR>&nbsp;&nbsp;&nbsp;&nbsp;&nbsp;Virio u pticu odavde-odande, pa črčkao nešto po beležnici, pa ćuškao malo jednom sjajnom alatkom.
<BR>&nbsp;&nbsp;&nbsp;&nbsp;&nbsp;Reti je kipela od besa. Ta zlatna i zelena mašina je njena. Njena! Ona ju je gonila od južnih močvara, pa preko Rimerskih gora, i otrgla od pohlepnog mulk-pauka, ona je osvojila tu pticu, svojim znojem, patnjama i snovima. Ona treba i da odlučuje ko će i da li će pticu proučavati.
<BR>&nbsp;&nbsp;&nbsp;&nbsp;&nbsp;Uostalom, šta može jedan divljak, šaman, postići sa svojim primitivnim staklenim lupama i sličnim sredstvima? Alati koji sad leže raspoređeni po radnom stolu ispred Lestera, oko ptice, mogli bi možda ostaviti utisak na onu staru Reti, onu koja je mislila da je Dverov lovački luk čudo tehnike. Sve je drugačije sada posle njenih susreta sa Beš, sa Ranom i drugim zvezdanim ljudskim bićima. Sada ona zna: koliko god se pravio važan i lagao, Lester Kembel je isto što i Jes, Bom ili ma ko drugi od onih imbecila u Sivim brdima. Svi su oni hvalisave budaletine. Siledžije. Grabljivci: večito grabe ono što nije njihovo.
<BR>&nbsp;&nbsp;&nbsp;&nbsp;&nbsp;Pod blistavim sjajem uljne svetiljke sa ugrađenim ogledalom, Kembel poče da prevrće listove neke knjižurine. Listovi su pucketali kao da ih odavno niko nije otvarao. Reti nije mogla dobro videti sadržinu sa svoje osmatračnice; čučala je, naime, u jednoj pukotini u stenama, visoko na zidu pećine. A i kad bi bila sasvim blizu, opet ništa ne bi mogla da pročita, iz jednostavnog razloga što je bila nepismena. Ali je ipak videla da na većini stranica glavninu prostora zauzimaju ne reči, nego nekakvi crteži preko kojih kao da su prebačene 'rešetke' od ukrštenih linija. Nijedan crtež nije mnogo ličio na pticu.
<BR>&nbsp;&nbsp;&nbsp;&nbsp;&nbsp;Hajde, Jii, gde si, pomisli ona. Računam na tebe!
<BR>&nbsp;&nbsp;&nbsp;&nbsp;&nbsp;Znala je da će ovo biti veoma rizično. Mali mužjak ju je uveravao da će umeti i moći da izvede celu stvar, ali šta ako se izgubio dok se šunjao na drugu stranu pećine? Šta ako je zaboravio šta treba da kaže? Reti će pobesneti ako se malome nešto desi!
<BR>&nbsp;&nbsp;&nbsp;&nbsp;&nbsp;Kembelova pomoćnica ustade i ode iz pećine, možda poslata da obavi neki kratkotrajan posao, a možda i da ode na spavanje. U svakom slučaju, ovo je bio savršen trenutak. Hajde, Jii! - pomisli ona.
<BR>&nbsp;&nbsp;&nbsp;&nbsp;&nbsp;Posle onolikog puzanja kroz mračne hodnike, u stalnom strahu da će se mala sveća u fenjeru ugasiti, Reti zaključi da je svetiljka na mudračevom stolu i prejaka: bole oči. Ona je, mada veoma nerado, ugasila sveću u svom fenjeru pre nego što je prepuzila poslednjih nekoliko metara, da sjaj ne bi privukao nečiju pažnju. Sad se pokajala. Šta ako budem morala da odstupam istim putem kojim sam došla? - pomisli ona. Ne bi mogla sakupiti snagu volje da ponovi tako nešto. Ali ako ne bi imala kuda, ako bi je neko gonio...?
<BR>&nbsp;&nbsp;&nbsp;&nbsp;&nbsp;Na nesreću, nije imala čime da ponovo upali sveću.
<BR>&nbsp;&nbsp;&nbsp;&nbsp;&nbsp;Možda je trebalo da naučim kako se koristi ta njihova 'mala šiba', pomisli ona; ovi Nagibari se prave važni zato što imaju te svoje 'šibice'.
<BR>&nbsp;&nbsp;&nbsp;&nbsp;&nbsp;Pokazao je njoj Dver kako se to radi, pokazala je kasnije i Ur-jah, ali kad plamen 'šibice' kresne, to na Reti ostavi tako jak utisak da ona naprosto ne obrati dovoljno pažnje ni na šta drugo. Za sve to bili su, naravno, krivi Jes i Bom koji nisu voleli da žene kontrolišu neku svoju vatru.
<BR>&nbsp;&nbsp;&nbsp;&nbsp;&nbsp;Ali im vatra veoma dobro dođe da nekoj ženi naprave opekotine i ožiljke, zar ne? - pomisli ona ljutito. Dodirnu lice. Mogla b' se ja i vratit jednog dana, Jes, pomisli Reti. Mogla b' donet jednu drugu vrstu vatre.
<BR>&nbsp;&nbsp;&nbsp;&nbsp;&nbsp;Uđe još jednom u svoju omiljenu fantaziju: ona odleće sa zvezdanim narodom da živi na njihovoj matičnoj zvezdi. Ah, dobro, u prvi mah kao njihova maskota ili miljenica, maltene kućna životinja. Ali samo kad ona dobije dovoljno vremena! Naučiće sve što je potrebno da bi se uzdigla, i postaće, jednog dana, toliko značajna da...
<BR>&nbsp;&nbsp;&nbsp;&nbsp;&nbsp;Da će neki od velikih rothenskih prinčeva staviti jedan brod - ili flotu! - njoj na raspolaganje. A ona će zapovediti: natrag na Jijo.
<BR>&nbsp;&nbsp;&nbsp;&nbsp;&nbsp;Kakva radost, zamisliti izraz na nadmenom, ali zgodnom licu onog Jesa, kad se nebo nad Sivim brdima zatamni u podne, i kad on začuje njene reči kao grmljavinu odozgo...
<BR>&nbsp;&nbsp;&nbsp;&nbsp;&nbsp;"Ti jaka pamet ljudski gospodin?"
<BR>&nbsp;&nbsp;&nbsp;&nbsp;&nbsp;Ovaj cijukavi glasić vrati je u sadašnjost. Ona pogledom potraži dole - i vide Jiia kako nervozno kaska blizu jedne noge stolice Lestera Kembela.
<BR>&nbsp;&nbsp;&nbsp;&nbsp;&nbsp;"Hm? Šta je to?" upita Kembel i odgurnu se od stola; stolica škripavo pođe unazad, a Jii odskoči. Mudrac poče zbunjeno piljiti na sve strane.
<BR>&nbsp;&nbsp;&nbsp;&nbsp;&nbsp;"Poruka za mudar! Od mudra baba Urkinja! Ur-jah!"
<BR>&nbsp;&nbsp;&nbsp;&nbsp;&nbsp;Kembel sad spusti pogled, u prvi mah zapanjen, onda zainteresovan, zaintrigiran.
<BR>&nbsp;&nbsp;&nbsp;&nbsp;&nbsp;"Da, maleni? A kako si se ti provukao pored straže?"
<BR>&nbsp;&nbsp;&nbsp;&nbsp;&nbsp;"Straža pazi za opasno. Ništa malog Jii. Mali Jii opasan?"
<BR>&nbsp;&nbsp;&nbsp;&nbsp;&nbsp;Maleni Ur se nasmeja, oponašajući Retino nervozno kikotanje. Ona se ponada da Kembel neće primetiti tu sličnost.
<BR>&nbsp;&nbsp;&nbsp;&nbsp;&nbsp;Mudrac, uozbiljen, klimnu glavom. "Pa, valjda nisi. Osim ako te neko naljuti, prijatelju moj, što ću se ja truditi da ne učinim. Dakle, da čujem, kakva je to poruka u ovo doba noći?"
<BR>&nbsp;&nbsp;&nbsp;&nbsp;&nbsp;Jii malo zaplesa kopitima i uzdiže obe ruke dramatično. "Hitno priča-priča. Gleda mrtvu pticu posle! Ide kod Ur-jah sada. Sada!"
<BR>&nbsp;&nbsp;&nbsp;&nbsp;&nbsp;Reti se plašila da će ova silovitost pobuditi sumnju. Ali proćelavi čovek odmah ostavi alate i ustade. "Pa dobro, da idemo."
<BR>&nbsp;&nbsp;&nbsp;&nbsp;&nbsp;Retine nade uzleteše visoko, a onda padoše jer Lester Kembel dohvati pticu oberučke i podiže je sa stola.
<BR>&nbsp;&nbsp;&nbsp;&nbsp;&nbsp;Ne! - povika ona u sebi. Ostavi to!
<BR>&nbsp;&nbsp;&nbsp;&nbsp;&nbsp;Kao da je potisnut ovim njenim jakim mentalnim pritiskom, mudrac zastade, odmahnu glavom, ostavi pticu i umesto nje ponese beležnicu.
<BR>&nbsp;&nbsp;&nbsp;&nbsp;&nbsp;"Krenimo, dakle, MakDafe", reče on Jiiu, i razmahnu jednom rukom.
<BR>&nbsp;&nbsp;&nbsp;&nbsp;&nbsp;"Veliki mudrac kaže šta?" upita mali Ur, nagnuvši glavu na jednu stranu.
<BR>&nbsp;&nbsp;&nbsp;&nbsp;&nbsp;"Rekao sam... ma, nije bitno. Aluzija na nešto slabo poznato. Valjda sam naprosto umoran. Da ja tebe ponesem, gospodine?"
<BR>&nbsp;&nbsp;&nbsp;&nbsp;&nbsp;"Ne! Jii vodi mudra ljuda. Ide ovamo! Ovamo!" i nestrpljivo potrča sitnim kasom ka izlazu, pa nazad, i tako nekoliko puta; a mudrac polagano, teškim korakom, za njim.
<BR>&nbsp;&nbsp;&nbsp;&nbsp;&nbsp;Kad su obojica nestala niz tunel koji je vodio ka glavnom ulazu, Reti se odmah sasulja niz nagnuti krečnjački zid koji se, ionako klizav, poče pod njenom težinom tu i tamo pomalo mrviti i odronjavati. Prizemljenje nije bilo mnogo slavno, zadnjicom o pod. Reti hitro ustade i dođe u sredinu pećine. Na stolu je ležala njena ptica, bez glave, kao što je i bila još od bitke sa tuđinskim robotom.
<BR>&nbsp;&nbsp;&nbsp;&nbsp;&nbsp;Prsa ptice bila su otvorena kao da je to lešina koju su neke životinje počele da jedu; ali ta utroba nije ličila ni na jednu koju je Reti do sada videla. Presijavala se poput dragog kamenja. Šta li je uradio ovaj smrdljivko? - pomisli ona. Rasporio moju pticu?
<BR>&nbsp;&nbsp;&nbsp;&nbsp;&nbsp;Borila se da obuzda gnev. Moglo bi se desiti da Ran odbije da mi plati, pomisli ona, ako su ovi glupanderi brljali nešto po unutrašnjosti i upropastili pticu!
<BR>&nbsp;&nbsp;&nbsp;&nbsp;&nbsp;Pogleda izbliza. Otvor je bio savršen, očigledno ne probijen nožem. Reti sa ustezanjem dodirnu odignuti deo i vide da je duž jedne ivice sasvim dobro povezan sa ostatkom tela i da se okreće glatko oko te ivice. Kao mala vrata na prsima. Vrata sa šarkama. Šarke! Videla je Reti i to, jednom prilikom, na nekom ormariću u medicinskom šatoru istražitelja, i silno se divila.
<BR>&nbsp;&nbsp;&nbsp;&nbsp;&nbsp;Aha, reče ona sebi. To može jednostavno da se zatvori... ovako.
<BR>&nbsp;&nbsp;&nbsp;&nbsp;&nbsp;Taj deo ptičjih prsa, u njenim prstima, opisa lučnu putanju i zaklopi se sa jednim konačnim 'škljoc'.
<BR>&nbsp;&nbsp;&nbsp;&nbsp;&nbsp;Sad se Reti pokaja zbog svoje brzopletosti. Neće više moći da zaviruje u ona mala svetlucanja unutra.
<BR>&nbsp;&nbsp;&nbsp;&nbsp;&nbsp;Pa, dobro, pomisli ona podižući svoje blago, to i nije moj posao. Ja sam prerano došla i divljakinja, ali bar ne glumim da sam nešto više.
<BR>&nbsp;&nbsp;&nbsp;&nbsp;&nbsp;Ali to neću zauvek ostati, pomisli Reti. Kad se jednom odlepim od Jijoa, učiću. I naučiću, bogami!
<BR>&nbsp;&nbsp;&nbsp;&nbsp;&nbsp;Ptica je bila nekako teža nego što joj se ranije činilo. Neko vreme, ali kratko, Reti je bilo puno srce. Dokopala se opet svog bogatstva! Pticu strpa u torbu na opasaču, a knjige razasute po stolu ostavi nedirnute, i žurno pođe istim putem kojim su otišli Lester i mali Ur. Bila je to laka staza, za normalno uspravno hodanje, i brzo ju je dovela do spoljašnjeg sveta.
<BR>
<BR>&nbsp;&nbsp;&nbsp;&nbsp;&nbsp;Put su obasjavale male svetiljke, okačene o tanku bambusovu cev prikucanu klinovima za zid tog tunela. Plamičci su bacali sablasnu plavu boju, a između su ostajale prostrane bare crnog mraka. Slična mutna svetlost pristizala je iz nekoliko pobočnih prostorija, koje su sada bile uglavnom prazne zato što je napolju već bila noć, pa je osoblje otišlo kući. Jedna ćelija, međutim, bila je raskošno osvetljena velikim lanternama. Pre nego što je na prstima prošla pored te prostorije, Reti je prvo dobro osmotrila šta se dešava unutra. Samo dve osobe, i to obe ljudska bića, bile su unutra. To dvoje su, na sreću, bili leđima okrenuti njoj. Nešto su mrmljali između sebe. Desetak slikarskih štafelaja bilo je raspoređeno ispred njih, a na štafelajima crteži zvezdanih bogova, njihovih letelica i alata. Njihova stanica u obliku crne kocke - koju Reti nikada nije videla neukopanu - bila je na jednom crtežu prikazana podrobno; izgledala je veličanstenije nego neka bujurska ruševina. Pa ipak se videlo da je ta kocka mnogo manja nego ogromna leteća cev na sledećoj slici, prikazana kako lebdi iznad šume.
<BR>&nbsp;&nbsp;&nbsp;&nbsp;&nbsp;Moj zvezdani brod, pomisli Reti. Ipak, hvatao ju je žestok strah pri pomisli da stvarno zakorači u tu ogromnu letelicu koja će se jednog dana vratiti po ove istražitelje. Ona zaključi da će tog dana morati da se priseti da digne nos i da ne ispolji ni najmanji znak straha.
<BR>&nbsp;&nbsp;&nbsp;&nbsp;&nbsp;Umetnici su uhvatili daleki, zabavljeni pogled Ranov, Kunovo oštro lovačko zurenje dok podešava kandžastu ruku jednog letećeg robota. Bleda napetost Bešinog lika činila je ravnotežu Linginom ciničnom poluosmehu. Reti je znala da su to samo crteži, nalik na one koje su pojedine 'stare dede' umele da ugrebucaju u liticu iznad svoje zimske pećine, daleko u Sivim brdima. Ali ovo je bilo tako verno, tako nalik, da joj je to izgledalo kao posao nekih duhova, nekakva magija.
<BR>&nbsp;&nbsp;&nbsp;&nbsp;&nbsp;Nagibari ozbiljno proučavaju ove sa zvezda, pomisli ona; šta bi to moglo značiti?
<BR>&nbsp;&nbsp;&nbsp;&nbsp;&nbsp;Provuče se iza njih i ode dalje. U hitnji, spotače se i umalo da padne. Pa, nije bitno, reče ona sebi; šta god da planiraju, neće postići nikakav naročit uspeh.
<BR>&nbsp;&nbsp;&nbsp;&nbsp;&nbsp;Opet je usmerila svu svoju pažnju na zadatak koji je bio pred njom: izvući se odavde i stići na vreme na sastanak sa čovekom sa neba.
<BR>&nbsp;&nbsp;&nbsp;&nbsp;&nbsp;Miris vlage poče da slabi; odjeci takođe. Uskoro ona začu glasove negde ispred sebe, na otvorenom prostoru... Lester Kembel je razmenjivao reči sa nekim drugim ljudskim bićem. Reti se prišunja poslednjoj okuci tunela i virnu napred. Vide da ljudski mudrac razgovara sa čuvarem pećine, koji je nezadovoljno gledao dole, na Jiia.
<BR>&nbsp;&nbsp;&nbsp;&nbsp;&nbsp;"Ose privatničarke zaustave i najsitnijeg robota", reče Kembel. "Ali šta će zaustaviti drugara ove veličine?"
<BR>&nbsp;&nbsp;&nbsp;&nbsp;&nbsp;"Časti mi, gospodine. Pojma nemam kako se provukao..."
<BR>&nbsp;&nbsp;&nbsp;&nbsp;&nbsp;Kembel odmahnu, odbacujući ta pravdanja. "Nije bilo štete ovog puta, sinko. Ono što nas ponajbolje zaštićuje jeste njihov prezir - njihiovo čvrsto uverenje da mi nemamo ništa što bi vredelo doznati putem uhođenja. Samo, budi pažljiviji od sad, a?"
<BR>&nbsp;&nbsp;&nbsp;&nbsp;&nbsp;Lester potapša momka po mišici ruke, okrete se i ode za Jiiem, koji je već odmicao stazom kroz šumu. Mesečina je blistavo obasjavala njihovu stazu, probijajući se kroz blago uznjihane šumske krošnje. Stražar ostade na svom mestu; lepo se videlo da je i sad zbunjen i da se pita šta se desilo. Ali stisnuo je vilice i čvršće uhvatio oružje - dugačku motku sa nečim nalik na nož na jednom kraju. Stajao je blago raskoračen na samoj sredini ulaza. Kad je škriput Kembelovih čizama po stazi utihnuo, Reti odbroja još dvadeset dura, onda stupi u dejstvo. Glumeći da je sasvim spokojna, ona iz pećine pođe ka mladom stražaru, koji se okrete da vidi ko to ide. Do tad je ona već bila nadomak njega.
<BR>&nbsp;&nbsp;&nbsp;&nbsp;&nbsp;Reti mu se osmehnu i veselo mahnu prstima. "Et' i ja da završim za večeraaas." Zevnula je, provukla se postrance pored njega - mnogo krupnijeg i masivnijeg - osećajući da je zapanjen i da još nije odlučio šta da preduzme. "Čoeče, aaa je težak pos'o ova nauka! Aj, laku noć!"
<BR>&nbsp;&nbsp;&nbsp;&nbsp;&nbsp;Već je bila napolje. Zahvalno je udisala svež planinski vazduh i nastojala da ne potrči. Naročito kad on povika: "Ma, šta... stani, ej, stani tamo!"
<BR>&nbsp;&nbsp;&nbsp;&nbsp;&nbsp;Ona se okrete ka njemu, ali nastavi da hoda stazom, sad unatraške. Da bi dobila još nekoliko trenutaka na vremenu, široko mu se osmehnu. "Molim? Treba ti nešto?"
<BR>&nbsp;&nbsp;&nbsp;&nbsp;&nbsp;"Ma... ko si ti?"
<BR>&nbsp;&nbsp;&nbsp;&nbsp;&nbsp;"Ona koja ima ovde nešto što bi mudrac rado gledao!" odgovori ona, i to je bio odlučan prelaz na istinu. Potapšala se po torbi na svom opasaču, ne prestajući da uzmiče.
<BR>&nbsp;&nbsp;&nbsp;&nbsp;&nbsp;Stražar pođe ka njoj.
<BR>&nbsp;&nbsp;&nbsp;&nbsp;&nbsp;Reti veselo uzviknu, okrete se i pobeže u šumu. Znala je da on pod ovim okolnostima neće moći da je sustigne. Propustio je priliku za to, smrdljivac jedan!
<BR>&nbsp;&nbsp;&nbsp;&nbsp;&nbsp;Ipak, bilo joj je na neki način drago što je bar pokušao.
<BR>&nbsp;&nbsp;&nbsp;&nbsp;&nbsp;Sa Jiiem se sastala tamo gde su se dogovorili, pored mosta napravljenog od drvenih oblica, na pola puta do tačke gde je trebalo da nađe Rana i pridruži mu se. Mali Ur bio se sakrio u blizini mosta; kad ju je video, pokliknuo je i naprosto poleteo u njeno naručje.
<BR>&nbsp;&nbsp;&nbsp;&nbsp;&nbsp;Bio je manje srećan kad je pokušao da se zavuče u svoje uobičajeno mesto i ustanovio da se unutra već nalazi nešto hladno i tvrdo. Reti ga, umesto u torbu, zavuče u prevoje svoje jakne; posle nekoliko trenutaka on kao da je došao do zaključka da je i to prihvatljivo.
<BR>&nbsp;&nbsp;&nbsp;&nbsp;&nbsp;"Jii rek'o ženi. Žena vidi..."
<BR>&nbsp;&nbsp;&nbsp;&nbsp;&nbsp;"Uspeli smo!" nasmejala se Reti i frknula prezrivo, presrećna što se jedna pustolovina završila tako dobro. Nije moglo biti boljeg kraja od one jurnjave kroz šumu; odmicala je u dugačkim skokovima, smejala se, veliki trapavko je jurio za njom, pa zalutao u mraku šume, kroz koju je nastavio da se bučno kreće, a ona je tiho načinila krug oko njega i vratila se ka Livadi okupljanja.
<BR>&nbsp;&nbsp;&nbsp;&nbsp;&nbsp;"Bio si i ti odličan", reče Reti svom mužu, pazeći da ne pripadne sva slava samo njoj. "Mnogo teže bih uspela bez tebe. Majstore." Grlila je njegovo malo telo i stezala sve dok se nije požalio nizom kratkih "Hm-hm..."
<BR>&nbsp;&nbsp;&nbsp;&nbsp;&nbsp;"Je l' bilo teško pobeći od Kembela?" upita ona.
<BR>&nbsp;&nbsp;&nbsp;&nbsp;&nbsp;"Mudar čov ne problem. Jii pobegne lako. Al' posle..."
<BR>&nbsp;&nbsp;&nbsp;&nbsp;&nbsp;"E, dobro, znači, to je gotovo. Da mi krenemo sad. Ako Ran bude morao da čeka, možda neće biti tako dobro raspoložen kao..."
<BR>&nbsp;&nbsp;&nbsp;&nbsp;&nbsp;"...posle Jii vidi. Gomila ide, Uri, Gheu, ljudi, Hun... krdo celo... tiho-tiho po mraku. Nose veee-li kutije!"
<BR>&nbsp;&nbsp;&nbsp;&nbsp;&nbsp;Reti je žurno odmicala pobočnom stazom koja je vodila ka tački sastanka. "Hm?" upita ona. "Pričaj mi. Sigurno je to ono njihovo glupo 'hodočašće' kad idu gore da se mole onoj velikoj kamenčini za koju misle da je bog." Imala je samo prezir za sva ta praznoverja ovih prerano došlih zaostalih planetara. Po njenom mišljenju, sve to što se priča o Jajetu samo je plašenje izmišljotinama, nalik na one o divovskim životinjama, 'duhovima glavera' i sličnim koještarijama koje si mogao čuti često i oko logorske vatrice u Sivim brdima, naročito od kad su Jes i Bom preuzeli vlast. Kad god nastupe teška vremena, lovci ostanu da se uz vatru raspravljaju do pozno u noć: zašto su se životinje 'naljutile', kako ih 'umiriti', i tako dalje.
<BR>&nbsp;&nbsp;&nbsp;&nbsp;&nbsp;"Krdo šunja ne do Sveto jaje!" bunio se Jii. "Nego suprotna strana! Ništa belo odelo. Ništa peva-peva. Samo šunja-šunja. Sanduci u drugu pećinu!"
<BR>&nbsp;&nbsp;&nbsp;&nbsp;&nbsp;Reti je bila na ivici da se zainteresuje za ovo. Sanduci? Ako Jii smatra da je važno...
<BR>&nbsp;&nbsp;&nbsp;&nbsp;&nbsp;Ali baš tada ih jedan zaokret staze izvede na mesto odakle se lepo videla cela dolina u kojoj žive nebeski ljudi. Mesečina se prosipala preko paviljona koji je sad izgledao nekako lošije kamufliran nego danju; jer mesečina ga je uspevala obasjati, začudo, upadljivije nego sunčev sjaj.
<BR>&nbsp;&nbsp;&nbsp;&nbsp;&nbsp;Tiho brujanje začulo se sa zapada, onda nešto zasvetluca na nebu i Reti vide letelicu u obliku kapi vode koja doplovi bliže, poče se spuštati i uvuče svoja dva tanana krila. Reti oseti da je malo podilazi jeza: bio je to onaj dobro znani istražiteljski leteći čamac, koji se vraćao sa još jednog tajnog noćnog pohoda. Gledala je kao opčinjena kako ta divna stvar sleće na dno doline. Tačno na tom mestu otvori se rupa u zemlji i proguta letelicu celu.
<BR>&nbsp;&nbsp;&nbsp;&nbsp;&nbsp;Uzbuđenje ispuni Retina pluća. Oseti lakoću u srcu.
<BR>&nbsp;&nbsp;&nbsp;&nbsp;&nbsp;"Tiše, muže moj", reče ona kad se počeo žaliti što ga zanemaruje. "Pred nama je vreme za trgovinu i pogađanje. Da vidimo da li će ovi platiti kao što su obećali!"
</P></TD></TR></TABLE>
<P class="next">
<A HREF=p81.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
