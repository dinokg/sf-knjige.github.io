<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG
<P>&nbsp;&nbsp;&nbsp;&nbsp;&nbsp;Čudna je ovo Vaseljena.
<BR>&nbsp;&nbsp;&nbsp;&nbsp;&nbsp;On razmišlja o tome, ali ništa ne pretače u reči; lakše mu je tako.
<BR>&nbsp;&nbsp;&nbsp;&nbsp;&nbsp;U poslednje vreme pronašao je veliki broj načina da izrazi svoje zamisli bez onih nizova svakojakih zuji-bruji, svirkaj-puckaj zvukova koji su nekada proticali kroz sve njegove misli.
<BR>&nbsp;&nbsp;&nbsp;&nbsp;&nbsp;Muziku i pesmu. Brojeve. Skice olovkom. Osećanja. I one čudne boje koje izgledu drugih osoba pridodaju oni smešni 'živi viziri' koje ljudi na ovom svetu ponekad nose na glavi.
<BR>&nbsp;&nbsp;&nbsp;&nbsp;&nbsp;Reuzi, reče on sebi.
<BR>&nbsp;&nbsp;&nbsp;&nbsp;&nbsp;Osposobio se da misli ime te životinjske vrste i ponosan je na to dostignuće.
<BR>&nbsp;&nbsp;&nbsp;&nbsp;&nbsp;Postepeno se poboljšava u tome, uspeva da misli važna imena jasnije.
<BR>&nbsp;&nbsp;&nbsp;&nbsp;&nbsp;Sara, Jomah, Priti, pomisli on.
<BR>&nbsp;&nbsp;&nbsp;&nbsp;&nbsp;Još neke reči uspeva on da misli, ponekad i po dve, pa čak i po tri zajedno.
<BR>&nbsp;&nbsp;&nbsp;&nbsp;&nbsp;Njegove uspomene se jasnije kristališu. On sada pamti izviđački brod, pogođen i uništen u uzaludnom pokušaju da se jačemu od sebe odvuče pažnja, da se lovački brod odmami od lovine, na drugu stranu.
<BR>&nbsp;&nbsp;&nbsp;&nbsp;&nbsp;Njegov pokušaj nije uspeo, niz udaraca potresao ga je, onda je nastalo jedno razdoblje koji mu se nije jasno vratilo u sećanje, utisci pomućeni od brzog kretanja, nagle promene. Zatim, brod pada, gori, prevrće se mnogo puta... i sručuje se na tle.
<BR>&nbsp;&nbsp;&nbsp;&nbsp;&nbsp;Ne, ne. O nečem drugom razmišljati.
<BR>&nbsp;&nbsp;&nbsp;&nbsp;&nbsp;Jahanje, pomisli on. Eto mnogo lepše teme. Jahanje na osedlanoj životinji. Temperamantnoj. Koja se zove...
<BR>&nbsp;&nbsp;&nbsp;&nbsp;&nbsp;Konj, reče on sebi. Kakva je vrtoglava radost to jahanje, kako to ponese čoveka. Prohladan vetar ide ti u lice, donosi hiljadu zapanjujućih mirisa.
<BR>&nbsp;&nbsp;&nbsp;&nbsp;&nbsp;Baš čudno, naći na jednom novom svetu tako mnogo stvari koje voliš! Na ovom svetu, i u ovom novom životu u kome ti je oteta upravo ona stvar koja većinu ljudi čini ljudima. A to je vladanje rečima.
<BR>&nbsp;&nbsp;&nbsp;&nbsp;&nbsp;Setio se: ranu vrlo sličnu njegovoj zadobio je, pre njega, jedan njegov...
<BR>&nbsp;&nbsp;&nbsp;&nbsp;&nbsp;Prijatelj, reče on.
<BR>&nbsp;&nbsp;&nbsp;&nbsp;&nbsp;Njegov kapetan.
<BR>&nbsp;&nbsp;&nbsp;&nbsp;&nbsp;Jedna slika ukovitla mu se u um. Prilika zgodna, glatko siva. Peraja koja udaraju po vodi ispunjenoj vrlo sitnim vazdušnim mehurićima. Napred vilica, sužena u obliku boce, a u njoj zubi vrlo šiljati, pokazani osmehom. Mozak ranjen, ali i sad duboko mudar.
<BR>&nbsp;&nbsp;&nbsp;&nbsp;&nbsp;On, bez glasa, obrazuje tri sloga.
<BR>&nbsp;&nbsp;&nbsp;&nbsp;&nbsp;Krei... dei...ki.
<BR>&nbsp;&nbsp;&nbsp;&nbsp;&nbsp;Ovo je okidač koji sad oslobađa još jednu poplavu uspomena. O mnogim prijateljima. O jednom brodu. O jednoj misiji. O jednoj potrebi.
<BR>&nbsp;&nbsp;&nbsp;&nbsp;&nbsp;Slika vodenih dubina. Tako je duboko ovde i tako crno, da nikakva svetlost tu ne može prodreti, nikad. Ovde se može nešto sakriti, ali ovo nije pribežište. U celom ogromnom kosmosu, ni jedno jedino bezbedno skrovište nemaš.
<BR>&nbsp;&nbsp;&nbsp;&nbsp;&nbsp;Ali sad još nešto, kao da je pušteno sa robije njegove bolesti, plovi uvis kroz njegovu svest, iznenađuje ga naglom prepoznatljivošću.
<BR>&nbsp;&nbsp;&nbsp;&nbsp;&nbsp;Jedno ime.
<BR>&nbsp;&nbsp;&nbsp;&nbsp;&nbsp;Moje... ime, kaže on.
<BR>&nbsp;&nbsp;&nbsp;&nbsp;&nbsp;Klizavo od dugo nagomilavanog osujećenja, ono naprosto iskače iz nekih neznanih dubina, pluta do površine. Iskače, bacaka se tamo-amo, smiruje se. U dohvatu.
<BR>&nbsp;&nbsp;&nbsp;&nbsp;&nbsp;Nije trebalo da potone, nikada. Trebalo bi da bude, čoveku, najbolje znana reč u njegovom životu, ali, eto, njemu se tek sada vraća, kao da mu kaže: 'Radujemo se tvom povratku'.
<BR>&nbsp;&nbsp;&nbsp;&nbsp;&nbsp;On jaše kroz noć, kroz talase egzotične mesečine, okružen neobičnim stvorenjima i jednom kulturom koja ne liči ni na koju od ranije poznatu njemu; on počinje glasno da se smeje, ekstatično srećan što će sad biti sposoban da uradi nešto najosnovnije. Nešto bitno.
<BR>&nbsp;&nbsp;&nbsp;&nbsp;&nbsp;Progovara:
<BR>&nbsp;&nbsp;&nbsp;&nbsp;&nbsp;Zovem... se... Emerson.
</P></TD></TR></TABLE>
</CENTER>
</BODY>
</HTML>
