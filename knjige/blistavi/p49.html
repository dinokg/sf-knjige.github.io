<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LARK
<P>&nbsp;&nbsp;&nbsp;&nbsp;&nbsp;"Gle ko nam je došao. Iznenađena sam da se ti usuđuješ da se pojaviš ovde."
<BR>&nbsp;&nbsp;&nbsp;&nbsp;&nbsp;Osmeh na licu istražiteljke izgledao je u isti mah i podmuklo i izazivački. Ona sljušti sa šaka elastične rukavice i okrete leđa glaverki koja je sa žicama pozabadanim u glavu ležala na laboratorijskom stolu. Bilo je nekoliko takvih stolova koji su bili postavljeni na grube, ukrštene nogare od debelih komada drveta, kao testeraške. Radnici - ljudi, G'keki i Urkinje - radili su pognuti pod hladnim, blistavim svetiljkama, obavljajući jednolične, stalno iste zadatke kojima su bili naučeni; pomažući svojim poslodavcima u testiranju životinja izvučenih iz mnogobrojnih, različitih ekosistema Jijoa.
<BR>&nbsp;&nbsp;&nbsp;&nbsp;&nbsp;Lark je maločas ostavio ranac pokraj ulaza. Sad ga opet podiže. "Idem ja, ako želiš."
<BR>&nbsp;&nbsp;&nbsp;&nbsp;&nbsp;"Ne, ne. Ostani, molim te." Ling mu mahnu da uđe dublje u laboratorijski šator koji je bio premešten pod guste šumske krošnje iste one noći kad je Lark poslednji put video ovu divnu nezvanu gošću. Iste noći u kojoj je i crna kocka ukopana pod veliku količinu zemlje i polomljenog rastinja. Razlog za oba ta postupka nije bio ni sad jasan, ali Larkove starešine smatrale su da mora biti u nekoj vezi sa uništenjem jednog od robota ovih uljeza. A taj događaj je njegov brat, Dver, nesumnjivo gledao iz neposredne blizine.
<BR>&nbsp;&nbsp;&nbsp;&nbsp;&nbsp;Znali su svedočenje Reti, devojke s one strane visokih gora. Ona je posedovala i dokaz, svoje blago, čudnu metalnu mašinu koja je i sada, iako razlupana, oblikom ličila na jijoansku pticu. Da li je to, kao što neki pretpostavljaju, ostatak iz bujurskog doba? Ako jeste, zašto bi tako malen ostatak toliko uznemirio ove moćnike iz svemira? Osim ako je ta ptica nešto kao ono kad iza neke peščane dine viri samo vrh jedne bodlje crvenog Gheuena: vidi se sasvim malo, ali je deo nečeg mnogo, mnogo većeg. Retina ptica sada leži u jednoj pećini, obezglavljena, nema i nepokretna, ali Reti se kune da se pokretala itekako.
<BR>&nbsp;&nbsp;&nbsp;&nbsp;&nbsp;Larku su naredili da odmah dođe na Livadu okupljanja, iako njegov brat još nije bio u mogućnosti da potvrdi tu priču. Lark je znao da nema razloga da se brine. Danel Ozava ume sasvim dobro da obradi onakve rane i povrede kakve Dver ima. Ipak, nije mu se dopadalo da bude na takav način pozvan.
<BR>&nbsp;&nbsp;&nbsp;&nbsp;&nbsp;"Da li ću ti biti potreban za još neki pohod?" upita on Lingovu.
<BR>&nbsp;&nbsp;&nbsp;&nbsp;&nbsp;"Pošto si me onako napustio prošli put? Našli smo ljudske tragove kad smo konačno stigli do mesta gde je naš robot pao. A ti si tamo odjurio, a? Čudno, kako si znao na koju stranu da pođeš."
<BR>&nbsp;&nbsp;&nbsp;&nbsp;&nbsp;On nabaci ranac na pleća. "Pa, dobro, ako vam nisam potreban, ja..."
<BR>&nbsp;&nbsp;&nbsp;&nbsp;&nbsp;Ona mahnu rukom ispred svog lica. "Ma, nije bitno. Nastavljamo. Ima posla koliko god hoćeš, ako hoćeš."
<BR>&nbsp;&nbsp;&nbsp;&nbsp;&nbsp;Lark neodlučno pogleda laboratorijske stolove. Od šest rasa na Jijou, dovedene su bile sve tri sa dobrom koordinacijom ruka-oko da ovde rade. Napolju su Huniši i Gheueni obavljali druge naporne poslove za ove tuđine čije i najsitnije đinđuve znače nezamislivo bogatstvo za primitivne divljake. Jedino Trekije nisi mogao videti među pegavim šatorima. Razlog: ta bića sagrađena od 'naslaganih krofni' kao da su izazivala nervozu kod istražitelja sa neba.
<BR>&nbsp;&nbsp;&nbsp;&nbsp;&nbsp;"Sepojski rad", kazala je o ovome Lena Strong, jednom prilikom, prezrivo. Tog dana se videla sa Larkom u brani Gheuenke Iverje-od-sečenja-zubima; donela mu je nova naređenja. Izraz 'sepojski rad' odnosio se na jednu vrstu kuluka na staroj Zemlji; na slučaj kad urođenici mukotrpno rade za moćne posetioce iz drugih zemalja, a kao platu dobijaju samo đinđuve.
<BR>&nbsp;&nbsp;&nbsp;&nbsp;&nbsp;"Ej, nemoj izgledati tako kiseo", reče Ling i nasmeja se. "Jesi zaslužio da te pošaljem da bojiš nervna tkiva ili da uzmeš lopatu u šake i čistiš kaveze dugojeda... Ne, hej, stani." Zgrabila ga je za mišicu ruke. Svi znaci podrugljivosti nestadoše. "Izvini. Postoje, zaista, neke stvari o kojima bih želela porazgovarati s tobom."
<BR>&nbsp;&nbsp;&nbsp;&nbsp;&nbsp;"Uthen je tu", reče Lark. Pokaza prstom ka suprotnom uglu velikog šatora; tamo je stajao njegov kolega, biolog, krupan gheuenski mužjak sa oklopom škriljčano sivim. Uthen se o nečemu savetovao sa Ranom, jednim od dvojice muškaraca istražitelja, visokim, krupnim čovekom na kome je uniforma bila napeta.
<BR>&nbsp;&nbsp;&nbsp;&nbsp;&nbsp;"Uthen zna neverovatne pojedinosti o vezama koje su uspostavljene između različitih vrsta", reče Ling i klimnu glavom u znak da je saglasna. "A to nije lako na planeti koja je dobijala infuzije novih rasa iz svemira svakih dvadesetak miliona godina, i tako već eonima. Ako se uzmu u obzir okolnosti kojima ste ograničeni, mora se reći da je vaše narodno znanje zaista upečatljivo."
<BR>&nbsp;&nbsp;&nbsp;&nbsp;&nbsp;Da li je ona imala ikakvu predstavu o tome koliko daleko, zapravo, seže jijoansko 'narodno znanje'? Do sada, mudraci nisu dopustili da se Larkove podrobno urađene sheme živog sveta predaju ovim strancima; Urhen se sigurno opire, 'vuče po zemlji' svih pet svojih nogu, sarađuje samo koliko je potrebno da bi ostao dragocen ovima. Međutim, ove tuđine oduševljava i skica, i nagoveštaj znanja koje Jijoanci poseduju o svojoj planeti. Time samo pokazuju koliko su uvredljivo niska njihova početna očekivanja.
<BR>&nbsp;&nbsp;&nbsp;&nbsp;&nbsp;"Hvala", progunđa Lark. "Mnogo hvala."
<BR>&nbsp;&nbsp;&nbsp;&nbsp;&nbsp;Ling je uzdahnula. Nakratko je sklonila pogled svojih tamnih očiju sa njega. "Do vraga, zar ja ne mogu ništa dobro da kažem danas? Nije mi bila namera da vređam. Slušaj... kako bi bilo da počnemo od samog početka. Važi?" Ona mu pruži ruku.
<BR>&nbsp;&nbsp;&nbsp;&nbsp;&nbsp;Lark pogleda tu ruku. Šta se od njega sad očekuje?
<BR>&nbsp;&nbsp;&nbsp;&nbsp;&nbsp;Ona ispruži i drugu ruku. Levom rukom uhvati njegovu desnu, privuče je i stisnu desnom.
<BR>&nbsp;&nbsp;&nbsp;&nbsp;&nbsp;"To se zove 'rukovanje'", reče ona. "Mi na taj način signalizujemo poštovanje, prijateljski pozdrav ili saglasnost."
<BR>&nbsp;&nbsp;&nbsp;&nbsp;&nbsp;Lark žmirnu. Njen stisak bio je topao, čvrst, malo vlažan.
<BR>&nbsp;&nbsp;&nbsp;&nbsp;&nbsp;"Oh, da. Čit... čuo sam ja o tome."
<BR>&nbsp;&nbsp;&nbsp;&nbsp;&nbsp;Ona stisnu, on pokuša da uzvrati jednako, ali osećaj je bio tako čudan - štaviše, i neodređeno erotičan - da on ispusti njenu šaku brže nego što je Ling, izgleda, očekivala. Lark na licu oseti toplotu.
<BR>&nbsp;&nbsp;&nbsp;&nbsp;&nbsp;"Je li to uobičajen gest?"
<BR>&nbsp;&nbsp;&nbsp;&nbsp;&nbsp;"Veoma uobičajen, koliko čujem. Na Zemlji."
<BR>&nbsp;&nbsp;&nbsp;&nbsp;&nbsp;Koliko čuješ? Sa Zemlje? Lark se zakači za te uzgredne reči. Znao je da stvar kreće iz početka - njihova igra nagoveštaja i otkrivanja samo ponečega. Uzajamno motrenje na ono što je drugome promaklo ili nije promaklo.
<BR>&nbsp;&nbsp;&nbsp;&nbsp;&nbsp;"Jasno mi je zašto smo napustili taj običaj na Jijou", reče on. "Urima bi bio odvratan; njima su šake prisniji deo tela nego genitalije. Huniši i Gheuneni bi nam zdrobili ruke, a mi bismo zgnječili pipak svakom G'kekiju koji bi se pokušao rukovati s nama." A njega je u prstima i sad nešto bockalo. Odupre se želji da pogleda kako izgledaju. Vreme je da promeni temu, svakako.
<BR>&nbsp;&nbsp;&nbsp;&nbsp;&nbsp;"Znači", reče Lark, pokušavajući da govori nekim poslovnim tonom jednakosti, "ti nikad nisi bila na Zemlji?"
<BR>&nbsp;&nbsp;&nbsp;&nbsp;&nbsp;Uzvijanje jedne obrve. Onda se Ling nasmeja. "Ma, znala sam ja da ne mogu tebe da zaposlim da radiš samo za pregršt biodegradabilnih igračaka. Ne brini, Lark; dobijaćeš, kao platu, odgovore - neke odgovore. Svakog dana, na kraju radnog vremena. Kad zaradiš."
<BR>&nbsp;&nbsp;&nbsp;&nbsp;&nbsp;Lark uzdahnu, iako mu ovakav aranžman, zapravo, nije zvučao nezadovoljavajuće.
<BR>&nbsp;&nbsp;&nbsp;&nbsp;&nbsp;"U redu", reče on. "Da čujem šta je to što bi ti želela znati."
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
