<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Mi mudraci propovedamo da je glupo 'pretpostavljati' bez dokaza. Ali u ovoj našoj najgoroj krizi, zavojevači često dokažu da su saznali čak i one naše tajne koje smo smatrali dobro skrivenim.
<BR>&nbsp;&nbsp;&nbsp;&nbsp;&nbsp;Zar to treba da nas iznenađuje, prstenovi moji? Zar oni nisu zvezdani bogovi iz pet galaksija?
<BR>&nbsp;&nbsp;&nbsp;&nbsp;&nbsp;Štaviše, i još gore: jesmo li ujedinjeni? Koliko se našlo među pripadnicima šest naroda onih koji su brzopleto krenuli da iskoriste svoje pravo na neslaganje i da se počnu dodvoravati strancima, iako smo mi savetovali da se to ne čini? Neke od tih osoba naprosto su iščezle - na primer, ona prerano došla devojka koja je svojom nezahvalnošću toliko ozlojedila Lestera, jer se odvažila da ukrade ono blago koje nam je upravo ona donela i predala, i čijem se proučavanju ljudski mudrac bio posvetio nekoliko dana uzastopno. Šta ako ona u ovom trenutku stanuje u toj njihovoj bazi, tetošena kao kad G'keki rado neguje svog najomiljenijeg zukira? Ili se nešto sasvim drugo desilo: možda su je ovi kriminalci sa neba naprosto izbrisali, da je nema, kao kad treki ispovraća iz svog jezgra potrošenu kašu, ili kao kad su u prošlosti Zemlje pojedini tirani naređivali da se likvidira kvisling čim odsluži svoju izdajničku svrhu njima u korist?
<BR>
<BR>&nbsp;&nbsp;&nbsp;&nbsp;&nbsp;Ali opet, koliko god vešto prodirali u naše tajne, toliko se ovi dođoši sa neba pokazuju i kao neverovatne neznalice.
<BR>&nbsp;&nbsp;&nbsp;&nbsp;&nbsp;Uteha to bude, makar mala, a ipak pojava začudna veoma.
<BR>
<BR>&nbsp;&nbsp;&nbsp;&nbsp;&nbsp;Gledali smo jutros ponositog i zastrašujućeg posetioca koji je stao pred naš Savet mudraca.
<BR>&nbsp;&nbsp;&nbsp;&nbsp;&nbsp;Moji prstenovi, da li je uspomena na taj događaj stigla da obloži vaša voštana jezgra? Pamtite li kako je zvezdani čovek, Ran, iskazao taj svoj zahtev? Zahtev da pozovemo nekoliko članova njegove skupine da prisustvuju našem sledećem duhovnom spoju sa Svetim jajetom?
<BR>&nbsp;&nbsp;&nbsp;&nbsp;&nbsp;Učtiv zahtev. Ali sa prizvukom naređenja.
<BR>&nbsp;&nbsp;&nbsp;&nbsp;&nbsp;Nije bilo razloga da se osećamo iznenađeno. Kako bi mogli tuđini ne primetiti da se nešto budi?
<BR>&nbsp;&nbsp;&nbsp;&nbsp;&nbsp;- Drhtaji tla, u prvo vreme dostupni samo najosetljivijim čulima, sad su tako jaki da ih oseća svako u ovom kutku našeg sveta.
<BR>&nbsp;&nbsp;&nbsp;&nbsp;&nbsp;- Silno su pojačane izmaglice koje se vijugavo dižu iz gejzira i bara sa ključalom vodom.
<BR>&nbsp;&nbsp;&nbsp;&nbsp;&nbsp;- jata ptica u prolazu pokazuju da ih nešto uvodi u tačno određene obrasce njihovog međusobnog rasporeda.
<BR>&nbsp;&nbsp;&nbsp;&nbsp;&nbsp;- Bude se reuzi koji su zaspali bili, kako oni u pećinama, tako i ovi u našim kesama.
<BR>&nbsp;&nbsp;&nbsp;&nbsp;&nbsp;- čak i u mirijadi plavih preliva našeg neba pojavljuju se neki novi.
<BR>
<BR>&nbsp;&nbsp;&nbsp;&nbsp;&nbsp;"Mnogo smo slušali o vašem svetom kamenu", rekao je Ran. "Njegova aktivnost očarava naš senzorijuim. Hteli bismo videti to čudo, uveriti se lično."
<BR>&nbsp;&nbsp;&nbsp;&nbsp;&nbsp;"Vrlo dobro", odgovori Vuben u ime svih šest naroda i uplete tri očne stabljike zajedno, u znak saglasnosti. A zar smo se mogli usprotiviti?
<BR>&nbsp;&nbsp;&nbsp;&nbsp;&nbsp;"Molim, recite - koliko će biti članova vaše skupine?"
<BR>&nbsp;&nbsp;&nbsp;&nbsp;&nbsp;Ran se naklonio ponovo, impozantan za ljudsko biće, visok kao najviši Treki, širok u ramenima kao mladi Huniš. "Biće nas troje. Ja i Ling, koju ste upoznali. Treći se, znate, zove Ro-ken i veoma je bitno da shvatite da će vam biti učinjena velika čast. Našem gospodaru treba da pokažete poštovanje i učtivost na svaki način."
<BR>&nbsp;&nbsp;&nbsp;&nbsp;&nbsp;Mi mudraci počesmo, na ove reči, da žmirkamo i trepćemo našim raznovrsnim očima, vizorima i pločama za gledanje, sve u znak zapanjenosti. Drugačije je reagovao jedino Lester Kembel koji, nadomak našeg trekijevskog konusa, progunđa: "Znači, imali su sa sobom jednog prokletog Dakina tamo dole ispod zemlje, od samog početka!"
<BR>&nbsp;&nbsp;&nbsp;&nbsp;&nbsp;Ljudska bića jesu čudna, ali ova Lesterova netaktičnost ipak je iznenadila i mene/nas naviknutog/e na svašta; zapanjio/li sam/smo se. Zar se nije plašio da će ga Ran čuti?
<BR>&nbsp;&nbsp;&nbsp;&nbsp;&nbsp;Izgleda da se nije plašio. Kroz mog reuga pročitah/smo da Lester gleda 'mrko i popreko' i svog saplemenika Rana i tu vest koju je Ran doneo.
<BR>&nbsp;&nbsp;&nbsp;&nbsp;&nbsp;Ostali čanovi Saveta bili su radoznali, to si mogao znati i bez reuga.
<BR>&nbsp;&nbsp;&nbsp;&nbsp;&nbsp;Jer, najzad, najzad ćemo videti jednog Rothena.
</P></TD></TR></TABLE>
<P class="next">
<A HREF=p87.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
