<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Posle je bilo kao da je ceo jedan vek prosvećenosti, postignut trudom našeg svetog Jajeta - ali i onaj prethodni vek truda da se Zajednica uspostavi i održi - izbrisan. Malo gde si mogao videti reuga, jer su otrovi mržnje odagnali većinu njih sa naših čela u rupe obložene mahovinom, gde su provodili vreme dureći se, dok smo mi morali da se sporazumevamo samo rečima, kao u davnim vekovima, kad su reči često dovodile do ratova.
<BR>&nbsp;&nbsp;&nbsp;&nbsp;&nbsp;Moj/naš narod donese uzorke najnovijih opakih glasina, a ja napunih svoj najniži prsten tim ogavnim zlom i dopustih da samo poneka isparenja stignu do gornjih prstenova mojih, donoseći sledeće gadarije:
<BR>&nbsp;&nbsp;&nbsp;&nbsp;&nbsp;'Naši ljudski susedi, u njih više ne možemo imati poverenja, ako smo ikada i mogli.'
<BR>&nbsp;&nbsp;&nbsp;&nbsp;&nbsp;'Oni će nas prodati svojim genetskim i klanovskim rođacima koji su nedavno doleteli.'
<BR>&nbsp;&nbsp;&nbsp;&nbsp;&nbsp;'Lagali su kad su pričali one živopisne priče kako su bili usamljena i siromašna civilizacija, bez ijednog pokrovitelja u Pet galaksija.'
<BR>&nbsp;&nbsp;&nbsp;&nbsp;&nbsp;'Samo glume da su izgnanici, u stvari su to uhode, uhode nas i naš svet.'
<BR>&nbsp;&nbsp;&nbsp;&nbsp;&nbsp;Još gori tračevi glasili su ovako:
<BR>&nbsp;&nbsp;&nbsp;&nbsp;&nbsp;'Uskoro će oni otići odavde, sa svojim rođacima, popeće se na nebo da nastave živeti božanski, onim životom koga su se naši preci odrekli. A nas će ostaviti da trunemo u ovoj rupi, ukleti, zaboravljeni, dok oni krstare galaksijama.'
<BR>&nbsp;&nbsp;&nbsp;&nbsp;&nbsp;To je bio najgnusniji pokušaj kaljanja i toliko je smrdeo da sam/smo morao/li ispustiti deo tih isparenja iz sebe, uz setne zvuke.
<BR>&nbsp;&nbsp;&nbsp;&nbsp;&nbsp;Ljudska bića... da li bi stvarno mogla to uraditi? Napustiti nas?
<BR>&nbsp;&nbsp;&nbsp;&nbsp;&nbsp;Ako i kad bi se to desilo, naše noći postale bi očajnije čak i od naših dana. Jer uvek bismo znali, čak i ne dižući pogled iz ovog našeg mraka, šta su to oni opet osvojili.
<BR>&nbsp;&nbsp;&nbsp;&nbsp;&nbsp;Zvezde.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
