<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Osmi deo: KNJIGA NAGIBA
<P>&nbsp;&nbsp;&nbsp;&nbsp;&nbsp;Predanje
<BR>&nbsp;&nbsp;&nbsp;&nbsp;&nbsp;Priča se da bi glaveri trebalo svima nama da budu uzor. Sedam rasa, to je sept, je došlo da se nastani na Nagibu, ali samo ta jedna uspela je da pobegne iz zatvora u koji je voljom svojih predaka bačena. Način: pronalaženje Staze iskupljenja i odlaženje tom stazom do kraja.
<BR>&nbsp;&nbsp;&nbsp;&nbsp;&nbsp;Sada su to nevina bića, nisu više zločinci. Oni i Jijo sada su jedno isto, spojili su se. U nekom dalekom vremenu možda će čak obnoviti svoj um i opet se uzdići; time će steći jedan blagoslov koji se retko dobija. Drugu priliku za odlazak među zvezde.
<BR>&nbsp;&nbsp;&nbsp;&nbsp;&nbsp;Neki Zemljani (najmlađi u septu) nezadovoljni su što nisu imali prilike da vide kako su glaveri izgledali kad su bili misleća, govoreća stvorenja. Huniši i Uri imali su tu mogućnost, mada su i oni stigli prekasno da vide glavere (tada sa velikim 'g': Glavere) na vrhuncu umnosti. Jer, navodno su prvobitni Glaveri bili moćni intelekti sa izuzetno dubokim rasnim pamćenjem. Kad gledaš kako današnje životinje glaveri njuškom riju kroz neku našu kantu za đubre, teško ti je zamisliti da je to ista ona rasa koja je nekada veličanstveno plovila kosmosom i bila pokrovitelj za tri mlađe, ali vrlo plemenite, inteligentne rase.
<BR>&nbsp;&nbsp;&nbsp;&nbsp;&nbsp;Iz kog očaja dođoše ovamo i utonuše u bezbednost potpunog zaborava?
<BR>&nbsp;&nbsp;&nbsp;&nbsp;&nbsp;G'Keki nam kažu, na osnovu svojih usmenih narodnih predanja, da su Glaveri dobegli na Jijo zato što su finansijski propali.
<BR>&nbsp;&nbsp;&nbsp;&nbsp;&nbsp;Jednom davno, (po tim predanjima) Glaveri su bili jedna od malobrojnih rasa sposobnih da razgovaraju sa Zangima, civilizacijom bića koja dišu vodonik i postoje naporedno, i nadmeno, pokraj onih koji dišu kiseonik. Ovaj redak dar omogućavao je Glaverima da nastupaju kao prevodioci, što im je donosilo mnogo bogatstva i ugleda. Ali onda su napravili samo jednu jedinu grešku u jednom ugovoru, ali to je bilo dovoljno da ih ekonomski slomi i baci u ogroman dug.
<BR>&nbsp;&nbsp;&nbsp;&nbsp;&nbsp;Priča se da su veliki Zangi strpljivi. Dug stiže na naplatu kroz nekoliko stotina hiljada godina. Ali tako je ogroman da Glaveri, i tri rase koje su Glaveri štitili, još u ono davno vreme uvideše da nemaju nikakve nade da do tad otplate.
<BR>&nbsp;&nbsp;&nbsp;&nbsp;&nbsp;Preostalo je da prodaju samo još jedno, ono što im je preostalo, a što se na pravoj stazi moglo ponuditi.
<BR>&nbsp;&nbsp;&nbsp;&nbsp;&nbsp;Sebe.
<BR>
<BR>&nbsp;&nbsp;&nbsp;&nbsp;&nbsp;Sabrane bajke sedam naroda Jijoa, treće izdanje. Odeljenje za folklor i jezik, Biblos, leta izgnaničkog 1867.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
