<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Četvrti deo: KNJIGA NAGIBA
<P>&nbsp;&nbsp;&nbsp;&nbsp;&nbsp;Predanje
<BR>&nbsp;&nbsp;&nbsp;&nbsp;&nbsp;Postoji jedno predanje koje ponekad ispričaju G'Keki. Pamte ga od dana kad je njihov šunjalački brod sleteo na Jijo. To je jedno od najstarijih njihovih predanja. Usmeno su ga prenosili dve hiljade godina, a onda je zapisano.
<BR>&nbsp;&nbsp;&nbsp;&nbsp;&nbsp;Ta saga govori o momku čija je veština 'klizanja po vlaknima' bila dobro poznata u jednom orbitalnom gradu u kome su G'Keki živeli pošto su, na opkladi, izgubili svoju matičnu planetu.
<BR>&nbsp;&nbsp;&nbsp;&nbsp;&nbsp;U tom gradu, slobodni od one sile kojom zemlja vuče i tegli k sebi, mladi, otmeni G'Keki novih pokolenja, u kosmosu rođeni, smislili su novu igru. Razapinjali su najtanje kablove, i to obojene, kroz ogromnu unutrašnju šupljinu svog veštačkog sveta, pod raznim uglovima. Onda su se na točkovima, koji su deo njihovog tela, kretali velikom brzinom po tim kablovima, brzinom takvom da je sve sevalo. Jedan klizač je, kaže predanje, prihvatao svaki izazov, uživao u sve većem riziku, preskakao između najtanjih kablova i čak se upuštao u slobodan let; njegovi točkovi su se vrteli ludo, on se u ekstazi prepuštao svakojakom vijorenju.
<BR>&nbsp;&nbsp;&nbsp;&nbsp;&nbsp;Onda je jednog dana neki potučeni takmac počeo začikavati mladog šampiona.
<BR>&nbsp;&nbsp;&nbsp;&nbsp;&nbsp;"Kladim se da ne možeš projuriti oko sunca tako blizu da oko njega zategneš kabl!"
<BR>&nbsp;&nbsp;&nbsp;&nbsp;&nbsp;Današnji jijoanski proučavaoci ne snalaze se u ovom delu priče. Kako bi moglo celo sunce stati u jednu šupljinu izdubljenu u velikoj, rotirajućoj steni? Pošto je velik deo našeg bibliotečkog odeljenja 'Svemirske tehnologije' uništen, današnji skolarijum u Biblosu nema na osnovu čega da protumači takve nagoveštaje. Nagađamo što bolje umemo - na primer, da se priča tokom vekova izobličila, što se desilo i sa većinom naših drugih uspomena iz one prošlosti u kojoj besmo kao bogovi.
<BR>&nbsp;&nbsp;&nbsp;&nbsp;&nbsp;Tehničke pojedinosti i nisu tako važne kao pouka priče, a pouka je da nije pametno petljati se sa silama koje ne razumeš. Nerazumnik koji to uradi može izgoreti, kao junak ove priče, čija je dramatična pogibija bila početak velikog požara: izukrštani kablovi su se zapalili i kao oluja vatre najednom zahvatili celo nebo grada, čija je propast tada postala neizbežna.
<BR>
<BR>&nbsp;&nbsp;&nbsp;&nbsp;&nbsp;Sabrane priče sedam naroda Jijoa, treće izdanje. Odeljenje za folklor i jezik, Biblos, leta izgnaničkog 1867.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
