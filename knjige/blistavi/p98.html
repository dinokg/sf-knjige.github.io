<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Dvadeset četvrti deo: KNJIGA NAGIBA
<P>&nbsp;&nbsp;&nbsp;&nbsp;&nbsp;Legende
<BR>&nbsp;&nbsp;&nbsp;&nbsp;&nbsp;Dvadeset godina truda bilo je potrebno da se pohvata i privede pravdi prva ljudska banda prerano došlih. Bila je to velika skupina; pobegli su u makiju južno od Procepa, odbacili Povelju izgnanstva koju su ljudske vođe nešto pre toga potpisale. Bilo je to samo koji dan pre potapanja ljudskog svemirskog broda 'Kivot' u dubinu okeana. Odmetnici su znali da im preti i propast u pustoši, ali i osveta zakona, pa ipak su odbegli. Morali su biti bukvalno dovučeni nazad. Tresli su se od straha. Njihov razlog: nisu mogli naterati sebe da žive pored Huniša i Trekija, i da prema njima osećaju poverenje.
<BR>&nbsp;&nbsp;&nbsp;&nbsp;&nbsp;U retrospektivi, ovo izgleda kao velika ironija sudbine, jer u sledeća dva veka nevolje ljudskim naseljenicima zadavale su, u ratovima, uglavnom druge dve rase - Gheueni i Uri. Pa, zašto su se onda mnogi ljudi toliko plašili bezazlenih prstenastih stvorova ili naših vedrih prijatelja sa širokim plećima i dubokim glasovima? Sigurno su zvezdani rođaci Trekija, kao i Huniša, ostavljali neki sasvim drugi utisak kad su se naši preci svojim prvim zvezdanim brodovima otisnuli na plovne puteve Četvrte galaksije.
<BR>&nbsp;&nbsp;&nbsp;&nbsp;&nbsp;Nažalost, glavnina galaktološke literature izgorela je u Velikom požaru. Ali postoje očuvani izveštaji o neumoljivom neprijateljstvu moćnih, zagonetnih zvezdanih gospodara koji su sebe nazivali imenom Jofur i koji su odigrali glavnu ulogu i počinili neviđena zverstva u događaju poznatom kao 'konfiskovanje Madauna'. Nezapamćena surovost ispoljena pri tome dovela je, neposredno, do bekstva izgnanika na 'Kivotu'. Jofuri su masovni zločin izveli nepojamnom preciznošću i odlučnošću. A te odlike se zaista ne primećuju kod Trekija ovde na Jijou.
<BR>&nbsp;&nbsp;&nbsp;&nbsp;&nbsp;Priča se da su, osim Trekija Jofura, učesnici kod Madauna bili i Huniši, u izveštajima opisani kao neraspoložena, zvanična, nesrećna bića. Rasa strogih knjigovođa, odanih zamisli kontrole populacije, rasa koja u svoje tablice vrlo pažljivo beleži kojom brzinom se razmnožavaju druge rase i ne reaguje ni na kakve molbe za milost, ni na čija preklinjanja.
<BR>&nbsp;&nbsp;&nbsp;&nbsp;&nbsp;Zar iko može prepoznati, u takvim opisima, dve najopuštenije od naših ovdašnjih šest rasa?
<BR>&nbsp;&nbsp;&nbsp;&nbsp;&nbsp;Razumljivo je, onda, zašto Huniši i Treki izgledaju najmanje raspoloženi za nostalgične pripovesti o 'dobrim starim danima' kad su kao bogovi leteli kroz svemir.
<BR>
<BR>&nbsp;&nbsp;&nbsp;&nbsp;&nbsp;Iz Godišnjaka jijoanske Zajednice
</P></TD></TR></TABLE>
<P class="next">
<A HREF=p99.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
