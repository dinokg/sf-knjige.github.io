<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVINOVA PRIČA
<P>&nbsp;&nbsp;&nbsp;&nbsp;&nbsp;Pokušao sam jedanput da čitam Fineganovo bdenje Džejmsa Džojsa.
<BR>&nbsp;&nbsp;&nbsp;&nbsp;&nbsp;Prošle godine.
<BR>&nbsp;&nbsp;&nbsp;&nbsp;&nbsp;Vek jedan od tad je protutnjao.
<BR>&nbsp;&nbsp;&nbsp;&nbsp;&nbsp;Kaže se da se ta knjiga nije nikada stvarno svidela nijednom ne-Zemljaninu. Štaviše, kažu da je i ljudi vrlo mali broj sposoban da to pročita. Veliki deo životnog veka moraju da potroše ako hoće da savladaju celo to remek-delo Džojsovo, zato što moraju raspetljavati jednu po jednu opskurnu reč, uz pomoć priručnika napisanih samo za to, od strane drugih učenjaka kojima je to opsesija. Mister Hajnc kaže da niko na Nagibu ne može prodreti do dubina te knjige; nema izgleda.
<BR>&nbsp;&nbsp;&nbsp;&nbsp;&nbsp;Ja sam, jasna stvar, upravo zato poleteo, to mi je bio izazov. Kad je naš učitelj sledeći put polazio na Okupljanje, ja sam mu počeo dosađivati: donesi, donesi.
<BR>&nbsp;&nbsp;&nbsp;&nbsp;&nbsp;Doneo je, ali neću se sad hvaliti da sam uspeo da pročitam. Čim sam se probio kroz jednu, prvu stranu, znao sam da će to biti sasvim drugačiji poduhvat nego čitanje Džojsovog Uliksa. Iako izgleda kao da je napisan pretkosmičkim engleskim, roman Fineganovo bdenje zapravo je na jeziku samo Džojsovom, a to je jezik stvoren samo za to jedno jezičko umetničko delo. Ni huniško strpljenje ne bi bilo dovoljno da ga ja razmrsim. Da bi se išta moglo razumeti, moraš posedovati isti kontekst kao što je bio autorov.
<BR>&nbsp;&nbsp;&nbsp;&nbsp;&nbsp;Kakvu sam nadu imao da dokučim isti kontekst? Nisam rođeni govornik irskog engleskog. Nisam građanin Dablina sa početka dvadesetog veka. Nisam ljudsko biće. Nikada nisam ušao u lokal zvani 'pab', niti sam izbliza video 'kvark', pa ne znam kakav je to ukus tri kvarka za mister Marka.
<BR>&nbsp;&nbsp;&nbsp;&nbsp;&nbsp;Sećam se da sam tada pomislio - možda malo prepotentno - da ako ja ne mogu tu knjigu da savladam, niko na Jijou nikad neće moći.
<BR>&nbsp;&nbsp;&nbsp;&nbsp;&nbsp;Knjiga je bila veoma dobro očuvana, nije se primećivalo da je iko ikad pokušao da je čita, još od dana Velikog štampanja. Ako je tako, zašto su ljudski osnivači Biblosa traćili prostor u biblioteci na jedan takav bizarni intelektualni opit iz prohujalih vremena?
<BR>&nbsp;&nbsp;&nbsp;&nbsp;&nbsp;E, tad sam prvi put naslutio zašto je posada 'Kivota' doletela na ovaj svet. Nije to moglo biti iz onih razloga koji se nama saopštavaju kad su sveti dani i kad mudraci i sveštenici čitaju iz svetih Spisa. Nisu došli da bi se zavukli u jedan vrlo mračan kutak Vaseljene i tamo se odali kriminalno sebičnom razmnožavanju; a ni zato da bi odustali od kosmičkog lutanja i potražili puteve nevinosti. U oba ta slučaja, oni bi štampali priručnike u stilu uradi-sam, ili jednostavne pričice koje bi im olakšavale put. Vremenom se ove knjige moraju raspasti i pretvoriti u prah, upravo onda kada i ljudi, i svi mi ostali, budemo spremni da ih se odreknemo zauvek. Nešto kao narod Eloi u romanu H. Dž. Velsa Vremeplov.
<BR>&nbsp;&nbsp;&nbsp;&nbsp;&nbsp;Razlog više zašto nije imalo smisla štampati Fineganovo bdenje.
<BR>&nbsp;&nbsp;&nbsp;&nbsp;&nbsp;Shvatajući to, dohvatio sam knjigu još jednom. Nisam razumeo priču, a ni aluzije, ništa bolje nego pre, ali sam sad počeo uživati u tom toku reči, ritmova i zvukova, naprosto zato što su tako ekstravagantni. Nije više bilo bitno da li sam jedina osoba koja takvu književnost 'grokuje'.
<BR>&nbsp;&nbsp;&nbsp;&nbsp;&nbsp;Zapravo, jedno toplo osećanje počelo me je ispunjavati dok sam, okrećući stranice, razmišljao - jednog dana, neko drugi će iz ovoga izvući više nego ja.
<BR>&nbsp;&nbsp;&nbsp;&nbsp;&nbsp;Na Jijou se ponekad bacaju u magacine i izvesne stvari koje izgledaju mrtve, a zapravo samo spavaju.
<BR>&nbsp;&nbsp;&nbsp;&nbsp;&nbsp;Upravo ta misao uporno mi se vraća dok ležim ovde u neprestanim bolovima, koje nastojim podnositi stoički; i kad čudna bića koja ništa ne govore dođu i počnu me ćuškati instrumentima vrućim, hladnim i šiljatim. Treba li, možda, da se nadam dok metalni prsti čačkaju po mojim ranama? Ili treba da budem tmuran i očajan što moji negovatelji, praznih lica, nit zbore nit romore? Ili da se posvetim strašnoj nostalgiji koja me muči, strašnoj želji da se vratim kući? Ili, naprotiv, da budem oduševljen što smo otkrili nešto veoma čudno, čije postojanje niko na Nagibu nikada ni slutio nije, još od onog dana kad su G'keki prvi potopili svoj šunjalački svemirski brod?
<BR>&nbsp;&nbsp;&nbsp;&nbsp;&nbsp;Nadasve se pitam: jesam li zarobljenik, ili pacijent, ili primerak.
<BR>&nbsp;&nbsp;&nbsp;&nbsp;&nbsp;Posle nekog vremena dolazim do zaključka da nemam na osnovu čega da dođem do zaključka. Kao fraze u Džojsovoj knjizi, ova bića izgledaju u isti mah i čudno poznata i savršeno nedokučiva.
<BR>&nbsp;&nbsp;&nbsp;&nbsp;&nbsp;Jesu li oni mašine?
<BR>&nbsp;&nbsp;&nbsp;&nbsp;&nbsp;Stanovnici neke drevne podmorske civilizacije?
<BR>&nbsp;&nbsp;&nbsp;&nbsp;&nbsp;Osvajači odozgo? Ili oni misle da smo mi osvajači odozgo?
<BR>&nbsp;&nbsp;&nbsp;&nbsp;&nbsp;Jesu li oni Bujuri?
<BR>
<BR>&nbsp;&nbsp;&nbsp;&nbsp;&nbsp;A zapravo sam izbegavao da mislim o onom što me ponajviše grize iznutra.
<BR>&nbsp;&nbsp;&nbsp;&nbsp;&nbsp;Hajde, Alvine. Pogledaj stvarnosti u oči.
<BR>&nbsp;&nbsp;&nbsp;&nbsp;&nbsp;Pamtim one konačne dure kad se naš divni 'San Vufona' rasprsnuo na param-parče. Kad me je deo brodskog korita grunuo u leđa, u kičmu. Kad su se moji prijatelji prosuli u čeljusti tog metalnog čudovišta, potopljeni vodom hladnom, hladnom, hladnom, surovom.
<BR>&nbsp;&nbsp;&nbsp;&nbsp;&nbsp;U tim trenucima bili su još živi. Ranjeni, ošamućeni, ali živi.
<BR>&nbsp;&nbsp;&nbsp;&nbsp;&nbsp;I još su bili živi kad je uragan vazduha prisilio grozno mrklo more da iscuri niz te čeljusti, nekud, a nas ostavio da se praćakamo, izranjavljeni, polumrtvi, na tvrdoj palubi. I još živi kad su se upalile svetlosti blistave kao sunce, i kad su neke stvari nalik na pauke ispuzale u tu komoru i prišle da osmotre šta je današnji ulov.
<BR>&nbsp;&nbsp;&nbsp;&nbsp;&nbsp;Ali moje pamćenje postaje mutno na toj tački, rastura se u smućene pojedinačne slike. Onda sam se probudio ovde, sam.
<BR>&nbsp;&nbsp;&nbsp;&nbsp;&nbsp;Sam se i brinem šta je sa mojim prijateljima.
</P></TD></TR></TABLE>
<P class="next">
<A HREF=p108.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
