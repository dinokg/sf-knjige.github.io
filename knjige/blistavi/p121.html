<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LARK
<P>&nbsp;&nbsp;&nbsp;&nbsp;&nbsp;Nije se moglo mnogo videti sa te daljine. Bleštanje svetlosti sa Livade okupljanja bilo je tako silovito da je i drveće u ovoj šumi bacalo, sada, dugačke, oštre senke, nalik na drumove od mraka i naporedne drumove od svetlosti; ovde, na planinskoj kosi, mnogo liga daleko od Livade okupljanja.
<BR>&nbsp;&nbsp;&nbsp;&nbsp;&nbsp;"Eto, sad vidite protiv čega ste", reče im Ling, koja je stajala u blizini, okružena stražom od pet-šest podozrivih teritorijalaca. "Ovo vam neće biti kao obaranje dva mala robota telohranitelja."
<BR>&nbsp;&nbsp;&nbsp;&nbsp;&nbsp;"U to ne sumnjam", odgovori Lark, zaklanjajući oči i žmirkajući prema toj drečavoj, dalekoj svetlosti. Bića iz Vaseljene šarala su reflektorima po krateru u kome je njihova nekadašnja istraživačka baza ležala sada u ruševinama. Posle dva neprospavana dana, Larka su zvuci tuđinskih dalekih mašina podsećali na režanje ligerske ženke koja se vratila iz lova, u jazbini zatekla svoje mladunče mrtvo i iskasapljeno, i sad se napinje od ubilačkog besa koji polako raste.
<BR>&nbsp;&nbsp;&nbsp;&nbsp;&nbsp;"Nije vam još prekasno, znate", nastavi Lingova. "Ako nam predate vaše zelotske pobunjenike, kao i te vaše visoke mudrace, Rotheni bi mogli da prihvate načelo pojedinačne, a ne kolektivne, krivice. Kazna ne mora obuhvatiti celokupno stanovništvo."
<BR>&nbsp;&nbsp;&nbsp;&nbsp;&nbsp;Lark je znao da bi trebalo da se naljuti. Da se okrene naglo ka njoj, da usklikne da je ta ponuda licemerna - jer su svi videli, a i osetili dokaze da su njeni gospodari planirali, od samog početka, genocid.
<BR>&nbsp;&nbsp;&nbsp;&nbsp;&nbsp;Dve stvari mu ne dadoše da to učini.
<BR>&nbsp;&nbsp;&nbsp;&nbsp;&nbsp;Prvo, iako je svako sada znao da su Rotheni hteli da izazovu građanski rat i opšte krvoproliće, ciljajući ponajpre na ljudsku populaciju Jijoa, mnoge pojedinosti ostale su nejasne.
<BR>&nbsp;&nbsp;&nbsp;&nbsp;&nbsp;A đavo je u pojedinostima, pomisli Lark.
<BR>&nbsp;&nbsp;&nbsp;&nbsp;&nbsp;Drugo, nije imao snage, ovako umoran, da se upušta u novi mentalni dvoboj sa mladom dakinskom biologičarkom. On okrete glavu i istovremeno izvi vratom na način koji je podsećao na urski gest za 'sleganje ramenima', pa poče da šišti i cokće na galaktičkom drugom: "Zar nemamo (mnogo) bolja posla nego da (napeto) raspravljamo o glupostima?"
<BR>&nbsp;&nbsp;&nbsp;&nbsp;&nbsp;Ovo donese odobravanje, iskazano sitnim smehom, od stražara koji su pratili njega i Lingovu na ovom putovanju ka dalekiom skrovištu. Druga oružana skupina vodila je Rana, a treća je vodila Ro-kena, u sasvim drugim pravcima; zamisao je bila da se taoci sakriju na tri mesta koja će biti između sebe udaljena što je više moguće.
<BR>&nbsp;&nbsp;&nbsp;&nbsp;&nbsp;Da, ali zašto su baš mene odredili da pazim na Lingovu? - pomisli on.
<BR>&nbsp;&nbsp;&nbsp;&nbsp;&nbsp;Možda su mislili da će ona biti toliko zauzeta stalnim svađama sa mnom, pomisli Lark, da neće imati vremena da planira bekstvo.
<BR>&nbsp;&nbsp;&nbsp;&nbsp;&nbsp;Činilo se da će njih dvoje ostati zajedno još mnogo, mnogo dana.
<BR>&nbsp;&nbsp;&nbsp;&nbsp;&nbsp;Ćutke su gledali kako moćni zvezdani brod nadleće Livadu okupljanja, vraća se i pomera tamo-amo, osvetljava svaki kutak, svako mesto gde je bio, još do pre koju miduru, nečiji šator ili paviljon. Ovaj prizor je, viđen sa daleke planine, izgledao hipnotično; neodoljivo je privlačio svačiji pogled.
<BR>&nbsp;&nbsp;&nbsp;&nbsp;&nbsp;"Mudrače, moramo krenuti dalje, ovde nije bezbedno."
<BR>&nbsp;&nbsp;&nbsp;&nbsp;&nbsp;To je rekla narednica milicije, mala žilava žena po imenu Šen, sjaktave crne kose, tananih crta lica i sa ubitačnim lukom od kompozitnog materijala okačenim o jedno rame. Lark žmirnu, zapita se kome se ona obraća.
<BR>&nbsp;&nbsp;&nbsp;&nbsp;&nbsp;'Mudrače'?
<BR>&nbsp;&nbsp;&nbsp;&nbsp;&nbsp;Ah, da.
<BR>&nbsp;&nbsp;&nbsp;&nbsp;&nbsp;Trebaće mu neko vreme da se navikne. Oduvek je očekivao da će zbog svoje jeresi biti odbačen i da neće dobiti titulu mlađeg mudraca, bez obzira na to koliko obrazovanje stekao, bez obzira na to šta postigao.
<BR>&nbsp;&nbsp;&nbsp;&nbsp;&nbsp;Ali o pitanjima života i smrti može odlučivati samo mudrac.
<BR>&nbsp;&nbsp;&nbsp;&nbsp;&nbsp;Okrenuše leđa svemirskom brodu i nastaviše pešačenje. Lark je, i protiv svoje volje, bacao poglede ka Ling. Iako je polovinu vremena 'želeo da je zadavi', to je bila samo metafora za ljutnju. Nije bio ubeđen da bi stvarno mogao, ako bi do toga došlo, da obavi tu svoju dužnost. Čak i sada, neumiveno, izmršavelo od napora, njeno lice bilo je daleko prelepo za tako nešto.
<BR>
<BR>&nbsp;&nbsp;&nbsp;&nbsp;&nbsp;Otprilike pola midure kasnije, blejeći krik zaprepašćenja razleže se planinskom padinom, doseže ledne vrhunca, vrati se kao višestruki eho od koga listići na drveću uzdrhtaše. To je kriknuo jedan vojnik iza njih, iz zaštitnice, koji se okrenuo kad je sjaj iz pravca svemirskog broda naglo postao nemoguće jači, i koji je sad upirao prstom pružene ruke na tu stranu. Svi potrčaše nazad na tu uzvisinu sa koje se moglo bez zapreka pogledati ka jugozapadu. Morali su oči zaklanjati šakama.
<BR>&nbsp;&nbsp;&nbsp;&nbsp;&nbsp;"Ifni!" jeknu Lark. Stražari i stražarke stiskali su svoje primitivno oružje, ili jedni druge za ruke, ili pravili uzaludne male pokrete da odagnaju zlo. Lica svih prisutnih bila su bela od te svetlosti.
<BR>&nbsp;&nbsp;&nbsp;&nbsp;&nbsp;"Ne... mo... gu... će...", reče Lingova teško, uzdišući sa svakim od tih slogova.
<BR>&nbsp;&nbsp;&nbsp;&nbsp;&nbsp;Ogromni brod Rothena lebdeo je i sad iznad Livade okupljanja, okupan sjajem.
<BR>&nbsp;&nbsp;&nbsp;&nbsp;&nbsp;Ali je svetlost mnogo jača sad padala na njega odozgo, iz jednog novog entiteta.
<BR>&nbsp;&nbsp;&nbsp;&nbsp;&nbsp;Iz drugog broda.
<BR>&nbsp;&nbsp;&nbsp;&nbsp;&nbsp;Mnogo, mnogo većeg, kao što je odrasla Urkinja veća od neke svoje larve.
<BR>&nbsp;&nbsp;&nbsp;&nbsp;&nbsp;Uhhhhhh... pomisli Lark, i to je bilo sve što je njegov um mogao da proizvede u tim trenucima. Borio se da shvati toliki skok u razmerama stvari. Najzad mu dođe jedna misao; ali pravo svetogrđe.
<BR>&nbsp;&nbsp;&nbsp;&nbsp;&nbsp;Taj novi div mogao bi da snese jedno Sveto jaje i da ih u sebi zadrži još nekoliko.
<BR>&nbsp;&nbsp;&nbsp;&nbsp;&nbsp;Zarobljen ispod ovog superdiva, Rothenski brod zaškripa i zanjiha se kao da pokušava, uzaludno, da pobegne; ili da se pomeri makar i malo. Sada svetlost koja se na njega slivala odozgo poprimi kvalitet materijalnosti, čvrste tvari maltene; svetlost koja kao moćni klip pritisnu brod Rothena sve niže ka tlu; kao da hoće da ga u crnu zemlju satera. Svetlost postade zlatna, a manji zvezdani brod se polako, ali potmulo zari svojim donjim delom u tle. Zgusnuto žutilo na njemu već se hladilo i stvrdnjavalo.
<BR>&nbsp;&nbsp;&nbsp;&nbsp;&nbsp;Kao vosak, pomisli Lark ošamućeno. Onda se okrete, kao i svi ostali, i dade se u bekstvo u šumsku noć, u jurnjavu koja ga je nosila sve dalje i dalje, najbrže i najdalje što je njegovo telo moglo izdržati.
</P></TD></TR></TABLE>
<P class="next">
<A HREF=p122.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
