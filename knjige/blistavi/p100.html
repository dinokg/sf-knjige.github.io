<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;A sad rothenski brod. Vraća se. Sa svoje tajanstvene misije: istraživao je okolne delove svemira, iz nekih razloga nepoznatih, božanskih.
<BR>&nbsp;&nbsp;&nbsp;&nbsp;&nbsp;Vraća se da pokupi stanicu koju je ostavio, i posadu biologa istražitelja.
<BR>&nbsp;&nbsp;&nbsp;&nbsp;&nbsp;Nagrabljeno blago genetsko da odnese.
<BR>&nbsp;&nbsp;&nbsp;&nbsp;&nbsp;A svoje tragove kriminalne da ukloni.
<BR>&nbsp;&nbsp;&nbsp;&nbsp;&nbsp;Međutim, šta ono zeva ispred nas, stanica bivša, sada ruševina je, unakažena. Jedan Rothen i jedan nebeski ljud na nosilima ispruženi, bez života leže, a preživeli posetioci/osvajači besne i lude od gneva i na osvetu se zariču. Ako se iko pitao ranije kakve su njihove namere bile, prstenovi moji, ima li mesta nedoumici sada? Neminovno kažnjeni bićemo. Samo je pitanje kojim sredstvima i koliko drastično.
<BR>&nbsp;&nbsp;&nbsp;&nbsp;&nbsp;To su buntovni zeloti i hteli. Da nema više nejasnoće. Kraj igre nagoveštaja i obećanja slatkih, a lažljivih. Samo otpor neprijatelju, otpor čist i jasan, pa ma koliko slabija bila naša strana. Neka nam bude suđeno na osnovu naše hrabrosti i vere, kažu zeloti, a ne na osnovu oklevanja.
<BR>&nbsp;&nbsp;&nbsp;&nbsp;&nbsp;Jedna vruća zvezda koja ne treperi preleće preko našeg neba pre zore. Orbitira, polako se bliži. Anđeo - ili đavo - osvete. Da li oni unutra već znaju šta se desilo? Spremaju li planove za predstojeću oluju?
<BR>&nbsp;&nbsp;&nbsp;&nbsp;&nbsp;Zeloti kažu da moramo zarobiti preživele - Ro-kena, Lingovu i Rana - držati ih kao taoce i zauzvrat tražiti da nijedan član naše Zajednice ne bude ubijen. Zarobiti i onog drugog preostalog čoveka sa zvezda, Kuna, kad se njegov vazduhoplov vrati k svojoj kocki crnoj, matičnoj, razbijenoj.
<BR>&nbsp;&nbsp;&nbsp;&nbsp;&nbsp;Užasnuta, naša gheuenska mudrica Uviđanje-oštro-kao-nož napada zelotsku logiku.
<BR>&nbsp;&nbsp;&nbsp;&nbsp;&nbsp;"Vi biste zločin zločinu dodali? Jesu li nam oni ikakvo zlo naneli, ti vanjijoanci? Jesu li zadali prvi udarac, oni sa svojim klinikama i dobro plaćenim zaposlenjima koja dobismo kod njih? Ubili ste dvoje njih, samo zbog nekih vaših nagađanja da imaju zle namere! Sad biste da kidnapujete preostale? Pretpostavimo da oni na brodu prihvate vaše zahteve i obećaju da neće napadati šest naroda. Mi oslobodimo taoce. Zašto se ne bi oni tada predomislili?"
<BR>&nbsp;&nbsp;&nbsp;&nbsp;&nbsp;Poglavica zelota odgovara...
<BR>&nbsp;&nbsp;&nbsp;&nbsp;&nbsp;"Ko kaže da oslobodimo? Žive među nama do kraja svog prirodnog životnog veka, zaštita od opakosti tuđinske."
<BR>&nbsp;&nbsp;&nbsp;&nbsp;&nbsp;"A posle toga? Kako je nerazumno da mislite samo u terminima nečijeg životnog veka! Zvezdani bogovi imaju misli dalekog dohvata. Planiraju na duge staze. Da nas pobiju sada ili kroz pedeset godina, u čemu je razlika, strateški gledano?"
<BR>&nbsp;&nbsp;&nbsp;&nbsp;&nbsp;Neki posmatrači mrmljaju da je ovo tačno. Drugi, međutim, reaguju kao da je mudrica dobru šalu napravila. Smeju se na razne načine i kažu: "Razlika prilična, za nas danas žive!"
<BR>&nbsp;&nbsp;&nbsp;&nbsp;&nbsp;"Nije tačno", kaže zelotski vođa, "da nas nisu napali ili pokušali učiniti (razbojničku) štetu. Naprotiv, naše (opravdano) eksplozivno delo zaustavilo ih je kad su upravo kretali u napad!"
<BR>&nbsp;&nbsp;&nbsp;&nbsp;&nbsp;Sav garav, umoran, Lester Kembel sedi na steni obližnjoj. Glavu u šake zagnjurio. Sada je diže, pa zbori ovako:
<BR>&nbsp;&nbsp;&nbsp;&nbsp;&nbsp;"Šta ti to znači?"
<BR>&nbsp;&nbsp;&nbsp;&nbsp;&nbsp;"Znači da je njihova podmukla namera bila da počnu program uništenja tako što bi (bratoubilački) rat izazvali između šest naših naroda!"
<BR>&nbsp;&nbsp;&nbsp;&nbsp;&nbsp;Okupljeni posmatrači ovo apsorbuju bez reči.
<BR>&nbsp;&nbsp;&nbsp;&nbsp;&nbsp;Uviđanje-oštro-kao-nož ga pita: dokazati to?
<BR>&nbsp;&nbsp;&nbsp;&nbsp;&nbsp;"Dokazi čvrsti (neosporni) na putu su ka nama. Ali prvo svedočanstvo (u prilog) tome, od mudraca drugog, tvog kolege, zar nećeš čuti?"
<BR>&nbsp;&nbsp;&nbsp;&nbsp;&nbsp;Nikom nije jasno, onda Fhundau stupa napred i uzima reč. Mnogo je nešto ćutljiv bio naš huniški kolega, a u događajima malo je učestvovao, osim kad je poneo Vubena nizbrdo pri povratku sa zlosrećnog hodočasničkog pohoda. Sada se njegova dugačka, krljuštava kičma opušta, kao da je teški teret sa nje skinut.
<BR>&nbsp;&nbsp;&nbsp;&nbsp;&nbsp;"Vrlo kratko vreme na raspolaganju mi je bilo za pomno razmišljanje o ovim stvarima", buni se on.
<BR>&nbsp;&nbsp;&nbsp;&nbsp;&nbsp;"Ti bi geološko razdoblje jedno celo u razmišljanju najradije proveo, prijatelju dragi", šali se Lester Kembel blago. "Ali i tvoje nagađanje najpribližnije još će veću mudrost sadržati nego mišljenje ma koga drugoga, osim možda Svetog jajeta. Molim te, reci nam."
<BR>&nbsp;&nbsp;&nbsp;&nbsp;&nbsp;Duboki talasavi zvuci izlaze iz opuštene, vibrirajuće vreće Fhundauove.
<BR>&nbsp;&nbsp;&nbsp;&nbsp;&nbsp;"Hrrr-mmm... Već skoro dve jadure beležim ja izjave naših gostiju iz svemira, naročito one izgovorene formalno, koje zvuče kao da su naučene napamet, kao da ih je neko drugi pisao. Imao sam pri ruci nekoliko lingvističkih referentnih knjiga iz Biblosa; u te knjige ja zavirim kad presuđujem u sporovima između pojedinaca različitih rasa, onih koji govore različitim jezicima. Iako naša ovdašnja narečja zahvata devolucija, karte i šeme u tim knjigama prikazuju nam, i danas, na vrlo koristan način sintaksu i razlike u značenjima. Ne tvrdim da sam stručnjak veliki za analizu tuđinskih iskaza. Pre bi se reklo da se koliko-toliko snalazim u jednom zaostalom, zabačenom predelu sveta."
<BR>&nbsp;&nbsp;&nbsp;&nbsp;&nbsp;"Ali si došao do nekih zaključaka?"
<BR>&nbsp;&nbsp;&nbsp;&nbsp;&nbsp;"Hrrmmm. Ne do zaključaka. Možda do korelacija. Koje nagoveštavaju moguću usmerenost namera."
<BR>&nbsp;&nbsp;&nbsp;&nbsp;&nbsp;"Namera?"
<BR>&nbsp;&nbsp;&nbsp;&nbsp;&nbsp;"Namera... hrrmmm... da se podstakne razdor."
<BR>&nbsp;&nbsp;&nbsp;&nbsp;&nbsp;Ur-jah komentariše iz prašine u koju je legla i po kojoj se valja, umorna od uzaludnog spasilačkog napora, od pokušaja da iskopa nekog živog iz ruševina tuđinske crne kocke.
<BR>&nbsp;&nbsp;&nbsp;&nbsp;&nbsp;"Nije ta sunnja sada prvi put izrečena. Svako od nas panti pojedine slučajeve, anegdote. Izricali su tovož naivne stvari, koje u početku snetaju sano nalo, kao kad šedo-nušica položi jaja. A posle nastane rana koja nikad ne zaraste. Nanera, kažeš? Što ne reče ranije?"
<BR>&nbsp;&nbsp;&nbsp;&nbsp;&nbsp;Fhundau uzdiše. "Dobar naučnik neće objavljivati provizorne podatke. Osim toga, tuđini, po svemu sudeći, ne znaju da smo mi zadržali ovu veštinu tumačenja - to jest, da smo je Velikim štampanjem vratili. Nisam hteo da tu činjenicu ikome otkrijem prerano."
<BR>&nbsp;&nbsp;&nbsp;&nbsp;&nbsp;Onda 'sleže ramenima' na trekijevski način, a to znači: uvrtanjem levo-desno. "Konačni dokaz za mene je bilo ono što je Ro-ken govorio svima nama tokom ovog hodočašća. Valjda je još nekome od vas palo na um da je Ro-kenov naum bio da rečima svojim ukreše plamen nesloge između nas?"
<BR>&nbsp;&nbsp;&nbsp;&nbsp;&nbsp;"Naravno da nam je palo na um!" gunđa Lester Kembel nezadovoljno. Mnoga druga prisutna ljudska bića kažu otprilike to isto, kudikamo glasnije od njega. Kao da žele ubediti druge u svoju iskrenost. Urkinje kopitima biju o zemlju nestrpljivo, očigledno gube strpljenje posle jedne teške noći. Samo su navike stečene (po skupu cenu) u Velikom miru sprečile, sve do sad, izbijanje velikih nereda.
<BR>&nbsp;&nbsp;&nbsp;&nbsp;&nbsp;Fhundau nastavlja. "Zvezdani bog Ro-ken upotrebio je formalni dijalekt galaktičkog šestog, koji ostavlja vrlo malo ili nimalo mesta za dvosmislice. Ro-kenove uznemirujuće reči mogu se tumačiti samo na dva načina. Ili je on netaktičan do mere koja nadmašuje svaku glupost ili je njegov naum bio da podstakne kampanju genocida protiv jijoanskih ljudskih bića."
<BR>&nbsp;&nbsp;&nbsp;&nbsp;&nbsp;"Protiv njihovih sopstvenih nnogo voljenih štićenika?" pita Ur-jah sa nevericom.
<BR>&nbsp;&nbsp;&nbsp;&nbsp;&nbsp;"To je nebitno. Čak i ako je rothenska tvrdnja da su nam pokrovitelji istinita, šta je njih briga za jednu malu, izolovanu bandu ljudi koji su prešli u divljaštvo, odavno odsečeni od celine ljudske rase, koji su se razmnožavali tako malobrojni, pa su sada svi u krvnom srodstvu jedni s drugima, i štaviše su za nekoliko stotina godina zastareli u svakom pogledu; možda i defektni, psihički zaostali, zagađeni delovanj..."
<BR>&nbsp;&nbsp;&nbsp;&nbsp;&nbsp;"Dobro, dobro, razumemo poentu", prekine ga Lester nervozno. "Ali ako smo takvi, zašto se obrušio baš na nas?"
<BR>&nbsp;&nbsp;&nbsp;&nbsp;&nbsp;Fhundau se okreće ka svom ljudskom kolegi i mumla izvinjavajućim tonom. "Zato što ljudski narod ima više znanja o tehnici nego ijedan drugi na Jijou, i bolje sećanje, mada nesavršeno, o društvenim zbivanjima u Galaksiji; takođe je najbolje upamtio ratna znanja i veštine."
<BR>&nbsp;&nbsp;&nbsp;&nbsp;&nbsp;Na to se uzdiže gunđanje iz redova gheuenskih i urskih slušalaca, ali samo gunđanje, ne otvoreno neslaganje. A kako bi se i mogao ne slagati iko kome su poznate priče o Kanjonu bitke, ili o Taunsendovoj zasedi, ili o opsadi Tarek grada.
<BR>&nbsp;&nbsp;&nbsp;&nbsp;&nbsp;"Svi ti činioci čine da ste vi očigledna prva meta. Postoji i jedan dodatni razlog. Dejstvo koje je vaša rasa imala na nas ostale. Kad ste bili novodošavši i kad ste, zbog toga, imali najniži status, ipak ste svoje jedino blago, biblioteku, otvorili svima. Posle vaših velikih pobeda, kad je vaš status bio najviši, uzdržali ste se od mnogih povlastica, niste nametnuli svoju prevlast nego ste se priklonili vladavini mudraca, prihvatili ste ograničenja predviđena Velikim mirom.
<BR>&nbsp;&nbsp;&nbsp;&nbsp;&nbsp;Upravo ta ispoljena i dokazana sposobnost uzdržavanja čini da ste opasni za rothenske planove. Šta im vredi da vas huškaju na rat, ako vi ne želite biti nahuškani?"
<BR>
<BR>&nbsp;&nbsp;&nbsp;&nbsp;&nbsp;Da, prstenovi moji, vidimo/beležimo reakciju gomile. Utišava se, jer Fhundau priziva slike pomirenja, polako poliva vodom preostali žar ogorčenja. Majstorski posreduje.
<BR>&nbsp;&nbsp;&nbsp;&nbsp;&nbsp;"Kad jednom više ne bi na Jijou ljudskog roda bilo", nastavlja Fhundau, "lako bi se napravio raskol između ostalih, a Rotheni bi glumili prijateljstvo i nudili pomoć. Recimo, daju svakoj rasi na raspolaganje po jednu vrstu naročito dizajnirane kuge i objasne kako se smrtonosna zaraza najlakše može ubaciti među one druge. U roku manjem od jednog pokolenja, mogli bi oni na taj način da završe posao. Ono malo tragova što bi u jijoanskom tlu ostalo, pokazivalo bi samo da je ovde nekad bilo šest prerano došlih rasa i da su se ugasile pre nego što su stigle do Iskupljenja."
<BR>&nbsp;&nbsp;&nbsp;&nbsp;&nbsp;Nelagodna tišina dočekala je ovaj scenario, naslikan rečima našeg huniškog mudraca.
<BR>&nbsp;&nbsp;&nbsp;&nbsp;&nbsp;"Naravno, ništa od ovoga nije dokazano", zaključuje Fhundau, okreće se i upire prstom ka predvodnici zelota. "Niti opravdava one užase koje videsmo noćas, izvršene brzopleto, bez savetovanja sa mudracima ili sa Zajednicom."
<BR>&nbsp;&nbsp;&nbsp;&nbsp;&nbsp;Urska buntovnica uzvija glavu visoko, da pogleda preko gomile, ka istoku. Frkne zadovoljno, pa se okrene ka Fhundau.
<BR>&nbsp;&nbsp;&nbsp;&nbsp;&nbsp;"Stižu dokazi koje ste tražili!" kaže ona i zazviždi trijumfalno. Probija se kroz redove posmatrača i govori im da se sklone, da otvore prolaz. A zora u daljini otkriva prašnjave prilike koje galopiraju stazom što vodi sa Livade okupljanja.
<BR>&nbsp;&nbsp;&nbsp;&nbsp;&nbsp;"Dokazi", kaže ona, "kao i obrazloženje za učinjeno."
</P></TD></TR></TABLE>
<P class="next">
<A HREF=p101.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
