<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;U kasno popodne reka je zašla u klisurine. Kao da se prisetila da je čeka neki hitan posao koji treba obaviti negde daleko, voda je pohitala kroz teren pokriven trnovitim žbunjem, između nizbrdica izrovanih erozijom. Sara je pamtila te 'rđave zemlje' zato što je u detinjstvu išla sa Dverom i Larkom tamo, u lov na fosile. Behu to dobra vremena, iako je bila velika vrućina, hrana bajata, a prašina krupna i oštra. Naročito kad je s njima išla i Melina, pre one njene dugotrajne bolesti od koje je umrla, posle čega se Nelo pretvorio u starca.
<BR>&nbsp;&nbsp;&nbsp;&nbsp;&nbsp;Mekani naglasak njihove majke postajao je izraženiji, prisećala se Sara, što su dalje ka jugu išli. Vedro nebo bez ikakvog zaklona širilo se iznad njih, ali to Melinu kao da nije ni najmanje plašilo.
<BR>&nbsp;&nbsp;&nbsp;&nbsp;&nbsp;Za razliku od toga, posada broda 'Hauf-voa' kao da je bila sve uznemirenija sa svakom ligom puta prevaljenog ka jugu. Bili su, naravno, nervozni i zbog gusarskog napada koji se dogodio blizu onog spaljenog mosta. Jasno se videlo da bi mornari Huniši više voleli da zavuku brod pod neku stenovitu izbočinu i tako da provedu dan. Kapetan ih je podsećao, blejeći iz svoje ljubičaste vreće za govor, da ovo nije obično iznošenje šljake nego hitna misija za Zajednicu.
<BR>&nbsp;&nbsp;&nbsp;&nbsp;&nbsp;Preovlađujući zapadni vetar u ovim krajevima omogućuje brodovima i povratak: puni jedra onih koji krenu uzvodno. Ali na mestima gde matica reke vuče najjače, to ponekad nije dovoljno. Zato na obali, kod takvih mesta, postoje stanice za vuču, u kojima borave pouzdani Huniši, operatori. Oni imaju na raspolaganju vetrenjače, koje su vešto kamuflirane, izgrađene na mestima gde se stenoviti masivi nadnose tako da ih zaklanjaju od pogleda. Rotor izgleda kao uspravno postavljeni mikser za mućenje jaja, a okreću ga vetrovi koji kroz takva zaklonjena mesta duvaju kao kroz levak, usmereno. 'Hauf-voa' projuri pored prve takve stanice tako brzo da njen operater ne stiže ni da iziđe iz svoje kolibe pridodate uz stanicu, iako su ga povicima pozivali; pola midure kasnije operater sledeće stanice tek što iziđe i poče, dubokim tonovima glasa, pozdravno obraćanje - a brod ode.
<BR>&nbsp;&nbsp;&nbsp;&nbsp;&nbsp;Tako nas i vreme vuče, pomisli Sara. U budućnost, za koju još nismo spremni. Iza nas ostaju talasi žaljenja za propuštenim.
<BR>&nbsp;&nbsp;&nbsp;&nbsp;&nbsp;Kad bi nam samo život ponekad dobacio uže za vuču uzvodno, u prošlost, pomisli ona. Priliku da izmenimo nešto u tokovima svog života.
<BR>&nbsp;&nbsp;&nbsp;&nbsp;&nbsp;A šta bih ja to izmenila, kad bih mogla ponovo živeti prethodne dve godine? Zar je ikakva količina 'znanja unapred' mogla zaustaviti slatki bol predavanja svoga srca na mesto gde to srce nije moglo pripadati?
<BR>&nbsp;&nbsp;&nbsp;&nbsp;&nbsp;Čak i da je unapred znala kakva je Jošuina priroda, zar bi mogla, zar bi htela odbaciti sve one mesece vrtoglave radosti dok je, zavaravajući sebe samu, 'verovala' da on može biti njen i samo njen?
<BR>&nbsp;&nbsp;&nbsp;&nbsp;&nbsp;Da li je i najtačnije proročanstvo moglo spasiti njegov život?
<BR>&nbsp;&nbsp;&nbsp;&nbsp;&nbsp;Dođoše joj slike, nezvane i neželjene, iz pamćenja. Slike onog dana kad je bežala iz citadele Biblosa, stežući u naručju svoje knjige i karte, kad je hitala u selo Dolo, u onu svoju kuću na drvetu iz koje se vidi brana Dolo; rešena da se utopi u učenje.
<BR>&nbsp;&nbsp;&nbsp;&nbsp;&nbsp;- crne zastave lepršaju na vetru zefiru koji duva preko teškog kamenog krova dvorca...
<BR>&nbsp;&nbsp;&nbsp;&nbsp;&nbsp;- mrmor-zmajevi od papira lete po visinama, vuku konce kojima su pričvršćeni i oglašavaju se tužnim zvucima, dok traje svečanost 'uđubravanja', pretvaranja u prirodno đubrivo leševa Jošue i drugih žrtava kuge...
<BR>&nbsp;&nbsp;&nbsp;&nbsp;&nbsp;- visoka žena svetle boje kože, nedavno pristigla čamcem iz dalekog Ovum-grada, stoji kraj Jošuinog odra i obavlja ono što je dužnost supruge: polaže na njegovo čelo torus koji se uvija i grči, i koji će polako pretvoriti to telo u svetlucavu, kristalnu prašinu...
<BR>&nbsp;&nbsp;&nbsp;&nbsp;&nbsp;- smireno, dostojanstveno, hladno lice mudraca Teina, okruženo grivom kose nalik na bujurski čelik, dok prilazi da velikodušno oprosti Sari što je godinu dana kršila društvene norme... išla sa nekim ko je 'samo običan' knjigovezac; zato Tein ponovi svoju ponudu, dostojniju...
<BR>&nbsp;&nbsp;&nbsp;&nbsp;&nbsp;- poslednji njen pogled na Biblos, na te visoke zidine, iza kojih su blistave biblioteke; iznad grada kamena ploča, a na ploči zasađeno drveće. Pogled na jedan deo njenog života, deo koji se završio tako neopozivo i konačno kao da je ona umrla.
<BR>
<BR>&nbsp;&nbsp;&nbsp;&nbsp;&nbsp;'Prošlost je gorčina', piše u Spisima. 'Do iskupljenja se može stići samo stazom zaborava.'
<BR>
<BR>&nbsp;&nbsp;&nbsp;&nbsp;&nbsp;Kratak, užasnut krik, a onda lomljava i pad porcelana.
<BR>&nbsp;&nbsp;&nbsp;&nbsp;&nbsp;"Gospođice Saro!" pozva je jedan šuštav glas. "Brzo doći ovamo, molim. Svi!"
<BR>&nbsp;&nbsp;&nbsp;&nbsp;&nbsp;Ona pohita od desne ograde brodića i nađe Pzoru kako stoji sav zadihan od uzbune i maše manipulacionim 'rukama'. Vide postelju neznanca praznu i neuredno razbacanu, i srce joj preskoči.
<BR>&nbsp;&nbsp;&nbsp;&nbsp;&nbsp;Začas vide i kud je pacijent pobegao. Izmakao se iza tri bureta puna šljake koju su ljudi proizveli. U ruci je čvrsto držao, kao oružje, komad razbijene porcelanske posude. Ranjenik je kolutao očima i panično pogledao Trekija, apotekara.
<BR>&nbsp;&nbsp;&nbsp;&nbsp;&nbsp;A, uplašio se od Pzore, zaključi Sara. Ali zašto?
<BR>&nbsp;&nbsp;&nbsp;&nbsp;&nbsp;"Ne boj se", reče ona na galaktičkom sedmom jeziku. Koračala je lagano ka njemu. "Strah je neprikladan u ovo vreme."
<BR>&nbsp;&nbsp;&nbsp;&nbsp;&nbsp;Izbezumljeni pogled šetao je od nje do Pzore i nazad, kao da ne može da pomiri ta dva bića u istoj slici, u istoj misli.
<BR>&nbsp;&nbsp;&nbsp;&nbsp;&nbsp;Sara pređe na angliski jezik, znajući da je taj u nekim ljudskim obalskim naseobinama glavni, ako ne i jedini.
<BR>&nbsp;&nbsp;&nbsp;&nbsp;&nbsp;"U redu je. Stvarno nema frke. Ovde si u sigurnosti. Bio si ranjen, mnogo ranjen, ali sad ti je bolje. Stvarno se oporavljaš. Sad si bezbedan."
<BR>&nbsp;&nbsp;&nbsp;&nbsp;&nbsp;Na neke reči reagovao je više, na neke manje. Kao da mu se dopalo ono 'u sigurnosti'; zato ona to ponovi još nekoliko puta, pružajući ruku. Neznanac je opet bacao zabrinute poglede ka apotekaru Pzori. Sara se pomače tako da mu zakloni pogled na Pzoru. Pacijent se malo umiri i usmeri pažnju na njeno lice.
<BR>&nbsp;&nbsp;&nbsp;&nbsp;&nbsp;Najzad uzdahnu snuždeno i pusti da oštri komad keramike ispadne iz njegovih uzdrhtalih prstiju, na palubu.
<BR>&nbsp;&nbsp;&nbsp;&nbsp;&nbsp;"E, to je dobro", reče ona. "Niko ti neće ništa."
<BR>&nbsp;&nbsp;&nbsp;&nbsp;&nbsp;Iako je prvobitna panika minula, nepoznati čovek opet je nastojao da vidi apotekara iz sela Dolo. Odmahivao je glavom i pravio grimase iznenađenja i gađenja.
<BR>&nbsp;&nbsp;&nbsp;&nbsp;&nbsp;"Prokle... prokle... prokle..."
<BR>&nbsp;&nbsp;&nbsp;&nbsp;&nbsp;"Hajde, lepo se izražavaj", reče ona prekorno. Pomogla mu je da opet legne na ćebad; jedno presavijeno ćebe postavila je ispod njegove glave. "Da nije bilo Pzorinih melema, ne bi ti sada išao ovako lepim brodom na putovanje do grada Tareka. Uostalom, kako možeš da se plašiš jednog Trekija? Ko je ikad čuo za tako nešto?"
<BR>&nbsp;&nbsp;&nbsp;&nbsp;&nbsp;Ranjenik je zastao, žmirnuo dvaput, pa opet učinio žalostan pokušaj da nešto kaže.
<BR>&nbsp;&nbsp;&nbsp;&nbsp;&nbsp;"Adžo... džof. Dž... of."
<BR>&nbsp;&nbsp;&nbsp;&nbsp;&nbsp;Razočaran što ne uspeva, stranac prestade da izmucava te reči. Zatvori usta i stisnu usne u čvrstu, tanku liniju. Diže levu ruku na pola puta do leve slepoočnice - gde se, ispod zavoja, nalazila njegova ogromna rana - ali prekide taj pokret, kao da bi najgora strahovanja mogao potvrditi ako bi dodirnuo ranjeno mesto. Spusti ruku opet na ležaj i uzdahnu duboko, drhtavo.
<BR>&nbsp;&nbsp;&nbsp;&nbsp;&nbsp;Dobro, bar se probudio; i to je čudo, pomisli Sara. Priseban je i nema više groznicu.
<BR>&nbsp;&nbsp;&nbsp;&nbsp;&nbsp;Ovaj događaj privukao je radoznalce. Sara im reče da se udalje. Ako ranjenik počinje da histeriše kad vidi trekija, kako će tek reagovati ako ugleda Gheuena koji na svakoj od pet nogu ima mnogobrojne oštre klinove za pentranje? Čak i danas pojedini pripadnici ljudske rase ne vole da vide 'druge' septe u blizini.
<BR>&nbsp;&nbsp;&nbsp;&nbsp;&nbsp;Utoliko je više Saru iznenadio sledeći zvuk.
<BR>&nbsp;&nbsp;&nbsp;&nbsp;&nbsp;Smeh.
<BR>&nbsp;&nbsp;&nbsp;&nbsp;&nbsp;Neznanac se pridigao u sedeći položaj. Odmeravao je pogledom one što su se okupili da ga vide - mornare i putnike. Zinuo je kad je video da se na široka, plava, oklopna leđa Blejda, krabe, popeo Jomah, eksplozerov sin, i da se pridržao rukama za kupolu koja Blejdu viri iz sredine leđa i služi kao glava. Klinci iz Doloa oduvek su voleli Blejda koji je sa njima postupao blago. Zato je Sari ovaj prizor bio nešto najnormalnije. Ali neznanac je šumno udahnuo, pokazao prstom i počeo se smejati.
<BR>&nbsp;&nbsp;&nbsp;&nbsp;&nbsp;Okrenuo se i video da jedan mornar daje zalogaje hrane svom omiljenom nuru, a da na ramenu drugog mornara, takođe Huniša, sedi šimpanza Priti i odatle posmatra šta se dešava. Njegov suvi smeh, pun neverice, pojača se do bučnog cerekanja.
<BR>&nbsp;&nbsp;&nbsp;&nbsp;&nbsp;Zastade i pogleda žmirkajući, iznenađeno, skrajven-plesača Fakuna, G'Kekija, koji se vozikao po palubi na svojim telesnim točkovima i sada 'parkirao' između Pzore i urske majstorice, Ulgor. Fakun je pomoću dve svoje stabljike sa očima gledao pacijenta, a druge dve stabljike je okrenuo ka susedima (jednu levo, drugu desno) kao da pita: šta se dešava?
<BR>&nbsp;&nbsp;&nbsp;&nbsp;&nbsp;Neznanac poče pljeskati kao oduševljeno dete i smejati se na sav glas. Od smeha mu pođoše na oči suze, i potekoše krivudavo, kao pritoke, niz njegove tamne, izmučene obraze.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
