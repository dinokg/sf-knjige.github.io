<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Ako Zajednica uopšte preživi - ako mi, šest naroda, nekako pregrmimo sve ovo i provučemo se u vremena buduća - nesumnjivo će se ovaj događaj pominjati kao bitka na Livadi okupljanja.
<BR>&nbsp;&nbsp;&nbsp;&nbsp;&nbsp;Kratka, krvava i taktički odlučujuća je bila, zar ne, prstenovi moji?
<BR>&nbsp;&nbsp;&nbsp;&nbsp;&nbsp;A strateški, žali Bože. Čista uzaludnost. Vreme plamena i strave zbog koga su moji/naši raznobojni 'uštipci' osetili i veliku tugu što sam/smo Treki, i veliku radost iz razloga istog.
<BR>&nbsp;&nbsp;&nbsp;&nbsp;&nbsp;Tugu, zato što se činilo da su ovi prstenovi naslagani jedan na drugoga tako beskorisni, tako bespomoćni, upravo onda kad je trebalo jurnuti zajedno sa svim tim drugim bićima koja, kad ih u nekoj krizi uhvati ratnički bes, onaj iz davnina, umeju da deluju tako munjevito. Tako brzo da se voštani otisci u našem jezgru ne stignu obrazovati, odnosno, obrazuju se tek nekoliko dura posle završetka glavnih događaja.
<BR>&nbsp;&nbsp;&nbsp;&nbsp;&nbsp;Tugu, zato što nikakav doprinos borbi ne mogasmo dati, osim što ćemo kao hroničar, znalac posle bitke, poslužiti. Svedočiti šta je bilo.
<BR>&nbsp;&nbsp;&nbsp;&nbsp;&nbsp;Ali nam je i drago bilo, zar ne, prstenovi moji? Drago, zato što ni najjači udar nasilja nikada ne ispuni našu središnju šupljinu vrelom parom niti strahom. Ili bar ne dok akcija traje; tek posle se uplašimo, kad mrtvi već leže po travi ugljenisani, zapaljeni, pretvoreni u žar. To nam je prednost velika, zar ne, o prstenovi? Nama je užas uvek samo uspomena, nikad ga ne doživimo kao sadašnjost.
<BR>&nbsp;&nbsp;&nbsp;&nbsp;&nbsp;Nije bilo uvek tako. Ne kad smo bili ona druga bića, drugačija, kad je naša sorta krstarila zvezdanim putevima, a od nje zazirao svako u svih pet galaksija. U vremena ta, stvorenja slična nama imala su u svom sastavu i prstenove blistave, sjajne. Ne samo one koje su nam dali pokrovitelji naši, narod Poa, nego i one naročite koje smo nabavili od onih Oailia koji su se u sve petljali.
<BR>&nbsp;&nbsp;&nbsp;&nbsp;&nbsp;Prstenove sile i moći. Vlasti. Prstenove za munjevito odlučivanje. Ogromno sebične. Da smo bili na takve trečke prstenove nasađeni, maločas, mogli smo se u bitku baciti i pomoći, stvarno, prijateljima našim.
<BR>&nbsp;&nbsp;&nbsp;&nbsp;&nbsp;Ali opet, ako su one stare sage istinite, zbog tih istih moćnih prstenova verovatno ne bismo nijednog prijatelja imali.
<BR>
<BR>&nbsp;&nbsp;&nbsp;&nbsp;&nbsp;Ask nastavlja priču. Gladi njene voštane putanje. Prati slike sačuvane u masnim kapima.
<BR>&nbsp;&nbsp;&nbsp;&nbsp;&nbsp;Slike zverstava i masakra.
<BR>&nbsp;&nbsp;&nbsp;&nbsp;&nbsp;Onde leži Blor Portretista, dimi se razoreno telo njegovo, kojim je u času poslednjem svoju dragocenu kameru zaklonio.
<BR>&nbsp;&nbsp;&nbsp;&nbsp;&nbsp;U blizini, primećujemo li ljigav trag stvorenja koje se tu vuklo, sve do smrti? Simbiota koji je spuznuo sa lica mrtvog Rothena, ili mrtve Rothenke, po imenu Ro-pol? Bekstvom svojim otkrivajući lice oštro, uglasto, humanoidno, ali u mnogo manjoj meri nego što smo mislili. Harizmatično znatno manje. Sa daleko manje ženstvenosti privlačne nego što bejasmo navedeni da verujemo.
<BR>&nbsp;&nbsp;&nbsp;&nbsp;&nbsp;Ako Blora ubiše zato što je video to, jesu li sve oči sada na smrt osuđene?
<BR>&nbsp;&nbsp;&nbsp;&nbsp;&nbsp;Tamo vrišti Ro-ken, naređuje Ranu, ljudskom služinskom stvoru sa zvezda, da dozove ona ubitačna nebeska kola sa dalekog zadatka, pa i po cenu da 'prekrši' nešto što se zove 'radio-tišina'.
<BR>&nbsp;&nbsp;&nbsp;&nbsp;&nbsp;I opet tamo, Ro-ken urliče, naređuje svojim robot-robovima demonskim, da uzvinu se i 'počiste sve ovo'.
<BR>&nbsp;&nbsp;&nbsp;&nbsp;&nbsp;To 'sve ovo', to smo mi. Svi svedoci otkrića naglog. Svi koji znaju tajnu Blorovu predsmrtnu.
<BR>&nbsp;&nbsp;&nbsp;&nbsp;&nbsp;Uzdižu se, uzdižu ta dva užasna oruđa, i pucaju po narodu, seku i kasape. Iz njihovih trbuha sevaju koplja vatrena i presecaju masu naroda, koja u očajnu bežeću rulju pretvara se. Četvoronoge Urkinje propinju se i skaču visoko u vazduh, njište panično. Gheueni se pogurili i brže-bolje pokušavaju da se ukopaju, ne bi li se sakrili od ognja koji proseca kroz hitin jednako lako kao i kroz meso. Ljudi i Huniši bacaju se ravno po zemlji, a jadni G'keki vrte svaki svoja dva telesna točka u pokušaju da uzmaknu što brže od pokolja.
<BR>&nbsp;&nbsp;&nbsp;&nbsp;&nbsp;Mi, Treki - ovo što nas je ostalo na Livadi okupljanja posle nekoliko nedelja tihog odlaženja jedan po jedan - uglavnom stojimo gde se ko zatekao, izduvavamo mnogomirisne mlaziće isparenja jada i nevolje, a kad nas zrak preseče, erupciju smrada straha ispustimo, torusi se rasprskavaju, bogate tečnosti se prosipaju, ceo Treki se zapali.
<BR>&nbsp;&nbsp;&nbsp;&nbsp;&nbsp;Ali, gle! Pogladite slojeve uspomena tih još jednom, torusi moji. Vidite li one mrke osvetnike koji u susret robotima hrle, ne beže? Naše mrlje za gledanje ne vide ih baš dobro, iako je svetlost dnevna odlična, jer ta njihova odeća nekako je nezgodna za gledanje, muti vid čudnovato. Ipak razaznajem/o zdepaste gheuenske oblike među njima, i na leđima Gheuena ljude koji na jednom kolenu kleče, i juriš urske konjice naporedo. I čujem/o, gruva nešto, zvuci koji se retko čuju, puca oružje huniško. I neki iz tih četa mutno vidljivih podižu na ramena neke čudne cevi, upravo kad uzleteli demoni na njih paljbu prenose i seku nemilosrdnu.
<BR>&nbsp;&nbsp;&nbsp;&nbsp;&nbsp;Postoji mesto...
<BR>&nbsp;&nbsp;&nbsp;&nbsp;&nbsp;Ovde, u jezgru našem, gde vosak daje odraze samo tutnjave grdne - sevanja - preopterećenja svetlošću, koja peče očne mrlje - jakih posleslika koje se preklapaju... a onda...
<BR>&nbsp;&nbsp;&nbsp;&nbsp;&nbsp;Ono 'onda' sad leži pred nama.
<BR>&nbsp;&nbsp;&nbsp;&nbsp;&nbsp;Šljaka iz vazduha pada - to su roboti bili, sada su izgorelo komađe smeća. Sručuju se, otpad su, prljaju svetu zemlju jijoansku.
<BR>&nbsp;&nbsp;&nbsp;&nbsp;&nbsp;Tri gospodara zvezdana - zapanjeni da sada su odjednom zarobljenici, nemaju više nijednu božansku alatku, uhvaćeni.
<BR>&nbsp;&nbsp;&nbsp;&nbsp;&nbsp;Polje tužno - po njemu popanuo mrtav do mrtvoga, neizbroj mrtvih, za žaljenje silno.
<BR>&nbsp;&nbsp;&nbsp;&nbsp;&nbsp;Ambulanta improvizovana je to - do koje se ranjenici vuku ili ih drugi donose, sve u grčevima i grimasama bola i raznih žalbi.
<BR>
<BR>&nbsp;&nbsp;&nbsp;&nbsp;&nbsp;Eto najzad posla koji ja/mi mogu/žemo raditi. Možda bi mnogima, ovde, dobro došla pomoć jednog penzionisanog starog apotekara.
<BR>&nbsp;&nbsp;&nbsp;&nbsp;&nbsp;Saglasni, prstenovi moji?
<BR>&nbsp;&nbsp;&nbsp;&nbsp;&nbsp;O, divnog li jednoglasja. Svi su 'za'. To nam olakšava da pohitamo kao retko kad, narodu u pomoć.
</P></TD></TR></TABLE>
<P class="next">
<A HREF=p115.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
