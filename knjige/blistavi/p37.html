<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LARK
<P>&nbsp;&nbsp;&nbsp;&nbsp;&nbsp;Hvatala ga je nervoza zbog ovog novodošlog biologa, žene koja se zvala Ling, zato što ga je Ling gledala na neki takav način da se Lark osećao nekako čudno, kao divljak ili dete.
<BR>&nbsp;&nbsp;&nbsp;&nbsp;&nbsp;Što je i bio, u poređenju sa pridošlicom, iako stariji po godinama života. Kao prvo, sve što je naučio tokom čitavog svog dosadašnjeg života, posvećenog studijama, ne bi popunilo nijedan kristalni memorijski klin koji ona tako spokojno ubaci, kad god poželi, u računar koji nosi okačen o gurtnu, preko ramena. Ling je na sebi imala zelenu radnu odeću iz jednog dela, kojom je bilo pokriveno maltene celo njeno telo.
<BR>&nbsp;&nbsp;&nbsp;&nbsp;&nbsp;Bila je to žena sa tamnim tenom, sa krupnim očima i sa egzotičnim, visokim jagodicama; te oči imale su iznenađujuću nijansu krem-smeđe boje. "Jesi li spreman, Lark?" upita ona.
<BR>&nbsp;&nbsp;&nbsp;&nbsp;&nbsp;Lark je u rancu imao hrane za četiri dana, tako da neće morati da lovi niti da sakuplja hranu, ali zato neće moći da ponese svoj dragoceni mikroskop. To blago, vrhunski domet urske zanatske veštine, sada je izgledalo kao jadna igračka puna mutnih slika, u poređenju sa spravama koje su imale ove pridošlice sa zvezda, Ling i njeni drugari: razgledali su organizme sve do nivoa sastavnih molekula.
<BR>&nbsp;&nbsp;&nbsp;&nbsp;&nbsp;Šta li bismo mi njima mogli reći, a što oni već ne znaju? - pitao se Lark. Šta uopšte mogu oni želeti da dobiju od nas?
<BR>&nbsp;&nbsp;&nbsp;&nbsp;&nbsp;Popularno pitanje, o kome su puno raspravljali oni njegovi prijatelji koji su još i sad pristajali da razgovaraju s njim; ali slično su između sebe razgovarali i oni koji su sad bojkotovali sva ljudska bića, zbog srodnosti između ljudi i ovih uljeza odozgo.
<BR>&nbsp;&nbsp;&nbsp;&nbsp;&nbsp;Pa ipak, pomisli on, mudraci su odredili mene, čoveka, štaviše jeretika, da vodim ovog lopova kroz naše šume prepune blaga. Da počnem pregovaračku igru u kojoj su ulog životi svih nas.
<BR>&nbsp;&nbsp;&nbsp;&nbsp;&nbsp;Šest naroda imali su da ponude jednu stvar. Nešto što ne postoji u zvaničnoj galaktičkoj enciklopediji pod odrednicom 'Jijo'. Tu odrednicu su dovršili Bujuri pre nego što su otišli. Nedostajuća stvar jesu novi podaci, o načinima na koje se planeta menjala u poslednjih milion godina - dok je bila izvan 'upotrebe', ostavljena 'na ugar'. Po tom pitanju Lark je bio stručnjak, stručniji od ijednog drugog ovdašnjeg 'divljaka'.
<BR>&nbsp;&nbsp;&nbsp;&nbsp;&nbsp;"Da, spreman sam", reše on ženi sa zvezdanog broda.
<BR>&nbsp;&nbsp;&nbsp;&nbsp;&nbsp;"Dobro. Krećemo!" Pokretom ruke pokazala mu je da on pođe napred.
<BR>&nbsp;&nbsp;&nbsp;&nbsp;&nbsp;Lark nabaci ranac na leđa i okrete se da je povede iz doline smrvljenog drveća, stazom što bi vodila daleko od udoline u kojoj se nalazi Jaje. Niko, doduše, nije verovao da bi postojanje Jajeta moglo zauvek ostati tajna. Roboti-izviđači su danima leteli preko planete, zavirivali u livade, potoke i fumarole. Pa ipak, postojala je mogućnost da pomisle da je Jaje tek neka stena... i da u to veruju bar dok ono ne počne opet da peva.
<BR>&nbsp;&nbsp;&nbsp;&nbsp;&nbsp;Ta staza koju je Lark odabrao vodila je daleko od kanjona u koji su poslati nedužni, ovdašnja nejač - deca, šimpanze, lornici, zukiri i glaveri. Možda oči uljeza-pljačkaša ipak ne vide sve. Možda se nešto dragoceno može i sakriti.
<BR>&nbsp;&nbsp;&nbsp;&nbsp;&nbsp;To je bio plan mudraca. Lark je prihvatao taj plan kao dobar... za sada.
<BR>&nbsp;&nbsp;&nbsp;&nbsp;&nbsp;Skupine posmatrača već danima su se okupljale na obodu doline, da gledaju kako crna kocka upija sunčev sjaj, a ne daje nikakav odsjaj, ne vraća nijedan zrak. Kad su se dvoje ljudi popeli tako visoko, jedan iz skupine Ura posmatrača uzmače nervozno od njih; kopita su čegrtala po kamenu kao šljunak. Sve su to bile mlade urske ženke, koje još nisu rađale; njihove kese za mužjake bile su prazne. Upravo osobe koje su sklone uletanju u nevolje.
<BR>&nbsp;&nbsp;&nbsp;&nbsp;&nbsp;Njihove kupaste, izdužene glave uzmahivale su i spuštale se; Urkinje su uz to i šištale, ispružale se ka ljudima, pokazivale redove testerastih zuba. Larkova pleća se zategoše. Reug u fišekliji na njegovom opasaču poče se migoljiti, osećajući gužvu u vazduhu.
<BR>&nbsp;&nbsp;&nbsp;&nbsp;&nbsp;"Prestani s tim!" upozori on ženu, koja je uperila neki instrument ka uskomešanom krdu Urkinja. "Samo nastavi hodati dalje."
<BR>&nbsp;&nbsp;&nbsp;&nbsp;&nbsp;"Zašto? Samo sam htela da očitam..."
<BR>&nbsp;&nbsp;&nbsp;&nbsp;&nbsp;"Verujem, verujem. Nije trenutak."
<BR>&nbsp;&nbsp;&nbsp;&nbsp;&nbsp;Lark ju je uhvatio za lakat i poveo dalje. Već po tom prvom dodiru bilo mu je jasno da je Ling vrlo jaka.
<BR>&nbsp;&nbsp;&nbsp;&nbsp;&nbsp;Kamen prolete kroz vazduh blizu njih i udari u zemljište ispred njih. Zatim stiže šištavi povik.
<BR>&nbsp;&nbsp;&nbsp;&nbsp;&nbsp;"Skirssss!"
<BR>&nbsp;&nbsp;&nbsp;&nbsp;&nbsp;Ling htede da se osvrne, iz radoznalosti, ali je Lark povede dalje. Novi glasovi povikaše za njima.
<BR>&nbsp;&nbsp;&nbsp;&nbsp;&nbsp;"Skirs!"
<BR>&nbsp;&nbsp;&nbsp;&nbsp;&nbsp;"Jiki skirsi!"
<BR>&nbsp;&nbsp;&nbsp;&nbsp;&nbsp;Još kamenja poče da bobonja oko njih. U očima Ling poče se videti rastuća zabrinutost. Zato je Lark suvo umiri. "Uri slabo bacaju. Očajno nišane, i nisu se ništa popravili ni kad su saznali za luk i strelu."
<BR>&nbsp;&nbsp;&nbsp;&nbsp;&nbsp;"Pa, oni su vam neprijatelji", reče ona, ubrzavši korak, iako joj to niko nije rekao.
<BR>&nbsp;&nbsp;&nbsp;&nbsp;&nbsp;"To je prejako rečeno. Hajde da samo kažemo da su ljudi, takođe, morali da se izbore za svoje mesto na Jijou, u početku."
<BR>&nbsp;&nbsp;&nbsp;&nbsp;&nbsp;Urska rulja išla je za njima, sa lakoćom ih sustižući, dovikujući i pokušavajući da napravi neki incident. Tada, sa istoka, dojuri galopom jedna pripadnica njihove vrste i naglo zaokrete, ispreči se ispred rulje. Na rukavima ove kentaurke videle su se pločice nalik na ljudske vojne epolete, 'činove': jer ona je bila jedna od starešina Okupljanja. Kentaurka veoma raširi ruke, pokazujući dve pune kese za muževe i aktivne mirisne žlezde. Gomila mlađih Urkinja topotavo se zaustavi pred njom; a starešina je agresivno usmeravala glavu sad ka jednoj, sad ka drugoj, šištala je na njih i naređivala im da ostave ljude na miru.
<BR>&nbsp;&nbsp;&nbsp;&nbsp;&nbsp;Još postoje red i zakon, pomisli Lark sa olakšanjem. Međutim, hoće li još dugo?
<BR>&nbsp;&nbsp;&nbsp;&nbsp;&nbsp;"Šta su nam to dovikivale?" upita Ling kad su otpešačili dublje pod svod vor drveća finih iglica. "Nije bilo ni na galšestom, ni na galdvau."
<BR>&nbsp;&nbsp;&nbsp;&nbsp;&nbsp;"Ovdašnje narečje", reče Lark i blago se nasmeja. "Reč 'džiki' je Hunišima bila pogrdna reč, kletva, ali sad je ušla u mnogo širu upotrebu. U suštini znači 'smrdljiv'. Ali ko nam kaže! Te napaljene, male, nevenčane Urkinje!"
<BR>&nbsp;&nbsp;&nbsp;&nbsp;&nbsp;"A ona druga reč?"
<BR>&nbsp;&nbsp;&nbsp;&nbsp;&nbsp;Lark je pogleda. "Urima su uvrede važne. U starim danima, kad smo tek naseljavali ovaj svet, Uri su tražili neku pogrdnu reč za nas, takvu da nam bude uvredljiva, ali da moramo priznati da je tačna. Prilikom jednog od prvih prekida vatre, veoma ljubazno su zatražili od naših starih da kažu ime neke životinje koja živi na drveću, dobro nam je znana i radi smešne stvari."
<BR>&nbsp;&nbsp;&nbsp;&nbsp;&nbsp;Njene oči, gledane izbliza, bile su krupne i izvrsne. Ne ono što bi se očekivalo kod gusara.
<BR>&nbsp;&nbsp;&nbsp;&nbsp;&nbsp;"Ne shvatam", reče Ling.
<BR>&nbsp;&nbsp;&nbsp;&nbsp;&nbsp;"Za Ure, mi smo penjači po drveću. Baš kao što su naši preci sigurno imali utisak da su Huniši u suštini konji, mazge, travojedi."
<BR>&nbsp;&nbsp;&nbsp;&nbsp;&nbsp;"Pa? Ni sad ne..."
<BR>&nbsp;&nbsp;&nbsp;&nbsp;&nbsp;"Zato se mi trudimo da izgledamo veoma uvređeni kad nam Huniši kažu da smo veverice. To 'skirs' je izobličena verzija jedne angliske reči za 'veverice'. E, kad se mi na to ljutimo, Huniši se mnogo raduju."
<BR>&nbsp;&nbsp;&nbsp;&nbsp;&nbsp;Izgledala je zbunjena, kao da je u Larkovim rečima bilo više nejasnoća, a ne samo jedna. "Trudite se da ugodite onima koji su vam neprijatelji?" reče ona.
<BR>&nbsp;&nbsp;&nbsp;&nbsp;&nbsp;Lark uzdahnu. "Na Nagibu više niko nikome nije neprijatelj. Ne u tako velikim razmerama."
<BR>&nbsp;&nbsp;&nbsp;&nbsp;&nbsp;Ili bar do nedavno nije bio, pomisli on.
<BR>&nbsp;&nbsp;&nbsp;&nbsp;&nbsp;"Zašto?" nastavi on, trudeći se da preokrene smer ispitivanja. "Zar su neprijatelji mnogobrojni, tamo odakle ti dolaziš?"
<BR>&nbsp;&nbsp;&nbsp;&nbsp;&nbsp;Sad je bio red na nju da uzdahne. "Galaksije su opasne. Ima mnogo onih kojima se ljudska bića ne sviđaju nimalo."
<BR>&nbsp;&nbsp;&nbsp;&nbsp;&nbsp;"Tako su i nama govorili naši stari. To je zato što su ljudska bića 'vučja rasa', je li tako? Naime, zato što smo se sami uzdigli do zvezda, bez tutorstva?"
<BR>&nbsp;&nbsp;&nbsp;&nbsp;&nbsp;Ling se nasmejala. "Ah, taj stari mit!"
<BR>&nbsp;&nbsp;&nbsp;&nbsp;&nbsp;Lark se ukočeno zagleda u nju. "Ne misliš... ne misliš valjda...?"
<BR>&nbsp;&nbsp;&nbsp;&nbsp;&nbsp;"Da znamo istinu? Naše poreklo i sudbinu?" Osmehnula se. Na njenom licu bio je izraz spokojnog i vedrog znanja. "E, zaista si ti jedno izgubljeno dete iz prošlosti. Zaboga. Vi ste, narode, dugo bili izvan veze."
<BR>&nbsp;&nbsp;&nbsp;&nbsp;&nbsp;On se spotaknu o kamen, a Ling ga zgrabi za mišicu da ga vrati u ravnotežu. "Ali", reče ona, "možemo o tome pričati i kasnije. Prvo ti meni pričaj o tim, kako se zovu? Veve...?"
<BR>&nbsp;&nbsp;&nbsp;&nbsp;&nbsp;Ona pruži ka njemu prst ukrašen upadljivo debelim prstenom. Pretpostavio je da se u prstenu nalazi neki aparat za snimanje. Nije mu bilo lako da sad preusmeri misli na veverice, a da suzbije svoju naglo probuđenu radoznalost u vezi sa galaktičkim pitanjima.
<BR>&nbsp;&nbsp;&nbsp;&nbsp;&nbsp;"Da, veverice."
<BR>&nbsp;&nbsp;&nbsp;&nbsp;&nbsp;"Nagovestio si da one žive na drveću i da su nalik na ljudska bića. Hoćemo li danas, usput, imati mogućnosti da ih vidimo?"
<BR>&nbsp;&nbsp;&nbsp;&nbsp;&nbsp;Pogledao ju je, žmirnuo, odmahnuo glavom. "Hm, ne bih rekao. To se neće ostvariti na ovom putovanju."
<BR>&nbsp;&nbsp;&nbsp;&nbsp;&nbsp;"Dobro, a šta mi još možeš reći o njima? Na primer: pokazuju li ikakvu sklonost ka upotrebi alata?"
<BR>&nbsp;&nbsp;&nbsp;&nbsp;&nbsp;Larku nisu bile potrebne ni psiho-moći, ni intervencija reuga, da pogodi kakve su namere njegove divne gošće. On pomisli na lanac pitanja koja bi odvela tačno do njenog pravog cilja.
<BR>&nbsp;&nbsp;&nbsp;&nbsp;&nbsp;- Pokazuju li dar za upotrebu mašina? Za rat i trgovinu? Za filozofiju i umetnost?
<BR>&nbsp;&nbsp;&nbsp;&nbsp;&nbsp;- Imaju li onaj glavni potencijal? Onu magičnu suštinu koja je neophodna da bi se, uz pravu vrstu pomoći, ostvario veliki napredak?
<BR>&nbsp;&nbsp;&nbsp;&nbsp;&nbsp;- Da li imaju onu retku tinkturu, ono obećanje u sebi, koje bi podstaklo neku pokroviteljsku rasu da se potrudi? Ono nešto, što bi nagovestilo da jednog dana mogu postati zvezdani letači?
<BR>&nbsp;&nbsp;&nbsp;&nbsp;&nbsp;- Da li je ta rasa kandidat za Uzdizanje?
<BR>&nbsp;&nbsp;&nbsp;&nbsp;&nbsp;Lark je prikrivao koliko je iznenađen zbog njenog neznanja. "Koliko je meni poznato, ne pokazuju nimalo", reče on iskreno. Jedine veverice koje je on ikada video bile su na izbledelim, prastarim slikama sa Zemlje. "Ako slučajno prođemo pored neke, moći ćeš i sama pogledati."
<BR>
<BR>&nbsp;&nbsp;&nbsp;&nbsp;&nbsp;Bilo je jasno da ova zvezdana skupina istražitelja pokušava da nađe biološko bogatstvo. Šta bi drugo mogao siromašni Jijo da ponudi, a što bi zasluživalo toliko truda da se krišom prođe pored straža koje je rasporedio Institut za migracije, da se klizne kroz one zvezdane puteve koji su odavno prepušteni čudnoj, zloslutnoj civilizaciji Zanga, zatim da se hrabro jurne kroz Izmunutin smrtonosni ugljenični vetar?
<BR>&nbsp;&nbsp;&nbsp;&nbsp;&nbsp;Samo još jedna stvar bi zasluživala toliko truda, pomisli Lark. Naravno. Hitna potreba da se nađe pribežište. O tome bi mogao pitati svoje pretke, dečko.
<BR>&nbsp;&nbsp;&nbsp;&nbsp;&nbsp;Ove pridošlice nisu, mada je to Lark od njih mogao očekivati, glumili da su predstavnici neke galaktičke agencije ili da imaju zakonsko pravo da pregledaju biosferu Jijoa. Smatraju li oni da izgnanici nastanjeni na Jijou više ne pamte da takve stvari postoje? Ili im je naprosto nebitno šta će ovdašnji narodi misliti? Njihov cilj - utvrđivanje šta se sve izmenilo od dolaska Bujura pa do danas - čini Larkove studije, kojima je on posvetio sav svoj život, dragocenijim nego što je on ikada mogao i zamisliti. Toliko dragocenim, da je Lester Kembel njemu naredio da sve svoje sveske ostavi kod kuće, da ne bi pale u ruke tuđinima.
<BR>&nbsp;&nbsp;&nbsp;&nbsp;&nbsp;Mudraci žele da i ja saznajem o ovima, pomisli Lark, isto koliko oni saznaju o nama. Pa i više.
<BR>&nbsp;&nbsp;&nbsp;&nbsp;&nbsp;Naravno da je to bio plan unapred osuđen na neuspeh. Šest ovdašnjih naroda nalik su na novorođenčad gurnutu u smrtno opasnu igru čija pravila ne poznaju. Svejedno, on će se truditi najbolje što može, dokle god se njegovi ciljevi budu poklapali sa ciljevima mudraca. Što ne mora uvek biti tako.
<BR>&nbsp;&nbsp;&nbsp;&nbsp;&nbsp;Znaju i oni to, pomisli Lark. Nisu zaboravili da sam jeretik.
<BR>&nbsp;&nbsp;&nbsp;&nbsp;&nbsp;Na sreću, istražitelji su mu dali baš ovu osobu za pratilju - svog ponajmanje zastrašujućeg člana. Mogli su odlučiti da tu dužnost dobije Ran, muškarac, ogroman, kratko ošišan, sa glasom koji tutnji kao iz bureta i sa plećima tako širokim da uniforma samo što se ne rasprsne na njemu. Ili ono drugo dvoje koji povremeno izlaze iz njihove istraživačke stanice, iz te crne kocke. Jedan od to dvoje je Kun, muškarčina gotovo isto toliko krupan kao Ran; pleća kao mladi Huniš. Druga je Beša, žena tako upadljivo ženstvena da se Ling čudio kako ona uspeva, sa tako bujno zaobljenim telom, da se kreće tako elegantno. U poređenju sa tim svojim kolegama, Ling je izgledala maltene 'normalno', mada bi, u slučaju da se doseli u ma koji jijoanski grad, sigurno izazvala veliku uzbunu među mladim muškarcima ljudske rase - štaviše, uskoro bi bilo i mnogo tuča između njenih udvarača.
<BR>&nbsp;&nbsp;&nbsp;&nbsp;&nbsp;Samo ti nemoj zaboraviti svoj zavet, podseti Lark sebe, dok se zadihano uspinjao jednim strmim delom staze. Lingina bluza se nakvasila od znoja i zalepila za njeno telo, na načine vrlo izazovne. Lark prisili sebe da gleda negde drugde. Ti si učinio svoj izbor, reče on sebi. Odlučio si da živiš za ciljeve koji su od tebe veći. Ako se tih ciljeva ne želiš odreći zarad jedne časne žene sa Jijoa, onda i ne pomišljaj na to da ih napustiš zarad neke inspektorke, tuđinke, neprijateljice ovog sveta.
<BR>&nbsp;&nbsp;&nbsp;&nbsp;&nbsp;On pronađe novi način da suzbije vrelinu koja je kružila njegovim krvotokom. Pohotu možeš pokriti drugim osećanjima. Preokrenuti je u bes, na primer.
<BR>&nbsp;&nbsp;&nbsp;&nbsp;&nbsp;Vi mislite da nas zloupotrebite, razmišljao je. E, pa, neke stvari će možda ispasti drugačije nego što vi mislite.
<BR>&nbsp;&nbsp;&nbsp;&nbsp;&nbsp;Iz ovog stava u njemu se rodi jedna tvrdoglavost, jača od njegove prirodne radoznalosti. Kad je maločas nagovestila da ljudska rasa nije vučja, da je ipak do zvezda stigla uz pomoć neke starije zvezdane rase, u očima joj se videlo da očekuje da će to na njega delovati vrlo jako. I da će on, onda, početi da moli i preklinje za dalje informacije.
<BR>&nbsp;&nbsp;&nbsp;&nbsp;&nbsp;Moliću ako budem morao, reče on sebi. Ali radije ću da kupim, ili pozajmim, ili ukradem. Videćemo. Igra je tek počela.
<BR>&nbsp;&nbsp;&nbsp;&nbsp;&nbsp;Počeše prolaziti pored šumaraka 'manjebua' - manjeg bambusa. Ling uze kriške iz nekoliko delova stabljika, kao uzorke. Nijedna od tih stabljika nije bila deblja od deset centimetara. Ling je spretno isecala kriške tako tanke, da su bile maltene providne, i stavljala ih u analizator.
<BR>&nbsp;&nbsp;&nbsp;&nbsp;&nbsp;"Možda sam ja samo glupi urođenik, vodič, ali kladio bih se da u tih nekoliko uzoraka nećeš naći mnogo znakova 'inteligencije u zametku'."
<BR>&nbsp;&nbsp;&nbsp;&nbsp;&nbsp;Na ove poslednje reči, njena glava se trže. Time je Lark okončao jednu veliku glumu.
<BR>&nbsp;&nbsp;&nbsp;&nbsp;&nbsp;Znamo zašto ste ovde.
<BR>&nbsp;&nbsp;&nbsp;&nbsp;&nbsp;Lingin taman ten nije mogao sakriti da je pocrvenela. "Jesam li ja išta slično rekla? Ja samo želim da ustanovim do kojih je genetskih izmena došlo otkad su Bujuri zasadili ovu vrstu ovde. Nama su potrebni genetski podaci i o biljkama, da bismo ih poredili sa životinjskim. To je sve."
<BR>&nbsp;&nbsp;&nbsp;&nbsp;&nbsp;Znači, sad počinjemo otvoreno da se lažemo, pomisli on. Jer on je na osnovu fosilnih ostataka dobro znao da je 'bu', to jest bambus, rastao u izobilju na Jijou mnogo pre nego što su Bujuri uzeli tu planetu pod zakup, pre dvadeset miliona godina. Možda je neko od ranijih zakupaca Jijoa doneo i zasadio bambus. To je jedan uspešan tip rastinja, oko koga su mnogi ekosistemi koevoluirali i na koji se sad oslanjaju nebrojene životinje. Ali u prvih nekoliko eona sigurno je morao da se širi na štetu mnogih drugih biljaka, dok ih nije istisnuo i zauzeo svoj životni prostor u pogodnim slivovima reka.
<BR>&nbsp;&nbsp;&nbsp;&nbsp;&nbsp;Lark je vrlo malo znao o biohemijskom nivou, ali je na osnovu fosila bio siguran da se taj genus nije mnogo izmenio u poslednjih stotinak miliona godina.
<BR>&nbsp;&nbsp;&nbsp;&nbsp;&nbsp;Zašto bi ona lagala o nečem tako nevažnom? - upita se on. U Spisima stoji da je prevara ne samo nečasna nego i da je nepouzdano sredstvo, opasno po onoga ko se njime služi. I da stvara naviku, i zavisnost. Kad počneš lagati, nije lako prestati. I na kraju budeš uhvaćen zbog sitnih, nepotrebnih laži.
<BR>&nbsp;&nbsp;&nbsp;&nbsp;&nbsp;"Ali kad već govorimo o inteligenciji u zametku", reče Ling, sklapajući svoju torbu sa uzorcima, "ne mogu da se ne zapitam kud ste vi, narode, denuli vaše šimpanze. Sigurna sam da su oni morali doživeti zanimljive genetske pomake."
<BR>&nbsp;&nbsp;&nbsp;&nbsp;&nbsp;Nehotičnim trzajem Lark se odao čim je ona izgovorila reč 'šimpanze'. Nije vredelo poricati.
<BR>&nbsp;&nbsp;&nbsp;&nbsp;&nbsp;Ljudima nisu potrebni reuzi, za ovu igru, pomisli on. Mi i bez telepatije čitamo jedni drugima mnogo toga sa lica. Lester je svakako znao da ću i ja da se 'provaljujem' isto koliko i ona.
<BR>&nbsp;&nbsp;&nbsp;&nbsp;&nbsp;"Šimpanze su kao deca. Mi smo ih, naravno, sklonili od moguće opasnosti."
<BR>&nbsp;&nbsp;&nbsp;&nbsp;&nbsp;Ling pogleda levo, pa desno. "Vidiš li ti ikakvu opasnost?"
<BR>&nbsp;&nbsp;&nbsp;&nbsp;&nbsp;Lark se jedva uzdrža da se ne nasmeje ironično. U Linginim očima poigravale su mnoge zamršene stvari o kojima je mogao sao nagađati. Neke misli bile su, između njega i Ling, sasvim jasne i bez reči: ti znaš da ja znam. Znam da znaš da znam. A ti znaš da znam da znaš da znam...
<BR>&nbsp;&nbsp;&nbsp;&nbsp;&nbsp;Jedno osećanje može nadvladati i pohotu i gnev.
<BR>&nbsp;&nbsp;&nbsp;&nbsp;&nbsp;Poštovanje.
<BR>&nbsp;&nbsp;&nbsp;&nbsp;&nbsp;On klimnu glavom svojoj protivnici, izdrža punu težinu njenog pogleda oči u oči.
<BR>&nbsp;&nbsp;&nbsp;&nbsp;&nbsp;"Kazaću ti ako prođemo pored nekog šimpija, pa ćeš moći sama da se uveriš."
<BR>
<BR>&nbsp;&nbsp;&nbsp;&nbsp;&nbsp;Ling je imala izuzetno oštar vid, što je mnogo puta i dokazala, tako što je primetila kretnje koje bi Larku promakle - pokrete raznih šumskih stvorenja koja tragaju za hranom, love, pasu ili neguju svoje mladunce. Po ovome ga je podsećala na Dvera. Ali je Ling imala pri ruci i mnogobrojne alate kojima je hitro počinjala da analizuje svaki uzorak koji privuče njenu pažnju, bez obzira na to da li taj stvor puzi, letuca ili se gega po šumskom tlu.
<BR>&nbsp;&nbsp;&nbsp;&nbsp;&nbsp;Sigurno je dobro proučila staru bujursku dokumentaciju, jer često je zastajala, sa uzdahom, prepoznajući neku vrstu žbunja, drveća ili četvorokrilnih ptica; onda je pitala Larka koji su naziv ovdašnji stanovnici pridodali tim vrstama. Lark je odgovarao, ali uzdržano; tek koliko da dokaže da je stručan, i kao takav, dragocen.
<BR>&nbsp;&nbsp;&nbsp;&nbsp;&nbsp;Ponekad je Ling zastajala samo da bi mrmljala nešto u svoj prsten, kao da razmišlja o stvarima koje je doznala. U jednom trenutku Ling shvati, sa drhtajem, da ona mora biti u vezi sa svojom bazom. To je, dakle, razgovor na daljinu, nije upotreba semafora, nije 'bacanje u daljinu', nije ni psiho-telepatija koja je inače retka; ovo je ona visoko tehnološka vrsta razgovora na daljinu, koja se u knjigama pominje kao savršena i pouzdana. Glas one osobe na drugom kraju dopirao je do njega samo kao šapat. On zaključi da sigurno postoji neki dodatni način na koji se glas projektuje, zbijeno, u pravcu njenog uha.
<BR>&nbsp;&nbsp;&nbsp;&nbsp;&nbsp;U jednom trenutku Ling poče mrmljati na nekom drugom dijalektu anglijskog jezika. To je teže pratio.
<BR>&nbsp;&nbsp;&nbsp;&nbsp;&nbsp;"Jei jei... Obro. PK šaću brže. Ali mor dlučite - dleko ili pdrobno."
<BR>&nbsp;&nbsp;&nbsp;&nbsp;&nbsp;Njen sagovornik sigurno je upotrebio neki ubedljiv argument, jer ona 'povuče' napred korakom mnogo bržim. Ali začas naiđe na sledeće uzbudljivo otkriće, zaboravi šta je obećala i poče se opet zadržavati oko sitnih pojedinosti. Njihovo napredovanje kroz šumu ponovo je bilo sporo kao i pre.
<BR>&nbsp;&nbsp;&nbsp;&nbsp;&nbsp;Lark zaključi da je ta karakterna slabost - naime, sklonost da se i previše dugo zadržava oko svakojakih živih bića - prvo što mu se zaista dopalo kod ove osobe.
<BR>&nbsp;&nbsp;&nbsp;&nbsp;&nbsp;Ali ona to brzo i pokvari: poče mu, sa visine, pokroviteljski objašnjavati šta znači reč 'nokturnalni' - da to znači 'noćni', da se odnosi na životinje koje su naročito aktivne noću, a ne danju. Sve polako, jednostavnim rečima. Lark suzdrža ogorčenje zbog ovoga. Kao dečak je pročitao dovoljno pustolovnih romana da sad zna šta se očekuje, kakvo ponašanje, od domoroca-vodiča. Zato on njoj sa punim poštovanjem zahvali na ovim objašnjenjima. Moglo bi biti u budućnosti i neke koristi od pažljivog održavanja tih stereotipa u njenoj glavi.
<BR>&nbsp;&nbsp;&nbsp;&nbsp;&nbsp;Koliko god da je bila prepuna oduševljenja i koliko god da je imala oštar vid, lovac nije bila. U tome se razlikovala od Dvera. Čak je i Lark primećivao oko sebe bujno izobilje znakova koji bi lovcu kazali mnogo, a njoj ništa: otisci šapa, slomljene grančice, izmet, mirisi kojima je neka životinja obeležila svoju teritoriju, pramenčići krzna, krljušti, torga ili perja. Svako dete iz svih šest naroda Jijoa pročitalo bi takve priče, nađene duž staze. Ling je, međutim, primećivala samo ono što je u tom trenutku živo.
<BR>&nbsp;&nbsp;&nbsp;&nbsp;&nbsp;Pomisao na Dvera izmami iz Larka osmeh.
<BR>&nbsp;&nbsp;&nbsp;&nbsp;&nbsp;Kad se taj vrati iz svog bednog lova na jednu glaverku, pomisli Lark, ja ću imati super priču da ispričam, a ne on. Za promenu.
<BR>&nbsp;&nbsp;&nbsp;&nbsp;&nbsp;S vremena na vreme, Ling je rasklapala jedan instrument sa dva 'holio ekrana'. Stojeći iza nje, on je preko njenih ramena gladao oba. Jedan ekran pokazivao je, talasavo i pokretno, neki šumski prizor, i to iz nekog obližnjeg dela šume, što je Lark zaključivao po lišću. Ali drugi ekran pokazivao je tabele i brojke, njemu nečitljive, nerazumljive. To je bilo ponižavajuće. On je odavno pročitao sve tekstove o biologiji koji na Jijou postoje, i sve ih razumeo. Trebalo bi da mu je barem rečnik biologije poznat.
<BR>&nbsp;&nbsp;&nbsp;&nbsp;&nbsp;Možda stav 'da, bvana gospodarice!' i nije samo gluma, pomisli on; možda sam ja ipak, posle svega, nepismen.
<BR>&nbsp;&nbsp;&nbsp;&nbsp;&nbsp;Ling mu prilikom jednog takvog zaustavljanja objasni da su to podaci koje šalje sondažni robot koji se penje kroz istu ovu šumu, ali znatno ispred njih. "A sad, možemo li krenuti malo brže", reče ona oduševljeno. "Robot je savladao neke vrlo zanimljive uzorke. Želela bih da do njih stignem pre nego što počnu da se kvare."
<BR>&nbsp;&nbsp;&nbsp;&nbsp;&nbsp;Lark klimanjem glave pokaza da je saglasan. Iako je ona, a ne on, bila ta zbog koje su do sada odmicali sporo.
<BR>&nbsp;&nbsp;&nbsp;&nbsp;&nbsp;"Kako god ti kažeš", reče on.
<BR>&nbsp;&nbsp;&nbsp;&nbsp;&nbsp;Prvi 'savladani' uzorak bio je jedan bespomoćni vuank crv čija je jazbina bila presečena glatko kao skalpelom. Mreža od nekog vlaknastog materijala odolevala je upornom batrganju crva koji ju je pokušavao probiti svojom koščatom glavom ne bi li nekako pobegao.
<BR>&nbsp;&nbsp;&nbsp;&nbsp;&nbsp;Ling progovori u svoj prsten. "Ovaj grabljivi oblik izgleda da je u srodnosti sa onim izdvajačima rude koji su, pre tri eona, uvezeni sa Deznija za potrebe bujurske privrede. Organizmi nastali evolucijom od onih sa Deznija trebalo bi da padnu u letnji san posle injekcije metan-klatrata. Pokušaćemo sada sa jačom dozom."
<BR>&nbsp;&nbsp;&nbsp;&nbsp;&nbsp;Nanišanila je pomoću jedne sprave iz koje munjevito izlete jedna cevčica koja se u letu gibala kao da je svesna, kao grabljivica koja juri u napad. Cevčica se zabode krvnički u jednu pukotinu između dve oklopne ploče na telu crva koji se na to trže, a onda klonu, drhteći.
<BR>&nbsp;&nbsp;&nbsp;&nbsp;&nbsp;"Dobro je. A sad da vidimo da li se encefalizacija promenila tokom poslednje megagodine." Ona se okrete Larku i objasni. "To znači, da vidimo da li sad imaju više mozga."
<BR>&nbsp;&nbsp;&nbsp;&nbsp;&nbsp;Eto znanja! - pomisli Lark, kome je i bez tog objašnjenja bilo savršeno jasno šta znači encefalizacija. Ali se uzdrža i reče:
<BR>&nbsp;&nbsp;&nbsp;&nbsp;&nbsp;"Aha! Zadivljujuće. Zadivljujuće."
<BR>
<BR>&nbsp;&nbsp;&nbsp;&nbsp;&nbsp;Lark je naučio da joj dodaje instrumente, da izvlači uzorke krvi i da na razne druge načine pomaže svojoj poslodavki. U jednom trenutku, rapavi jezik jednog besnog dugojeda izlete kao bič kroz jednu rupu u mreži i polete ka Linginoj podlaktici, sa koje bi svakako ogulio dobar deo kože, da je Lark nije hitro sklonio odatle. Posle toga Ling kao da je shvatila da njen 'urođenik' može biti koristan i na druge načine, a ne samo kao vodič, nosač i neko ko će biti svakom njenom izjavom zadivljen.
<BR>
<BR>&nbsp;&nbsp;&nbsp;&nbsp;&nbsp;Uzorci koje je robot hvatao bili su većinom 'mozgovita' bića, ona kojima opstanak zavisi od pameti: grabljivice ili skupljači-svaštojedi. Ali Lark je smatrao da nijedno od tih bića nije ubedljiv kandidat za Uzdizanje. Možda kroz deset miliona godina, razmišljao je on, kad ova planeta bude ponovo otvorena za legalno naseljavanje. Do tada bi dugojedi ili eventualno skočižderi mogli biti spremni, provereni evolucijom i Ifninom srećom, i tada bi neka dobrodušna starija rasa mogla da ih uzme pod svoje okrilje.
<BR>&nbsp;&nbsp;&nbsp;&nbsp;&nbsp;Pa ipak, dok je gledao kako Ling upotrebljava, kao kakva čarobnica, svakojake zrake i sonde da ispita jednog olinjalog strvigriza, Lark, nehotice, poče zamišljati kako bi to bilo kad bi se ta zver sada uspravila na zadnje noge i počela recitovati odu o bratstvu svih živih vrsta. Lingina skupina se očigledno nadala da će naći nešto dragoceno, nešto što bi na Jijou izronilo prevremeno.
<BR>&nbsp;&nbsp;&nbsp;&nbsp;&nbsp;Kad se nađe potencijal, pomisli on, potreban je samo još nečiji patronat, i nova rasa će krenuti Uzlaznom stazom.
<BR>&nbsp;&nbsp;&nbsp;&nbsp;&nbsp;U Biblosu je bilo i nekoliko tekstova koji su o tome govorili kudikamo drugačije: naime, da za uspešno rođenje nije uvek neophodna babica.
<BR>&nbsp;&nbsp;&nbsp;&nbsp;&nbsp;Lark se opredeli da krene za tom pomišlju, dok su hodali dalje kroz prirodu.
<BR>&nbsp;&nbsp;&nbsp;&nbsp;&nbsp;"Maločas si rekla da Zemljani više nisu poznati kao vučja rasa."
<BR>&nbsp;&nbsp;&nbsp;&nbsp;&nbsp;Ling se nasmeši zagonetno. "U taj stari mit još veruju neki. Ali drugima je poznata istina, i to odavno."
<BR>&nbsp;&nbsp;&nbsp;&nbsp;&nbsp;"Istina?"
<BR>&nbsp;&nbsp;&nbsp;&nbsp;&nbsp;"O tome odakle smo došli. Ko je dao čovečanstvu blagodet misli i razuma. Ko su naši pravi pokrovitelji. Mentori i vođe kojima dugujemo sve što jesmo i sve što ćemo ikada biti."
<BR>&nbsp;&nbsp;&nbsp;&nbsp;&nbsp;Larkovo srce zakuca brže. Nekoliko tomova o toj temi preživelo je onaj požar koji je opustošio police o ksenologiji u Biblosu, pa je Ling, ipak, znao da se ta rasprava žestoko vodila kada je šunjalački brod 'Kivot' poleteo za Jijo, pre tri veka. U tim vremenima, neki su nagađali da ljudska vrsta jeste dobila pomoć spolja, da su to uradili tajno izvesni dobrotvori koji nisu želeli da se njihov identitet sazna, davno pre početka istorije. Drugi su ostajali pri darvinizmu, tvrdeći da se inteligencija mogla razviti i sasvim samostalno, bez ikakve pomoći spolja, ma koliko skeptično na to gledala galaktička nauka. A sad ova Ling tvrdi da je to pitanje rešeno.
<BR>&nbsp;&nbsp;&nbsp;&nbsp;&nbsp;"Ko su oni?" upita Lark prigušeno.
<BR>&nbsp;&nbsp;&nbsp;&nbsp;&nbsp;Osmeh se vrati, osmeh znalački, od koga njene visoke jagodice naprosto poleteše uvis. "Istinu za istinu. Prvo ti meni kaži šta je stvarno bilo. Šta traži jedna gomila ljudskih bića ovde, na ovako jadnoj i bednoj planeti?"
<BR>&nbsp;&nbsp;&nbsp;&nbsp;&nbsp;"Hm... Na koju gomilu misliš? Na nas ili na vas?"
<BR>&nbsp;&nbsp;&nbsp;&nbsp;&nbsp;Njen osmeh, sada bez ijedne reči, bio je jedini odgovor, kao da hoće reći - suzdržavaj se ti i odugovlači koliko god hoćeš, ja mogu da čekam.
<BR>&nbsp;&nbsp;&nbsp;&nbsp;&nbsp;Ling je naprosto išla za markerima koje je ostavljao neumoljivi robot. Markeri su ih vodili od jednog uhvaćenog stvorenja do drugog. Dan je polako odmicao ka smiraju, a Ling je forsirala tempo. Najzad stigoše na vrh jednog izduženog grebena. Odatle Lark vide nekoliko visoravni koje su se, jedna za drugom, dizale ka severu, ka dalekim vrhovima planina Rimer. Na najbližoj visoravni umesto uobičajenog pokrova jijoanskog drveća video se tamnije zeleni pokrivač od gusto zbijenog divovskog bambusa - gigabua. To su bile stabljike tako ogromne da je Lark čak i odavde razaznavao jednu od druge. Kroz to prostranstvo blago zanjihanih uspravnih cevi videle su se, na nekoliko mesta, kamene strmine koje su vodile od podnožja gore, do visoravni, a na jednom mestu video se i strmi pad vode.
<BR>&nbsp;&nbsp;&nbsp;&nbsp;&nbsp;Njihov poslednji uzorak bio je neki nesrećni kamenjarac, sada sav sklupčan tako da su videli samo loptu iz koje na sve strane strše mnogobrojne bodlje. Robot iseče mrežu pomoću koje je dosad sputao tolike žrtve. Ling poče podbadati stvorenje jednim šiljatim instrumentom iz koga su izbijale žestoke, kratkotrajne varnice; ali nikakve reakcije nije bilo. Namestila je jedan podešivač tako da varnice postanu jače, i pokušala ponovo, ali uzalud. Sa te tačke gde su varnice udarale, poče se izvijati pramičak dima, koji je tako smrdeo da se Larku okrete želudac.
<BR>&nbsp;&nbsp;&nbsp;&nbsp;&nbsp;"Mrtav je", dade Lark dijagnozu. "Imam utisak da tvoj robot, ipak, nije savršen."
<BR>
<BR>&nbsp;&nbsp;&nbsp;&nbsp;&nbsp;Lark iskopa jednu rupu koja će im poslužiti kao klozet, a onda naloži vatru. Njegova večera sastojala se od hleba i sira, i bila je zamotana u lišće. Njena večera bila je uvijena u metalne folije, ali čim ih je pocepala i podigla, večera poče da ključa i klobuča. U Larkov nos doploviše nepoznati, ali vrlo podsticajni, jaki mirisi. Pre nego što je sasvim pao mrak, Lark stiže da pokupi svu ambalažu koju je Ling oko sebe razbacala, i da sve to spakuje za nošenje kući, gde će se postupiti kako treba sa takvim smećem.
<BR>&nbsp;&nbsp;&nbsp;&nbsp;&nbsp;Ling kao da je sad bila raspoložena da nastavi razgovor.
<BR>&nbsp;&nbsp;&nbsp;&nbsp;&nbsp;"Vaš mudrac, Kembel, kaže da niko ne pamti tačno zbog čega su vaši preci došli. Neki prerano-došli ušunjaju se na svetove koji su ostavljeni na ugar i tamo su se počeli razmnožavati, iako je to zakonom zabranjeno. Drugi beže od rata ili od progona. Ja bih želela znati šta su vaši preci rekli rasama koje su već zatekli ovde, kad su stigli."
<BR>&nbsp;&nbsp;&nbsp;&nbsp;&nbsp;Kod šest naroda Jijoa, izraz 'prerano-došli' označavao je bandice odmetnika koji pobegnu sa Nagiba na teritoriju koja je, po Svetim spisima, zabranjena.
<BR>&nbsp;&nbsp;&nbsp;&nbsp;&nbsp;Ali mi smo, pomisli on, u tom smislu svi 'prerano-došli'. Čak i ako stanujemo na Nagibu.
<BR>&nbsp;&nbsp;&nbsp;&nbsp;&nbsp;U dubini duše oduvek je znao da je tako.
<BR>&nbsp;&nbsp;&nbsp;&nbsp;&nbsp;Ali, svejedno, on je dobio zapovest da laže.
<BR>&nbsp;&nbsp;&nbsp;&nbsp;&nbsp;"Grešiš", reče. U laži je gadan ukus. "Mi smo brodolomnici. Svi smo jednim zajedničkim bro..."
<BR>&nbsp;&nbsp;&nbsp;&nbsp;&nbsp;Istražiteljka se nasmeja. "E, hajde, molim te. Pametan vam je bio taj trik, s time smo se zamajavali ceo jedan dan. Pre nego što je naš brod otišao, znali smo. Ta vaša priča je nemoguća."
<BR>&nbsp;&nbsp;&nbsp;&nbsp;&nbsp;Lark stisnu usne. Niko nije ni očekivao da će se taj njihov blef održati večno. "Kako to misliš?"
<BR>&nbsp;&nbsp;&nbsp;&nbsp;&nbsp;"Jednostavno. Ljudi se kreću kroz galaksiju tek nekih četiri veka - trista pedeset jijoanskih ciklusa. Ni slučajno nisu mogli biti na istom onom brodu koji je doneo G'kekije na ovu planetu."
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Zato, dobri moj seoski rođače, što u vreme kad su se ljudi prvi put podigli u svemir, G'kekija nigde u svemiru više nije bilo."
<BR>&nbsp;&nbsp;&nbsp;&nbsp;&nbsp;Lark žmirnu, a ona nastavi.
<BR>&nbsp;&nbsp;&nbsp;&nbsp;&nbsp;"Kad smo vas videli onako poređane, duž celog oboda doline, prepoznali smo gotovo sve rase. Samo jednu ne: onu koja ima i točkove na svome telu. Tu rasu smo morali potražiti u memoriji. Zamisli naše iznenađenje kad se pojavila slika G'keka, njihov naziv, a iznad toga reč koja se palila i gasila: izumrli."
<BR>&nbsp;&nbsp;&nbsp;&nbsp;&nbsp;Lark je bio sposoban samo da zuri.
<BR>&nbsp;&nbsp;&nbsp;&nbsp;&nbsp;"Tvoji točkasti drugari su velika retkost", zaključi Ling. "Ovi na Jijou su, izvan svake sumnje, poslednji primerci te rase."
<BR>
<BR>&nbsp;&nbsp;&nbsp;&nbsp;&nbsp;A upravo si počinjala da mi se sviđaš...
<BR>&nbsp;&nbsp;&nbsp;&nbsp;&nbsp;Lark se mogao zakleti da u njenim očima vidi zadovoljstvo što ga je uspela ovoliko šokirati.
<BR>&nbsp;&nbsp;&nbsp;&nbsp;&nbsp;"Prema tome, vidiš", dodade Ling, "i ja i ti raspolažemo nekim istinama koje možemo kazati. Ja sam ti upravo saopštila jednu. Nadam se da ćeš ti biti jednako otvoren sa mnom."
<BR>&nbsp;&nbsp;&nbsp;&nbsp;&nbsp;On zadrža ujednačen ton glasa. "Do sad ti nisam bio od koristi?"
<BR>&nbsp;&nbsp;&nbsp;&nbsp;&nbsp;"Nemoj me pogrešno shvatiti! Vaši mudraci su se tako nejasno izražavali o pojedinim stvarima. Možda neka naša pitanja nisu ni shvatili. Pošto ti i ja razgovaramo opširnije, možda će se štošta razjasniti."
<BR>&nbsp;&nbsp;&nbsp;&nbsp;&nbsp;Lark vide šta se dešava. Taktika: podeliti urođenike, pa ih ispitivati pojedinačno. Nije bio prisutan kad su se ovi ljudi sa neba sastali sa mudracima. Ova će ga sigurno uloviti u mrežu njegovih nelogičnosti ako ne bude krajnje obazriv.
<BR>&nbsp;&nbsp;&nbsp;&nbsp;&nbsp;"Na primer, kad vas je Kun pitao da li ste viđali druge svemirske brodove, od vremena kad su prvi prerano-došli sleteli na Jijo pa do danas, dobio je odgovor da su dolazili brodovi Zanga i spuštali se na talase da 'ližu more', i da su, osim toga, viđena neka udaljena svetla koja su mogla biti osmatrački brodovi Instituta. Ali nas, zapravo, zanimaju mnogo raniji..."
<BR>&nbsp;&nbsp;&nbsp;&nbsp;&nbsp;Prekide je oštar, treperavi pisak. Lingova podiže prst sa velikim, plavim prstenom.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;I nagnu glavu da bolje čuje šapat koji je, očigledno, bio projektovan pravo u jedno njeno uho.
<BR>&nbsp;&nbsp;&nbsp;&nbsp;&nbsp;"To je provereno?" reče ona, uzdižući glas iznenađeno. Poče nešto petljati oko jedne 'fišeklije' na svome opasaču, opet izvuče holio-projektor, ne veći od džepne knjige, rasklopi ga; dva ekrana se uspraviše i oživeše. Na levom su bile slike šume, koje su se pokretale na način koji je pokazivao da se neko i sad kreće kroz sve gušći mrak koji tama vlada.
<BR>&nbsp;&nbsp;&nbsp;&nbsp;&nbsp;Mašine ne spavaju, zaključi Lark.
<BR>&nbsp;&nbsp;&nbsp;&nbsp;&nbsp;"Prebaci sa četvrte sonde na petu", naredi Ling. Levi ekran najednom se pretvori u 'sneg' statika. Na desnom ekranu, sve tabele i grafikoni ostadoše prazni, sa naznačenim poprečnim crticama koje na šestom galaktičkom jeziku znače 'nula'.
<BR>&nbsp;&nbsp;&nbsp;&nbsp;&nbsp;"Kad se to desilo?" upita istražiteljka svog dalekog kolegu. Lark je sad posmatrao njeno lice i razmišljao kako bi dobro bilo kad bi reči njenog sagovornika mogao čuti nekako bolje, a ne samo kao nejasno mrmljanje.
<BR>&nbsp;&nbsp;&nbsp;&nbsp;&nbsp;"Daj snimak poslednjih deset minuta pre uništenja sonde."
<BR>&nbsp;&nbsp;&nbsp;&nbsp;&nbsp;Na levom ekranu se posle nekoliko trenutaka pojaviše opet slike. Uzani zeleni hodnik, gore traka neba, dole neka traka vode sa puno žabokrečine. Zeleni zidovi sačinjeni od zbijenih stabala velikog bambusa.
<BR>&nbsp;&nbsp;&nbsp;&nbsp;&nbsp;"Ubrzaj dvostruko", reče Ling nestrpljivo. Veliki stubovi počeše da proleću, zamućeni od brzine. Lark se sagnu bliže; ovaj prizor bio mu je nekako poznat.
<BR>&nbsp;&nbsp;&nbsp;&nbsp;&nbsp;Iz ove uzane 'ulice' u šumi robotska sonda naglo je izletela u plitak krater nalik na činiju po kojoj su razbacane ogromne stene; u sredini je bilo malo jezero opkoljeno sa svih strana trnovitom preprekom dugačkih lijana.
<BR>&nbsp;&nbsp;&nbsp;&nbsp;&nbsp;Čekaj malo, pomisli on. Znam gde je ovo...
<BR>&nbsp;&nbsp;&nbsp;&nbsp;&nbsp;Krst od četiri nišanske crte modre boje plovio je preko ovog holio-prizora. Usmerio se ka penušavoj obali jezerca. Na desnom ekranu palili su se i gasili crveni simboli na tehničkom šestom galaktičkom. Lark se morao dobro potruditi da bi razabrao bar neke reči:
<BR>&nbsp;&nbsp;&nbsp;&nbsp;&nbsp;...anomalija... izvor nepoznat... jaka digitalna aktivnost...
<BR>&nbsp;&nbsp;&nbsp;&nbsp;&nbsp;Pripala mu je muka od načina na koji se slika zaletela ka svom cilju, kroz gromade ostale od rušenja drevnih bujurskih građevina. Grimizni simboli ustremili su se preko slike, ka njenom središtu. Bilo je to usmeravanje pažnje u 'tunel' u kome je sve postalo jasnije vidljivo, dok je sve izvan tunela bilo mutnije. Uskomešani amblemi nagoveštavali su - Lark pročita, uznemiren - pripremanje oružja. Nagomilavanje energije radi ispaljivanja.
<BR>&nbsp;&nbsp;&nbsp;&nbsp;&nbsp;Dver je uvek govorio ljudima da je taj mulk-pauk gori od ostalih i da ga se treba kloniti, pomisli Lark. Ali zašto bi to zabrinulo robota?
<BR>&nbsp;&nbsp;&nbsp;&nbsp;&nbsp;Pade mu na um još jedna misao.
<BR>&nbsp;&nbsp;&nbsp;&nbsp;&nbsp;Zaboga, pa zar nije upravo na tu stranu Dver pošao u poteru za onom odbeglom glaverkom?
<BR>&nbsp;&nbsp;&nbsp;&nbsp;&nbsp;Mašina je usporila. Lark je prepoznao spletove debelih pipaka ostarelog mulk-pauka koji se raširio i zamrsio oko tih bivših, ko zna kakvih, građevina Bujura.
<BR>&nbsp;&nbsp;&nbsp;&nbsp;&nbsp;Robotov pogled pređe preko jedne blede prilike opružene po zemlji, i Lark žmirnu.
<BR>&nbsp;&nbsp;&nbsp;&nbsp;&nbsp;Zar ono nije bio glaver, ili glaverka? - upita se on. Opružena po zemlji? Tako mi Ifni, toliko se potrudismo da sakrijemo postojanje glavera, a ova njihova mašina snimi glavera i ide dalje, ništa ne primeti.
<BR>&nbsp;&nbsp;&nbsp;&nbsp;&nbsp;Još jedno iznenađenje kliznu rubom slike koja je usporavala kretanje napred. Jedna vitka četvoronožna životinja, žilavog izgleda, u crnom krznu koje se maltene stapalo sa bojom okolnih zamršaja. I beli zibi te životinje: nura. Nur je iznenađeno i prkosno škljocao zubima ka mašini koja ga je začas nadletela i skrenula u jednu stranu, idući za svojim poslom.
<BR>&nbsp;&nbsp;&nbsp;&nbsp;&nbsp;Šta će nur tamo? U planinama? Lark, i ne znajući zašto, oseti ukus žuči.
<BR>&nbsp;&nbsp;&nbsp;&nbsp;&nbsp;Mašina je usporila toliko da je sad samo lebdela i vrlo malo se pomicala napred. Nišanska sprava se okrenula dole, ka tački oko koje se sve komešalo od grimiznih znakova opasnosti. Lark pročita neke reči na desnom ekranu:
<BR>&nbsp;&nbsp;&nbsp;&nbsp;&nbsp;...digitalna svest... nivo devet ili veći...
<BR>&nbsp;&nbsp;&nbsp;&nbsp;&nbsp;Zapravo se dole, u mraku i zaplitajima pipaka, malo moglo videti, samo neko lepršanje tačno između četiri nišanske linije. Robot je, dakle, nišanio pomoću nekih drugih svojih čula, a ne optički.
<BR>&nbsp;&nbsp;&nbsp;&nbsp;&nbsp;...autonomno odlučivanje... uništiti pretnju odmah...
<BR>&nbsp;&nbsp;&nbsp;&nbsp;&nbsp;Najednom, mutna slika sevnu blistavom belinom. Koplja razbesnelih belih munja počela su da se zabadaju u tu kaljugu pipaka, odsecajući paukove udove. Iz presečenih pipaka, koji su sad šibali divlje na sve strane, prosipali su se proključali sokovi. Za to vreme, nišanske linije njihale su se tamo-amo, pokušavajući da se upostoje na nekoj meti koja je neprestano izvrdavala, ali u ograničenom prostoru.
<BR>&nbsp;&nbsp;&nbsp;&nbsp;&nbsp;Ling je čitala desni ekran, ispunjen podacima, i psovala robota što je tako glup, što ne ume da ubije metu 'čisto'. Zato je Lark bio siguran da nije primetila nešto što se samo za tren pojavilo na jednoj ivici holio-slike. Pojavilo, i nestalo, ali kao da mu je opeklo očni nerv.
<BR>&nbsp;&nbsp;&nbsp;&nbsp;&nbsp;Ruke i noge jedne - ne, dve ljudske osobe zapetljane među pipke. Dve osobe koje pokušavaju da se sklone od belo užarenog gneva što šiba sa neba.
<BR>
<BR>&nbsp;&nbsp;&nbsp;&nbsp;&nbsp;Opet statik na levom ekranu, i nule.
<BR>&nbsp;&nbsp;&nbsp;&nbsp;&nbsp;"Pa, ne mogu sad da pođem tamo. To je pola miktara odavde. Šta, pa da se ja i moj vodič smandrljamo negde u neku jarugu, a? Moraće to da čeka do..."
<BR>&nbsp;&nbsp;&nbsp;&nbsp;&nbsp;Ling sasluša odgovor i uzdahnu. "Dobro, pitaću ga." Ona spusti ruku sa prstenom i okrete se.
<BR>&nbsp;&nbsp;&nbsp;&nbsp;&nbsp;"Lark, ti poznaješ ovaj teren, postoji li neka staza do..."
<BR>&nbsp;&nbsp;&nbsp;&nbsp;&nbsp;Zaćuta, hitro ustade, poče se osvrtati.
<BR>&nbsp;&nbsp;&nbsp;&nbsp;&nbsp;"Lark?"
<BR>&nbsp;&nbsp;&nbsp;&nbsp;&nbsp;Uzviknula je to u noć, koja je sad bila somotno crnilo poprašeno treperavim, blistavim zvezdama galaktičkog kraka, trećeg po sjajnosti u ovoj galaksiji.
<BR>&nbsp;&nbsp;&nbsp;&nbsp;&nbsp;"Lark? Gde si?"
<BR>&nbsp;&nbsp;&nbsp;&nbsp;&nbsp;Vetar je pokrenuo grančice iznad njene glave, ovlaš se provukao kroz tišinu šume. Nije mogla znati pre koliko vremena je Lark otišao, niti na koju stranu.
<BR>&nbsp;&nbsp;&nbsp;&nbsp;&nbsp;Ona opet uzdahnu, podiže prsten ka ustima, i podnese izveštaj da je napuštena.
<BR>&nbsp;&nbsp;&nbsp;&nbsp;&nbsp;"Otkud znam?" odgovori ona na kratko, oštro pitanje. "Ne može se ni zameriti tom nervoznom majmunu što se upaničio. Nikad ranije nije video robotov zrak za seču. Otperjao je on već do svoje kuće, ali možda se neće zaustaviti ni do obale."
<BR>&nbsp;&nbsp;&nbsp;&nbsp;&nbsp;"Da, da. Znam da o tome nismo doneli odluku, ali sad je kasno. A nije ni bitno. Izvukao je od mene samo nekoliko nagoveštaja. Imamo mi toga još puno na raspolaganju, imaćemo čime da podmićujemo urođenike. On nije jedini, ima njih tamo još mnogo."
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
