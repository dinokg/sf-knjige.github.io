<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Možda nam je bila greška to što smo toliko uporno nastojali da poništimo sve psiho-moći kod šest naroda Jijoa.
<BR>&nbsp;&nbsp;&nbsp;&nbsp;&nbsp;Tokom dugih milenijuma našeg izgnanstva, činilo se da je to najmudrija politika. Zar nam nije glavni cilj da ostanemo skriveni? Treba samo da zidamo što manje, što skromnije, i da pustimo da zakon obrnutog kvadrata rastojanja učini sve ostalo.
<BR>&nbsp;&nbsp;&nbsp;&nbsp;&nbsp;A psiho-moćni kanali su ćudljivi i nelinearni. Tako bar kažu knjige koje su ljudi štampali, ali ljudi priznaju da je njihova rasa vrlo malo znala o toj temi kad su njihovi preci, u bekstvu, skrenuli ka ovoj planeti.
<BR>&nbsp;&nbsp;&nbsp;&nbsp;&nbsp;Kad nam je Sveto Jaje prvi put dalo reuge, neki među šest naroda plašili su se da ti simbioti deluju pomoću neke psiho-moći i da bi zbog toga naša izbeglička enklava mogla biti otkrivena. Iako smo dobili zadovoljavajuće dokaze da to nije tako, ta stara kleveta sada se vratila, donoseći nam nova međusobna trvenja.
<BR>&nbsp;&nbsp;&nbsp;&nbsp;&nbsp;Neki čak tvrde da nam je samo Sveto Jaje možda navuklo ovu propast i nesreću na glavu! Jer, kako to da su gusari naišli baš sad, samo stotinak godina posle blagoslovenog dana kad se Jaje pojavilo? Drugi, međutim, kažu da smo već mogli znati mnogo više o našim nezvanim gostima da smo odgajali svoje sopstvene psihomoćne kadrove; nismo morali imati, kao što danas imamo, samo nekoliko senzitivaca i izvlačitelja istine.
<BR>&nbsp;&nbsp;&nbsp;&nbsp;&nbsp;Žaljenje za propuštenim smešna je rabota, beskorisna. Tako bih/smo ja mogao/li žaliti za prstenovima koje su naši preci, navodno, ostavili, naprosto zbog toga što su ti toroidi bili zagađeni grehom.
<BR>&nbsp;&nbsp;&nbsp;&nbsp;&nbsp;Šta sve ne kažu predanja o moćima koje smo nekada, navodno, imali zahvaljujući tim nižim prstenovima! Trčali smo brže od vetra, kao najbrži Uri. Plivali smo kao Gheueni i hodali po dnu mora. Dodirivali smo svet i rukovali njime na svim nivoina njegove zrnaste strukture. Nadasve, mogli smo se suočavati sa ovom Vaseljenom, tako strašnom i sumornom, naoružani jednim samopouzdanjem koje je bilo savršeno vedro i smireno u svojoj biološkoj sebičnosti. Nikakve nedoumice nisu uznemiravale našu složenu zajednicu jastava. Postojao je samo ogromni egoizam našeg središnjeg, samopouzdanog 'ja'.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
