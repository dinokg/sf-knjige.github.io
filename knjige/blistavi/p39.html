<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Spasavali su jedno drugo, naizmenično.
<BR>&nbsp;&nbsp;&nbsp;&nbsp;&nbsp;Nije to bilo lako. Svest je stalno pretila da će se udaviti pod talasima bola iz njegovih mnogobrojnih posekotina i opekotina. Da bi sve bilo još gore, Dver je imao utisak da je gluv.
<BR>&nbsp;&nbsp;&nbsp;&nbsp;&nbsp;Reti se stalno spoticala, ali nije htela da upotrebi ruke ni za šta osim za stiskanje tog blaga koje je tako čvrsto pritisnula sebi na prsa.
<BR>
<BR>&nbsp;&nbsp;&nbsp;&nbsp;&nbsp;To blago zamalo da im oboma dođe glave, ne tako davno, kad se Reti bacila, vrišteći, natrag u oluju plamena i kiselinskih isparenja, očajnički tražeći ostatke svoje dragocene 'ptice' među presečenim pipcima pauka i užarenim komađem užasne mašine koja je pala sa plamenog neba.
<BR>&nbsp;&nbsp;&nbsp;&nbsp;&nbsp;Dveru je bilo otprilike dosta kad se izvukao drugi put iz svega toga.
<BR>&nbsp;&nbsp;&nbsp;&nbsp;&nbsp;Ti, mala, pomisli on, ako uđeš tamo i treći put, možeš i da ostaneš, baš me briga.
<BR>&nbsp;&nbsp;&nbsp;&nbsp;&nbsp;Dva strelometa daleko nosio ju je na rukama. Pluća su ga veoma bolela, koža mu je bila opečena. Bežali su od zapaljenog mulk-pauka sve dok najgori smrad, vrelina i najzagušljivija isparenja ne ostadoše znatno iza njih. Najzad je spustio Reti pokraj blatnjavog potoka koji se ulivao u jezerce, i zamočio lice i ruke u hladnu vodu. Ta tečnost mu je gasila žeđ i smanjila bol napola, ali i to je bio svojevrstan šok koji ga je maltene mogao ubiti. Grabeći vazduh on udahnu i vodu, zakašlja se, odgurnu se od dna, i onda, pošto je bilo klizavo, pade sasvim u potok i tu poče da se koprca nejako. Da ga Reti na uhvati za kosu i ne izvuče na obalu, mogao se udaviti tog trenutka.
<BR>&nbsp;&nbsp;&nbsp;&nbsp;&nbsp;Kroz kašalj i grcanje probi se i njegov ironičan smeh, na trenutak; jer misao je bila - posle svega, tako otići...
<BR>&nbsp;&nbsp;&nbsp;&nbsp;&nbsp;Neko vreme su samo ležali u potoku, premoreni, drhteći jedno pokraj drugog, pomičući se samo malo, tek koliko da zahvate pune šake blata i rastrljaju ga jedno drugome preko golotinje i preko opekotina. Blato je blažilo najbolnija mesta i koliko-toliko štitilo od noćne hladnoće koja je stezala sve jače. Dver pomisli na toplu odeću koja mu je ostala u rancu, a ranac lepo smešten - između dve gromade ruševina, negde tamo gde je sad požar.
<BR>&nbsp;&nbsp;&nbsp;&nbsp;&nbsp;A i moj luk, ostavio sam ga na jednoj steni, pomisli on, i odmah suzbi tu brigu neizrečenom psovkom. Zaboravi prokleti luk! - reče sebi. Vratićeš se po njega kasnije. Sad samo beži što dalje od ovog mesta.
<BR>&nbsp;&nbsp;&nbsp;&nbsp;&nbsp;Pokuša da sakupi snagu i da ustane. I Reti je to pokušavala, ali sa istim ishodom kao on: posle svakog takvog napora samo bi zaječala i srušila se nazad. Posle nekog vremena Dver je uspeo da se podigne barem u sedeći položaj. Zvezde su se njihale iznad njega, jer on nije uspevao da sedi uspravno; gurao ga je zimski vetar.
<BR>&nbsp;&nbsp;&nbsp;&nbsp;&nbsp;Pokreni se, smrznućeš se, reče on sebi.
<BR>&nbsp;&nbsp;&nbsp;&nbsp;&nbsp;Nedovoljan razlog. Ne jači od ovog šoka i premora.
<BR>&nbsp;&nbsp;&nbsp;&nbsp;&nbsp;Onda pokreni bar devojku. Nateraj je da se pokrene, da ne bi...
<BR>&nbsp;&nbsp;&nbsp;&nbsp;&nbsp;Da ne bi - šta? Dver, nekako, nije verovao da bi i patnje dvaput veće od ovih mogle ubiti Reti. Neće nevolje nju još da ispuste iz svojih kandži. Nevoljama je ona izuzetno korisna kao saveznica i prijateljica.
<BR>&nbsp;&nbsp;&nbsp;&nbsp;&nbsp;Ali krenuo je u dobrom pravcu. Bio je siguran u to. Postoji još nešto. Neka druga dužnost. Njega neko čeka, on treba nekome da se vrati...
<BR>&nbsp;&nbsp;&nbsp;&nbsp;&nbsp;Glaverki. Dverovi očni kapci prekriveni blatom otvoriše se.
<BR>&nbsp;&nbsp;&nbsp;&nbsp;&nbsp;Ostavio sam je vezanih nogu. Umreće od gladi. Ili će je pronaći neki liger.
<BR>&nbsp;&nbsp;&nbsp;&nbsp;&nbsp;Drhtavim rukama i nogama on se izbori da se pridigne na kolena - ali uvide da dalje ne može.
<BR>&nbsp;&nbsp;&nbsp;&nbsp;&nbsp;Reti se takođe pridiže na kolena i vide da ne može da ustane. Odmarali su se tako, klečeći, naslonjeni jedno na drugo.
<BR>&nbsp;&nbsp;&nbsp;&nbsp;&nbsp;Kad narod pronađe naša dva zaleđena tela u ovom položaju, pomisli on, neko će sigurno zaključiti da smo se voleli.
<BR>&nbsp;&nbsp;&nbsp;&nbsp;&nbsp;Već je i to bilo dovoljan razlog za pokret odatle. Ali poruke koje je on slao svojim rukama i nogama ostajale su neposlušane.
<BR>&nbsp;&nbsp;&nbsp;&nbsp;&nbsp;Jedna blaga vlaga pogladi njegov obraz...
<BR>&nbsp;&nbsp;&nbsp;&nbsp;&nbsp;Prestani, ti, Reti, pomisli on.
<BR>&nbsp;&nbsp;&nbsp;&nbsp;&nbsp;Ponovilo se. Nešto vlažno, ali prilično hrapavo.
<BR>&nbsp;&nbsp;&nbsp;&nbsp;&nbsp;Pa šta to radi ova mala sad? Liže me? E, od svih nenormalnih...
<BR>&nbsp;&nbsp;&nbsp;&nbsp;&nbsp;Opet taj vlažni jezik - nekako suviše dugačak i hrapav da bi pripadao maloj prerano-došljačkoj devojci. Dver uspe da okrene glavu... i žmirnu videći dva ogromna izbuljena oka kako rotiraju nezavisno jedno od drugog sa dve strane jedne široke oble glave. Glaverka opet otvori usta. Ovaj put njen jezik hrapavo pređe preko jedne Dverove usne i obe nozdrve. On se trgnu malo unazad, onda uspe da kine.
<BR>&nbsp;&nbsp;&nbsp;&nbsp;&nbsp;"K-kako... kako...?"
<BR>&nbsp;&nbsp;&nbsp;&nbsp;&nbsp;Videći da je dostupan jači oslonac, Reti odmah ostavi Dvera i uhvati se glaverki oko vrata. Ali iz druge ruke nikako nije ispuštala svoju dragocenost, komad metala sačinjen od raznih grudvica i obrtnih delova i oprljenog metalnog perja.
<BR>&nbsp;&nbsp;&nbsp;&nbsp;&nbsp;Dver ne zastade da postavlja pitanja svojoj dobroj sreći. Natisnu se žurno, celim telom, uz glaverku, uz to telo prekriveno kratkim krznom, željan da upije što više toplote. Reti je isto tako učinila, sa druge strane. Strpljivo - ili apatično - stvorenje im to dopusti. Dver posle nekog vremena nađe snage da se osovi na noge.
<BR>&nbsp;&nbsp;&nbsp;&nbsp;&nbsp;Oko jedne od glaverkinih zadnjih nogu bio je i sad vezan komad konopca. Videlo se da je čvor pregrizen. Iza glaverke stajao je i cerio se od uha do uha uzrok ovog čuda. Blatko je dobacivao Dveru podsmešljive i vesele poglede; oči su mu blistale.
<BR>&nbsp;&nbsp;&nbsp;&nbsp;&nbsp;Ti ćeš se uvek potruditi da dobiješ sto posto priznanja za svaku tvoju zaslugu, zar ne? - upita se Dver, znajući da je to nezahvalo, ali ipak ne mogavši da tu misao suzbije.
<BR>&nbsp;&nbsp;&nbsp;&nbsp;&nbsp;Još jedna blistava eksplozija proseče zracima sjaja nebrojene crne senke; a svi su zraci dolazili iz iste one tačke blizu jezera gde je već bio požar. U roku od samo još nekoliko dura, dogodiše se još dve eksplozije, što je bilo dovoljno da poništi svaku pomisao na povratak na to mesto po ranac i druge njegove stvari. Vatra se tamo širila.
<BR>&nbsp;&nbsp;&nbsp;&nbsp;&nbsp;On pomože Reti da ustane. Oboje su se naslanjali na glaverku, da bi se lakše održali na nogama. Dver samo jednom kretnjom glave pokaza, ili reče, devojci: hajde. Bolje je umreti u pokretu nego naprosto ležati ovde.
<BR>
<BR>&nbsp;&nbsp;&nbsp;&nbsp;&nbsp;Čak i dok se teturao po mraku, otupeo od hladnoće, bola i umora, Dver nije mogao da se ne pita šta je ono video.
<BR>&nbsp;&nbsp;&nbsp;&nbsp;&nbsp;Jedna mala ptica-mašina mogla bi biti retka, ali objašnjiva - ostatak iz dana Bujura, nekako preživeo i sačuvan sve do ove ere, koji sad luta zbunjeno po kontinentu što su ga njegovi gospodari odavno napustili. Ali druga mašina, ona koja lebdi i iz visine razara, nikako nije ošamućeni ostatak iz doba kad su Bujuri imali koncesiju na ovu planetu. Ta druga bila je silovita i odlučna.
<BR>&nbsp;&nbsp;&nbsp;&nbsp;&nbsp;Nešto novo na svetu.
<BR>&nbsp;&nbsp;&nbsp;&nbsp;&nbsp;Dver i Reti zajedno su krivudali još jednom avenijom između dve šume bambusa. Taj uski prostor štitio ih je od ledenog vetra, ali i od potrebe da odlučuju o bilo čemu. Svaki korak vodio ih je dalje od požara kod jezera; to je Dveru odgovaralo.
<BR>&nbsp;&nbsp;&nbsp;&nbsp;&nbsp;Tamo gde postoji jedna mašina smrti, pomisli on, moglo bi ih biti i više, zar ne?
<BR>&nbsp;&nbsp;&nbsp;&nbsp;&nbsp;Šta ako još jedna levitirajuća mini-tvrđava dođe da osveti svog brata? Na ovu pomisao, uzani prolaz kroz bambusovu šumu, sa zvezdanim krovom, prestade da izgleda kao pribežište, postade, umesto toga, stravična klopka.
<BR>&nbsp;&nbsp;&nbsp;&nbsp;&nbsp;Najzad i tom hodniku od bambusa dođe kraj. Svo četvoro su se 'prosuli' po livadi gde je trava bila do kolena i njihala se pod udarima oštrog, ledenog vetra koji poče naglo izvlačiti toplinu iz njihovih tela. Vukli su se dalje, a kovitlaci ledenih kristala vijali su se oko njih. Dver je znao da je samo pitanje vremena kada će se on i Reti srušiti.
<BR>&nbsp;&nbsp;&nbsp;&nbsp;&nbsp;Šumarak nekog mladog, niskog drveća pomešanog sa žbunjem, pored još jednog potoka, nedaleko od staze... Tresući se celim telom, on gurnu glaverku da pođe na tu stranu, treko trave koja je, sad prekrivena tankim slojevima leda, pucketala i krckala pod njihovim nogama.
<BR>&nbsp;&nbsp;&nbsp;&nbsp;&nbsp;Ostavljano tragove, upotno je prekorevao lovac u njemu. Lekcije naučene od starog Falona doplovile su u njegovu svest: zadržati se na golom kamenu, ili na vodi... kad si progonjen, idi niz vetar...
<BR>&nbsp;&nbsp;&nbsp;&nbsp;&nbsp;Ni od kakve koristi, sada. Pa ipak, nagon ga povede ka jednoj stenovitoj izbočini zarasloj u žbunje. Nemaju upaljač, nemaju ni parčence kremena - dakle, najbolja taktika im je sada da nađu kakav-takav zaklon. Ispod te stene: nekakva udubina. On poče silom odvajati Retine ruke od životinje koju je zagrlila, i pokazivati i gurati je sve dok Reti nije shvatila da treba da se sagne i uvuče pod tu stenu. Glaverka se uvuče takođe, i to puzeći, a Blatko na svoj način, pripijen uz glaverkina hrapava leđa. Dver, poslednji. On navuče na 'ulaz' gomilu grana, na takav način da bi one mogle zadržati opalo lišće koje vetar bude donosio. Zavuče se i on najzad, puzeći, pod sve to, u višerasni zamršaj ruku i nogu, krzna i kože - i nečijeg kiselog daha, ne mnogo daleko od njegovog lica.
<BR>&nbsp;&nbsp;&nbsp;&nbsp;&nbsp;Telesna toplota počela se širiti kroz ovaj zatvoreni prostor; snežne pahuljice sada su isparavale sa kože. To ti je baš naša sreća, pomisli on: sneg, ovako kasno u proleće. Stari Falon je govorio da u planinama postoje samo dva godišnja doba. Jedno se zove zima. Drugo takođe jeste zima, mada se ne zove tako i mada ponešto zeleno raste tu i tamo da prevari neoprezne.
<BR>&nbsp;&nbsp;&nbsp;&nbsp;&nbsp;On reče sebi da ove vremenske prilike nisu stvarno loše - ne bi bile, zapravo, da njemu i Reti nije sagorela odeća otpala sa tela, i da nisu oboje već u šoku, i da imaju kakve zalihe.
<BR>&nbsp;&nbsp;&nbsp;&nbsp;&nbsp;Posle nekog vremena uvide da njegova gluvoća verovatno popušta. Čuo je cvokotanje nečijih zuba, onda i neko mrmljanje, i to iza sebe. Onda ga neko oštro munu u rame.
<BR>&nbsp;&nbsp;&nbsp;&nbsp;&nbsp;"Rekla sam, možeš malo da se pomeriš?" dernjala se Reti vrlo blizu njegovog uva. "Legao si mi na..."
<BR>&nbsp;&nbsp;&nbsp;&nbsp;&nbsp;On se pomače. Nešto koščato izvuče se ispod njegovog grudnog koša. On leže na isto mesto, ali sada na kamenčiće, oštre, ledeno hladne. Uzdahnu.
<BR>&nbsp;&nbsp;&nbsp;&nbsp;&nbsp;"Je li ti dobro?"
<BR>&nbsp;&nbsp;&nbsp;&nbsp;&nbsp;Ona se poče opet nešto vrpoljiti. "Šta si rekao?"
<BR>&nbsp;&nbsp;&nbsp;&nbsp;&nbsp;Izvio se, pogledao na tu stranu, video njen nejasan oblik u mraku. "Je li ti dobro?" povika on iz sveg glasa.
<BR>&nbsp;&nbsp;&nbsp;&nbsp;&nbsp;"A, to. Ma, odlično. Nikad bolje, tupavi. Al' ti je pitanje!"
<BR>&nbsp;&nbsp;&nbsp;&nbsp;&nbsp;Dver uzdahnu. Ako ona ima energije da bude ovakva opasnica, onda je sigurno daleko od kapija smrti.
<BR>&nbsp;&nbsp;&nbsp;&nbsp;&nbsp;"Imaš nešto za jelo?" dreknu Reti.
<BR>&nbsp;&nbsp;&nbsp;&nbsp;&nbsp;On zavrte glavom odrečno. "Naći ćemo nešto, ujutro. Do tad, ne govori ako ne moraš."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;Malo je nedostajalo da joj kaže: zato što roboti verovatno imaju uši. Ali zašto zabrinjavati malu?
<BR>&nbsp;&nbsp;&nbsp;&nbsp;&nbsp;"Štedi snagu. Sad budi dobra i spavaj."
<BR>&nbsp;&nbsp;&nbsp;&nbsp;&nbsp;Neka slaba vibracija. Možda to devojka nešto govori poluglasno, možda ironično oponaša njegove reči. Ali on to ne može pouzdano znati; a to je jedan divan uzgredni efekat ovog velikog stradanja koje se njegovim ušima desilo.
<BR>&nbsp;&nbsp;&nbsp;&nbsp;&nbsp;Blatko se poče energično, oštro gurati, i najzad zauze mesto tačno između njih dvoje. Ostade da leži tako. Dver se pridiže, odvoji od glaverkinog toplog boka, na takav način da mu je glava sad nešto više virila iz zaklona. Grozna hladnoća zahvati ga po licu. Virio je iz žbunja, osmatrao putanju kojom su došli dovde, ogromnu bambusovu šumu i procep u njoj gde su se provukli. Kao improvizovano lovačko sklonište, ovo što sad imaju nije loše. Kad bi samo palo nešto više snega, da sasvim zatrpa njihove tragove u sleđenoj travi.
<BR>&nbsp;&nbsp;&nbsp;&nbsp;&nbsp;Pobegli smo ti, Jedinstveni, pomisli on, uživajući u pobedi koju nije on izborio. Mnogi delovi njegove kože i sad su nekako previše otupeli, tako hladni da se ni u dodiru sa glaverkinom toplotom ne mogu zagrejati, a to su tačno mesta gde se zalepio paukov zlatasti i providni fluid za očuvanje plena. Nema načina da se to sad očisti... Možda će ta materija ostati na njegovoj koži zauvek.
<BR>&nbsp;&nbsp;&nbsp;&nbsp;&nbsp;Nije bitno; pobegli smo ti, zar ne? - upita se on.
<BR>&nbsp;&nbsp;&nbsp;&nbsp;&nbsp;Nešto kao da vrlo blago, ovlašno dodirnu njegov um. Ništa određeno, ali dovoljno da pobudi jednu golicavu trunčicu sumnje. Pa, nije valjda onaj ludi, matori mulkonja ostao živ u onom paklu pokraj jezera?
<BR>&nbsp;&nbsp;&nbsp;&nbsp;&nbsp;To je samo moja mašta. Bolje da ja to zaboravim.
<BR>&nbsp;&nbsp;&nbsp;&nbsp;&nbsp;Na nesreću, iz njegove mašte doploviše tačno one reči kojima bi ludi mulkonja svakako odgovorio, kad bi mogao.
<BR>&nbsp;&nbsp;&nbsp;&nbsp;&nbsp;Ah, dragoceni moj primerku. Zar ne kažeš tako svaki put?
<BR>&nbsp;&nbsp;&nbsp;&nbsp;&nbsp;Drhteći, i to ne samo od hladnoće, Dver se spremi za dugotrajno dežurstvo. Sedeo je i motrio da li će još kakva čudnovata spodoba da se pojavi na izlazu iz 'uličice' u bambusovoj šumi.
<BR>
<BR>&nbsp;&nbsp;&nbsp;&nbsp;&nbsp;Neki zvuk prenu Dvera iz sna prožetog osećanjima neuspeha i paralize. Uspe da otvori oči, ali se one same opet zatvoriše kad u njih udari ledeni vetar. Uznemiren, on se pokuša usredsrediti, ustanoviti šta ga je to probudilo. Ali ne nađe ništa osim nerazumne pretpostavke da je neko izvikivao njegovo ime.
<BR>&nbsp;&nbsp;&nbsp;&nbsp;&nbsp;Dolfin je bio u visinama, blizu zenita, uz njegov bok treperile su plavobele zvezde; činilo se da roni kroz neke mlečnobele talase.
<BR>&nbsp;&nbsp;&nbsp;&nbsp;&nbsp;Kroz oblake. Poče opet sneg.
<BR>&nbsp;&nbsp;&nbsp;&nbsp;&nbsp;On žmirnu, pokuša da izoštri vid. Nešto se kreće, tamo.
<BR>&nbsp;&nbsp;&nbsp;&nbsp;&nbsp;Podiže ruku, nameravajući da protrlja oči, kad: prsti neće da se rašire, ostaju zgrčeni. On ih pritisnu na lice; bili su kao okamenjeni. Simptom šoka koji je dodatno pogoršan promrzlinom.
<BR>&nbsp;&nbsp;&nbsp;&nbsp;&nbsp;Tamo, pomisli on. Da li je ono?
<BR>&nbsp;&nbsp;&nbsp;&nbsp;&nbsp;Zaista se nešto kretalo. Ne još jedan robot, koji lebdi samozadovoljno na svojim stubovima sile; nego dvonožna prilika koja hita napred i spotiče se. Čovek žuri uzbrdo. Dver odmah oceni, profesionalno, da to nije pametan tempo hoda za ove okolnosti. Ko god da je, umoriće se daleko brže nego što je to neophodno. Osim toga, nijedan zadatak ne vredi toliko da se krene noću, po ovom vremenu, u takav rizik.
<BR>&nbsp;&nbsp;&nbsp;&nbsp;&nbsp;Od svih šest naroda, samo bi ljudi ili Huniši mogli da se probijaju kroz sneg na ovoj nadmorskoj visini, ali nijedan Huniš ne bi dopustio sebi ovakvu žurbu.
<BR>&nbsp;&nbsp;&nbsp;&nbsp;&nbsp;Hej, ti! Ne zalazi u taj bambus! Opasnost!
<BR>&nbsp;&nbsp;&nbsp;&nbsp;&nbsp;Ali nije to rekao, samo je hteo reći, a graknuo je nešto tiho, jedva dovoljno da se nur Blatko prene iz sna i malo podigne glavu.
<BR>&nbsp;&nbsp;&nbsp;&nbsp;&nbsp;Ej, budalo, pomisli on. Zar ne vidiš tolike naše tragove u travi i snegu? Široki su kao bujurski autoput! Jesi li slep?
<BR>&nbsp;&nbsp;&nbsp;&nbsp;&nbsp;Čovek je naprosto orao kroz sneg, i protutnjao pored njih, i zaleteo se u otvor u gustoj šumi ogromnog bambusa, koji je stajao u noći kao ulaz u crkvu; Dver klonu, mrzeći sebe zbog ove slabosti.
<BR>&nbsp;&nbsp;&nbsp;&nbsp;&nbsp;Samo je trebalo da viknem. Ništa više. Samo jedan mali povik.
<BR>&nbsp;&nbsp;&nbsp;&nbsp;&nbsp;Staklastih očiju, gledao je kako nove pahuljice popunjavaju taj trag u snegu, polako brišu sve znakove koji bi ikoga mogli dovesti do ove stene sa udubinom ispod.
<BR>&nbsp;&nbsp;&nbsp;&nbsp;&nbsp;Pa, hteo si da se sakriješ, zar ne.
<BR>&nbsp;&nbsp;&nbsp;&nbsp;&nbsp;Možda njih četvoro nikada neće biti nađeni.
<BR>&nbsp;&nbsp;&nbsp;&nbsp;&nbsp;Dver više nije imao dovoljno snage da oseti tu ironiju.
<BR>&nbsp;&nbsp;&nbsp;&nbsp;&nbsp;E jest neki lovac. Mnogo dobar lovac...
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
