<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Od kad je prestao biti kalfa i postao majstor, Dver je posetio maltene svako selo i svako imanje u naseljenoj zoni Jijoa, pa i one na ostrvima, i dva-tri tajna mesta za koja se zakleo da nikada neće odati gde su. Upoznao je veoma veliki broj naseljenika, svih rasa, pa i gotovo celu ljudsku populaciju Jijoa.
<BR>&nbsp;&nbsp;&nbsp;&nbsp;&nbsp;Sada je, proticanjem svake sledeće dure, bio sve čvršće uveren da ova zarobljenica ne pripada toj poznatoj populaciji.
<BR>&nbsp;&nbsp;&nbsp;&nbsp;&nbsp;Sav se zajapurio zbog tog iznenađenja, pa i naljutio; a zbog nekog iracionalnog osećanja krivice, naljutio još dvostruko.
<BR>&nbsp;&nbsp;&nbsp;&nbsp;&nbsp;"Među raznim, raznovrsnim glupostima koje si mogla uraditi", progovori on, "krađa mog luka zauzima posebno mesto." Devojka ga je slušala sedeći pored ugašene, hladne logorske vatre i trljajući glavu. "Ali to što si potegla nož na mene, to je svakako najveća glupost! Kako sam mogao u onom mraku znati da si samo derište? Mogao sam ti, u samoodbrani, slomiti vrat!"
<BR>&nbsp;&nbsp;&nbsp;&nbsp;&nbsp;Bile su to prve reči koje su se začule između njih dvoje još od kad je devojka tresnula glavom i ostala da mlitavo leži na zemlji, a on prebacio njeno telo preko ramena i odneo je nazad do logora. Čudnovata devojka zapravo nijednog trenutka nije sasvim izgubila svest, a do trenutka kad ju je on položio u sedeći položaj pored ognjišta, već se sasvim vratila sebi. Sada je masirala uboje na glavi. Gledali su je i glaver i nur.
<BR>&nbsp;&nbsp;&nbsp;&nbsp;&nbsp;"Ja... mislila sam... da si liger", promuca ona najzad.
<BR>&nbsp;&nbsp;&nbsp;&nbsp;&nbsp;"Ukrala si moj luk, pobegla, a onda si pomislila da sam liger?"
<BR>&nbsp;&nbsp;&nbsp;&nbsp;&nbsp;Moglo se zaključiti da ova devojka ne ume da laže, zaista; a to je valjda govorilo nešto dobro o njoj. U svetlosti zore, sedela je, tako sitna, umotana u odevne predmete koji su bili napravljeni od loše uštavljene kože i zašiveni životinjskim žilama. Talasastu crvenkastu kosu nosila je vezanu u skraćeni konjski rep. Najistaknutije odlike njenog lica - koliko se moglo razaznati pod mrljama od prašine i prljavštine - bile su nos koji je nekada davno bio lomljen i grozan ožiljak od opekotine na levom obrazu; bez ta dva nedostatka, njeno lice moglo je biti lepuškasto, posle jednog žešćeg umivanja i ribanja.
<BR>&nbsp;&nbsp;&nbsp;&nbsp;&nbsp;"Kako se zoveš?"
<BR>&nbsp;&nbsp;&nbsp;&nbsp;&nbsp;Ona pognu glavu i prozbori nešto.
<BR>&nbsp;&nbsp;&nbsp;&nbsp;&nbsp;"Šta? Nisam čuo."
<BR>&nbsp;&nbsp;&nbsp;&nbsp;&nbsp;"Kažem, Reti!" Prvi put ga je pogledala u oči. U njenom glasu sada se pojavila oštrica prkosa. "Šta ćeš uraditi sa mnom?"
<BR>&nbsp;&nbsp;&nbsp;&nbsp;&nbsp;Pitanje, pod tim okolnostima, razumno. Dver se protrlja po donjoj vilici. Nije primećivao da ima mnogo izbora. "Pa, odvešću te na Okupljanje, valjda. Tamo se nalazi većina mudraca. Ako si dovoljno stara, moraćeš da odgovaraš za jednu svoju krivicu, ili će biti pronađeni tvoji roditelji. A ko su oni, uzgred rečeno? Gde stanuješ ti?"
<BR>&nbsp;&nbsp;&nbsp;&nbsp;&nbsp;Vratilo se besno ćutanje. Konačno devojka promrmlja: "Žedna sam."
<BR>&nbsp;&nbsp;&nbsp;&nbsp;&nbsp;Pre toga su i glaver i nur pokušavali da popiju bar jednu kap iz prazne čuturice, pa pošto im to nije uspelo, upućivali su Dveru prekorne poglede. Šta sam ja? - upita se Dver. Svačiji tatica?
<BR>&nbsp;&nbsp;&nbsp;&nbsp;&nbsp;Uzdahnuo je. "Dobro, idemo prema vodi. Ti, Reti, ustani i stani pored glavera."
<BR>&nbsp;&nbsp;&nbsp;&nbsp;&nbsp;Njene oči se raširiše. "Da li to... ujeda?"
<BR>&nbsp;&nbsp;&nbsp;&nbsp;&nbsp;Dver se zapanjeno zagleda u nju. "Pa, to je glaver, za ime Božje! Bila bi u opasnosti kad bi bila crvić ili hrpa smeća. Hm, zapravo, kad rekoh to, na tebi zaista ima poprilično..."
<BR>&nbsp;&nbsp;&nbsp;&nbsp;&nbsp;Trgla je ruku iz njegovog zahvata i pogledala ga još ljuće.
<BR>&nbsp;&nbsp;&nbsp;&nbsp;&nbsp;"Hm, dobro, izvini. U svakom slučaju, ideš na čelu kolone, da te ja vidim. A da ne bi opet glumila pobegulju - evo." On veza slobodni kraj kaiša na kome je trebalo da vodi glavera za njen opasač, i to iza njenih leđa, gde ga nije mogla lako dohvatiti. Onda Dver podiže svoj ranac i luk. "Čuješ li vodopad? Kad tamo stignemo, imaćemo odmor, da griznemo malo suve goveđine."
<BR>
<BR>&nbsp;&nbsp;&nbsp;&nbsp;&nbsp;Čudnovato je bilo to pešačenje - natmurena je vodila apatičnog, iza koga je stupao zbunjeni, a za njima onaj koga je sve, uvek, zabavljalo. Dver se mnogo puta osvrnuo, i svaki put mu se učinilo da Blatkovo lice, iako zadihano od napornog pešačenja u sasvim suvom jutarnjem vazduhu, pokazuje isti ironični osmeh.
<BR>&nbsp;&nbsp;&nbsp;&nbsp;&nbsp;Narod je na nure različito reagovao. Neki su, čim čuju da se u blizini pojavio nur, zatvarali vrata i spuštali rezu. Drugi su, naprotiv, ostavljali ispred kuće primamljive poslastice, u nadi da će prizvati bolju sreću. Dver je poneki put viđao divlje nure u močvarama, gde su plovili hektar-ljiljani, a na njima čitavi šumarci raznog, pa i plamenog, drveća. Ali Dverove najjače uspomene u vezi sa nurima bile su one iz mlina njegovog oca. Mladi nuri su svakog proleća dolazili da skaču u vodu sa ogromnog vodeničnog točka koji se silovitim zamahom okretao. Skakali su bezobzirce; dešavalo se da poneki i pogine. Dver je, kao dete, ne jednom jurcao rame uz rame sa nurima i skakao jednako ludo, što je njegove roditelje mnogo uznemiravalo. Čak je pokušavao da izgradi bliskiju vezu sa tim svojim drugarima: pridobijao ih je hranom, učio ih da izvode razne trikove. Smatrao je da bi nuri mogli biti zamena za životinju koju je čovek nekada imao - za psa.
<BR>&nbsp;&nbsp;&nbsp;&nbsp;&nbsp;Nažalost, nuri nisu psi. Vremenom, dok ga je njegova životna staza vodila sve dalje od one blage rečice, Dver je uviđao da nuri, iako pametni i hrabri, umeju biti i veoma opasni. On, ćutke, uputi upozorenje Blatku: tačno je da ti nisi bio lopov, ovog puta, ali nemoj misliti da zbog toga imam u tebe ma i najmanje poverenja.
<BR>&nbsp;&nbsp;&nbsp;&nbsp;&nbsp;Strma staza izgleda drugačije i daje drugi osećaj, kad ideš uz nju, a drugačiji kad silaziš. Juče je ova staza izgledala tako divlja da je Dver mogao malo zažmiriti i zamisliti da je u pravoj divljini, tamo gde razumne ruke nisu ništa ni dodirnule još od doba kad je svet bio mlad. A danas je, u silaženju pored neke bujurske ruševine, pored nekog zida od agregatnog cementa ili pored nekog okrajka gumastog pločnika koji je izmakao dekonstrukcionim lutajućim mašinama kad su Bujuri prepuštali ovu planetu 'na ugar', svaka takva opsena nestajala. Nijedno razgrađivanje nije savršeno. Nebrojeni tragovi Bujura ostali su vidljivi ovde, zapadno od obodnih planina zvanih Rimer.
<BR>&nbsp;&nbsp;&nbsp;&nbsp;&nbsp;Pravi majstor recikliranja bilo je, dabome, vreme. Zato je jadnoj planeti Jijo dato dovoljno vremena da ekološki ozdravi. Tako je, bar, govorio Dverov brat, Lark. Dver je, međutim, retko kad razmišljao u tako velikim razmerama. Nije želeo da gubi iz vida magiju Jijoa danas - magiju mesta koje jeste ranjeno, ali je, ipak, i prepuno čuda.
<BR>&nbsp;&nbsp;&nbsp;&nbsp;&nbsp;Na nekim strmijim mestima devojci Reti bila je potrebna pomoć da bi mogla da siđe, a glaver je često morao biti spuštan na konopcu. Jednom prilikom, posle rvanja sa tim klizavim stvorom koji se najzad bezbedno spustio na sve četiri na jedan komad starog druma, Dver se osvrte i vide da je devojka nestala.
<BR>&nbsp;&nbsp;&nbsp;&nbsp;&nbsp;"Gde li se ta mala..." poče on i huknu nezadovoljno. "Ma, do vraga."
<BR>&nbsp;&nbsp;&nbsp;&nbsp;&nbsp;Reti je morala biti nekako kažnjena za krađu; osim toga, tajna njenog porekla naprosto je vikala, zahtevajući da bude rešena. Ali vraćanje odbeglih glavera kući ipak je važniji zadatak. Kad ovog jednog glavera vratim kući, pomisli Dver, možda ću se okrenuti i proći još jednom istim putem, sa svrhom da pronađem devojčin trag i pratim ga sve do njene kuće. Zbog toga bih, međutim, propustio glavninu Okupljanja...
<BR>&nbsp;&nbsp;&nbsp;&nbsp;&nbsp;Zaobiđe jedan visoki ugao od golog kamena i stade: umalo da se saplete o Reti, koja je čučala i gledala se oči u oči sa Blatkom.
<BR>&nbsp;&nbsp;&nbsp;&nbsp;&nbsp;Devojka diže pogled ka Dveru.
<BR>&nbsp;&nbsp;&nbsp;&nbsp;&nbsp;"Ovo se zove nur, zar ne?" upita ona.
<BR>&nbsp;&nbsp;&nbsp;&nbsp;&nbsp;Dver se potrudi da prikrije iznenađenje. "Heh, pa zar je to prvi koga si ikad videla?"
<BR>&nbsp;&nbsp;&nbsp;&nbsp;&nbsp;Klimnula je glavom, zbunjena Blatkovim širokim zavodničkim osmehom.
<BR>&nbsp;&nbsp;&nbsp;&nbsp;&nbsp;"A ni glavera nisi nikad ranije srela, čini se", reče Dver. "Pa koliko daleko na istoku živite vi narode?"
<BR>&nbsp;&nbsp;&nbsp;&nbsp;&nbsp;Zacrvenela se toliko da ožiljak na njenom obrazu postade modar. "Ne znam o čemu ti to..."
<BR>&nbsp;&nbsp;&nbsp;&nbsp;&nbsp;Zaćutala je, shvatajući postepeno koliko se odala samo jednom jedinom rečenicom. Njene usne se stisnuše u bledu liniju.
<BR>&nbsp;&nbsp;&nbsp;&nbsp;&nbsp;"Ne nerviraj se", reče Dver. "Već znam sve o tebi." Pokretom ruke pokaza njenu odeću. "Nemaš ništa tkano. Samo kože, zašivene žilama i crevima. Ali dobra krzna od imle i od sorla. Sorli nikad ne izrastu do te veličine, zapadno od Rimera."
<BR>&nbsp;&nbsp;&nbsp;&nbsp;&nbsp;Videći nesmanjenu nelagodnost na njenom licu, on slegnu ramenima. "Prešao sam ja te planine, nekoliko puta. Da li se kod vas priča da je to zabranjeno? Pa, uglavnom i jeste zabranjeno. Ali ja imam pravo da pođem kud god hoću, kad istražujem predele."
<BR>&nbsp;&nbsp;&nbsp;&nbsp;&nbsp;Ona obori pogled. "Znači, ne bih se izvukla ni da sam..."
<BR>&nbsp;&nbsp;&nbsp;&nbsp;&nbsp;"Da si trčala brže i prošla kroz onaj prevoj? Prešla neku zamišljenu liniju, posle koja ja više ne bih smeo da te jurim?" Dver se poče smejati; trudio se da to ne zvuči suviše neprijateljski. "Reti, nemoj sebi zamerati previše. Ukrala si luk od pogrešnog momka, i to je sve. Jurio bih ja tebe i preko cele Pustinje sunčevog izlaska, ako bih morao."
<BR>&nbsp;&nbsp;&nbsp;&nbsp;&nbsp;To je bilo prazno hvalisanje, dabome. Ništa na Jijou nije vredelo toliko da bi opravdalo šest i po hiljada kilometara pešačenja preko vulkanskog terena i užarenog peska. Ali Retine oči se raširiše. Dver nastavi.
<BR>&nbsp;&nbsp;&nbsp;&nbsp;&nbsp;"Tvoje pleme nisam opazio ni u jednoj mom pohodu ka istoku, pa zato pretpostavljam da se vi nalazite daleko na jugoistoku, iza Doline zmijskog otrova. Možda u Sivim bregovima, a? Čuo sam da je to teren tako neravan i krivudav da bi se pripadnici nekog malog plemena tu mogli uspešno sakrivati, ako bi dobro pazili."
<BR>&nbsp;&nbsp;&nbsp;&nbsp;&nbsp;Njene smeđe oči ispuniše se umorom. "Promašio si. Ne dolazim sa... tog mesta."
<BR>&nbsp;&nbsp;&nbsp;&nbsp;&nbsp;Zaćutala je pokunjeno. Dver oseti sažaljenje. Dobro je znao kako se oseća čovek koji je u prisustvu drugih ljudi nespretan, obuzet nelagodnošću. Ko živi usamljenički, ne stiče dovoljno iskustva, pa zato ne uspeva da prevaziđe svoju stidljivost.
<BR>&nbsp;&nbsp;&nbsp;&nbsp;&nbsp;Zato moram stići na Okupljanje! - pomisli on. Tu je Sarino pismo koje mora biti isporučeno Plovovu Analitičaru. Ali gle podudarnosti: Plovov ima kćerku koja je prava lepotica, a još nije ni za koga verena. Gloriju Plovov. Uz malo sreće, Dver bi mogao uloviti priliku da pita Gloriju da se malo prošetaju zajedno, a onda možda da ispriča neku priču tako dobru, da to na nju ostavi jak utisak. Na primer: kako je on, Dver, prošle godine zaustavio jedno krdo moribula, koji su bili u svojoj godišnjoj migraciji, da ne krene u stampero preko ruba jedne litice, kad je počela oluja sa grmljavinom. Možda ovog puta, dok bude pričao, neće onoliko mucati; možda, sledstveno tome, Glorija neće onoliko da se kikoće, na način koji se njemu nimalo ne sviđa, kao prošli put.
<BR>&nbsp;&nbsp;&nbsp;&nbsp;&nbsp;Najednom ga obuze nestrpljenje, želja da krenu. "Pa, dobro, nema smisla da o tome brinemo sad." Pokretom pokaza Reti da pođe opet na čelu kolone. "Tebi će biti dodeljen jedan mlađi mudrac, koji će govoriti u tvoje ime - dakle, nećeš morati sama da se suočiš sa našim Savetom. U svakom slučaju, mi više ne vešamo 'one koji idu prerano', to jest, one koji prelaze dogovorene, dozvoljene granice našeg naseljavanja. Ne vešamo ih, osim ako baš moramo."
<BR>&nbsp;&nbsp;&nbsp;&nbsp;&nbsp;Pokušao je da uhvati njen pogled i da joj namigne, ali to nije uspelo, tako da je šala propala. Dok je vezivao kaiš glavera opet za njen opasač, Reti je proučavala tle ispred svojih stopala. Onda opet krenuše u koloni po jedan.
<BR>&nbsp;&nbsp;&nbsp;&nbsp;&nbsp;Vazduh je postepeno bivao sve vlažniji. Najzad, kad su se primakli zvuku vode koja se obrušava sa velike visine, ta vlažnost u vazduhu pretvorila se u izmaglicu. Staza je ispred njih obilazila oko jedne velike stene. Prođoše to mesto i pred njima se ukaza, ali ne blizu, potok koji je padao odozgo u jezerce akvamarinske boje. Odatle se voda prelivala preko jednog oštro odrezanog ruba i nastavljala opet kao potok, strmo nizbrdo ka reci koja se nalazila daleko u dubinama, da bi na kraju potok završio u moru.
<BR>&nbsp;&nbsp;&nbsp;&nbsp;&nbsp;Putanja kojom bi se moglo sići do jezerceta bila je vrlo strma. Dver je zaključio da ne sme rizikovati sa devojkom Reti i glaverom na takvoj strmini. Zato im dade znak da pešače dalje; jedan od kasnijih zavijutaka staze dovešće ih, ipak, do tog istog potoka.
<BR>&nbsp;&nbsp;&nbsp;&nbsp;&nbsp;Nur je, međutim, krenuo dugačkim skokovima, sa stene na stenu; uskoro su čuli kako skače u vodu i brčka se veselo, dok su oni i dalje gazili po suvom kamenu.
<BR>&nbsp;&nbsp;&nbsp;&nbsp;&nbsp;Dver odluta u razmišljanja o jednom drugom vodopadu. Taj je bio na mnogo većoj nadmorskoj visini, tamo gde Veliki severni glečer dospeva do divovske litice na ivici kontinenta. Dver je svake druge godine odlazio tamo u lov na krzna brankura, i to kad počne prolećno otapanje. Ali pravi mu je razlog za ta putovanja bio da se nađe u neposrednoj blizini kad se ledena brana najzad provali na izlazu iz Pustog jezera.
<BR>&nbsp;&nbsp;&nbsp;&nbsp;&nbsp;Tada ogromni, poluprozirni 'čaršavi' vode polete u provaliju kilometar duboku, a usput se rasprskavaju tako da se nebesa ispune kristalnim lukovima vode i leda; moćni vodopadi dobiju novi život, a njihova tutnjava ispuni dušu.
<BR>&nbsp;&nbsp;&nbsp;&nbsp;&nbsp;Pokušao je jednom prilikom, na svoj nespretni način, da opiše ovu lepotu Larku i Sari - te boje koje naprosto viču, tu buku koja se širi poput zraka svetlosti - u nadi da će vežba pomoći njegovom neveštom jeziku. Ishod je bio tačno onakav kakav se i mogao predvideti. Oči njegove sestre naprosto su zablistale nad njegovim pričama o divoti planete Jijo izvan uskog prostora Nagiba. Ali stari, dobri, vedri Lark samo je odmahnuo glavom i rekao: "Sva ta čudesa bi isto tako lepa bila i bez nas."
<BR>&nbsp;&nbsp;&nbsp;&nbsp;&nbsp;Međutim, da li bi bila? - zapita se Dver.
<BR>&nbsp;&nbsp;&nbsp;&nbsp;&nbsp;Postoji li lepota u nekoj šumi, ako ne naiđe bar ponekad neko stvorenje koje će stati i nazvati tu šumu lepom? Zar ne služi razum, 'sapijencija', upravo tome? - upita se on.
<BR>&nbsp;&nbsp;&nbsp;&nbsp;&nbsp;Nadao se da će jednog dana povesti svoju ženu, svoju životnu drugaricu, do Pustih vodopada. Ako nađe ženu čija bi duša mogla učestvovati u toj lepoti kao njegova duša.
<BR>&nbsp;&nbsp;&nbsp;&nbsp;&nbsp;Nur ih sustiže i prestiže posle nekog vremena. Hodao je gipko, lica blažena. Onda stade i poče otresati vodu sa svog glatkog krzna, baš kad su prolazili pored njega, tako da ih je zasuo kapljicama vode po nogama, naročito u visini kolena. Reti se nasmeja. Bio je to kratak zvuk, suzdržan, u žurbi dovršen, kao da Reti ne očekuje da bi ijedno zadovoljstvo moglo potrajati dugo.
<BR>&nbsp;&nbsp;&nbsp;&nbsp;&nbsp;Posle još nekoliko minuta silaženja došli su na još jedno mesto odakle se video onaj isti vodopad, koji je sad izgledao kao ples paperjaste vode ispred litice daleko u visinama. Ovaj prizor podseti Dvera na to koliko je očajno žedan. Izvuče iz njega i uzdah sličan usamljenosti.
<BR>&nbsp;&nbsp;&nbsp;&nbsp;&nbsp;"Hajde mala. Malo niže odavde ima jedno drugo jezerce, kome je lako prići." Ali Reti je još neko vreme samo stajala nepomično i gledala u visine, a neka vlažna linija presijavala se na njenom obrazu. Možda se to kondenzovala vlaga iz vazduha, reče Dver sebi.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
