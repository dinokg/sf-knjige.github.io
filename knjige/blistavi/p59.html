<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEZNANAC
<P>&nbsp;&nbsp;&nbsp;&nbsp;&nbsp;Pita se kako zna to što zna.
<BR>&nbsp;&nbsp;&nbsp;&nbsp;&nbsp;Nekada je bilo vrlo lako. Mudrost je dolazila u kompaktnim zamotuljcima koji se zovu reči. Svaka reč nosila je neki svoj raspon značenja, složen, sa finim nijansama. Naređaš reči jednu do druge, a one prenesu izobilje predstava, planova, osećanja...
<BR>&nbsp;&nbsp;&nbsp;&nbsp;&nbsp;I laži.
<BR>&nbsp;&nbsp;&nbsp;&nbsp;&nbsp;On žmirne; ta jedna reč glatko mu je ukliznula u um, kao što su nekad hiljade drugih činile. Počinje da prevrće tu reč po jeziku, prepoznajući istovremeno i zvuk i značenje, a to mu donosi plimu radosti, ali i strahopoštovanja. Ovog drugog zato što je zapanjujuće da je on nekad uspevao da pomisli nebrojeno reči tokom svakog svog udisanja i izdisanja vazduha; da ih je znao i koristio na stotine hiljada.
<BR>&nbsp;&nbsp;&nbsp;&nbsp;&nbsp;Uživa u ovoj jednoj, ponavlja je mnogo puta.
<BR>&nbsp;&nbsp;&nbsp;&nbsp;&nbsp;Laži... laži... laži...
<BR>&nbsp;&nbsp;&nbsp;&nbsp;&nbsp;Onda se čudo udvostručava, jer pojavljuje se i druga reč, u srodstvu sa prvom...
<BR>&nbsp;&nbsp;&nbsp;&nbsp;&nbsp;Lažovi. Lažovi...
<BR>&nbsp;&nbsp;&nbsp;&nbsp;&nbsp;Vidi na svom krilu zgužvan crtež, sada tako poravnat da je maltene sasvim kao što je bio; podroban prikaz dvoje ljudskih bića sa izražajnim licima. To dvoje zure prezrivo u multirasnu gomilu primitivnih bića. Pridošlice imaju na sebi uniforme sa blistavim amblemima koji su njemu, nekako, poznati.
<BR>&nbsp;&nbsp;&nbsp;&nbsp;&nbsp;Znao je on, nekada, kakvim se imenom nazivaju ovakvi ljudi. Imaju ime - ali postoji i razlog da ih izbegavaš.
<BR>&nbsp;&nbsp;&nbsp;&nbsp;&nbsp;Pa, zašto je onda on, maločas, tako žustro pokazivao da želi da 'ide' kod njih? Zašto je toliko 'napao'? U onim trenucima osećao se kao da nešto obilato izvire u njemu. Neka hitnost. Potreba da se putuje, po ma koju cenu, do daleke planinske poljane koja je na slikama bila prikazana. Da se suoči sa ovima koji su prikazani na zgužvanom listu hartije koja kao da je nešto požutela. Strašno značajno mu je izgledalo to putovanje, a sad ne uspeva da se seti tačno zbog čega.
<BR>&nbsp;&nbsp;&nbsp;&nbsp;&nbsp;Glavninu njegovog pamćenja prekriva magla. Dok je bio u delirijumu, mnoge stvari je vrlo živopisno video, a sad su to samo trenutne slike krajičkom oka dohvaćene...
<BR>&nbsp;&nbsp;&nbsp;&nbsp;&nbsp;- na primer, jedna zvezda obuhvaćena jednom strukturom koja je mnogo veća; koja je napravljena... dakle, veštačka; koja se sastoji od mnoštva uglova i stepenastih ispusta; koja je kao skela sa hiljadama ravnih površina oko oštre toplote crvenkastog sunca.
<BR>&nbsp;&nbsp;&nbsp;&nbsp;&nbsp;- ili onaj svet vode, gde metalna ostrva strše iz mora kao pečurke, ali gde je voda, ako je dodirneš, spori otrov;
<BR>&nbsp;&nbsp;&nbsp;&nbsp;&nbsp;- ili jedan određeni plićak u prostoru, daleko od dubokih oaza gde se život obično okuplja. Sprud u svemiru, gde ništa ne živi, daleko od nebrojenih svetlosti najbližeg spiralnog kraka. Pa ipak, u ovoj čudnoj ravnosti postoji grozd nečega, velika formacija nekih loptastih oblika, čudnovato blistavih, koji lebde bezvremeno, kao flota mnogih Meseca...
<BR>&nbsp;&nbsp;&nbsp;&nbsp;&nbsp;Njegov um beži od ovog poslednjeg utiska, žuri da sahrani i taj jedan i sve ostale pod pokrov zaborava. Da izgubi i to, i svu ostalu prošlost, ali, gotovo sigurno, i celu svoju budućnost.
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
