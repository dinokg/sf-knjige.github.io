<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. SPUŠTANJE DO KORENA ZEMLJE
<P>&nbsp;&nbsp;&nbsp;&nbsp;&nbsp;Kovenant otkri da se preznojava. I pored ledenog vetrića, čelo mu je bilo mokro. Vlaga mu je izazivala svrab u bradi, a hladan znoj tekao mu je niz kičmu. Morinova predaja ostavila ga je sa osećajem neobične ispražnjenosti. Na trenutak, gledao je prema suncu kao da ga pita zbog čega ga ne zagreje.
<BR>&nbsp;&nbsp;&nbsp;&nbsp;&nbsp;Šiljci Melenkuriona pružali su se prema jutru poput prstiju koji pokušavaju da zaklone sunce. Njihovi snegom prekriveni vrhovi blistavo su hvatali svetlost; od odraženog sjaja Kovenantu su suzile oči. Masivni kamen vrhunaca ga je strašio. Žustro trepćući, prisilio je pogled da mu se okrene nazad prema vrhovnoj poglavarki.
<BR>&nbsp;&nbsp;&nbsp;&nbsp;&nbsp;Kroz svoju zaslepljenost suncem činilo mu se da može da vidi samo njenu smeđu, plavo prošaranu kosu. Svetliji uvojci blistali su kao uglačani. Ali kada je zatreptao, vid mu se razbistri. Razaznao joj je lice. Oživelo je od osmeha. Novo životno zadovoljstvo osvetlilo joj je izraz povraćenom nadom. Nije govorila, ali usne joj obrazovaše jednu reč: Voljeni.
<BR>&nbsp;&nbsp;&nbsp;&nbsp;&nbsp;Kovenant oseti da ju je izdao.
<BR>&nbsp;&nbsp;&nbsp;&nbsp;&nbsp;Morin i Banor stajali su iza nje gotovo rame uz rame. Ništa u napetom položaju njihove ravnoteže niti u opuštenoj spremnosti njihovih ruku nije izražavalo iznenađenje ili žalost zbog odluke koju su doneli. Pa ipak, Kovenant je znao da su iz osnova izmenili karakter službe poglavarima. On je to iscedio iz njih. Požele da može da se izvini na neki način koji bi imao smisla za krvne gardiste.
<BR>&nbsp;&nbsp;&nbsp;&nbsp;&nbsp;Ali nije bilo ničega što im je mogao reći. Bili su previše apsolutni da prihvate ikakav gest izvinjenja. Njihova samotna veza sa zavetom nije mu pružala nikakav put kojim bi im mogao prići. Nijedno izvinjenje nije bilo dovoljno.
<BR>&nbsp;&nbsp;&nbsp;&nbsp;&nbsp;"Sila zapovesti", jeknu on slabašno. "Smiluj mi se." Nemoćan da podnese prizor Eleninog slavobitnog, zahvalnog osmeha punog olakšanja ili Amokovog cerenja, on se okrete i umorno ode preko visoravni prema ivici Ulom Kamena, kao da stopala ponovo pokušavaju da mu dokuče čvrstinu kamena.
<BR>&nbsp;&nbsp;&nbsp;&nbsp;&nbsp;Kretao se uporledo sa procepom, ali se držao na bezbednom rastojanju. Čim je bio u stanju da vidi materijalni potez Garotinog Čestara ispod ruba litice, on zastade. Tamo je ostao, nadajući se istovremeno i da će Elena doći do njega i da neće.
<BR>&nbsp;&nbsp;&nbsp;&nbsp;&nbsp;Sve jači vetar iz Šume duvao mu je u lice i prvi put posle mnogo dana bio je u stanju da razazna miris godišnjeg doba. Otkrio je da je jesen Domaje zaobišla za ugao, preputovala godišnji krug od radosti prema tuzi. Vazduh više nije blistao od obilja i plodnosti, vesele ili mrgodne zrelosti. Sada je vetar imao ukus napadne ivice zime - predskazanje promene, obećanje dugih noći, ogolelosti i hladnoće.
<BR>&nbsp;&nbsp;&nbsp;&nbsp;&nbsp;Dok je mirisao vazduh, shvati da Garotin Čestar nije zahvatila jesenja promena boja. Razaznavao je crna staništa po kojima je drveće već izgubilo lišće, ali nikakvi ukrasi nisu bledeli tminu Čestara. Ovaj je prelazio bez međustanja ili cifranja iz leta u zimu. Osetio je razlog očima i nosom; gnevno stezanje svesti stare Šume crplo joj je svu snagu i volju i nije ostavljalo ni sposobnost, niti želju da traći vreme na puko iskazivanje sjaja.
<BR>&nbsp;&nbsp;&nbsp;&nbsp;&nbsp;Onda začu korake iza sebe i prepozna Elenin hod. Da predupredi ono što je želela da mu kaže ili da ga pita, on reče: "Znaš, tamo odakle dolazim, ljude koji su to činili šumi nazivali su pionirima - naročiti soj junaka, pošto se umesto ubijanja drugih ljudskih bića usredsređuju na uništavanje same prirode. U stvari, znam ljude koji tvrde da svi naši društveni nemiri potiču od puke činjenice da nam nije preostalo više ništa za pionirske poduhvate."
<BR>&nbsp;&nbsp;&nbsp;&nbsp;&nbsp;"Voljeni", reče ona blago, "nije ti dobro. Šta ti to nedostaje?"
<BR>&nbsp;&nbsp;&nbsp;&nbsp;&nbsp;"Nedostaje?" Nije mogao da se natera da je pogleda. Usta su mu bila puna pogodbe i morao je teško da proguta pre nego što je uspeo da kaže: "Ne obraćaj pažnju na mene. Ja sam kao ona Šuma tamo dole. Ponekad izgleda ne mogu da se uzdržim od prisećanja."
<BR>&nbsp;&nbsp;&nbsp;&nbsp;&nbsp;U tišini, osetio je koliko ju je taj odgovor malo zadovoljio. Brinula se za njega, želela da ga razume. Ali ponovno rođenje nade povratilo joj je hitnju dužnosti. Znao je da joj sada nije preostalo dovoljno vremena da ga istražuje. Mrko je klimnuo kada je rekla: "Moram da idem - nužda Domaje teško me je pritisla." Onda dodade: "Hoćeš li ostati ovde - i čekati moj povratak?"
<BR>&nbsp;&nbsp;&nbsp;&nbsp;&nbsp;Najzad je našao snage da se okrene i da je pogleda. Susreo se sa ozbiljnim izrazom njenog lica, izmeštenom onostranošću pogleda, i mrgodno rekao: "Da ostanem? I da propustim ponovno rizikovanje vlastitog vrata? Besmislica. Nisam imao takvu priliku još od kako sam bio u Planini Groma."
<BR>&nbsp;&nbsp;&nbsp;&nbsp;&nbsp;Sarkazam mu je bio oštriji nego što je nameravao, ali činilo se da ga je prihvatila. Nasmešila se, lako ga dodirnula po ruci prstima jedne šake. "Dođi onda, voljeni", reče ona. "Krvni gardisti su spremni. Moramo krenuti pre nego što nam Amok postavi nove prepreke na put."
<BR>&nbsp;&nbsp;&nbsp;&nbsp;&nbsp;Pokušao je da joj uzvrati osmeh, ali nesigurni mišići lica protumačili su mu pokušaj kao grimasu. Gunđajući zbog neuspeha, pošao je sa njom nazad prema krvnim gardistima i Amoku. Dok su koračali, gledao ju je postrance, skriveno je procenjivao. Napor poslednja tri dana bio je potisnut u pozadinu; čvrsti korak i odlučne crte lica izražavali su joj novu odlučnost, snagu. Povratak nade omogućio joj je da odbaci prostu iscrpljenost. Ali zglavci su joj bili napeti kada je dohvatila Žezlo, a glava joj je bila isturena pod gladnim uglom. Činila je da Kovenantova pogodba nespokojno počiva u njemu, kao u neodgovarajućem i nemirnom grobu.
<BR>&nbsp;&nbsp;&nbsp;&nbsp;&nbsp;U umu, i dalje je mogao da oseti ljuljanje Ulom Kamena. Bio mu je potreban sigurniji oslonac; ništa ga nije moglo spasti ako ne bude mogao da održi ravnotežu.
<BR>&nbsp;&nbsp;&nbsp;&nbsp;&nbsp;Nejasno je opazio da su međnik i Banor zaista spremni za put. Vezali su sve zalihe u zavežljaje i privezali ih za leđa vrpcama od prijanjka. A Amok je sav iskrio od raspoloženja; vizije kao da su mu poskakivale po veseloj kosi. Njih trojica zadadoše Kovenantu oštar osećaj nespremnosti. Nije se osećao doraslim onome što je počivalo ispred grupe vrhovne poglavarke. Bilo bojazni poče da hita kroz njegovo umorno raspoloženje. Postojalo je nešto što je morao učiniti; bilo mu je potrebno da pokuša da povrati celovitost na neki način. Ali nije znao kako.
<BR>&nbsp;&nbsp;&nbsp;&nbsp;&nbsp;Gledao je vrhovnu poglavarku kako se oprašta sa Ranihinima. Pozdravili su je radosno, topćući nogama i njišteći od zadovoljstva pred izgledom aktivnosti posle tri dana strpljivog čekanja. Zagrlila je svakog velikog konja, zatim koraknula unazad, dohvatila Žezlo i pozdravila ih na ranjanski način.
<BR>&nbsp;&nbsp;&nbsp;&nbsp;&nbsp;Ranihini odgovoriše trešenjem griva. Gledali su je gordim, nasmejanim očima kada im se obratila.
<BR>&nbsp;&nbsp;&nbsp;&nbsp;&nbsp;"Ponositi Ranihini - prva ljubavi moga života - zahvaljujem vam za službu. Bili smo počastvovani. Ali sada moramo za izvesno vreme produžiti pešice. Ukoliko preživimo put, pozvaćemo vas da nas odnesete nazad u Veselkamen - u pobedi ili porazu, biće nam potebna široka leđa vaše snage.
<BR>&nbsp;&nbsp;&nbsp;&nbsp;&nbsp;Trenutno, budite slobodni. Jurite zemljama svojih srca i željama kopita. A ako se dogodi da vas ne pozovemo - onda, ponositi Ranihini, recite srodnicima za Miru. Spasla mi je život na klizištu i dala sopstveni za manjeg konja. Recite svim Ranihinima da se Elena, kćerka Lenina, vrhovna poglavarka po izboru Veća i nosilac Žezla zakona, ponosi vašim prijateljstvom. Vi ste rep nebeski, griva sveta."
<BR>&nbsp;&nbsp;&nbsp;&nbsp;&nbsp;Digavši Žezlo, ona kliknu: "Ranihini! Živeli!"
<BR>&nbsp;&nbsp;&nbsp;&nbsp;&nbsp;Veliki konji odgovoriše njištanjem koje je odjekivalo sa lica Melenkuriona Nebozora. Onda se okrenuše i odgalopiraše, vodeći sa sobom Kovenantovog mustanga. Kopita su im udarala po kamenu poput valjanja ognja dok su jurili prema severu i van vidika iza krivine planine.
<BR>&nbsp;&nbsp;&nbsp;&nbsp;&nbsp;Kada se Elena ponovo okrete pratiocima, osećaj gubitka jasno joj se pokazivao na licu. Tužnim glasom, rekla je: "Dođite. Ukoliko moramo da putujemo bez Ranihina, putujmo barem brzo."
<BR>&nbsp;&nbsp;&nbsp;&nbsp;&nbsp;Smesta se sa iščekivanjem okrenula Amoku. Drevni mladić odvrati kitnjastim naklonom i pođe veselo prema mestu na kom se litica Nebozora spajala sa rascepom visoravni.
<BR>&nbsp;&nbsp;&nbsp;&nbsp;&nbsp;Kovenant se poteže za bradu i bespomoćno pogleda kako Elena i Morin slede Amoka.
<BR>&nbsp;&nbsp;&nbsp;&nbsp;&nbsp;A onda, naglo poput jecaja, on uskliknu: "Čekajte!" prsti desne ruke upleli su mu se u bradu. "Stanite." Vrhovna poglavarka upitno ga pogleda. On reče: "Treba mi nož. I malo vode. I ogledalo, ukoliko ga imate - ne želim da presečem grkljan."
<BR>&nbsp;&nbsp;&nbsp;&nbsp;&nbsp;Elena reče ravnim glasom: "Prapoglavaru, moramo poći. Izgubili smo mnogo vremena - a Domaja je u nuždi."
<BR>&nbsp;&nbsp;&nbsp;&nbsp;&nbsp;"Važno je", zareža on. "Imate li nož? Oštrica moga peroreza nije dovoljno dugačka."
<BR>&nbsp;&nbsp;&nbsp;&nbsp;&nbsp;Na trenutak ga je proučavala kao da njegovo ponašanje predstavlja misteriju. Onda, lagano, klimnu Morinu. Međnik skide zavežljaj, otvori ga i izvadi kameni nož, kožnu mešinu sa vodom i plitku zdelu. To dade Neverniku. Kovenant smesta sede na kamen, ispuni zdelu i poče da vlaži bradu.
<BR>&nbsp;&nbsp;&nbsp;&nbsp;&nbsp;Mogao je da oseti prisustvo vrhovne poglavarke dok je stajala pravo ispred njega - gotovo je okusio napetost sa kojom je držala Žezlo - ali se usredsredio u utrljavanje vode u dlačice. Srce mu je lupalo kao da se poduhvatio nečega opasnog. Imao je živ osećaj onoga čega se lišava. Ali bio je prisiljen naglim uverenjem da mu je pogodba lažna ukoliko ga ne bude dovoljno koštala. Kada je digao nož, učinio je tako da zapečati svoj kompromis sa sudbinom.
<BR>&nbsp;&nbsp;&nbsp;&nbsp;&nbsp;Elena ga zaustavi. Tihim, oštrim glasom, ona reče: "Tomase Kovenante."
<BR>&nbsp;&nbsp;&nbsp;&nbsp;&nbsp;Način na koji je to izgovorila prisili ga da digne glavu.
<BR>&nbsp;&nbsp;&nbsp;&nbsp;&nbsp;"U čemu je hitnost toga?" Kontrolisala je oštrinu time što je tiho govorila, ali iznerviranost joj se jasno osećala u glasu. "Protraćili smo tri dana u kašnjenju i neznanju. Da li se sada ismevaš nuždi Domaje? Da li je to namerna želja da sprečiš uspeh ovog pohoda?"
<BR>&nbsp;&nbsp;&nbsp;&nbsp;&nbsp;Gnevni odgovor skoči mu na usne. Ali uslovi pogodbe zahtevali su da ga potisne. On ponovo saže glavu, pljusnu još vode na bradu. "Sedi. Pokušaću da ti objasnim."
<BR>&nbsp;&nbsp;&nbsp;&nbsp;&nbsp;Vrhovna poglavarka sede ukrštenih nogu ispred njega.
<BR>&nbsp;&nbsp;&nbsp;&nbsp;&nbsp;Nije mogao da je lagodno pogleda u oči. I nije želeo da gleda prema Melenkurionu Nebozoru; ovaj je stajao previše oštro, hladno, iza nje. Umesto toga gledao je ruke dok se igrao kamenim nožem.
<BR>&nbsp;&nbsp;&nbsp;&nbsp;&nbsp;"U redu", reče nespretno. "Ja nisam od onih osoba što puštaju brade. Svrbe me. I od njih izgledam kao fanatik. One... Ovu sam pustio da raste iz jednog razloga. Ona je način dokazivanja - način za takvo prikazivanje da čak i neko toliko tvrdoglav i uopšte uzev smušen kao ja može to da vidi - kada se probudim u stvarnom svetu i otkrijem da nemam bradu koju sam puštao, onda ću zasigurno znati da je sve ovo samo halucinacija. To je dokaz. Četrdeset ili pedeset dana brade ne nestaje tek tako. Osim ukoliko je nikada nije ni bilo."
<BR>&nbsp;&nbsp;&nbsp;&nbsp;&nbsp;I dalje je piljila u njega. Ali ton joj se izmenio. Shvatila je bitnost tog razotkrivanja. "Zbog čega onda sada želiš da je ukloniš?"
<BR>&nbsp;&nbsp;&nbsp;&nbsp;&nbsp;Drhtao je od pomisli na rizik koga se poduhvata. Ali bila mu je potrebna sloboda, a njegova pogodba obećavala je da će mu je doneti. Upinjući se da ukloni strah od otkrivanja iz glasa, rekao joj je onoliko od istine koliko je mogao da dopusti.
<BR>&nbsp;&nbsp;&nbsp;&nbsp;&nbsp;"Napravio sam drugi dogovor - poput onoga koji sam imao sa Ranihinima. Više ne pokušavam da dokažem da Domaja nije stvarna." U pozadini svog uma, preklinjao je: molim te, ne pitaj me više ništa. Ne želim da te lažem.
<BR>&nbsp;&nbsp;&nbsp;&nbsp;&nbsp;Ispitivala ga je pogledom. "Veruješ li, onda... da li prihvataš Domaju?"
<BR>&nbsp;&nbsp;&nbsp;&nbsp;&nbsp;U olakšanju, gotovo je naglas uzdahnuo. Mogao je da je pogleda u oči da bi odgovorio na to. "Ne. Ali voljan sam da prekinem da se prepirem oko toga. Toliko si učinila za mene."
<BR>&nbsp;&nbsp;&nbsp;&nbsp;&nbsp;"Ah, voljeni!" dahnu ona sa iznenadnom napetošću, "nisam učinila ništa - samo sam sledila srce. U okviru poglavarskih dužnosti, sve bih učinila za tebe."
<BR>&nbsp;&nbsp;&nbsp;&nbsp;&nbsp;Činilo mu se da vidi strast za sobom u samom tonu njene kože. Želeo je da se nagne napred, da je dodirne, poljubi, ali se ustezao zbog prisustva krvnih gardista. Umesto toga, pružio joj je nož.
<BR>&nbsp;&nbsp;&nbsp;&nbsp;&nbsp;Predavao joj se i ona je to znala. Sjaj zadovoljstva ispunio joj je lice kada je uzela nož. "Ne plaši se, voljeni", prošapta. "Sačuvaću te."
<BR>&nbsp;&nbsp;&nbsp;&nbsp;&nbsp;Pažljivo, kao da obavlja obred, primakla mu se i počela da mu brija bradu.
<BR>&nbsp;&nbsp;&nbsp;&nbsp;&nbsp;Nagonski se lecnuo kada ga je oštrica prvi put dodirnula. Ali stegao je zube i povukao se u mir, zatvorio usta, rekao sebi da je bezbedniji u njenim rukama nego u sopstvenim. Mogao je da oseti smrtonosnost oštre ivice dok mu je prelazila preko kože - prizivala je slike zagađenih rana i gangrene - ali zatvorio je oči i ostao nepokretan.
<BR>&nbsp;&nbsp;&nbsp;&nbsp;&nbsp;Nož mu je povlačio bradu, ali oštrina sečiva sprečavala je da se povlačenje pretvori u bol. I uskoro mu njeni prsti nađoše stegnute mišiće vilice. Pomilovala ga je po grču da ga primiri. Uz napor, otvorio je oči. Srela mu je pogled kao da se smeši kroz izmaglicu ljubavi. Blago mu je zavalila glavu i očistila bradu sa vrata glatkim, pouzdanim potezima.
<BR>&nbsp;&nbsp;&nbsp;&nbsp;&nbsp;Onda je završila. Živo je osećao golu kožu na vazduhu, pa protrlja lice rukama, uživajući u svežem dodiru svojih obraza i vrata. Ponovo požele da poljubi Elenu. Da joj odgovori na osmeh, on ustade i reče: "Sada sam spreman za polazak. Idemo."
<BR>&nbsp;&nbsp;&nbsp;&nbsp;&nbsp;Ona dohvati Žezlo zakona, lako skoči na noge. Tonom izuzetnog veselja, ona reče Amoku: "Hoćeš li nas sada povesti do sedmog Kruga?"
<BR>&nbsp;&nbsp;&nbsp;&nbsp;&nbsp;Amok je sa smeškom pozva prstom, kao da je zove na igru i ponovo krenu prema mestu na kome je rascep Ulom Kamena nestajao pod Melenkurionom Nebozorom. Morin hitro ponovo spakova zavežljaj i postavi se iza Amoka; Elena i Kovenant sledili su međnika; Banor je preuzeo začelje.
<BR>&nbsp;&nbsp;&nbsp;&nbsp;&nbsp;U takvom poretku počeli su poslednju etapu pohoda za Silom zapovesti.
<BR>&nbsp;&nbsp;&nbsp;&nbsp;&nbsp;Žustro su prešli visoravan. Amok ubrzo stiže do spoja litice i rascepa. Tamo mahnu pratiocima, srećno se nasmeši i skoči u pukotinu.
<BR>&nbsp;&nbsp;&nbsp;&nbsp;&nbsp;Kovenant jeknu i protiv volje i požuri sa Elenom do ivice. Kada su provirili u usko crnilo ponora, videli su Amoka kako stoji na ispustu uz suprotni zid. Ispust je počinjao na petnaest ili dvadeset stopa ispod njih i par stopa ispod visa planine. Nije bio jasno vidljiv. Prazni kamen i senovita tmina pukotine obrazovali su bezoblični ponor. Činilo se kao da Amok stoji na tami koja vodi u tamu.
<BR>&nbsp;&nbsp;&nbsp;&nbsp;&nbsp;"Vatru mu paklenu!" zaječa Kovenant kada je pogledao dole. Već je osećao vrtoglavicu. "Zaboravite. Naprosto zaboravite da sam to uopšte pominjao."
<BR>&nbsp;&nbsp;&nbsp;&nbsp;&nbsp;"Dođite!" ree Amok veselo. "Sledite me!" Glas mu se čuo kroz udaljeni, podzemni klokot reke. Nemarnim korakom pošao je u planinu. Tmina ga u trenutku proguta.
<BR>&nbsp;&nbsp;&nbsp;&nbsp;&nbsp;Morin baci pogled na vrhovnu poglavrku. Kada je klimnula, on skoči u pukotinu, slete tamo gde se Amok nalazio trenutak ranije. Zatim napravi jedan korak u stranu i stade da čeka.
<BR>&nbsp;&nbsp;&nbsp;&nbsp;&nbsp;"Nemojte da ste smešni", promrmlja Kovenant kao da govori vlažnom, svežem strujanju vazduha koje je izbijalo iz procepa. "Nisam ja krvni gardista. Sačinjen sam od obične krvi i običnog mesa. Vrti mi se kad se popnem na stolicu. Ponekad imam vrtoglavicu i kada prosto stojim."
<BR>&nbsp;&nbsp;&nbsp;&nbsp;&nbsp;Vrhovna poglavarka nije ga slušala. Ona promrmlja nekoliko drevnih reči u Žezlo i poče napeto da gleda kako se ono razbuktava u plamen. Onda je zakoračila u tamu. Morin je uhvati kada su joj noge dodirnule ispust. Ona prođe kraj njega i smesti se tako da svetlost Žezla obasjava skok Kovenantu.
<BR>&nbsp;&nbsp;&nbsp;&nbsp;&nbsp;Nevernik otkri kako ga Banor gleda uz zanimanje.
<BR>&nbsp;&nbsp;&nbsp;&nbsp;&nbsp;"Idi napred", reče Kovenant. "Daj mi vremena da sakupim hrabrosti. Stići ću te za godinu ili dve." Ponovo se znojio i od toga ga je svrbela izgrebana koža obraza i vrata. On diže pogled prema planini da se pribere, obriše dejstvo ponora iz uma.
<BR>&nbsp;&nbsp;&nbsp;&nbsp;&nbsp;Bez upozorenja, Banor ga uhvati otpozadi, diže i ponese prema procepu.
<BR>&nbsp;&nbsp;&nbsp;&nbsp;&nbsp;"Ne diraj me!" prasnu Kovenant. Pokušavao je da se oslobodi, ali Banorov zahvat je bio previše jak. "Do đavola! Ja...!" Glas mu se diže u vrisak kada ga Banor gurnu preko ivice.
<BR>&nbsp;&nbsp;&nbsp;&nbsp;&nbsp;Morin ga spretno uhvati i postavi, razrogačenog i uzdrhtalog, na ispust pored Elene.
<BR>&nbsp;&nbsp;&nbsp;&nbsp;&nbsp;Trenutak kasnije, Banor skoči, a međnik obiđe Kovenanta i Elenu da stane između nje i Amoka. Kovenant im je gledao pokrete kroz maglu ošamućenosti. Otupelo se oslonio leđima o čvrsti kamen i zapiljio u bezdan kao u grobnicu. Prošlo je neko vreme pre nego što je opazio smirujući dodir vrhovne poglavarke po mišici.
<BR>&nbsp;&nbsp;&nbsp;&nbsp;&nbsp;"Ne diraj me", ponavljao je besciljno. "Ne diraj me."
<BR>&nbsp;&nbsp;&nbsp;&nbsp;&nbsp;Kada je pošla, sledio ju je automatski, okrenuvši leđa sunčevom svetlu i otvorenom nebu iznad procepa.
<BR>&nbsp;&nbsp;&nbsp;&nbsp;&nbsp;Trljao je levim ramenom kameni zid i držao se blizu Elene, ostajao pokraj njenog svetla. Blistanje Žezla bacalo je zelenkasti oreol iznad grupe vrhovne poglavarke i grubo odražavalo mračna, ljuspasta zrnca kamena. Osvetljavalo je Amokov put ne obasjavajući tamu pred njime. Ispust - nikada širi od tri stope - vodio je neprekidno naniže. Nad njim, tavanica procepa lagano se širila, poprimala razmere pećine. A sam procep širio se kao da se pruža duž ogromne šupljine unutar jezgra Melenkuriona Nebozora.
<BR>&nbsp;&nbsp;&nbsp;&nbsp;&nbsp;Kovenant je osećao zjapeći procep u steni planine kao da ga ovaj mami, zavodljivo nagovorava da prihvati sanjivi zaborav vrtoglavice, da prikloni poverenje dubinama bezdana. On se čvršće pritisnu o kamen i upi očima u Elenina leđa. Oko njega, tmina i nagomilana masa pritiskali su ivice svetlosti Žezla. A za leđima mogao je da čuje kako se uzdižu lešinarska krila njegovog ličnog usuda. Postepeno je shvatao da zalazi u krizu.
<BR>&nbsp;&nbsp;&nbsp;&nbsp;&nbsp;Pod zemljom! Oštro je šištao na svoju nesrećnu sudbu. Nije mogao da zaboravi kako je pao u provaliju pod Planinom Groma. To iskustvo dovede ga licem u lice sa neuspehom starog kompromisa, pogodbe sa Ranihinima. Vatru mu paklenu! Osećao je da nije učinio ništa da se pripremi za mučno lomatanje po pećinama.
<BR>&nbsp;&nbsp;&nbsp;&nbsp;&nbsp;Ispred njega, vrhovna poglavarka sledila je Morina i Amoka. Ovi su se prilagodili njenom koraku, a ona je išla što je brže mogla po uskom ispustu. Kovenant je imao muka da održi korak sa njom. Njena brzina povećavala mu je napetost; izazivala mu je osećaj da pukotina širi čeljusti oko njega. Prestrašeno je dahtao niz ispust. To mu je zahtevalo punu usredsređenost.
<BR>&nbsp;&nbsp;&nbsp;&nbsp;&nbsp;Nije imao načina da odmeri trajanje ili rastojanje - nije imao ničega čime bi procenio vreme izuzev prikupljanja sopstvenog straha, napetosti i umora - ali postepeno se karakter tavanice pećine menjao. Šrila se poput kupole. Posle izvesnog vremena, Elenina vatra osvetljavala je samo mali luk na kamenu. Oko njega, sablasna obličja naseljavala su tminu. Onda gruba krivina stene u krugu svetlosti Žezla postade čvornovata i izbrazdana, poput laganog stezanja mrštenja na čelu pećine. Najzad mrgođenje ustupi mesto stalaktitima. Tada se gornji slojevi vazduha nabraše iskrivljenim, starim stubovima i šiljcima - naperenim kopljima i pogrešno ukucanim klinovima - obešenim lamijkama - laganim, migoljećim izraslinama unutrašnjeg znoja planine. Neki od njih imali su pljosnata lica koja su u odlomcima odražavala oganj Žezla, bacala ga poput intarzije u zabačenu utrobu pećine. Drugi su se naginjali prema ispustu kao da se silno napinju da udare po glavama ljudske uljeze.
<BR>&nbsp;&nbsp;&nbsp;&nbsp;&nbsp;Tokom izvesnog rastojanja stalaktiti su se podebljavali, postajali duži, složeniji, sve dok nisu ispunili kupolu pećine. Kada Kovenant sabra dovoljno snage da digne pogled preko ivice provalije, učini mu se da gleda u plavo osvetljenu, crnu, naopaku šumu - gusti lug čvornovatog i zlokobnog starog drveća sa korenjem u tavanici. Ono je stvaralo utisak da je moguće izgubiti se na jedinoj stazi ispusta.
<BR>&nbsp;&nbsp;&nbsp;&nbsp;&nbsp;Osećaj mu je pojača teturavi strah. Kada se Elena naglo zaustavi, gotovo da ju je obgrlio rukama.
<BR>&nbsp;&nbsp;&nbsp;&nbsp;&nbsp;Iza nje, u velurnoj svetlosti Žezla, video je da se masivni stalaktit nekada otkinuo, poleteo naniže i povezao sa rubom ispusta. Stalaktit je tamo udario kao da je silovito zakucan na to mesto. I pored drevnosti, činilo se da drhturi od snage udarca. Između stalaktita i zida ostao je samo uski prolaz.
<BR>&nbsp;&nbsp;&nbsp;&nbsp;&nbsp;Amok se zaustavio pred tim uskim procepom. Čekao je dok se pratioci nisu skupili u njegovoj blizini. Onda, govoreći preko ramena gotovo glasom najdubljeg poštovanja, on reče: "Pogledajte Dveri Damelona - ulaz prema Sili zapovesti. Iz ovog razloga, između ostalih, niko ne može prići Sili u mom odsustvu. Znanje ovog otključavanja nije sadržano ni u jednom Krugu vrhovnog poglavara Kevina. A svako ko okuša Dveri Damelona bez tog odbravljivanja neće naći Silu. Lutaće zauvek izgubljen i bez traga po pustoši iza njih. A sada me počujte. Prođite hitro kroz prolaz kada bude otvoren. Neće dugo ostati otvoren."
<BR>&nbsp;&nbsp;&nbsp;&nbsp;&nbsp;Elena napeto klimnu. Iza nje, Kovenant joj se naglo osloni o rame desnom rukom. Iznenada je imao neodoljivo osećanje da mu je ovo poslednja prilika da se okrene, da povuče ili raščini odluke koje su ga dotle dovele. Ali prilika - ukoliko je to bila prilika - prođe isto onako brzo kako je i došla. Amok priđe Dverima.
<BR>&nbsp;&nbsp;&nbsp;&nbsp;&nbsp;Uz lagane, svečane pokrete, mladić ispruži desnu ruku, dodirnu crnu ploču procepa kažiprstom. U tišini je držao prst u toj tački, u visini grudi.
<BR>&nbsp;&nbsp;&nbsp;&nbsp;&nbsp;Fina, filigranska mreža stade da raste u vazduhu. Počev od vrha Amokovog prsta, istančana mreža svetlosti širila se prema napolje u ravni procepa. Poput ptičjeg leta koji se postepeno kristališe i postaje vidljiv, prostirala se dok nije ispunila čitave Dveri.
<BR>&nbsp;&nbsp;&nbsp;&nbsp;&nbsp;Amok zapovedi: "Dođite", i hitro kroči kroz mrežu.
<BR>&nbsp;&nbsp;&nbsp;&nbsp;&nbsp;Nije prekinuo istančane niti svetlosti. Umesto toga, nestao je kada ih je dodirnuo. Kovenant mu nije video ni traga na ispustu iza Dveri.
<BR>&nbsp;&nbsp;&nbsp;&nbsp;&nbsp;Morin pođe za Amokom. I on nestade kada je došao u dodir sa mrežom.
<BR>&nbsp;&nbsp;&nbsp;&nbsp;&nbsp;Onda vrhovna poglavarka pođe napred. Kovenant je ostao sa njom. I dalje ju je držao za rame; plašio se da se razdvoji od nje. Ona gordo kroči u procep. Držao ju je i sledio. Kada dodirnu blistavu mrežu, lecnu se, ali nije osetio bol. Brzo golicanje poput trenutnog prolaženja mrava prostruja mu kožom kada je prešao prolaz. Mogao je da oseti Banora odmah iza sebe.
<BR>&nbsp;&nbsp;&nbsp;&nbsp;&nbsp;Zatekao se kako stoji na mestu drugačijem od onoga što je očekivao.
<BR>&nbsp;&nbsp;&nbsp;&nbsp;&nbsp;Dok se obazirao, mreža poče da bledi, nestaje. Ali Žezlo zakona i dalje je gorelo. Osvrnuvši se prema procepu, mogao je da vidi ispust, stalaktite i provaliju. Ali sa ove strane Dveri Damelona provalija nije postojala. Umesto toga, tu se pružao prostrani kameni pod po kome su stalaktiti i stalagmiti stajali poput nespretnih kolonada, a šarena tavanica pogrbila se nad otvorenim prostorom. Prigušeni mir ispunjavao je vazduh; trenutak prođe pre nego što Kovenant shvati da više ne čuje tiho pozadinsko klokotanje reke Melenkuriona Nebozora.
<BR>&nbsp;&nbsp;&nbsp;&nbsp;&nbsp;Pokretom kojim je pokazao sve oko sebe, Amok formalno reče: "Pogledajte Prijemnu dvoranu Korena Zemlje. Ovde se u davno zaboravljenim vekovima periodično dizalo jezero bez sunca da sretne one što su u potrazi za njegovim vodama. Kako zemna moć nestaje iz znanja smrtnika, Prijemna dvorana je neorošena. Pa ipak, ona zadržava moć lavirinta da zavede one nespremnog srca i uma. Svi koji uđu bez valjanog odbravljivanja Dveri Damelona biće zauvek izgubljeni za život, upotrebu i ime."
<BR>&nbsp;&nbsp;&nbsp;&nbsp;&nbsp;Uz smešak se okrenuo Eleni: "Vrhovna poglavarko, pojačaj svetlo Žezla na trenutak."
<BR>&nbsp;&nbsp;&nbsp;&nbsp;&nbsp;Činilo se da mu je pogodila nameru. Ispravila se kao da predviđa strahopoštovanje; činilo se da joj oduševljenje blista na čelu. Uz obredno mrmljanje udarila je krajem Žezla o kamen. Žezlo blesnu i udar ognja briznu prema tavanici.
<BR>&nbsp;&nbsp;&nbsp;&nbsp;&nbsp;Od ishoda tog čina Kovenantu se zavrte. Navala vatre zaiskri reakcijom u svim stalaktitima i stalagmitima. U trenutku su postali svetlucavi i puni odraza. Svetlost je upalila svaki stub, vibrirala je, zvonila u zaslepljujućim navalama napred-nazad po pećini. Plamtela im je u oči sa svih strana sve dok mu se ne učini da je zarobljen pod kupolom ogromnog zvona svetlosti. Pokušao je da pokrije oči, ali odzvanjanje mu se nastavi u umu. Ječeći, u slepoj potrazi za osloncem, on poče da tone.
<BR>&nbsp;&nbsp;&nbsp;&nbsp;&nbsp;Onda Elena ugasi Žezlo. Zvečeće svetlosti nestade, njena jeka ode u daljinu poput vibriranja roga. Kovenant otkri da se našao na kolenima sa rukama zatisnutim preko ušiju. Uz oklevanje, on diže pogled. Svi odrazi su nestali; stubovi su se vratili pređašnjoj gruboj poluosvetljenosti. Dok mu je Elena pomagala da se osovi, slabašno je mrmljao: "Tako mu pakla. Tako mu pakla." Čak i njeno nežno lice i pljosnate, nezapanjene crte krvne garde nisu mogli da se suprotstave njegovom osećaju da više ne zna gde je. A kada Amok povede grupu vrhovne poglavarke napred, Kovenant nastavi da se tetura kao da ne može da nađe oslonac na stenju.
<BR>&nbsp;&nbsp;&nbsp;&nbsp;&nbsp;Kada su napustili opasnu pećinu, vreme i rastojanje zbunjujuće su prolazili za njega. Mrežnjača mu je zadržala skakutavo blistanje koje ga je dezorijentisalo. Video je da se vrhovna poglavarka i Amok spuštaju niz nagib koji se pružao izvan dosega svetlosti Žezla poput produžene obale, plaže pod kolonadom koju je povlačenje podzemnog mora ostavilo na suvu. Ali stopala nisu mogla da mu prate njihov trag. Oči su mu govorile da ih Amok vodi pravo niz nagib, ali osećaj ravnoteže beležio je promene smera, izmene visine i ugla spuštanja. Kad god bi zatvorio oči, gubio je sve utiske o pravilnosti puta; teturao se po neravnoj površini vijugave staze.
<BR>&nbsp;&nbsp;&nbsp;&nbsp;&nbsp;Nije imao predstavu o tome kuda je ili koliko daleko putovao, kada Elena zastade radi kratkog obroka. Nije znao koliko je trajalo zaustavljanje, niti koju je daljinu prepešačio kada se završilo. Sva čula bila su mu iščašena. Kada se vrhovna poglavarka ponovo zaustavila i rekla mu da otpočine, on se spusti niz stalagmit i zaspa bez pitanja.
<BR>&nbsp;&nbsp;&nbsp;&nbsp;&nbsp;U snovima je lutao poput jednog od izgubljenih koji se nesrećno usudio da okuša Dveri Damelona u potrazi za Korenom Zemlje - mogao je da čuje vriskave, bolne jauke gubitka, kao da to on plače za saputnicima, plače za sobom - i probudio se u potpunoj zbunjenosti. Od mraka mu se učinilo da je neko povadio osigurače u njegovoj kuće dok je ležao, okrvavljen i bespomoćan, na podu pored stočića za kafu. Obamrlo je počeo da pipa za telefonskom slušalicom, u nadi da je Džoana još nije spustila. Ali onda mu pipavi prsti prepoznaše građu kamena. Uz prigušeno ječanje, skočio je na noge u ponoći ispod Melenkuriona Nebozora.
<BR>&nbsp;&nbsp;&nbsp;&nbsp;&nbsp;Gotovo smesta, Žezlo buknu. U plavoj svetlosti Elena se diže da ga uhvati slobodnom rukom i čvrsto stegne. "Voljeni!" promrmlja ona. "Ah, voljeni. Čvrsto se drži. Tu sam." Bolno ju je grlio, pritiskao lice u njenu slatku kosu sve dok nije uspeo da smiri bol, da povrati kontrolu nad samim sobom. Onda ju je lagano pustio. Upinjao se da izrazi zahvalnost osmehom, ali ovaj mu se razbi i rasu u parčad po licu. Oštrim, hrapavim glasom, on reče: "Gde smo?"
<BR>&nbsp;&nbsp;&nbsp;&nbsp;&nbsp;Iza njega, Amok će zvonko: "Stojimo na Krilu prilaza. Uskoro ćemo stići do Stepeništa Korena Zemlje."
<BR>&nbsp;&nbsp;&nbsp;&nbsp;&nbsp;"Koje..." Kovenant pokuša da razbistri glavu. "... Koje je vreme?"
<BR>&nbsp;&nbsp;&nbsp;&nbsp;&nbsp;"Vreme nema meru pod Melenkurionom Nebozorom", odvrati mladić nepopustljivo.
<BR>&nbsp;&nbsp;&nbsp;&nbsp;&nbsp;"Oh, krvavog mu pakla." Kovenant zaječa na jeku koju je čuo u Amokovom odgovoru. Prečesto su mu govorili da je belo zlato stožer svoda Vremena.
<BR>&nbsp;&nbsp;&nbsp;&nbsp;&nbsp;Elena mu uteče u pomoć. "Sunce se diglo do prepodneva", reče ona. "Ovo je trideset treći dan našeg putovanja iz Veselkamena." Kao naknadnu misao, dodala je: "Večeras je mlad mesec."
<BR>&nbsp;&nbsp;&nbsp;&nbsp;&nbsp;Mlad mesec, promrmlja on gorko za sebe. Milosti - užasne stvari dešavaju se kada nema meseca. Pragrdani su napali utvare Andelejna - Atiaran mu nikada nije oprostila.
<BR>&nbsp;&nbsp;&nbsp;&nbsp;&nbsp;Činilo se da mu vrhovna poglavarka sagledava misli kroz lice. "Voljeni", reče ona smireno, "nemoj biti toliko ubeđen u zlu sudbu." Onda se okrenula i počela da priprema novi obrok.
<BR>&nbsp;&nbsp;&nbsp;&nbsp;&nbsp;Dok ju je gledao - i video odlučnost i ličnu silinu nagoveštene čak i u načinu na koji je izvodila taj jednostavni posao - Kovenant steže zube i oćuta o pogodbi.
<BR>&nbsp;&nbsp;&nbsp;&nbsp;&nbsp;Jedva da je mogao da jede hranu koju mu je dala. Od napora ćutanja osećao se zlo; zadržavanje pasivne laži kao da mu je vezivalo utrobu u čvor, činilo hranu nesvarivom. Pa ipak je osećao da umire od gladi. Da olakša prazninu, prisilio je sebe da proguta nešto suvog hleba i dimljenog mesa i sira. Ostatak je vratio Eleni. Gotovo da je osetio olakšanje kada je ponovo pošla za Amokom u tamu.
<BR>&nbsp;&nbsp;&nbsp;&nbsp;&nbsp;Tupo je krenuo za njom.
<BR>&nbsp;&nbsp;&nbsp;&nbsp;&nbsp;U neko doba prethodnog dana grupa vrhovne poglavarke ostavila je za sobom Prijemnu dvoranu. Sada su putovali širokim, bezobličnim tunelom nalik putu kroz kamen. Elenino svetlo lako je dosezalo tavanicu i zidove. Površine su im bile neobično glatke, kao da ih je dugim vekovima trljalo nešto hrapavo i moćno. Od te glatkoće tunel je delovao poput cevi ili arterije. Kovenant je osećao nepoverenje prema njemu; napola je očekivao da kroz njega pokulja gusta krv nalik na lavu. Dok je išao, nervozno se igrao prstenom, kao da mu taj mali krug predstavlja zalogu samokontrole.
<BR>&nbsp;&nbsp;&nbsp;&nbsp;&nbsp;Elena ubrza korake. Mogao je da joj vidi po leđima da je goni sve veća želja da stigne do Sile zapovesti.
<BR>&nbsp;&nbsp;&nbsp;&nbsp;&nbsp;Tunel se najzad izmeni. Pod mu po uskoj krivoj skrenu na levo, a desni zid mu se prekide, otvori prema novom procepu. Ta pukotina smesta se pretvori u ponor znatne širine. Kamena izbočina poda suzi se sve dok nije bila široka jedva deset stopa, a zatim se razdvoji u grube, strme stepenice kako je zakrivljavala naniže. Za nekoliko trenutaka grupa vrhovne poglavarke nađe se na stepeništu koje se zavojito spuštalo oko središnjeg tunela prema bezdanu.
<BR>&nbsp;&nbsp;&nbsp;&nbsp;&nbsp;Mnogo stotina stopa pod njim vilinski crveni odsjaj osvetljavao je dno ponora. Kovenant se oseti kao da viri u pakao.
<BR>&nbsp;&nbsp;&nbsp;&nbsp;&nbsp;Sećao se gde je ranije video takvu svetlost. Bila je to kamena svetlost - izračeni sjaj stenja poput onog koji su jamnici koristili pod Planinom Groma.
<BR>&nbsp;&nbsp;&nbsp;&nbsp;&nbsp;Spust ga pogodi poput vrtoglavice. Posle tri kruga oko tunela, u glavi mu se zavrte. Samo su ga Elenino stameno svetlo i njegova oštra usredsređenost dok se batrgao po nepravilnim stepenicama sprečavali da se ne svali naglavce preko ivice. Ali bio je mračno rešen da ne traži pomoć ni od Elene ni od Banora. Nije mogao dozvoliti sebi više zaduživanja; ono bi poništilo pogodbu, okrenulo plaćanje protiv njega. Ne! - mrmljao je u sebi dok se teturao stepenicama. Ne. Dosta je toga. Ne budi tako prokleto bespomoćan. Sačuvaj nešto za pogađanje. Produži. Iz daljine, čuo je sebe kako dahće: "Ne diraj me. Ne diraj me."
<BR>&nbsp;&nbsp;&nbsp;&nbsp;&nbsp;Podbode ga udar mučnine. Mišići mu se napeše kao da se priprema za pad. Ali obgrlio je grudi i držao se Eleninog svetla kao oslonca. Oganj je poskakivao nad njom poput jezička hrabrosti. Lagano, plavo osvetljenje poprimi crvenu nijansu, dok se probijalo naniže prema odsjaju ponora.
<BR>&nbsp;&nbsp;&nbsp;&nbsp;&nbsp;Spuštao se mračno, mehanički; poput lutke bez sopstvene volje koračao je niz nepravilne stepenice predodređenog kraja. Krug po krug, primicao se izvoru kamene svetlosti. Uskoro je oganj Žezla postao nepotreban zbog crvenog osvetljenja i vrhovna poglavarka Elena ga ugasi. Pred njom, Amok poče da se kreće hitrije, kao da je nestrpljiv, ljubomoran zbog svih odugovlačenja koja su odlagala razrešenje njegovog postojanja. Ali Kovenant ga je sledio sopstvenim korakom, delotvorno nesvestan bilo čega drugog izuzev zavojitog stepeništa i nametljive vrtoglavice. Prelazio je poslednje rastojanje kroz visoko plavljenje kamene svetlosti, ošamućen kao da hoda u snu.
<BR>&nbsp;&nbsp;&nbsp;&nbsp;&nbsp;Kada je stigao do ravnog dna, napravi par drvenastih koraka prema jezeru, zatim stade, prekri oči pred dubokim, vilinskim, crvenim svetlom i zadrhta kao da mu živci poigravaju na samoj ivici histerije.
<BR>&nbsp;&nbsp;&nbsp;&nbsp;&nbsp;Ispred njega, Amok svečano objavi: "Pogledaj, vrhovna poglavarko! Jezero Korena Zemlje koje nikad nije ugledalo sunce! Nikada upoznati sa nebesima sok i nektar silnog Melenkuriona Nebozora, gospodara planina! Ah, pogledaj ga! Duge godine moje svrhe došle su gotovo do cilja." Reči su mu jasno odjekivale, kao da ih prate dvadesetine lakih, kristalnih glasova.
<BR>&nbsp;&nbsp;&nbsp;&nbsp;&nbsp;Uvukavši drhtavi dah, Kovenant otvori oči. Stajao je na blagoj obali mrtvog jezera koje se pružalo pred njim dokle god pogled doseže. Kamena tavanica bila je visoka, skrivena u senkama, ali jezero je bilo svuda osvetljeno kamenom svetlošću koja je plamtela na ogromnim stenovitim gromadama uzdignutim iz jezera poput stubova ili korenova planine što posežu dole u vodu. Ti stubovi ili korenovi bili su ravnomerno raspoređeni uzduž i popreko po pećini; pravilno su se ponavljali na ogromnom rastojanju. Njihova kamena svetlost i drhtava mirnoća jezera davali su čitavom mestu izgled hrama, i pored njegove veličine. Koren Zemlje bio je mesto koje je obične smrtnike činilo poniznim i pobožnim.
<BR>&nbsp;&nbsp;&nbsp;&nbsp;&nbsp;Od njega se Kovenant oseti poput svetogrđa u osvećenom i dostojanstvenom hramu planine.
<BR>&nbsp;&nbsp;&nbsp;&nbsp;&nbsp;Jezero je bilo toliko mirno - sadržavalo je toliki utisak težine, masivnosti - da je više delovalo poput tečne bronze nego kao voda: tečni pokrivač za nedokučive bezdane Zemlje. Kamena svetlost blistala je na njemu kao da je uglačano.
<BR>&nbsp;&nbsp;&nbsp;&nbsp;&nbsp;"Da li je to...?" zausti Kovenant, a zatim se zaustavi kada pitanje poče lako da mu odjekuje nad vodom, da se nanovo uspostavlja u daljini bez ikakvog slabljenja. Nije mogao da se prisili da nastavi. Čak je i tiho povlačenje njegovih čizama po kamenu odjekivalo kao da nosi neku vrstu proročkog značenja.
<BR>&nbsp;&nbsp;&nbsp;&nbsp;&nbsp;Ali Amok veselo primi pitanje. "Da li je Sila zapovesti ovde, u Korenu Zemlje?" Jeka se smejala dok se on smejao. "Ne. Koren Zemlje samo učestvuje. Srce sedmog Kruga počiva iza njega. Moramo preći na drugu stranu."
<BR>&nbsp;&nbsp;&nbsp;&nbsp;&nbsp;Vrhovna poglavarka Elena postavi sledeće pitanje pažljivo, kao da se i ona skrušila pred licem zastrašujućeg jezera. "Kako?"
<BR>&nbsp;&nbsp;&nbsp;&nbsp;&nbsp;"Vrhovna poglavarko, put će biti obezbeđen. Ja sam put i dveri - nisam te doveo do neprolaznog kraja. Ali upotreba puta biće u tvojim rukama. Ovo je poslednja proba. Dozvoljeno mi je da kažem samo jednu reč: ne dodiruj vodu. Koren Zemlje silan je i oštar. Ne bi primio smrtno meso."
<BR>&nbsp;&nbsp;&nbsp;&nbsp;&nbsp;"Šta moramo učiniti sada?" pitala je ona tiho da smanji jeku na najmanju meru.
<BR>&nbsp;&nbsp;&nbsp;&nbsp;&nbsp;"Sada?" zakikota se Amok. "Samo da čekaš, vrhovna poglavarko. Vreme neće biti dugo. Pogledaj! Put se već primiče."
<BR>&nbsp;&nbsp;&nbsp;&nbsp;&nbsp;Stajao je leđima okrenut jezeru, ali dok je govorio pokazivao je iza sebe jednom rukom. Kao da mu odgovara na signal, barka se pojavi na vidiku iza jednog stuba na izvesnom rastojanju od obale.
<BR>&nbsp;&nbsp;&nbsp;&nbsp;&nbsp;Barka je bila prazna. Bilo je to usko, drveno plovilo, šiljato na oba kraja. Izuzev linije blistave, odražavajuće pozlate duž bokova i po klupama, bila je neukrašena - čisto, jednostavno delo, glatko sačinjeno od lakog, smeđeg drveta i dovoljno dugo da se u njega smesti petoro. Ali bilo je nezauzeto; niko nije veslao, niti upravljao. Ne napravivši ni talasić, ono se skladno okrenu oko stuba i kliznu prema obali. Pa ipak u sakramentalnom vazduhu Korena Zemlje, to nije delovalo neobično; bila je to valjana i prirodna osobina jezera bronze. Kovenant nije bio iznenađen što vidi da ne nosi vesla.
<BR>&nbsp;&nbsp;&nbsp;&nbsp;&nbsp;Gledao je kako se približava kao da je reč o oruđu strave. Od njega oseti kako ga burma svrbi na prstu. Hitro je bacio pogled na ruku, napola očekujući da vidi kako je prsten zasvetleo ili promenio boju. Srebrni metal delovao je neobično živo u kamenoj svetlosti; teško mu je visio na ruci, golicao mu kožu. Ali nije otkrivao ništa. "Milosti", dahnu on kao da se obraća neposredno belom zlatu. Onda se lecnuo kada mu se glas splete u laganu jeku, proširi kroz mnoštvo kristalnih ponavljanja.
<BR>&nbsp;&nbsp;&nbsp;&nbsp;&nbsp;Amok mu se smejao, a bistri naleti veselja pridružiše se mimikriji.
<BR>&nbsp;&nbsp;&nbsp;&nbsp;&nbsp;Vrhovna poglavarka Elena bila je sada previše obuzeta Korenom Zemlje da bi obraćala pažnju na Kovenanta. Stajala je na obali kao da već može da oseti miris Sile zapovesti i čekala poput akolita na praznu barku.
<BR>&nbsp;&nbsp;&nbsp;&nbsp;&nbsp;Uskoro, plovilo stiže do nje. Ono tiho kliznu pramcem uz suvu padinu i zaustavi se kao da je spremno, kao da iščekuje.
<BR>&nbsp;&nbsp;&nbsp;&nbsp;&nbsp;Amok ga pozdravi dubokim naklonom i onda lako skoči na palubu. Stopala mu nisu izazivala nikakav zvuk dok su gazila po daskama. Otišao je na dalji kraj plovila i seo sa rukama na ogradi, smešeći se poput monarha.
<BR>&nbsp;&nbsp;&nbsp;&nbsp;&nbsp;Međnik Morin sledio je Amoka. Sledeća u barku uđe vrhovna poglavarka Elena i sede na dasku u blizini središta, držeći Žezlo zakona preko kolena. Kovenant vide da je red došao na njega. Drhtavo je koračao niz obalu do drvenog pramca. Iščekivanje mu je tuklo u slepoočnicama, ali on ga potisnu. Uhvatio se za ogradu obema rukama i popeo u plovilo. Čizme su mu tutnjale i odjekivale po daskama. Kada sede, činilo se da ga je okružilo lupanje nepriličnih bremena.
<BR>&nbsp;&nbsp;&nbsp;&nbsp;&nbsp;Banor gurnu barku u jezero i smesta skoči na palubu. Do trenutka kada je seo, barka se zaustavi. Počivala je kao da je stopljena sa uglačanom vodom na nekoliko stopa od obale.
<BR>&nbsp;&nbsp;&nbsp;&nbsp;&nbsp;Jedan trenutak niko se nije pokretao, niti govorio. Sedeli su zaustavljenog daha, zamukli i čekali da se javi ista ona sila koja je dovela lađu i da je ponovo ponese. Ali plovilo je ostalo nepokretno - učvršćeno poput kadionice za crvenu, nepomičnu površinu jezera.
<BR>&nbsp;&nbsp;&nbsp;&nbsp;&nbsp;Impuls u Kovenantovoj glavi postade oštriji. On oštro poče da prkosi jeci. "Šta ćemo sada?"
<BR>&nbsp;&nbsp;&nbsp;&nbsp;&nbsp;Na njegovo iznenađenje, barka skliznu napred nekoliko stopa. Ali ponovo stade kada jeka njegovog glasa zamre. Grupa vrhovne poglavarke ponovo je bila zadržana, zarobljena.
<BR>&nbsp;&nbsp;&nbsp;&nbsp;&nbsp;Piljio je zapanjeno oko sebe. Niko nije govorio. Video je kako misli napinju mišiće na Eleninom vratu. Pogledao je jednom Amoka, ali srećni osmeh mladića toliko ga je zbunio da smesta otrže pogled. Bol napetosti poče da mu deluje nepodnošljivo.
<BR>&nbsp;&nbsp;&nbsp;&nbsp;&nbsp;Banorov neočekivani pokret ga uplaši. On se okrete i vide da se krvni gardista digao na noge. Digao je dasku svoga sedišta iz ležišta.
<BR>&nbsp;&nbsp;&nbsp;&nbsp;&nbsp;Za veslo! - pomisli Kovenant. On oseti nagli nalet uzbuđenja.
<BR>&nbsp;&nbsp;&nbsp;&nbsp;&nbsp;Banor je držao dasku u obe ruke, oslonio se o bok barke i pripremio da vesla.
<BR>&nbsp;&nbsp;&nbsp;&nbsp;&nbsp;Čim je kraj daske dodirnuo vodu, neka sila je dohvati, smesta mu je istrže iz zahvata. Povučena je pravo nadole u jezero. Nije bilo pljeska niti talasa, ali daske nestade poput kamena bačenog u njegove dubine.
<BR>&nbsp;&nbsp;&nbsp;&nbsp;&nbsp;Banor je gledao za njom i digao jednu obrvu kao da apstraktno razmišlja o vrsti snage koja može tako lako da istrgne nešto od krvnog gardiste. Ali Kovenant nije bio toliko miran. On slabašno zinu: "Vatru mu paklenu."
<BR>&nbsp;&nbsp;&nbsp;&nbsp;&nbsp;Barka se ponovo pokrenu napred. Išla je nekoliko jardi dok jeke Kovenantove zapanjenosti ne nestade. Onda stade, ponovo zauze spokojnu nepokretnost.
<BR>&nbsp;&nbsp;&nbsp;&nbsp;&nbsp;Kovenant se okrete Eleni, ali nije bilo potrebno da izrazi pitanje glasom. Lice joj je blistalo od razumevanja. "Da, voljeni", dahnu ona u olakšanju i trijumfu. "Vidim." A kada barka ponovo poče da klizi preko jezera, ona produži: "To zvuk naših glasova pokreće barku. To je korišćenje Amokovog načina. Plovilo će samo potražiti odredište. Ali da bi nas nosilo, mora ga pokretati naša jeka."
<BR>&nbsp;&nbsp;&nbsp;&nbsp;&nbsp;Istina njenog opažaja smesta postade očevidna. Dok joj je bistri glas bacao odraze poput talasa preko Korena Zemlje, barka je lako klizila kroz vodu. Upravljala je sama od sebe između stubova kao da sledi žilu sopstvene svrhe. Uskoro Stepenište Korena Zemlje nestade sa vidika. Ali kada je prestala da govori - kada su prefinjeni odjeci uz zvon utonuli u tišinu - plovilo se ponovo zaustavi.
<BR>&nbsp;&nbsp;&nbsp;&nbsp;&nbsp;Kovenant zaječa u sebi. Iznenada se uplašio da će od njega tražiti da govori, da pomogne pokretanje barke. Plašio se da će biti prisiljen da oda pogodbu ukoliko bude prinuđen na bilo kakav duži govor. U samoodbrani, on okrete zahtev pre nego što ga je iko mogao usmeriti na njega. "Dakle, reci nešto", zareža on na Elenu.
<BR>&nbsp;&nbsp;&nbsp;&nbsp;&nbsp;Laki, dvosmisleni osmeh dirnu joj usne - odgovor ne njemu, već nekom spokojnom unutrašnjem vidu. "Voljeni", odvratila je meko, "nećemo imati teškoća. Ima mnogo toga što nije rečeno između nas. Postoje tajne, tajanstva i izvori moći u tebi koje samo nejasno nazirem. A na neki način ni ja nisam govorila o sebi. Ovo je valjano mesto za otvaranje srca. Pričaću ti o onom jahanju na Ranihinu koje je povelo mladu kćerku Lene iz kamendola Mithil do Venca Južnika i tamo na velikom, tajnom konjskom obredu Ranihina naučilo je... naučilo je mnogim stvarima."
<BR>&nbsp;&nbsp;&nbsp;&nbsp;&nbsp;Skladnim pokretom digla se na noge i okrenula Kovenantu. Postavila je Žezlo zakona čvrsto na daske i digla glavu prema tavanici pećine Korena Zemlje. "Prapoglavaru Tomase Kovenante", reče ona, a jeka se širila oko nje poput mreže blistave kamene svetlosti, ispreplitala se sa uglačanom vodom. "Neverniče i nosioče belog zlata, Prstenošo, voljeni - moram ti ispričati o ovome. Znao si Miru. U mladosti, došla je do Lene, moje majke, u skladu sa obećanjem Ranihina. Ponela me je u susret velikom događaju mog detinjstva. Ti si ga izazvao i bez svog znanja. Pre nego što se ovaj rat okonča u dobru ili zlu, moram ti reći šta su izazvala tvoja obećanja."
<BR>&nbsp;&nbsp;&nbsp;&nbsp;&nbsp;Imaj milosti prema meni! - kriknu on u tvrdoglavoj nesposobnosti srca. Ali bio je previše otupeo, previše zaplašen jezerom i odjecima da bi je zaustavio. Sedeo je u nemom užasu i slušao kako mu Elena priča pripovest iskustva sa Ranihinima. A sve to vreme, plovilo ih je nosilo okolišnim, tajnim kursom između stubova jezera, puštalo ih da plivaju na zvonu njenog glasa kao da ih prevozi do neke užasne obale.
<BR>&nbsp;&nbsp;&nbsp;&nbsp;&nbsp;Njena pustolovina odigrala se kada joj je Lena, njena majka, dozvolila treći put u životu da jaše Ranihina. Tokom prethodne dve godišnje posete kamendolu Mithil, naložene obećanjem Ranihina Kovenantu Prstenoši, stari konj sa Ravnica Ra čudno je zakolutao očima na malu devojčicu kada ju je Trel, njen deda, digao na njegova široka leđa. A sledeće godine mlada Mira zauzela je mesto starog pastuva. Kobila je gledala Elenu onim pogledom odlučne namere koji je osoben za sve Ranihine - a Elena, osetivši ponudu Ranihina, iako je nije razumela, rado se predade Miri. Nije se osvrtala kada ju je kobila ponela daleko od kamendola Mithil u planine Venca Južnika.
<BR>&nbsp;&nbsp;&nbsp;&nbsp;&nbsp;Čitav dan i noć Mira je galopirala i nosila Elenu daleko prema jugu po planinskim stazama i preko prolaza neznanih narodu Domaje. Na kraju tog vremena stigle su do visoke udoline, travnate udubine koja se svila između okomitih litica, sa nepravilnim gorskim jezerom napajanim iz izvora u blizini njenog središta. To jezerce bilo je tajanstveno, jer mu tamne vode nisu odražavale sunčevu svetlost. A samu dolinu bilo je predivno pogledati, jer je sadržala stotine Ranihina - stotine ponositih, sjajnih pastuva i kobila sa zvezdom na čelu - okupljenih na jednom mestu za retki i tajni obred konja.
<BR>&nbsp;&nbsp;&nbsp;&nbsp;&nbsp;Ali Elenino čudo brzo se pretvorilo u strah. Kroz hor divljih, njištavih pozdrava, Mira je odnela malu devojčicu do jezera, a zatim je stresla na tlo i udjurila u mećavi kopita. A ostali Ranihini počeše trkom da obilaze dolinu. Najpre su kaskali u svim smerovima, gurali jedan drugoga i promicali pokraj deteta kao da su jedva u stanju da izbegnu da je ne zdrobe. Ali postepeno im se korak ubrzavao. Nekoliko Ranihina napusti kloparavu gomilu da pije na jezeru, a zatim ponovo sunu u gomilu kao da im je tamna voda mahnito uzavrela u venama. Dok je sunce prolazilo iznad glave, veliki konji jurili su i džilitali se, pili iz jezera, ponovo hitali da potrče u neopomirljivoj mahnitosti plesa ludila. A Elena je stajala među njima, života ugroženog divljim telima i sevanjem kopita - sleđena od užasa. U svom strahu mislila je da će je u trenutku na smrt izgaziti ako se samo trgne.
<BR>&nbsp;&nbsp;&nbsp;&nbsp;&nbsp;Dok je tako stajala - obavijena vrelinom, grmljavinom i bezdanim strahom konačnim poput kraja života - izgubila je svest na izvesno vreme. I dalje je stajala kada oči najzad počeše da joj vide; bila je uspravna i skamenjena u poslednjem sjaju večeri. Ali Ranihini više nisu trčali. Okružili su je; okrenuli su se prema njoj, proučavali je sa silinom prinude u očima. Neki su joj bili toliko blizu da je udisala njihov vreli, vlažni dah. Želeli su da učini nešto - mogla je da oseti kako navaljivanje njihovih volja udara po njenom nepokretnom strahu. Lagano, drvenasto, bez izbora, počela je da se kreće.
<BR>&nbsp;&nbsp;&nbsp;&nbsp;&nbsp;Prišla je gorskom jezeru i pila.
<BR>&nbsp;&nbsp;&nbsp;&nbsp;&nbsp;Vrhovna poglavarka naglo prekide pripovedanje i poče da peva - drhtavu, besnu i nespokojnu pesmu koja je bacala talasiće strasti po vazduhu Korena Zemlje. Iz razloga koji je Kovenant mogao da nasluti samo nagonski, ona pređe u Tužbalicu poglavara Kevina kao da je reč o njenoj ličnoj i neizlečivoj jadikovki.
<BR>
<BR>&nbsp;&nbsp;&nbsp;&nbsp;&nbsp;Gde je sila očuvanja
<BR>&nbsp;&nbsp;&nbsp;&nbsp;&nbsp;lepote pred raspadom života?
<BR>&nbsp;&nbsp;&nbsp;&nbsp;&nbsp;Odbrane istine pred iskvarenošću?
<BR>&nbsp;&nbsp;&nbsp;&nbsp;&nbsp;Vernosti što osigurava pred sporim kaljanjem haosa
<BR>&nbsp;&nbsp;&nbsp;&nbsp;&nbsp;što kvari sve?
<BR>&nbsp;&nbsp;&nbsp;&nbsp;&nbsp;Kako nas je Opačija učinila toliko sitnim?
<BR>&nbsp;&nbsp;&nbsp;&nbsp;&nbsp;Zbog čega samo stenje ne brizne u vazduh
<BR>&nbsp;&nbsp;&nbsp;&nbsp;&nbsp;zarad sopstvenog pročišćenja
<BR>&nbsp;&nbsp;&nbsp;&nbsp;&nbsp;ili se u prah raspe od stida?
<BR>
<BR>&nbsp;&nbsp;&nbsp;&nbsp;&nbsp;Dok je jeka bola pesme hitala preko jezera, ona pogleda Kovenanta u oči prvi put otkako je počela pripovest.
<BR>&nbsp;&nbsp;&nbsp;&nbsp;&nbsp;"Voljeni", reče tihim, treperavim glasom, "bila sam preobražena - povraćena u život. Na dodir tih voda, slepilo ili neznanje mog srca je otpalo. Strah mi se otopio i ja sam se pridružila ujedinjenju Ranihina. U trenutku vizije, shvatila sam - sve. Videla sam da sam u počast tvom obećanju dovedena na obred Kelenbhrabanala, Oca Konja - obred Ranihina koji se provodi jednom u svakom pokolenju da prenese i pruži podstreka njihovom velikom predanju, pripovesti o smrti moćnog Kelenbhrabanala u čeljustima Zuboše Rastrgača. Videla sam da je unezverena strka Ranihina njihov zajednički bol i bes zbog Očevog kraja.
<BR>&nbsp;&nbsp;&nbsp;&nbsp;&nbsp;Jer Kelenbhrabanal beše Otac konja, Pastuv prvog krda. Ravnice Ra bile su njegov posed i zaštićena oblast. On je poveo Ranihine u njihov veliki rat protiv vukova Zuboše.
<BR>&nbsp;&nbsp;&nbsp;&nbsp;&nbsp;Ali rat se nastavljao bez razrešenja, a zadah prolivene krvi i rastrgnutog mesa postade bolest u nozdrvama Pastuva. Zbog toga je otišao do Zuboše. Stao je ispred Rastrgača i rekao: 'Neka se ovaj rat okonča. Osećam miris tvoje mržnje - znam da moraš imati žrtve, inače ćeš u svojoj strasti proždrati samoga sebe. Ja ću ti biti žrtva. Zakolji mene i pusti moj narod da živi u miru. Zadovolji mržnju na meni i okončaj ovaj rat.' I Zuboša se složio. I tako je Kelenbhrabanal ogolio grlo zubima Rastrgača i natopio zemlju svojom žrtvom.
<BR>&nbsp;&nbsp;&nbsp;&nbsp;&nbsp;Ali Zuboša nije održao reč - vuci su ponovo napali. Ranihini su bili bez vođe, slomljenog srca. Nisu se mogli dobro boriti. Preostali Ranihini bili su prisiljeni da pobegnu u planine. Nisu se mogli vratiti voljenim Ravnicama dok nisu zadobili službu Ranjana i uz njihovu pomoć oterali vukove.
<BR>&nbsp;&nbsp;&nbsp;&nbsp;&nbsp;Zbog toga svako pokolenje Ranihina održava obred da očuva pripovest o Pastuvu - da zadrži čisto sećanje na sav ponos na njegovo samopožrtvovanje, sav bol zbog njegove smrti i bes na Opačiju koja ga je izdala. Zbog toga piju vode što ujedinjuju umove i udaraju o tlo izuzetnost svoje strasti tokom jednog dana i jedne noći. I zato, kada sam okusila vodu gorskog jezera, trčala sam, plakala i besnela sa njima tokom čitave duge svetkovine te noći. Srce, dušu, um i sve ostalo zavetovala sam snu o Zubošinoj smrti."
<BR>&nbsp;&nbsp;&nbsp;&nbsp;&nbsp;Dok ju je slušao, očiju upijenih u njeno lice, Kovenant oseti kako i njega steže nepopustiva tuga. Bila je žena koja mu se ponudila. Sada je shvatao njenu strast, pojmio opasnost u kojoj je bila. A njen onostrani pogled privlačio se u žižu; već je mogao da oseti kako joj plamenovi gore u uglovima vida.
<BR>&nbsp;&nbsp;&nbsp;&nbsp;&nbsp;Njegov užas pred tom žižom dade mu snage da progovori. Glasom rastrzanim između straha i ljubavi, on istrže iz sebe hrapavo: "Ne razumem samo šta Kletnik dobija od svega ovoga."
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
