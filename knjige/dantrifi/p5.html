<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. SVETLO U NOĆI
<P>&nbsp;&nbsp;&nbsp;&nbsp;&nbsp;Džozela je počela da dolazi k sebi. Sa svesnom i očiglednom namerom da se otrese onoga što je ležalo za nama upitala je:
<BR>&nbsp;&nbsp;&nbsp;&nbsp;&nbsp;"Kuda ćemo sada?"
<BR>&nbsp;&nbsp;&nbsp;&nbsp;&nbsp;"Najpre u Klerkenvil", odgovorio sam. "Posle toga ćemo se pobrinuti da vam nabavimo odeću. U Bond stritu ako želite; ali najpre u Klerkenvil."
<BR>&nbsp;&nbsp;&nbsp;&nbsp;&nbsp;"Ali zašto u Klerkenvil? - Oh!"
<BR>&nbsp;&nbsp;&nbsp;&nbsp;&nbsp;Imala je i zašto da krikne. Bili smo zaokrenuli za ugao i opazili ulicu punu ljudi na oko sedamdeset metara ispred nas. Dolazili su prema nama trčeći i spotičući se, s rukama ispruženim ispred sebe. Iz mase se čula mešavina plača i vrištanja. Baš kad smo ih ugledali, jedna se žena napred spotakla i pala; drugi su se preturili preko nje, pa je nestala pod gomilom koja je udarala i otimala se. Iza rulje smo na trenutak spazili uzrok svega toga: tri stabljike tamnih listova koje su se njihale nad glavama obuhvaćenim panikom. Ubrzo sam zašao u sporednu ulicu. Džozela je okrenula prema meni užasnuto lice.
<BR>&nbsp;&nbsp;&nbsp;&nbsp;&nbsp;"Jeste li - jeste li videli šta je to bilo? Oni su ih gonili."
<BR>&nbsp;&nbsp;&nbsp;&nbsp;&nbsp;"Da", rekao sam. "Zato i idemo u Klerkenvil. Tamo je fabrika koja izrađuje najbolje puške i maske na svetu protiv trifida."
<BR>&nbsp;&nbsp;&nbsp;&nbsp;&nbsp;Vratili smo se ponovo i nastavili nameravanim putem, ali nismo našli slobodnu stazu kojoj sam se nadao. Blizu stanice Kings Kros bilo je mnogo više ljudi na ulicama. Čak je i s rukom na sireni bilo sve teže prolaziti; ispred same stanice postalo je nemoguće. Ne znam zašto je na tom mestu bilo toliko mnoštvo. Izgledalo je kao da su se svi stanovnici rejona stekli na njemu. Nismo mogli proći kroz njih, a pogled unatrag pokazao je da bi bilo gotovo isto tako beznadežno pokušati da se vratimo. Oni koje smo prošli, već su se bili zbili za našim tragom.
<BR>&nbsp;&nbsp;&nbsp;&nbsp;&nbsp;"Izlazite brže", rekao sam. "Mislim da traže nas."
<BR>&nbsp;&nbsp;&nbsp;&nbsp;&nbsp;"Ali...", počela je Džozela.
<BR>&nbsp;&nbsp;&nbsp;&nbsp;&nbsp;"Požurite!" rekao sam kratko.
<BR>&nbsp;&nbsp;&nbsp;&nbsp;&nbsp;Zatrubio sam još jedanput i potrčao za njom, ostavivši motor da radi. Nije bilo mnogo sekundi prerano. Neko je našao ručku zadnjih vrata; otvorio ih je i zamahnuo unutra. Gotovo nas je prevrnuo pritisak ljudi koji su se gurali prema automobilu. Krik besa razlegao se kad je neko otvorio prednja vrata i našao sedišta prazna. Tada smo već i mi bili bezopasno postali deo gomile. Neko je zgrabio čoveka koji je otvorio zadnja vrata, uveren u to da je on upravo izišao. Zbrka je postajala sve veća. Čvrsto sam uhvatio Džozelu za ruku, pa smo počeli da se izvlačimo iz gomile što je moguće neprimetnije.
<BR>&nbsp;&nbsp;&nbsp;&nbsp;&nbsp;Oslobodivši se konačno, neko vreme smo pešačili tražeći pogodan automobil. Kilometar-dva dalje našli smo ga - poluteretni auto koji je bio korisniji od običnog za plan kakav se nejasno počeo oblikovati u mome mozgu.
<BR>&nbsp;&nbsp;&nbsp;&nbsp;&nbsp;U Klerkenvilu je već dva ili tri stoleća postojala tradicija izrade finih preciznih instrumenata. Mala fabrika s kojom sam pokatkad bio u profesionalnoj vezi primenila je staru umešnost na nove potrebe. Lako sam je našao, a nije bilo teško ni provaliti u nju. Kad sam ponovo krenuli na put, više odličnih pušaka protiv trifida, nekoliko hiljada čeličnih bumeranga i nekoliko žičanih šlemova koje smo natovarili pozadi bili su nam ohrabrenje i podrška.
<BR>&nbsp;&nbsp;&nbsp;&nbsp;&nbsp;"A sada - odeća?" nabacila je Džozela kad smo krenuli.
<BR>&nbsp;&nbsp;&nbsp;&nbsp;&nbsp;"Privremeni plan stavljen na kritiku i izmenu", kazao sam.
<BR>&nbsp;&nbsp;&nbsp;&nbsp;&nbsp;"Prvo, nešto što bismo mogli nazvati odskočnim položajem: to jest, neko mesto gde bismo se mogli srediti i razmotriti situaciju."
<BR>&nbsp;&nbsp;&nbsp;&nbsp;&nbsp;"Ne opet bar", pobunila se ona. "Sasvim mi je dosta barova za jedan dan."
<BR>&nbsp;&nbsp;&nbsp;&nbsp;&nbsp;"Mada to moji prijatelji neće verovati - kad je sve besplatno i meni je dosta", složio sam se. "Mislio sam na prazan stan. To neće biti teško da se nađe. Mogli bismo se malo odmoriti i dogovoriti za noć, ali ako smatrate da okovi konvencije još prkose ovim specifičnim događajima, možda bi smo se mogli smestiti u dva stana."
<BR>&nbsp;&nbsp;&nbsp;&nbsp;&nbsp;"Mislim da bih bila srećnija znajući da je neko pri ruci."
<BR>&nbsp;&nbsp;&nbsp;&nbsp;&nbsp;"U redu", složio sam se. "Zatim, operacija broj dva bila bi odeća za dame i gospodu. Tu bi možda bilo bolje da krenemo svako svojim putam, pazeći oboje neobično dobro da ne zaboravimo koji smo stan izabrali."
<BR>&nbsp;&nbsp;&nbsp;&nbsp;&nbsp;"Da - da", rekla je, ali pomalo kolebljivo.
<BR>&nbsp;&nbsp;&nbsp;&nbsp;&nbsp;"Biće u redu", uveravao sam je. "Samo se potrudite da ni sa kim ne govorite, i niko neće znati da vidite. Samo vas je potpuna nespretnost dovela u onu gužvu. U zemlji slepih, ćoravi je kralj."
<BR>&nbsp;&nbsp;&nbsp;&nbsp;&nbsp;"Oh da - Vels je to rekao, zar ne? Samo, u njegovoj priči ispalo je da to nije tačno."
<BR>&nbsp;&nbsp;&nbsp;&nbsp;&nbsp;"Suština razlike leži u tome šta podrazumevate pod rečju 'zemlja' - patris u originalu", rekao sam ja. "Csecorum in patne luscus rex imperator omnis, prvi je to rekao jedan klasični gospodin imenom Fulonijus: to je, izgleda, sve što se o njemu zna. Ali ovde nema organizovane patrie, nema države, samo haos. Vels je zamišljao narod koji se prilagodio slepilu. Mislim da se to ovde neće desiti - ne vidim kako bi moglo."
<BR>&nbsp;&nbsp;&nbsp;&nbsp;&nbsp;"A šta mislite da će se desiti?"
<BR>&nbsp;&nbsp;&nbsp;&nbsp;&nbsp;"Moje mišljenje nije merodavnije od vašeg. U svakom slučaju, uskoro ćemo to saznati. Bolje je da se vratimo onome što stoji pred nama. Gde smo stali?"
<BR>&nbsp;&nbsp;&nbsp;&nbsp;&nbsp;"Kod biranja odeće."
<BR>&nbsp;&nbsp;&nbsp;&nbsp;&nbsp;"Oh, da. Međutim, to jednostavno znači uvući se u trgovinu, uzeti nekoliko sitnica i ponovo se izvući. Nećete naći trifida u središtu Londona, ili bar ne još."
<BR>&nbsp;&nbsp;&nbsp;&nbsp;&nbsp;"Govorite tako lako o uzimanju stvari", rekla je ona.
<BR>&nbsp;&nbsp;&nbsp;&nbsp;&nbsp;"Nije mi baš tako lako pri duši", priznao sam. "Ali ne mislim da je to vrlina - verovatno je prosto navika. A tvrdoglavo odbijanje da činjenicama pogledamo u oči neće nam ništa vratiti, niti ma i najmanje pomoći. Mislim da moramo gledati na sebe ne kao na kradljivce, već pre kao - pa dobro, kao na nevoljne baštinike svega toga."
<BR>&nbsp;&nbsp;&nbsp;&nbsp;&nbsp;"Da. Pretpostavljam da je nešto slično tome", složila se uslovno.
<BR>&nbsp;&nbsp;&nbsp;&nbsp;&nbsp;Neko vreme je ćutala. Kad je ponovo progovorila, vratila se na ranije pitanje.
<BR>&nbsp;&nbsp;&nbsp;&nbsp;&nbsp;"A posle odeće?"
<BR>&nbsp;&nbsp;&nbsp;&nbsp;&nbsp;"Operacija broj tri", kazao sam, "jeste bez pogovora večera."
<BR>
<BR>&nbsp;&nbsp;&nbsp;&nbsp;&nbsp;Kao što sam i očekivao; sa stanom nije bilo teškoća. Zaključali smo auto nasred ulice ispred bloka kuća raskošnog izgleda i popeli se na treći sprat. Zašto smo baš izabrali treći ne bih mogao da objasnim sem što nam se činilo da je malo više van domašaja. Odabiranje je bilo jednostavno. Kucali smo i zvonili, a kad bi neko odgovorio, pošli bismo dalje. Posle trećeg pokušaja naišli smo na vrata iza kojih nije bilo odgovora. Jedan dobar udarac ramenom izbacio je okvir brave i bili smo unutra.
<BR>&nbsp;&nbsp;&nbsp;&nbsp;&nbsp;Ja nisam bio sklon življenju u stanovima sa stanarinom od oko 2.000 funti godišnje, ali sam našao da svakako ima nešto u njima. Arhitekti za unutrašnju dekoraciju bili su, nagađao sam, elegantni mladići obdareni upravo onom tako skupom veštinom kombinovanja dobrog ukusa s naprednom aktuelnošću. Svest o modi bila je glavna karakteristika stana. Tu i tamo nalazili su se očigledni poslednji krikovi od kojih bi neki bez sumnje - da je svet nastavio predviđenim tokom - oduševljavali sutrašnjicu; a drugi su, rekao bih, bili potpun promašaj od samog početka. Sveukupan učinak bio je sasvim sličan oglednoj izložbi po zanemarivanju ljudske slabosti; knjiga ostavljena nekoliko centimetara izvan predviđenog mesta, ili pogrešne boje na omotu, uništili bi svu brižljivo proračunatu ravnotežu i ton, a to bi isto učinila i osoba dovoljno bezobzirna da nosi pogrešnu odeću dok sedi na grešnoj luksuznoj stolici ili otomanu. Okrenuo sam se prema Džozeli koja je zurila u sve to raširenih očiju.
<BR>&nbsp;&nbsp;&nbsp;&nbsp;&nbsp;"Zadovoljava li ova kolibica, ili da tražimo dalje?" upitao sam.
<BR>&nbsp;&nbsp;&nbsp;&nbsp;&nbsp;"Pa nekako ćemo se snaći", rekla je. I zajedno smo počeli gaziti preko nežnog ćilima krem boje da obiđemo stan.
<BR>&nbsp;&nbsp;&nbsp;&nbsp;&nbsp;Bilo je to sasvim nepredviđeno, ali teško da sam je mogao čim boljim razgaliti od dnevnih događaja. Naš obilazak bio je isprekidan nizom uzvika u kojima su igrali ulogu divljenje, zavist, oduševljenje, prezir i, mora se priznati, zluradost. Džozela se zaustavila na pragu sobe prepune najagresivnijih manifestacija ženskosti.
<BR>&nbsp;&nbsp;&nbsp;&nbsp;&nbsp;"Ja ću spavati ovde", rekla je.
<BR>&nbsp;&nbsp;&nbsp;&nbsp;&nbsp;"Bože moj!" primetio sam. "Dobro, svako po svom ukusu."
<BR>&nbsp;&nbsp;&nbsp;&nbsp;&nbsp;"Ne budite odvratni. Više verovatno neću imati prilike da budem dekadentna. Uostalom, zar ne znate da u svakoj devojci ima ponešto od najgluplje filmske zvezde? I, tako, pustiću je da se poslednji put izdovolji."
<BR>&nbsp;&nbsp;&nbsp;&nbsp;&nbsp;"I hoćete", rekao sam. "Ali se nadam da ovde postoji i nešto manje kričavo. Bog me sačuvao od spavanja u krevetu nad kojim je ogledalo na plafonu."
<BR>&nbsp;&nbsp;&nbsp;&nbsp;&nbsp;"Ima ga i nad kupatilom", rekla je gledajući u obližnju sobu.
<BR>&nbsp;&nbsp;&nbsp;&nbsp;&nbsp;"Ne znam je li to zenit ili prodor dekadencije", rekao sam. "U svakom slučaju, ne možete ga upotrebiti. Nema tople vode."
<BR>&nbsp;&nbsp;&nbsp;&nbsp;&nbsp;"Oh, to sam bila zaboravila. Kakva šteta!" uzviknula je razočarano.
<BR>&nbsp;&nbsp;&nbsp;&nbsp;&nbsp;Završili smo pregled prostorija i našli da je ostatak manje senzacionalan. Ona je izišla da se pozabavi odećom. Ja sam pregledao šta ima i šta nema u stanu i krenuo u vlastitu ekspediciju.
<BR>&nbsp;&nbsp;&nbsp;&nbsp;&nbsp;Kad sam izišao iz stana otvorila su se druga vrata dalje niz hodnik. Zaustavio sam se i ostao nepomično na svom mestu. Jedan mladić je izišao vodeći plavu devojku. Ispustio je njenu ruku kad je prešla prag.
<BR>&nbsp;&nbsp;&nbsp;&nbsp;&nbsp;"Počekaj samo trenutak, draga", rekao je.
<BR>&nbsp;&nbsp;&nbsp;&nbsp;&nbsp;Koraknuo je tri ili četiri koraka po ćilimu koji je gutao zvukove. Njegove ispružene ruke našle su staklena vrata na kraju hodnika. Prsti su mu posegli pravo za kvakom i otvorili je. Spazio sam izlaz za slučaj požara.
<BR>&nbsp;&nbsp;&nbsp;&nbsp;&nbsp;"Šta radiš, Džimi?" upitala je.
<BR>&nbsp;&nbsp;&nbsp;&nbsp;&nbsp;"Samo proveravam", rekao je vrativši se brzo do nje, tražeći ponovo njenu ruku. "Dođi, draga."
<BR>&nbsp;&nbsp;&nbsp;&nbsp;&nbsp;Ona je zastajkivala.
<BR>&nbsp;&nbsp;&nbsp;&nbsp;&nbsp;"Džimi, ne dopada mi se što idemo odavde. Bar znamo gde smo u našem vlastitom stanu. Kako ćemo se hraniti? Kako ćemo živeti?"
<BR>&nbsp;&nbsp;&nbsp;&nbsp;&nbsp;"U stanu, draga, nećemo se uopšte hraniti - i zbog toga nećemo dugo živeti. Dođi, srce. Ne boj se."
<BR>&nbsp;&nbsp;&nbsp;&nbsp;&nbsp;"Ali ja se bojim, Džimi, bojim se."
<BR>&nbsp;&nbsp;&nbsp;&nbsp;&nbsp;Priljubila se uz njega, a on ju je obgrlio rukom.
<BR>&nbsp;&nbsp;&nbsp;&nbsp;&nbsp;"Sve će biti u redu, draga. Dođi."
<BR>&nbsp;&nbsp;&nbsp;&nbsp;&nbsp;"Ali, Džimi, to je pogrešan put..."
<BR>&nbsp;&nbsp;&nbsp;&nbsp;&nbsp;"Pobrkala si put, draga. Ovo je pravi."
<BR>&nbsp;&nbsp;&nbsp;&nbsp;&nbsp;"Džimi - tako me je strah. Hajde da se vratimo."
<BR>&nbsp;&nbsp;&nbsp;&nbsp;&nbsp;"Prekasno je, draga."
<BR>&nbsp;&nbsp;&nbsp;&nbsp;&nbsp;Kraj vrata je zastao. Jednom rukom je veoma pažljivo izvidio svoj položaj. Onda ju je zagrlio sa obe ruke, privukavši je k sebi.
<BR>&nbsp;&nbsp;&nbsp;&nbsp;&nbsp;"Isuviše krasno da potraje, možda", rekao je tiho. "Volim te, draga. Vrlo, vrlo te volim."
<BR>&nbsp;&nbsp;&nbsp;&nbsp;&nbsp;Podigla je usta na poljubac.
<BR>&nbsp;&nbsp;&nbsp;&nbsp;&nbsp;Dok ju je pridizao, okrenuo se i koraknuo kroz vrata...
<BR>&nbsp;&nbsp;&nbsp;&nbsp;&nbsp;"Moraš ogrubeti", govorio sam sebi. "Moraš! Ili to, ili stalno pijančevati. Takve stvari mora da se dešavaju svugde oko nas. One će se i dalje dešavati. Ne možeš ništa pomoći. Recimo da si im dao hrane da prežive još nekoliko dana? A šta zatim? Moraš naučiti da to izdržiš i pomiriti se sa tim. Ništa ti drugo ne preostaje sem da pribegneš alkoholu. Ukoliko se ne boriš da proživiš svoj život uprkos tome, opstanka neće biti... Preživeće samo oni koji psihički dovoljno očvrsnu da mogu izdržati..."
<BR>
<BR>&nbsp;&nbsp;&nbsp;&nbsp;&nbsp;Prikupljanje potrebne odeće trajalo je duže nego što sam pretpostavljao. Prošlo je oko dva sata pre nego što sam se vratio. Jedna ili dve stvari pale su iz mog naručja dok sam prelazio prag. Džozelin glas je pozvao pomalo nervozno iz one superženske sobe.
<BR>&nbsp;&nbsp;&nbsp;&nbsp;&nbsp;"To sam samo ja", umirio sam je dok sam napredovao niz hodnik s plenom.
<BR>&nbsp;&nbsp;&nbsp;&nbsp;&nbsp;Spustio sam stvari u kuhinju i vratio se po one koje su pale. Zastao sam pred njenim vratima.
<BR>&nbsp;&nbsp;&nbsp;&nbsp;&nbsp;"Ne možete unutra", rekla je.
<BR>&nbsp;&nbsp;&nbsp;&nbsp;&nbsp;"To nisam ni nameravao", pobunio sam se. "Zanima me samo da li znate da kuvate?"
<BR>&nbsp;&nbsp;&nbsp;&nbsp;&nbsp;"Na nivou kuvanog jajeta", odgovorio je njen prigušen glas.
<BR>&nbsp;&nbsp;&nbsp;&nbsp;&nbsp;"Toga sam se i bojao. Ima strašno mnogo stvari koje ćemo morati da naučimo", rekao sam.
<BR>&nbsp;&nbsp;&nbsp;&nbsp;&nbsp;Vratio sam se u kuhinju. Postavio sam petrolejsku peć koju sam doneo pored beskorisnog rešoa i stao da poslujem oko nje.
<BR>&nbsp;&nbsp;&nbsp;&nbsp;&nbsp;Kad sam postavio mali sto u sobi za goste, utisak mi se učinio prilično dobar. Doneo sam nekoliko sveća i svećnjaka da ga upotpune i razmestio ih. Džozele još nije bilo na vidiku, mada sam nešto ranije čuo vodu kako teče. Pozvao sam je.
<BR>&nbsp;&nbsp;&nbsp;&nbsp;&nbsp;"Dolazim", odgovorila je.
<BR>&nbsp;&nbsp;&nbsp;&nbsp;&nbsp;Odšetao sam do prozora i pogledao napolje. Sasvim svesno počeo sam se od svega opraštati. Sunce je bilo nisko. Tornjevi, vrhovi i fasade od portlandskog kamena bili su beli ili ružičasti prema nebu koje je tonulo u mrak. Novi požari izbill su tu i tamo. Dim se peo u velikim crnim talasima, katkad s jezičkom vatre pri dnu. Vrlo je verovatno, rekoh sam sebi, da od sutra više nikad dok živim neću videti ove poznate zgrade. Možda će doći čas kad ću moći da se vratim, ali ne u isto mesto. Požari i vreme obaviće svoj posao u njemu: biće očigledno mrtvo i napušteno. Međutim, sada se izdaleka još moglo činiti kao da je grad živ.
<BR>&nbsp;&nbsp;&nbsp;&nbsp;&nbsp;Moj otac mi je jednom rekao da je pre Hitlerovog rata običavao hodati Londonom očiju šire otvorenih nego ikada pre, zapažajući lepotu zgrada koju nije nikad ranije primetio i - opraštajući se od njih. A sada sam ja imao sličan osećaj. Ali to je bilo gore. Mnogo ih je više nego što se iko nadao preživelo onaj rat, a ovo je bio neprijatelj koga neće preživeti. Ovoga puta nisu iščekivali divljačko razaranje i namerno potpaljivanje; u pitanju je jendostavno bilo dugo, polagano i neumitno propadanje i rasulo.
<BR>&nbsp;&nbsp;&nbsp;&nbsp;&nbsp;Stojeći tamo, i u taj čas, moje srce se još opiralo onome što mi je razum kazivao. Još i tada sam imao osećaj da je sve to suviše krupno i suviše neprirodno a da bi se zaista dešavalo. Ipak sam znao da se to ni u kom slučaju ne događa prvi put. Ruševine drugih velegradova leže pokopane u pustinjama ili prekrivene azijskim džunglama. Neki od njih pali su pre toliko mnogo vremena da su se čak i njihova imena izgubila sa njima. Ali onima koji su tamo živeli mora da njihov raspad nije izgledao više verovatan ili moguć nego što je meni izgledalo odumiranje jednog velikog savremenog grada...
<BR>&nbsp;&nbsp;&nbsp;&nbsp;&nbsp;Verovatno da, mislio sam, jednu od najupornijih i najutešnijih halucinacija ljudskog roda predstavlja verovanje da se 'to nama ne može desiti' - da je nečije vlastito malo vreme i mesto izvan dosega katastrofe. A sad se to jeste nama dešavalo. Ukoliko se ne desi neko čudo, gledao sam početak kraja Londona, a činilo se vrlo verovatnim da su drugi, meni slični ljudi, gledali početak kraja Njujorka, Pariza, San Franciska, Buenos Airesa, Bombaja i svih ostalih gradova čija je sudbina bila da pođu putem onih drugih pod džunglom.
<BR>&nbsp;&nbsp;&nbsp;&nbsp;&nbsp;Još sam gledao napolje kad se iza mene začuo šum pokreta. Okrenuo sam se i video da je Džozela ušla u sobu. Na sebi je imala dugu lepu haljinu od najsvetlije plavog žoržeta s belom krznenom jaknom. Nekoliko plavo-belih dijamanata blistalo je na privesku jednostavnog lančića, a u njenim naušnicama sijalo je drago kamenje, manje po boji, ali jednako savršeno. Kosa i lice kao da su joj ovog časa izišli iz kozmetičkog salona. Prešla je preko poda uz svetlucanje srebrnih papučica i odsev paučinastih čarapa. Dok sam nastavljao da zurim bez reči, njena usta su izgubila osmeh.
<BR>&nbsp;&nbsp;&nbsp;&nbsp;&nbsp;"Ne dopada vam se?" upitala je detinjastom polurazočaranošću.
<BR>&nbsp;&nbsp;&nbsp;&nbsp;&nbsp;"Divno je - vi ste krasni", rekao sam joj. "Ja - pa, jednostavno nisam očekivao ništa tome slično..."
<BR>&nbsp;&nbsp;&nbsp;&nbsp;&nbsp;Bilo je potrebno da kažem još nešto. Znao sam da je to razmetanje imalo sa mnom malo ili nimalo veze. Dodao sam:
<BR>&nbsp;&nbsp;&nbsp;&nbsp;&nbsp;"Vi se opraštate?"
<BR>&nbsp;&nbsp;&nbsp;&nbsp;&nbsp;Njen pogled se izmenio.
<BR>&nbsp;&nbsp;&nbsp;&nbsp;&nbsp;"Znači, ipak razumete. Nadala sam se da ćete razumeti."
<BR>&nbsp;&nbsp;&nbsp;&nbsp;&nbsp;"Mislim da razumem. Drago mi je da ste to učinili. Biće divno sećanje", rekao sam.
<BR>&nbsp;&nbsp;&nbsp;&nbsp;&nbsp;Pružio sam joj ruku i poveo je do prozora. "I ja sam se opraštao - sa svim ovim."
<BR>&nbsp;&nbsp;&nbsp;&nbsp;&nbsp;Šta se u njoj dešavalo dok smo tamo stajali jedno uz drugo, to je njena tajna. U meni je bila neka vrsta kaleidoskopa života i postupaka s kojima je sad bilo svršeno, ili je to možda bilo sličnije listanju po ogromnom albumu fotografija s jednim sveobuhvatnim 'sećate li se'?
<BR>&nbsp;&nbsp;&nbsp;&nbsp;&nbsp;Dugo smo gledali izgubljeni u mislima. Onda je uzdahnula. Pogledala je niz svoju haljinu dotičući nežnu svilu.
<BR>&nbsp;&nbsp;&nbsp;&nbsp;&nbsp;"Smešno? Požar Rima?" rekla je s turobnim osmehom.
<BR>&nbsp;&nbsp;&nbsp;&nbsp;&nbsp;"Ne - ljupko", rekao sam. "Hvala vam da ste to napravili. Gest i podsećanje da je uza sve greške bilo toliko lepote. Niste mogli učiniti, niti izgledati lepše."
<BR>&nbsp;&nbsp;&nbsp;&nbsp;&nbsp;Njen osmeh izgubio je svoju turobnost.
<BR>&nbsp;&nbsp;&nbsp;&nbsp;&nbsp;"Hvala vam, Bile." Zastala je. Zatim je dodala: "Jesam li se pre zahvalila? Mislim da nisam. Da mi niste onda pomogli..."
<BR>&nbsp;&nbsp;&nbsp;&nbsp;&nbsp;"Da vas nije bilo", kazao sam, "ja bih sada verovatno ležao pripit i plačljiv u nekom baru. Ja se moram vama isto toliko zahvaliti. Ovo nije vreme za samoću." Zatim sam, da bih promenio smer razgovora, dodao: "A kad smo već spomenuli piće, ovde je odličan amontilado, kao i neke sasvim pristojne stvari sa njim. Našli smo vrlo dobar stan."
<BR>&nbsp;&nbsp;&nbsp;&nbsp;&nbsp;Natočio sam šeri, a zatim smo podigli čaše. "Za zdravlje, snagu i - sreću", rekao sam. Ona je kimnula. Ispili smo.
<BR>&nbsp;&nbsp;&nbsp;&nbsp;&nbsp;"A šta", upitala je dok smo načinjali paštetu izvanrednog ukusa, "šta ako se vlasnik svega toga iznenada vrati?"
<BR>&nbsp;&nbsp;&nbsp;&nbsp;&nbsp;"U tom slučaju objasnićemo stvar - i on ili ona trebalo bi da budu veoma zahvalni da je neko ovde i da mu može reći šta je u kojoj boci; ali ne mislim da je to mnogo verovatno."
<BR>&nbsp;&nbsp;&nbsp;&nbsp;&nbsp;"Ne", složila se razmišljajući. "Bojim se da nije mnogo verovatno. Pitam se..." razgledala je po sobi.
<BR>&nbsp;&nbsp;&nbsp;&nbsp;&nbsp;Oči su joj se zaustavile na belom talasavom podnožju. "Jeste li otvarali radio - pretpostavljam da ona stvar jeste radio zar ne?"
<BR>&nbsp;&nbsp;&nbsp;&nbsp;&nbsp;"I televizor takođe", kazao sam. "Ali ne koristi. Nema struje."
<BR>&nbsp;&nbsp;&nbsp;&nbsp;&nbsp;"Dakako. Zaboravila sam. Sigurno ćemo na te stvari još prilično dugo zaboravljati."
<BR>&nbsp;&nbsp;&nbsp;&nbsp;&nbsp;"Ali uključio sam jedan radio napolju", rekao sam. "Na baterije. Ništa. Svi talasi ćute kao grob."
<BR>&nbsp;&nbsp;&nbsp;&nbsp;&nbsp;"To znači da je ovako svugde?"
<BR>&nbsp;&nbsp;&nbsp;&nbsp;&nbsp;"Bojim se da jest. Nešto je kuckalo oko četrdeset i dva metra. Inače ništa. Čak ni osnovni talas stanica. Voleo bih da znam ko je i gde je on bio, jadni čovek."
<BR>&nbsp;&nbsp;&nbsp;&nbsp;&nbsp;"Biće - biće prilično gadno, Bile, zar ne?"
<BR>&nbsp;&nbsp;&nbsp;&nbsp;&nbsp;"Biće... ne, neću da pokvarim večeru", rekao sam. "Uživanje pre posla, a budućnost spada sasvim očigledno u posao. Hajde da govorimo o nečem zanimljivom, kao na primer o tome koliko ste ljubavi imali i zašto vas neko već nije uzeo za ženu - ili jest? Vidite, kako malo znam. Biografiju molim."
<BR>&nbsp;&nbsp;&nbsp;&nbsp;&nbsp;"Pa", rekla je, "rodila sam se na oko pet kilometara udaljenosti odavde. Moja majka se veoma ljutila zbog toga."
<BR>&nbsp;&nbsp;&nbsp;&nbsp;&nbsp;Podigao sam obrve.
<BR>&nbsp;&nbsp;&nbsp;&nbsp;&nbsp;"Znate, ona je bila čvrsto odlučila da ću ja biti Amerikanka. Ali kad je automobil došao po nju da je odveze na aerodrom, upravo je bilo prekasno. Bila je jako impulsivna - mislim da sam nasledila nešto od nje."
<BR>&nbsp;&nbsp;&nbsp;&nbsp;&nbsp;Nastavila je ćeretati. Nije bilo mnogo neuobičajenog u njenoj mladosti, ali mislim da joj je bilo ugodno dok je pričala o njoj, zaboravljajući načas gde smo. I meni je bilo ugodno da slušam njeno naklapanje o poznatim i zabavnim stvarima koje su sve nestale iz spoljnjeg sveta. Prešli smo ovlašno preko detinjstva, škole i 'izlaska u svet' - ukoliko je taj termin još išta značio.
<BR>&nbsp;&nbsp;&nbsp;&nbsp;&nbsp;"Gotovo sam se udala u devetnaestoj", priznala je, "i sad sam strašno srećna da se to nije desilo. Ali, onda nisam tako osećala. Strašno sam se posvađala sa ocem koji je omeo celu stvar, jer je smesta uvideo da je Lajonel Lajer i..."
<BR>&nbsp;&nbsp;&nbsp;&nbsp;&nbsp;"Da je šta?" prekinuo sam je.
<BR>&nbsp;&nbsp;&nbsp;&nbsp;&nbsp;"Lajer. Neka vrsta mešanca između frajera i lafa - salonske vrste. Onda sam napustila porodicu i otišla da živim s jednom poznanicom koja je imala stan. A moja porodica mi je obustavila finansije, što je bilo vrlo glupo jer je moglo imati suprotan učinak od onoga koji su želeli da postignu. Slučajno nije zato što mi se činilo da su se sve moje poznanice koje su tako živele veoma zamarale. Nisu imale mnogo zabave, morale su podneti strahovito mnogo ljubomore i - besomučno planirati. Nikad ne biste verovali koliko je planiranja potrebno da bi se u rezervi držale jedna ili dve druge violine, ili možda mislim reći dve ili tri rezervne violine?..." Razmišljala je ona.
<BR>&nbsp;&nbsp;&nbsp;&nbsp;&nbsp;"Nije važno", kazao sam. "Shvatam šta ste mislili. Jednostavno niste uopšte hteli violine."
<BR>&nbsp;&nbsp;&nbsp;&nbsp;&nbsp;"Intuitivan, nema šta. Ipak nisam mogla živeti na grbači devojke kod koje sam stanovala. Morala sam imati novca, i tako sam napisala knjigu."
<BR>&nbsp;&nbsp;&nbsp;&nbsp;&nbsp;Mislio sam da nisam sasvim dobro čuo. "Izradili ste knjigu?" natuknuo sam.
<BR>&nbsp;&nbsp;&nbsp;&nbsp;&nbsp;"Napisala sam knjigu." Pogledala me je i osmehnula se.
<BR>&nbsp;&nbsp;&nbsp;&nbsp;&nbsp;"Mora da izgledam strašno tupo - baš tako su svi oni gledali u mene kad sam im kazala da pišem knjigu. Dakako, to nije bila jako dobra knjiga - mislim, ne kao Oldos ili Čarls ili takvi ljudi, ali je delovala."
<BR>&nbsp;&nbsp;&nbsp;&nbsp;&nbsp;Uzdržao sam se od toga da se zainteresujem na kojeg se to od mnogih mogućih Čarlsa odnosilo. Samo sam upitao: "Mislite reći da je izišla?"
<BR>&nbsp;&nbsp;&nbsp;&nbsp;&nbsp;"Oh, da. I zbilja sam zaradila vrlo mnogo novca."
<BR>&nbsp;&nbsp;&nbsp;&nbsp;&nbsp;"Koja je to knjiga?" upitao sam radoznalo.
<BR>&nbsp;&nbsp;&nbsp;&nbsp;&nbsp;"Zvala se Seks je moja avantura."
<BR>&nbsp;&nbsp;&nbsp;&nbsp;&nbsp;Blenuo sam u nju, a onda se udario po čelu.
<BR>&nbsp;&nbsp;&nbsp;&nbsp;&nbsp;"Džozela Plejton, pa jasno. Nisam se mogao setiti zašto mi je to ime gotovo palilo lampicu. Vi ste napisali tu stvar?" dodao sam ne verujući.
<BR>&nbsp;&nbsp;&nbsp;&nbsp;&nbsp;Nisam znao zbog čega se nisam ranije setio. Njena fotografija mogla se svugde videti - ne baš naročito dobra fotografija, kako sam mogao ustanoviti gledajući original; a i knjiga se mogla naći svugde. Dve velike biblioteke bile su je zabranile, verovatno prema samom naslovu. Posle toga je njen uspeh bio osiguran, i prodaja se naglo digla na više stotina hiljada primeraka. Džozela se zakikotala. To mi je bilo drago čuti.
<BR>&nbsp;&nbsp;&nbsp;&nbsp;&nbsp;"Oh, bože", rekla je. "Izgledate upravo onako kako su svi moji rođaci izgledali."
<BR>&nbsp;&nbsp;&nbsp;&nbsp;&nbsp;"Ne mogu im zameriti", kazao sam. "Jeste li je čitali?" upitala je.
<BR>&nbsp;&nbsp;&nbsp;&nbsp;&nbsp;Odmahnuo sam glavom. Ona je uzdahnula.
<BR>&nbsp;&nbsp;&nbsp;&nbsp;&nbsp;"Ljudi su čudni. Sve što znate o njoj jesu naslov i reklama, i već vas sablažnjava. A to je veoma bezopasna knjižica u stvari. To je neka mešavina zeleno-intelektualizovanog i ružičasto-romantičnog, s mrljama šiparičkog purpura. Međutim, naslov je bio dobra ideja."
<BR>&nbsp;&nbsp;&nbsp;&nbsp;&nbsp;"Zavisi od toga šta smatrate dobrim", natuknuo sam. "A još ste je potpisali svojim pravim imenom."
<BR>&nbsp;&nbsp;&nbsp;&nbsp;&nbsp;"To je", složila se, "bila greška. Izdavač me uverio da bi to bilo mnogo korisnije za reklamu. Sa svog gledišta imao je pravo. Neko vreme bila sam veoma slavna; morala sam se cerekati u sebi kad sam videla da me ljudi zamišljeno gledaju u restoranima i na drugim mestima - činilo se da im je bilo zaista teško povezati ono što su videli sa onim šta su mislili. Mnogi ljudi koji mi se nisu dopadali počeli su redovno da se pojavljuju u stanu. I tako, da bi ih se rešila i pošto sam dokazala da se ne moram vratiti kući, vratila sam se opet kući. Ipak, ta knjiga je prilično pokvarila stvari. Ljudi su naslov shvatili tako doslovno. Od toga vremena kao da sam stalno morala da se branim od ljudi kakve ne volim - a ljudi koje sam želela da volim bili su ili preplašeni ili užasnuti. Najviše me ljutila činjenica da to nije čak ni pokvarena knjiga, bila je jednostavno glupo sablažnjiva, i razboriti ljudi trebalo bi da to uvide."
<BR>&nbsp;&nbsp;&nbsp;&nbsp;&nbsp;Zastala je razmišljajući. Palo mi je na pamet da su razboriti ljudi verovatno zaključili da je i autor knjige Seks je moja avantura glupo sablažnjiv, ali sam se uzdržao od te opaske. Svi mi imamo svoje mladenačke gluposti na koje se nije ugodno podsetiti, ali ljudi nekako teško odbacuju kao mladenačku glupost makar i slučajan finansijski uspeh.
<BR>&nbsp;&nbsp;&nbsp;&nbsp;&nbsp;"Sve se nekako iskrivilo", tužila se ona. "Počela sam da pišem drugu knjigu da bih pokušala opet da uravnotežim stvar. Međutim, drago mi je da je neću nikad završiti - bila je prilično gorka."
<BR>&nbsp;&nbsp;&nbsp;&nbsp;&nbsp;"Sa isto tako uznemirujućim naslovom?" upitao sam.
<BR>&nbsp;&nbsp;&nbsp;&nbsp;&nbsp;Odmahnula je glavom: "Trebalo je da se zove Ovde napuštena."
<BR>&nbsp;&nbsp;&nbsp;&nbsp;&nbsp;"Hm - pa svakako nema polet prvoga", rekao sam. "Citat?"
<BR>&nbsp;&nbsp;&nbsp;&nbsp;&nbsp;"Da," klimnula je. "G. Kongriv: Ovde napuštena djeva od ljubavi počiva."
<BR>&nbsp;&nbsp;&nbsp;&nbsp;&nbsp;"Oh", rekao sam i razmišljao malo o njemu.
<BR>&nbsp;&nbsp;&nbsp;&nbsp;&nbsp;"A sada", natuknuo sam, "mislim da je otprilike vreme da počnemo izrađivati plan pohoda. Da najpre iznesem nekoliko zapažanja?"
<BR>&nbsp;&nbsp;&nbsp;&nbsp;&nbsp;Leškarili smo u dvema vrhunski udobnim foteljama. Na niskom stočiću između nas stajao je aparat za kafu sa dve šoljice. U maloj Džozelinoj čaši bio je koantro. Kugla plutokratskog izgleda s baricom neprocenjivog brendija bila je moja. Džozela je otpuhnula perjanicu dima i srknula svoje piće. Uživajući u njegovom okusu rekla je:
<BR>&nbsp;&nbsp;&nbsp;&nbsp;&nbsp;"Pitam se hoćemo li ikada opet okusiti sveže pomorandže? U redu, pucajte."
<BR>&nbsp;&nbsp;&nbsp;&nbsp;&nbsp;"Pa nema smisla zatvarati oči pred činjenicama. Bolje je da što pre nestanemo. Ako ne sutra, onda prekosutra. Možete već zamisliti šta će se ovde desiti. Zasad još ima vode u rezervoarima. Uskoro je neće biti. Celi grad će početi da smrdi kao velika kloaka. Nekoliko leševa već leži unaokolo - svakog će ih dana biti više."
<BR>&nbsp;&nbsp;&nbsp;&nbsp;&nbsp;Primetio sam kako je uzdrhtala. Bio sam na trenutak, u opštem pogledu na stanje, zaboravio kako će to posebno delovati na nju. Požurio sam dalje.
<BR>&nbsp;&nbsp;&nbsp;&nbsp;&nbsp;"To znači tifus, ili koleru, ili bog zna šta. Važno je otići pre nego što nešto takvo započne."
<BR>&nbsp;&nbsp;&nbsp;&nbsp;&nbsp;Klimnula je u znak slaganja.
<BR>&nbsp;&nbsp;&nbsp;&nbsp;&nbsp;"Onda bi sledeće pitanje bilo: kuda da idemo. Imate li kakvih ideja?" upitao sam je.
<BR>&nbsp;&nbsp;&nbsp;&nbsp;&nbsp;"Pa - rekla bih, otprilike, negde van domašaja. U neko mesto gde bi nam bilo osigurano snabdevanje pitkom vodom, možda iz bunara. A mislim da bi bilo dobro da odemo prilično visoko, negde gde duva lep čist vetar."
<BR>&nbsp;&nbsp;&nbsp;&nbsp;&nbsp;"Da", rekao sam, "nisam se setio čistog vetra, ali imate pravo. Brežuljak dobro opskrbljen vodom - to nije baš tako lako naći." Razmišljao sam časak. "Lejk Distrikt? Ne, predaleko je. Možda Vels. Ili Eksmur ili Dortmur, ili sasvim dole u Kornvolu? Oko rta Lends End imali bismo pretežno jugozapadni vetar koji dolazi nezagađen preko Atlantika. Ali i to je daleko. Zavisićemo od gradova kad ih ponovo budemo mogli posećivati."
<BR>&nbsp;&nbsp;&nbsp;&nbsp;&nbsp;"A šta je sa brežuljcima Saseksa?" nabacila je Džozela. "Znam divnu staru seosku kuću na severnoj strani okrenutu prema Pilborou. Nije na vrhu brežuljka, ali je prilično visoko uz padinu. Ima pumpu na vetar za vodu, a mislim da proizvode vlastitu struju. Bila je potpuno preuređena i modernizovana."
<BR>&nbsp;&nbsp;&nbsp;&nbsp;&nbsp;"Zvuči kao poželjno prebivalište. Samo je malo preblizu prenaseljenim mestima. Ne smatrate li da bi trebalo otići dalje?"
<BR>&nbsp;&nbsp;&nbsp;&nbsp;&nbsp;"Pa, nisam sigurna. Koliko će potrajati dok ne bude opet bezopasno poći u gradove?"
<BR>&nbsp;&nbsp;&nbsp;&nbsp;&nbsp;"Nemam tačnu predstavu o tome", priznao sam. "Mislio sam na oko godinu dana - to bi valjda bio dovoljan interval za sigurnost?"
<BR>&nbsp;&nbsp;&nbsp;&nbsp;&nbsp;"A tako. Ali ako odemo predaleko, kasnije će biti veoma teško da se dođe do zaliha."
<BR>&nbsp;&nbsp;&nbsp;&nbsp;&nbsp;"To je svakako jak argument", složio sam se.
<BR>&nbsp;&nbsp;&nbsp;&nbsp;&nbsp;Napustili smo do daljnjeega pitanja našeg konačnog odredišta i počeli razrađivati detalje preseljenja. Ujutro ćemo, odlučili smo, najpre nabaviti kamion - velike nosivosti; zajedno smo izradili listu najpotrebnijih stvari koje ćemo staviti u njega. Ako bismo završili s nabavkom, otišli bismo na put sledeće večeri, ako ne - a lista je rasla u dužinu koja je to činila verovatnijim - rizikovali bismo jošjednu noć u Londonu i otišli dan posle toga.
<BR>&nbsp;&nbsp;&nbsp;&nbsp;&nbsp;Bilo je blizu ponoći kad smo završili dodavanje ličnih drugostepenih potreba listi neophodnih stvari. Rezultat je nalikovao na katalog robne kuće. Pa sve i da nije poslužio ničem drugom nego da nas razgali za jedno veče, bio bi vredan uloženog truda.
<BR>&nbsp;&nbsp;&nbsp;&nbsp;&nbsp;Džozela je zevnula i ustala.
<BR>&nbsp;&nbsp;&nbsp;&nbsp;&nbsp;"Pospana sam", rekla je. "A svileni pokrivači čekaju na zanosnom krevetu."
<BR>&nbsp;&nbsp;&nbsp;&nbsp;&nbsp;Koračala je preko debelog ćilima kao da lebdi. S rukom na kvaki zaustavila se i okrenula da bi se svečano promotrila u visokom ogledalu.
<BR>&nbsp;&nbsp;&nbsp;&nbsp;&nbsp;"Neke stvari bile su zabavne", rekla je i poljubila ruku u pravcu svog odraza.
<BR>&nbsp;&nbsp;&nbsp;&nbsp;&nbsp;"Laku noć, slatka frivolna vizijo", rekao sam.
<BR>&nbsp;&nbsp;&nbsp;&nbsp;&nbsp;Okrenula se sa osmehom, a zatim nestala kroz vrata kao magla kad se diže.
<BR>&nbsp;&nbsp;&nbsp;&nbsp;&nbsp;Natočio sam poslednji gutljaj onog odličnog brendija, zagrejao ga u rukama i srknuo.
<BR>&nbsp;&nbsp;&nbsp;&nbsp;&nbsp;"Nikada - nikad više nećeš videti takav prizor", kazao sam sebi. "Sic transit..."
<BR>&nbsp;&nbsp;&nbsp;&nbsp;&nbsp;A onda, pre nego što postanem morbidan, otišao sam da legnem u svoj skromniji krevet.
<BR>&nbsp;&nbsp;&nbsp;&nbsp;&nbsp;Bio sam udobno ispružen, na rubu sna, kad sam začuo kucanje na vrata.
<BR>&nbsp;&nbsp;&nbsp;&nbsp;&nbsp;"Bile", čuo se Džozelin glas. "Dođite brzo. Svetlost!"
<BR>&nbsp;&nbsp;&nbsp;&nbsp;&nbsp;"Kakva svetlost?" upitao sam silazeći s mukom sa kreveta.
<BR>&nbsp;&nbsp;&nbsp;&nbsp;&nbsp;"Napolju. Dođite da vidite."
<BR>&nbsp;&nbsp;&nbsp;&nbsp;&nbsp;Stajala je u hodniku ogrnuta nečim što je moglo pripadati samo vlasnici one znamenite spavaće sobe.
<BR>&nbsp;&nbsp;&nbsp;&nbsp;&nbsp;"Bože dragi!" rekao sam nervozno.
<BR>&nbsp;&nbsp;&nbsp;&nbsp;&nbsp;"Ne budite glupi", kazala je razdraženo. "Dođite da vidite tu svetlost."
<BR>&nbsp;&nbsp;&nbsp;&nbsp;&nbsp;Svetlost je svakako postojala. Gledajući s njenog prozora prema - prosuđivao sam - severoistoku video sam svetlu zraku sličnu reflektorskoj kako strši ravno uvis.
<BR>&nbsp;&nbsp;&nbsp;&nbsp;&nbsp;"To znači da je tamo neko drugi ko vidi", rekla je.
<BR>&nbsp;&nbsp;&nbsp;&nbsp;&nbsp;"Sigurno", složio sam se.
<BR>&nbsp;&nbsp;&nbsp;&nbsp;&nbsp;Pokušao sam da odredim položaj izvora svetlosti, ali u tami koja nas je okruživala nisam se mogao orijentisati. Bio sam siguran da nije mnogo daleko, a činilo se kao da počinje usred vazduha, što je verovatno značilo da je to bilo montirano na visokoj zgradi. Oklevao sam.
<BR>&nbsp;&nbsp;&nbsp;&nbsp;&nbsp;"Bolje da ostavimo za sutra", odlučio sam.
<BR>&nbsp;&nbsp;&nbsp;&nbsp;&nbsp;Pomisao na pokušaj potrage tamnim ulicama nije bila nimalo privlačna. A bilo je ipak mogućno - sasvim malo verovatno, ali još ipak mogućno - da je to zamka. Čak i slepac dovoljno spretan i očajnički raspoložen mogao bi instalirati takvu stvar samim pipanjem.
<BR>&nbsp;&nbsp;&nbsp;&nbsp;&nbsp;Našao sam turpijicu za nokte i čučnuo tako da mi je oko bilo u visini prozorske daske. Vrhom turpijice brižljivo sam povukao crtu po boji; označavajući tačan smer izvora zraka. Onda sam se vratio u svoju sobu.
<BR>&nbsp;&nbsp;&nbsp;&nbsp;&nbsp;Ležao sam budan sat ili više. Noć je uvećavala tišinu grada i izgubljenost glasova koji su je prekidali. S vremena na vreme, sa ulice su dolazili glasovi; histerično napeti i na ivici sloma. Jedanput se začuo užasan krik koji kao da je jezivo uživao u svom silaženju s uma. Nedaleko od nas neko je neprekidno i beznadežno jecao. Dva puta sam čuo glasan zvuk osamljenog revolverskog pucnja... Bio sam od srca zahvalan što smo se Džozela i ja našli zajedno.
<BR>&nbsp;&nbsp;&nbsp;&nbsp;&nbsp;Potpuna samoća bila je najgore stanje koje sam u taj čas mogao zamisliti. Čovek sam ne bi značio ništa. Društvo je značilo svrhu, a svrha je pomagala da se zadrži nadiranje morbidnih strahovanja.
<BR>&nbsp;&nbsp;&nbsp;&nbsp;&nbsp;Pokušao sam da se oglušim o zvukove razmišljajući o svemu što moram učiniti sledećeg dana, dan posle toga, i u danima posle njih, nagađajući šta znači onaj zrak svetla i kako bi mogao uticati na nas. Ali jecanje iz pozadine stalno se nastavljalo i nastavljalo, podsećajući me na stvari koje sam video toga dana i koje ću videti sutra...
<BR>&nbsp;&nbsp;&nbsp;&nbsp;&nbsp;Vrata su se iznenada otvorila: seo sam u krevetu zbunjen. To je bila Džozela sa upaljenom svećom. Njene oči su bile raširene i tamne; bila je uplakana.
<BR>&nbsp;&nbsp;&nbsp;&nbsp;&nbsp;"Ne mogu da spavam", rekla je. "Strah me je - užasno strah. Ne čujete li ih, sve te jadne ljude? Ne mogu to da izdržim..."
<BR>&nbsp;&nbsp;&nbsp;&nbsp;&nbsp;Došla je kao dete po utehu. Nisam bio siguran da je njena potreba bila mnogo veća od moje.
<BR>&nbsp;&nbsp;&nbsp;&nbsp;&nbsp;Zaspala je pre mene s glavom na mom ramenu.
<BR>&nbsp;&nbsp;&nbsp;&nbsp;&nbsp;Ipak me sećanje na događaje dana nije ostavljalo na miru. Ali na kraju, čovek zaspi. Moja je poslednja uspomena bila sladak i tužan glas devojke koja je pevala:
<BR>&nbsp;&nbsp;&nbsp;&nbsp;&nbsp;I nećmo veslati više...
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
