<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Ford je imao sopstveni etički kod. Nije bio baš Bog zna kakav, ali bio je njegov i on ga se držao, manje ili više. Jedno od pravila koja je postavio bilo je da nikada ne kupuje sam sebi piće. Nije bio baš siguran da li se to računa u etiku, ali čovek mora da se snalazi sa onim čime raspolaže. Takođe je bio čvrsti i potpuni protivnik bilo kojeg oblika surovosti prema ma kojoj vrsti životinja, izuzimajući guske. Dalje, nikada ne bi ništa ukrao od poslodavaca.
<BR>&nbsp;&nbsp;&nbsp;&nbsp;&nbsp;Pa, ne baš tačno ukrao.
<BR>&nbsp;&nbsp;&nbsp;&nbsp;&nbsp;Kada glavni računovođa ne bi počeo teško da diše i kada ne bi pritisnuo dugme za uzbunu i hermetičko zatvaranje svih izlaza pošto bi mu Ford uručio račun za troškove, onda bi Ford osetio da nije valjano obavio posao. Ali bukvalno ukrasti bilo je druga stvar. To je značilo gristi ruku koja te hrani. Da je sisaš svim snagama, čak i da je gricneš onako iz ljubavi - to da, ali nipošto i da je stvarno ugrizeš. Ne, kada je ta ruka 'Vodič'. 'Vodič' je bio nešto sveto i posebno.
<BR>&nbsp;&nbsp;&nbsp;&nbsp;&nbsp;Ali to će, pomisli Ford dok se provlačio i probijao naniže kroz zgradu, upravo sad da se promeni. A oni mogu posle da krive samo sebe. Pogledaj samo sve te stvari. Nizovi urednih, sivih, uredskih prostorija i službeničkih radnih stanica. Čitavo mesto bilo je unakaženo zujanjem zvaničnih poruka i vremena sastanaka koji su hitali po elektronskim mrežama. Tamo, na ulici, igrali su se 'ulovite voketa', za ime Zarkona, ali ovde, u samom srcu ureda 'Vodiča', niko nije makar nemarno šutirao loptu po hodnicima ili šetao odeven u neprikladno obojenu odeću za plažu.
<BR>&nbsp;&nbsp;&nbsp;&nbsp;&nbsp;"Preduzeće 'InfiniDim'", zareža Ford dok je brzim koracima silazio iz jednog hodnika u drugi. Vrata za vratima čarobno su se otvarala pred njim bez pitanja. Liftovi su ga srećno i zadovoljno nosili na mesta do kojih ne bi smeli. Ford je pokušavao da ide najzamršenijom i najsloženijom putanjom koju je bio u stanju da smisli, a opšti smer bio je naniže kroz zgradu. Njegov srećni robotić starao se za sve i širio talase pomirljivog zadovoljstva kroz sva kola za obezbeđenje sa kojima se susretao.
<BR>&nbsp;&nbsp;&nbsp;&nbsp;&nbsp;Ford pomisli kako bi trebalo da mu nadene neko ime, pa je odlučio da ga nazove Emili Sanders, prema nekoj devojci za koju su ga vezivala najlepša sećanja. Onda je pomislio da je Emili Sanders bezvezno ime za jednog robota bezbednjaka, pa je umesto toga odlučio da ga zove Kolin, prema Emilinom psiću.
<BR>&nbsp;&nbsp;&nbsp;&nbsp;&nbsp;Sada se kretao duboko po utrobi zgrade, po oblastima u koje nikada ranije nije zašao, oblastima visoko i još više obezbeđenim. Počeli su da ga susreću zbunjeni pogledi operativaca pored kojih je prolazio. Na ovom nivou bezbednosti niste ih više mogli nazvati ljudima. A verovatno su radili stvari kakve rade samo operativci. Kada se uveče vrate kući, svojim porodicama, ponovo su postajali ljudi, a kada bi ih njihova dečica pogledala slatkim, sjajnim okicama i rekla: "Tatice, šta ti radiš po ceo dan?", oni bi samo rekli: "Obavljam svoje dužnosti kao operativac", i na tome se završavalo.
<BR>&nbsp;&nbsp;&nbsp;&nbsp;&nbsp;Prava istina bila je da su se raznorazne izuzetno nezgodne stvari odigravale iza veselog, bezbrižnog pročelja koje je 'Vodič' voleo da pokazuje - ili je bar imao običaj da ga pokazuje pre nego što je umarširala ta družina iz preduzeća 'InfiniDim' i čitavu stvar pretvorila u nešto krajnje nezgodno. Bile su tu svakovrsne utaje poreza, reketi, pronevere i mutni dogovori, a sve se odvijalo dole, po bezbednim nivoima zgrade koji su služili za istraživanje i obradu podataka.
<BR>&nbsp;&nbsp;&nbsp;&nbsp;&nbsp;Svakih nekoliko godina vodič bi postavio temelje svom poslu - zapravo, i zgradi - na nekom novom svetu i sve bi za izvesno vreme bilo sunčev sjaj i smeh, dok bi 'Vodič' puštao korenje u lokalnu kulturu i ekonomiju, obezbeđivao zapošljavanje, osećaj glamura i pustolovine i, na kraju, ne baš toliko stvarne nadoknade koliko su meštani očekivali.
<BR>&nbsp;&nbsp;&nbsp;&nbsp;&nbsp;Kada bi se 'Vodič' odselio, noseći sa sobom i svoju zgradu, odlazio je malčice kao lopov u noći. Zapravo, tačno kao lopov u noći. Obično je polazio u rane jutarnje sate, a kada bi svanuo dan uvek bi se ispostavilo da nedostaje mnogo toga. Čitave kulture i ekonomije urušile bi se za njime, često posle nedelju dana, a nekada napredne planete ostale bi očajne i zgranute, pa ipak nekako sa osećajem da su učestvovale u jednoj velikoj pustolovini.
<BR>&nbsp;&nbsp;&nbsp;&nbsp;&nbsp;'Operativce' koji su upućivali zbunjene poglede Fordu, dok je ovaj marširao prema dubinama najosetljivijih oblasti zgrade, umirivalo je prisustvo Kolina koji je leteo sa njim uz zujanje osećajnog ispunjenja i olakšavao mu put na svakom koraku.
<BR>&nbsp;&nbsp;&nbsp;&nbsp;&nbsp;Alarmi su se oglašavali po drugim krajevima zgrade. Možda je to značilo da je Van Harl već otkriven, što bi moglo biti problem. Ford se nadao da će biti u prilici da mu vrati Ident-i-Olakš u džep pre nego što se ovaj osvesti. Pa, bio je to problem za kasnije, a on trenutno nije imao ni najbleđu predstavu o tome kako će ga rešiti. No, na trenutak se neće brinuti. Gde god da krene sa malim Kolinom, bio je okružen oreolom slađanosti i svetlosti i, što je najvažnije, voljnim i popustljivim liftovima, kao i, u punom smislu reči, predusretljivim vratima.
<BR>&nbsp;&nbsp;&nbsp;&nbsp;&nbsp;Ford čak poče da zvižduće, što mu je verovatno bila greška. Niko ne voli ljude koji zvižduću, a naročito ne ona božanska sila koja nam određuje puteve.
<BR>&nbsp;&nbsp;&nbsp;&nbsp;&nbsp;Sledeća vrata nisu htela da se otvore.
<BR>&nbsp;&nbsp;&nbsp;&nbsp;&nbsp;A to je bilo šteta, jer baš su to bila ona koja je Ford tražio. Stajala su pred njime, siva i odlučno zatvorena, sa natpisom:
<BR>
<BR>&nbsp;&nbsp;&nbsp;&nbsp;&nbsp;ZABRANJEN ULAZ.
<BR>&nbsp;&nbsp;&nbsp;&nbsp;&nbsp;ČAK I OVLAŠĆENOM OSOBLJU.
<BR>&nbsp;&nbsp;&nbsp;&nbsp;&nbsp;OVDE SAMO TRAĆITE VREME.
<BR>&nbsp;&nbsp;&nbsp;&nbsp;&nbsp;TUTANJ!
<BR>
<BR>&nbsp;&nbsp;&nbsp;&nbsp;&nbsp;Kolin prijavi da su vrata u ovim donjim delovima zgrade nepobitno mrzovoljnija.
<BR>&nbsp;&nbsp;&nbsp;&nbsp;&nbsp;Sada su se nalazili otprilike deset spratova ispod zemlje. Vazduh je bio kao iz frižidera, a neukusne, sive, pletene tapete ustupile su mesto surovim, čeličnim zidovima sa zakivcima. Kolinov neobuzdani polet povukao se u neku vrstu odlučne raspoloženosti. Rekao je da počinje pomalo da se zamara. Sva energija odlazila mu je na to da upumpa makar malo prijateljstva u vrata ovde dole.
<BR>&nbsp;&nbsp;&nbsp;&nbsp;&nbsp;Ford šutnu vrata. Ova se otvoriše.
<BR>&nbsp;&nbsp;&nbsp;&nbsp;&nbsp;"Mešavina zadovoljstva i bola", promrmlja on. "Uvek upali."
<BR>&nbsp;&nbsp;&nbsp;&nbsp;&nbsp;Ušao je, a Kolin pođe za njim. Čak i sa žicom zabijenom pravo u elektrodu za zadovoljstvo sreća mu je bila neke nervozne vrste. Malo je poigravao po vazduhu.
<BR>&nbsp;&nbsp;&nbsp;&nbsp;&nbsp;Odaja je bila mala, siva i zujala je.
<BR>&nbsp;&nbsp;&nbsp;&nbsp;&nbsp;Bilo je to nervno središte čitavog 'Vodiča'.
<BR>&nbsp;&nbsp;&nbsp;&nbsp;&nbsp;Kompjuterski terminali nanizani uz sive zidove predstavljali su prozore na svaki vid delanja 'Vodiča'. Tu, sa leve strane odaje, sakupljali su se izveštaji preko Sub-Eta mreže od terenskih istraživača po svim zakucima Galaksije, ubacivali se pravo u mrežu ureda pomoćnika urednika, gde su sve dobre delove isecale sekretarice zbog toga što su pomoćnici urednika trenutno izišli na ručak. Preostali primerci potom su se prebacivali do drugog dela zgrade - druga noga slova 'H' - gde je bilo smešteno pravno odeljenje. Pravno odeljenje isecalo je sve što je još bilo makar i izdaleka valjano i ispaljivalo ostatak do odgovornih urednika, koji su takođe bili na ručku. I zato bi sekretarice odgovornih urednika pročitale materijal, rekle da je glupav i isekle najveći deo onoga što je preostalo.
<BR>&nbsp;&nbsp;&nbsp;&nbsp;&nbsp;Kada bi se urednici najzad doteturali nazad sa ručka, uzviknuli bi: "Kakvo nam je to bezvezno sranje X" - gde je X ime rečenog terenskog istraživača - "poslao preko pola proklete Galaksije? Šta nam vredi što imamo nekoga ko provodi po tri čitava orbitalna razdoblja u prokletim umnim zonama Gagrakake, sa svim tim zanimljivim događajima tamo, ukoliko je ova hrpa beskrvnog blebetanja najbolje što se udostojio da pošalje. Obustavite mu plaćanje troškova!"
<BR>&nbsp;&nbsp;&nbsp;&nbsp;&nbsp;"Šta da radimo sa ovim primerkom?" pitala bi sekretarica.
<BR>&nbsp;&nbsp;&nbsp;&nbsp;&nbsp;"Ah, pusti ga preko mreže. Moramo nešto da pošaljemo napolje. Baš me boli glava, odoh ja kući."
<BR>&nbsp;&nbsp;&nbsp;&nbsp;&nbsp;I tako bi obrađeni primerak prošao poslednje kasapljenje u pravnom odeljenju, a onda bi se vratio ovde, gde bi se emitovao preko Sub-Eta mreže radi trenutnog prijema po čitavoj Galaksiji. Time je upravljala oprema kojom su upravljali i nadgledali je terminali sa desne strane sobe.
<BR>&nbsp;&nbsp;&nbsp;&nbsp;&nbsp;U međuvremenu, nalog da se ne plate troškovi istraživača odašiljan je do kompjuterskog terminala zabitog u desnom uglu, a Ford Prefekt se sada hitro uputio baš prema tom terminalu.
<BR>&nbsp;&nbsp;&nbsp;&nbsp;&nbsp;(Ukoliko ovo čitate na planeti Zemlji, onda:
<BR>&nbsp;&nbsp;&nbsp;&nbsp;&nbsp;a/ Srećno vam bilo. Ima strašno mnogo stvari o kojima nemate ni pojma, ali niste jedini. Reč je naprosto o tome da su u vašem slučaju posledice toga što nemate pojma ni o čemu od ovoga naročito grozne ali, sa druge strane, hej, nema kajgane bez, u ovom slučaju, smlavljenih i potpuno uništenih jaja.
<BR>&nbsp;&nbsp;&nbsp;&nbsp;&nbsp;b/ Nemojte zamišljati da imate makar i bledu predstavu o tome šta je to kompjuterski terminal.
<BR>&nbsp;&nbsp;&nbsp;&nbsp;&nbsp;Kompjuterski terminal nije neki tamo rashodovani TV sa pisaćom mašinom ispred njega. To je interfejs preko koga se um i telo mogu povezati sa Vaseljenom i ispremetati joj delove.)
<BR>&nbsp;&nbsp;&nbsp;&nbsp;&nbsp;Ford požuri do terminala, sede pred njega i punom brzinom zaroni u njegov deo Vaseljene.
<BR>&nbsp;&nbsp;&nbsp;&nbsp;&nbsp;Nije to bila normalna Vaseljena koju je poznavao. Bila je to Vaseljena gusto zbijenih svetova, divljih topografija, titanskih planinskih vrhova, vrtoglavih urvina, meseca koji se rasprskavaju u morske konjiće, bolnih, razlivenih ponora, okeana koji se nemo nadimaju i bezdanih, treštavih, uskovitlanih punti.
<BR>&nbsp;&nbsp;&nbsp;&nbsp;&nbsp;Zastao je da bi se sabrao. Smirio je disanje, zatvorio oči i opet pogledao.
<BR>&nbsp;&nbsp;&nbsp;&nbsp;&nbsp;Znači, to je bilo mesto na kome su računovođe provodile vreme. Očigledno je bilo da ispod mire sto đavola vire. On se pažljivo obazre, trudeći se da ne dopusti da sve pliva, ljulja se i preko njega pokulja.
<BR>&nbsp;&nbsp;&nbsp;&nbsp;&nbsp;Nije umeo da se snađe u takvoj Vaseljeni. Nije čak znao ni fizičke zakone koji su joj određivali fizičke razmere i ponašanje, ali nagon mu je rekao da potraži najizraženiju crtu i krene prema njoj.
<BR>&nbsp;&nbsp;&nbsp;&nbsp;&nbsp;Podaleko, na nekom nerazaznatljivom rastojanju - beše li to milja, možda milion milja, ili samo trunka u njegovom oku? - uzdizao se jedan zapanjujući vrh koji je zaklanjao nebo, uspinjao se i uspinjao i razlivao u procvetale aigrete <EM>Ukrasna ćuba od perja</EM>, aglomerate <EM>Nabacana masa</EM> i arhimandrite <EM>Crkveni velikodostojnik, odmah ispod biskupa</EM>.
<BR>&nbsp;&nbsp;&nbsp;&nbsp;&nbsp;Valjao se prema njemu, sve se hulombetao i turlao, i najzad ga je dosegao posle nepojamno duge entine vremena.
<BR>&nbsp;&nbsp;&nbsp;&nbsp;&nbsp;Pripio se uz njega, ruku raširenih, čvrsto mu je stegao hrapavu, čvornovatu i izbrazdanu površinu. Jednom kada je bio bezbedan, napravio je jezivu grešku i pogledao nadole.
<BR>&nbsp;&nbsp;&nbsp;&nbsp;&nbsp;Dok se valjao, sve hulombetajući se i turlajući, rastojanje ispod njega nije ga nepotrebno zabrinjavalo, ali sada, kada se čvrsto držao, od udaljenosti srce mu se strese, a mozak zakovitla. Prsti su mu bili beli od bola i naprezanja. Stezao je zube i škriputao njima bez ikakve kontrole. Oči mu se okrenuše naopako sa talasima titravih krajnosti mučnine.
<BR>&nbsp;&nbsp;&nbsp;&nbsp;&nbsp;Uz neizmeran napon volje i vere on se naprosto pusti i odbaci.
<BR>&nbsp;&nbsp;&nbsp;&nbsp;&nbsp;Osetio je kako lebdi. Sve dalje. A potom, nasuprot svakom predosećanju, naviše. I naviše.
<BR>&nbsp;&nbsp;&nbsp;&nbsp;&nbsp;Zabacio je ramena, opustio ruke, pogled usmerio nagore i pustio da ga nešto vuče, blago, sve više i više.
<BR>&nbsp;&nbsp;&nbsp;&nbsp;&nbsp;Nedugo potom, ma koliko takvi izrazi bili lišeni smisla u virtualnoj Vaseljeni, nad njime se nadnese jedna izbočina za koju se mogao uhvatiti i uz koju se mogao uspentrati.
<BR>&nbsp;&nbsp;&nbsp;&nbsp;&nbsp;Digao se, uhvatio, uspentrao.
<BR>&nbsp;&nbsp;&nbsp;&nbsp;&nbsp;Bio je pomalo zadihan. Čitava stvar delovala je pomalo zamorno.
<BR>&nbsp;&nbsp;&nbsp;&nbsp;&nbsp;Čvrsto se držao za ispust dok je sedeo. Nije bio siguran čini li to da bi sprečio da ne padne dole ili da ne odlebdi naviše sa njega, ali bilo mu je neophodno da se za nešto čvrsto uhvati dok razgleda svet u kome se zatekao.
<BR>&nbsp;&nbsp;&nbsp;&nbsp;&nbsp;Kovitlave, vrtoglave visine okretale su ga i uvrtale mu mozak oko njega samoga, sve dok nije zatekao sebe kako, zatvorenih očiju, cvili i grli gnusni zid titanskog stenja.
<BR>&nbsp;&nbsp;&nbsp;&nbsp;&nbsp;Lagano je uspostavio kontrolu nad disanjem. Ponavljao je sebi da je sve to samo grafička predstava jednog sveta. Virtualna Vaseljena. Simulirana stvarnost. Mogao je da se istrgne iz nje kad god hoće.
<BR>&nbsp;&nbsp;&nbsp;&nbsp;&nbsp;Istrgao se.
<BR>&nbsp;&nbsp;&nbsp;&nbsp;&nbsp;Sedeo je na uredskoj stolici na okretanje od plave imitacije kože, ispunjenoj sintetičkom penom, ispred kompjuterskog terminala.
<BR>&nbsp;&nbsp;&nbsp;&nbsp;&nbsp;Opustio se.
<BR>&nbsp;&nbsp;&nbsp;&nbsp;&nbsp;Pripijao se uz padinu nemoguće visokog planinskog vrhunca nasađen povrh uskog ispusta iznad ponora od čijih se razmera mozak ledi.
<BR>&nbsp;&nbsp;&nbsp;&nbsp;&nbsp;Nije reč bila samo o tome što se predeo nalazio toliko daleko pod njime - on požele da ovaj prekine da se talasa i nadima.
<BR>&nbsp;&nbsp;&nbsp;&nbsp;&nbsp;Morao je da se uhvati za nešto. Ne za kameni zid - bila je to opsena. Morao je da uhvati kontrolu nad situacijom, da bude u stanju da posmatra fizički svet u kome se nalazi i da se istovremeno izvuče iz njega u pogledu osećanja.
<BR>&nbsp;&nbsp;&nbsp;&nbsp;&nbsp;Napregao se u sebi i onda, upravo kao što je ostavio samu stenovitu padinu, ostavio se i same zamisli stenovite padine, ostavši umesto toga da sedi, jasno i slobodno. Pogledao je svet. Disao je kako treba. Bio je opušten. Ponovo je vladao situacijom.
<BR>&nbsp;&nbsp;&nbsp;&nbsp;&nbsp;Bio je u četvorodimenzionom topološkom modelu finansijskog sistema 'Vodiča', a neko ili nešto ubrzo će hteti da zna zašto.
<BR>&nbsp;&nbsp;&nbsp;&nbsp;&nbsp;I pojaviše se.
<BR>&nbsp;&nbsp;&nbsp;&nbsp;&nbsp;Suknuvši kroz virtualni prostor prema njemu, pojavilo se malo jato opakih stvorenja čeličnih očiju, šiljatih glava i tanušnih brkova; bila su prepuna mrgodnih pitanja o tome ko je on, šta tu radi, ko mu je to odobrio, kakvo odobrenje je imao onaj koji je izdao to odobrenje, koje su mu unutrašnje mere nogu i tako dalje. Laserska svetlost treperila je po njemu na sve strane, kao da je on pakovanje keksa na kasi u supermarketu. Laseri veće snage stajali su, na trenutak, na gotovs. Činjenica da se sve dešavalo u virtualnom svemiru ništa nije menjala. Biti virtualno ubijen u virtualnom svemiru isto toliko je delotvorno koliko i prava stvar, jer mrtav si onoliko koliko misliš da si mrtav.
<BR>&nbsp;&nbsp;&nbsp;&nbsp;&nbsp;Laserski čitači vrlo su se uzbudili dok su mu treptali preko otisaka prstiju, preko mrežnjače i rasporeda žlezda na mestu gde mu je prestajala kosa. Uopšte im se nije dopadalo ono što su pronalazili. Ton blebetanja i kreštanja izuzetno ličnih i uvredljivih pitanja postojano se povišavao. Mala hirurška alatka za grebanje uzoraka pružila mu se prema koži vrata kada Ford, zadržavajući dah i moleći se sasvim tiho, izvadi Ident-i-Olakš iz džepa i mahnu njime.
<BR>&nbsp;&nbsp;&nbsp;&nbsp;&nbsp;U trenutku, svaki laser okrenuo se prema maloj karti, počevši da šara uzduž i popreko po njoj i kroz nju, ispitujući i očitavajući svaki molekul.
<BR>&nbsp;&nbsp;&nbsp;&nbsp;&nbsp;A onda, isto tako naglo, svi prestadoše.
<BR>&nbsp;&nbsp;&nbsp;&nbsp;&nbsp;Čitavo jato malih virtualnih inspektora stade u stav mirno.
<BR>&nbsp;&nbsp;&nbsp;&nbsp;&nbsp;"Drago nam je da vas vidimo, gospodine Harle", rekoše oni udvoričkim jednoglasjem. "Možemo li nešto da učinimo za vas?"
<BR>&nbsp;&nbsp;&nbsp;&nbsp;&nbsp;Ford se osmehnu laganim i opakim osmehom.
<BR>&nbsp;&nbsp;&nbsp;&nbsp;&nbsp;"Da znate", reče on, "sve se nešto mislim da biste mogli?"
<BR>
<BR>&nbsp;&nbsp;&nbsp;&nbsp;&nbsp;Pet minuta kasnije izišao je odatle.
<BR>&nbsp;&nbsp;&nbsp;&nbsp;&nbsp;Otprilike trideset sekundi da završi posao, a tri minuta da zabašuri tragove. U virtualnom ustrojstvu mogao je da radi manje ili više šta mu se dopada. Mogao je da prebaci vlasništvo nad čitavom organizacijom na sopstveno ime, ali sumnjao je da bi to prošlo neopaženo. Ionako to nije želeo. To bi značilo odgovornost, morao bi do kasno u noć da radi u uredu, a da i ne pominjemo velike i zamorne istrage po pitanju pronevera i poprilično vreme po zatvorima. Želeo je nešto što neće primetiti niko osim kompjutera: to je bila stvar za koju mu je bilo potrebno trideset sekundi.
<BR>&nbsp;&nbsp;&nbsp;&nbsp;&nbsp;Stvar za koju mu je bilo potrebno tri i po minuta bilo je programiranje kompjutera da ne primeti da je išta primetio.
<BR>&nbsp;&nbsp;&nbsp;&nbsp;&nbsp;Morao je da želi da ne zna šta Ford namerava i tek tada je ovaj mogao bezbedno prepustiti kompjuteru da osmisli sopstvene odbrane pred informacijama koje su se neprekidno pojavljivale. Bila je to tehnika programiranja izvedena na osnovu neke vrste psihopatskih mentalnih blokova koji su se, kako je primećeno, obavezno pojavljivali kod inače savršeno normalnih ljudi kada bi ih izabrali na neku odgovornu političku dužnost.
<BR>&nbsp;&nbsp;&nbsp;&nbsp;&nbsp;Onaj poslednji minut utrošio je na otkrivanje da kompjuterski sistem već ima mentalni blok. I to poveliki.
<BR>&nbsp;&nbsp;&nbsp;&nbsp;&nbsp;Nikada ga ne bi otkrio da se nije dao na posao da sam napravi mentalni blok. Naišao je na čitav niz glatkih i uverljivih procedura za poricanje i potprograma za skretanje pažnje upravo na onim mestima gde je planirao da postavi sopstvene. Kompjuter je poricao svako znanje u vezi sa njima, razume se, a onda je glatko odbio da prihvati da postoji bilo šta u vezi sa čime bi i trebalo nešto poricati i, uopšte, bio je toliko ubedljiv da Ford zamalo da pomisli kako mora da je on sam napravio neku grešku.
<BR>&nbsp;&nbsp;&nbsp;&nbsp;&nbsp;Bio je impresioniran.
<BR>&nbsp;&nbsp;&nbsp;&nbsp;&nbsp;U stvari, bio je toliko impresioniran, da se nije ni mučio da postavi sopstvene postupke za mentalni blok, već je naprosto podesio pozive onih koji su već bili tu, a ovi su onda pozivali same sebe u slučaju ispitivanja, i tako dalje.
<BR>&nbsp;&nbsp;&nbsp;&nbsp;&nbsp;Brzo se dao na popravljanje malih blokova programa koje je sam postavio, samo da bi otkrio da ih uopšte nema. Psujući, sve je pretražio da ih nađe, ali nije mogao da im otkrije ni traga.
<BR>&nbsp;&nbsp;&nbsp;&nbsp;&nbsp;Upravo se pripremao da ih ponovo postavi, kada je shvatio da je razlog što ne može da ih nađe taj što već savršeno rade.
<BR>&nbsp;&nbsp;&nbsp;&nbsp;&nbsp;Iscerio se od zadovoljstva.
<BR>&nbsp;&nbsp;&nbsp;&nbsp;&nbsp;Pokušao je da otkrije u vezi sa čime je bio onaj drugi mentalni blok kompjutera, ali izgledalo je, ne bez logike, da ovaj ima poseban mentalni blok u vezi sa time. U stvari, više nije mogao da mu nađe ni traga; bio je toliko dobar. Upita se da mu se sve nije samo učinilo. Pitao se da li mu se samo činilo da je to nešto u vezi sa nečim u zgradi, i to nečim što je nekako bilo povezano sa brojem 13. Napravio je nekoliko proba. Da, očigledno mu se učinilo.
<BR>
<BR>&nbsp;&nbsp;&nbsp;&nbsp;&nbsp;Sada nije bilo vremena za složene putanje, očigledno je data neka vrsta opšte uzbune. Ford pođe liftom do prizemlja, da bi tamo prešao na ekspresni lift. Morao je nekako da vrati Ident-i-Olakš u Harlov džep pre nego što ovaj primeti da mu nedostaje. Kako, to nije znao.
<BR>&nbsp;&nbsp;&nbsp;&nbsp;&nbsp;Vrata lifta skliznuše u stranu i otkriše krupnu poteru sastavljenu od čuvara-bezbednjaka i robota koji su čekali da se ova otvore i držali na gotovs oružje gadnog izgleda.
<BR>&nbsp;&nbsp;&nbsp;&nbsp;&nbsp;Narediše mu da iziđe.
<BR>&nbsp;&nbsp;&nbsp;&nbsp;&nbsp;Uz sleganje ramenima on napravi korak. Svi se grubo proguraše pored njega i uđoše u lift koji ih ponese naniže da nastave potragu za njime po donjim nivoima.
<BR>&nbsp;&nbsp;&nbsp;&nbsp;&nbsp;Ovo je baš zabavno, pomisli Ford i prijateljski potapša Kolina. Kolin je otprilike bio prvi stvarno koristan robot na koga je Ford ikada naišao. Kolin je poskakivao u vazduhu pred njime u penušanju radosnog ushićenja. Fordu je bilo drago što ga je nazvao po kučencetu.
<BR>&nbsp;&nbsp;&nbsp;&nbsp;&nbsp;Osećao je veliko iskušenje da ode iz tih stopa i da se nada najboljem, ali znao je da to najbolje ima daleko veće izglede da se zaista dogodi ukoliko Harl ne otkrije da mu nedostaje Ident-i-Olakš. Morao je nekako, kradom, da je vrati.
<BR>&nbsp;&nbsp;&nbsp;&nbsp;&nbsp;Oni priđoše ekspresnim liftovima.
<BR>&nbsp;&nbsp;&nbsp;&nbsp;&nbsp;"Ćao", reče lift u koga su ušli.
<BR>&nbsp;&nbsp;&nbsp;&nbsp;&nbsp;"Ćao", odvrati Ford.
<BR>&nbsp;&nbsp;&nbsp;&nbsp;&nbsp;"Društvo, kuda smo danas krenuli?" upita lift.
<BR>&nbsp;&nbsp;&nbsp;&nbsp;&nbsp;"Sprat 23", reče Ford.
<BR>&nbsp;&nbsp;&nbsp;&nbsp;&nbsp;"Taj je danas, izgleda, mnogo popularan sprat", reče lift.
<BR>&nbsp;&nbsp;&nbsp;&nbsp;&nbsp;"Hmmm", pomisli Ford, kome se zvuk svega toga uopšte nije dopao. Lift osvetli dvadeset treći sprat na pokazivaču spratova i jurnu naviše. Nešto u vezi sa pokazivačem spratova kopkalo je Forda, ali nije mogao da utvrdi šta, pa je sve smetnuo sa uma. Više ga je brinula zamisao o tome da je sprat na koji se uputio mnogo popularan. Nije kako valja razmislio o tome šta će da radi sa onim što se dešava gore, šta god to bilo, jer nije imao pojma šta će zateći. Moraće naprosto da sredi stvar na licu mesta.
<BR>&nbsp;&nbsp;&nbsp;&nbsp;&nbsp;Stigli su. Vrata skliznuše i otvoriše se.
<BR>&nbsp;&nbsp;&nbsp;&nbsp;&nbsp;Preteća tišina.
<BR>&nbsp;&nbsp;&nbsp;&nbsp;&nbsp;Prazan hodnik.
<BR>&nbsp;&nbsp;&nbsp;&nbsp;&nbsp;Videla su se vrata prema Harlovom uredu, sa jedva vidljivim slojem prašine oko njih. Ford je znao da se prašina sastoji od milijardi sićušnih molekularnih robota koji bi ispuzali iz drvenarije, sastavili jedan drugog, popravili vrata, rastavili jedan drugog, a zatim se ponovo uvukli u drvenariju i naprosto čekali na novo oštećenje. Ford se upita kakav je to život, ali ne zadugo, jer mnogo ga je više brinulo pitanje kakav se život trenutno piše njemu.
<BR>&nbsp;&nbsp;&nbsp;&nbsp;&nbsp;On duboko udahnu i potrča.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
