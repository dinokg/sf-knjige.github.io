<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Skok na leđa tonu i po teške savršeno normalne zveri, koja se seli kroz vaš svet gromovitom brzinom od trideset milja na sat, nije baš tako lako izvesti, kako to možda iz prve može da izgleda. Svakako nije onoliko lako kako to deluje kod lemjuelanskih lovaca, a Artur Dent bio je na pragu da otkrije kako bi se još moglo ispostaviti da je posredi i te kako težak poduhvat.
<BR>&nbsp;&nbsp;&nbsp;&nbsp;&nbsp;Ali ono što nije bio spreman da otkrije bilo je koliko je teško makar i dospeti do teškog poduhvata. Bio je to onaj deo cele stvari koji je trebalo da bude ponajlakši, ali se ispostavilo da je praktično nemoguć.
<BR>&nbsp;&nbsp;&nbsp;&nbsp;&nbsp;Nisu mogli ni da privuku pažnju makar samo jedne jedine životinje. Savršeno normalne zveri bile su toliko posvećene pravljenju dobre grmljavine svojim kopitima, pognutih glava, izbačenih ramena, zadnjih nogu koje su mlele tle u kašu, da je bilo potrebno nešto ne samo zastrašujuće, već, zapravo, geološko da ih uznemiri.
<BR>&nbsp;&nbsp;&nbsp;&nbsp;&nbsp;Čista količina grmljavine i tutnjave bila je, konačno, više od onoga sa čime su Artur i Ford mogli da iziđu nakraj. Pošto su proveli gotovo dva sata izvodeći sve budalastije stvari sa cvetno dezeniranim peškirom za kupanje srednje veličine, nisu uspeli da navedu nijednu od ogromnih životinja koje su grmele i tutnjale kraj njih da makar baci nehajan pogled u njihovom pravcu.
<BR>&nbsp;&nbsp;&nbsp;&nbsp;&nbsp;Nalazili su se na tri stope od vodoravne lavine znojavih telesa. Veće približavanje značilo bi rizik trenutne smrti, pa bilo to hrono-logično ili ne-hrono-logično. Artur je video šta ostaje od one savršeno normalne zveri koja, kao ishod nespretnog promašaja mladog i neiskusnog lemjuelanskog lovca, biva probodena kopljem dok još grmi i tutnji sa krdom.
<BR>&nbsp;&nbsp;&nbsp;&nbsp;&nbsp;Bilo bi dovoljno da se jednom saplete. Nikakav prethodno zakazani sastanak sa smrću na Stavromuli Beti, gde god, do đavola, bila ta Stavromula Beta, ne bi spasao ni vas, niti bilo koga drugog od gromovitog, drobećeg mlaćenja tih kopita.
<BR>&nbsp;&nbsp;&nbsp;&nbsp;&nbsp;Najzad, Artur i Ford se zateturaše unazad. Seli su, iscrpljeni i poraženi, i počeli jedan drugome da kritikuju tehniku baratanja peškirom.
<BR>&nbsp;&nbsp;&nbsp;&nbsp;&nbsp;"Moraš više da ga treseš", požali se Ford. "Moraš da imaš potez više iz lakta ako hoćeš da ta prokleta stvorenja išta opaze."
<BR>&nbsp;&nbsp;&nbsp;&nbsp;&nbsp;"Iz lakta?" pobuni se Artur. "Tebi je potrebno više gipkosti u zglavku."
<BR>&nbsp;&nbsp;&nbsp;&nbsp;&nbsp;"Treba da više mašeš na kraju", usprotivi se Ford.
<BR>&nbsp;&nbsp;&nbsp;&nbsp;&nbsp;"Treba ti veći peškir."
<BR>&nbsp;&nbsp;&nbsp;&nbsp;&nbsp;"Treba vam", reče drugi glas, "pika-ptica."
<BR>&nbsp;&nbsp;&nbsp;&nbsp;&nbsp;"Treba - šta?"
<BR>&nbsp;&nbsp;&nbsp;&nbsp;&nbsp;Glas je dopro iza njih. Okrenuli su se, a tamo, pozadi, na suncu ranog jutra, stajao je Trašbarg.
<BR>&nbsp;&nbsp;&nbsp;&nbsp;&nbsp;"Da privučete pažnju savršeno normalne zveri", reče on dok je koračao prema njima, "potrebna vam je pika-ptica. Ovakva."
<BR>&nbsp;&nbsp;&nbsp;&nbsp;&nbsp;Ispod grube, mantiji slične odore koju je nosio on izvadi malu pika-pticu. Ova je nemirno sedela na šaci starog Trašbarga i napeto piljila u Bob zna šta što je skakutalo na oko tri stope i šest inča pred njom.
<BR>&nbsp;&nbsp;&nbsp;&nbsp;&nbsp;Ford smesta pređe u neku vrstu napetog pognutog stava, što je voleo da radi kada nije bio siguran šta se dešava i šta treba da preduzme u vezi sa tim. Veoma lagano, mahao je rukama oko sebe na način za koji se nadao da deluje zloslutno.
<BR>&nbsp;&nbsp;&nbsp;&nbsp;&nbsp;"Ko je to?" prosikta on.
<BR>&nbsp;&nbsp;&nbsp;&nbsp;&nbsp;"To je samo stari Trašbarg", reče Artur tiho. "I ne bih se zamajavao sa svim tim otkačenim pokretima. Isto toliko je iskusan folirant kao i ti. Mogli biste završiti tako što ćete čitav dan plesati jedan oko drugoga."
<BR>&nbsp;&nbsp;&nbsp;&nbsp;&nbsp;"Ptica", siknu Ford ponovo. "Kakva je to ptica?"
<BR>&nbsp;&nbsp;&nbsp;&nbsp;&nbsp;"Naprosto, ptica!", odvrati Artur nestrpljivo. "Poput bilo koje druge ptice. Polaže jaja i viče ark na stvari koje ne možeš da vidiš. Ili kar ili rit ili tako nešto."
<BR>&nbsp;&nbsp;&nbsp;&nbsp;&nbsp;"Jesi li ikada video neku kako polaže jaja?" upita Ford sumnjičavo.
<BR>&nbsp;&nbsp;&nbsp;&nbsp;&nbsp;"Za ime sveta, razume se da jesam", reče Artur. "I pojeo sam ih na stotine. Daju prilično dobru kajganu. Tajna je u kockicama hladnog maslaca, a onda lako ulupaš masu sa..."
<BR>&nbsp;&nbsp;&nbsp;&nbsp;&nbsp;"Ne tražim zarkovani recept", reče Ford. "Samo hoću da budem siguran da je reč o pravoj ptici, a ne o nekoj vrsti višedimenzionog kiberkošmara."
<BR>&nbsp;&nbsp;&nbsp;&nbsp;&nbsp;On se lagano uspravi iz pognutog položaja i poče da se čisti od prašine. Međutim, još je gledao pticu.
<BR>&nbsp;&nbsp;&nbsp;&nbsp;&nbsp;"Dakle", reče stari Trašbarg. "Zar pisano je da Bob će sebi povući blagoslov dični što Sendviča Tvorcu ga dade kada nam ga posla?"
<BR>&nbsp;&nbsp;&nbsp;&nbsp;&nbsp;Ford zamalo da se vrati u pređašnji položaj.
<BR>&nbsp;&nbsp;&nbsp;&nbsp;&nbsp;"Sve je u redu", promrmlja Artur, "on uvek tako govori." Glasno je rekao: "Ah, poštovani Trašbargu. Ovaj, da. Bojim se da mislim kako ću sada morati da odem. Ali mladi Drimpl, moj šegrt, biće dobar tvorac sendviča umesto mene. Poseduje nadarenost, duboku ljubav prema sendvičima, a veštine koje je do sada stekao, koliko god za sada bile nerazvijene, kada za to dođe čas već će sazreti i, ovaj, dakle, hoću da kažem da mislim da će se snaći."
<BR>&nbsp;&nbsp;&nbsp;&nbsp;&nbsp;Stari Trašbarg ozbiljno ga je gledao. Stare, sive oči tužno su mu se kretale. On diže ruke u vazduh; u jednoj je i dalje držao nemirnu pika-pticu, a u drugoj štap.
<BR>&nbsp;&nbsp;&nbsp;&nbsp;&nbsp;"O, Tvorče Sendviča koga nam Bob posla!" objavi on. Zastao je, namrštio se i uzdahnuo kada je sklopio oči u poniznom razmišljanju. "Život će", reče on, "biti mnogo, mnogo manje uvrnut bez tebe!"
<BR>&nbsp;&nbsp;&nbsp;&nbsp;&nbsp;Artur je bio zapanjen.
<BR>&nbsp;&nbsp;&nbsp;&nbsp;&nbsp;"Znaš li", reče on, "mislim da je to najlepša stvar koju mi je iko ikada rekao?"
<BR>&nbsp;&nbsp;&nbsp;&nbsp;&nbsp;"Možemo li krenuti, molim?" upita Ford.
<BR>&nbsp;&nbsp;&nbsp;&nbsp;&nbsp;Nešto se već dešavalo. Prisustvo pika-ptice na kraju Trašbargove pružene ruke odašiljalo je drhtaje zanimanja kroz gromovito krdo. Glave su se tu i tamo okretale na trenutak u njihovom smeru. Artur poče da se priseća nekih odlazaka u lov na savršeno normalne zveri kojima je prisustvovao. Prisetio se, tako, da su, dok su lovci-matadori mahali ogrtačima, iza njih uvek stajali drugi i držali pika-ptice. Uvek je pretpostavljao da su ovi, poput njega, samo došli da gledaju.
<BR>&nbsp;&nbsp;&nbsp;&nbsp;&nbsp;Stari Trašbarg pođe napred, malo bliže krdu koje se valjalo. Neke zveri sada su zabacivale glave sa zanimanjem pred prizorom pika-ptice.
<BR>&nbsp;&nbsp;&nbsp;&nbsp;&nbsp;Ispružene ruke starog Trašbarga tresle su se u zanosu.
<BR>&nbsp;&nbsp;&nbsp;&nbsp;&nbsp;Izgledalo je da samu pika-pticu ne zanima ono što se dešava. Nekoliko molekula vazduha nigde posebno privlačilo je svu njenu živahnu pažnju.
<BR>&nbsp;&nbsp;&nbsp;&nbsp;&nbsp;"Sada!" uskliknu najzad stari Trašbarg. "Sada ih možete privući peškirom!"
<BR>&nbsp;&nbsp;&nbsp;&nbsp;&nbsp;Artur se približi sa Fordovim peškirom, krećući se onako kako su to činili lovci-matadori, nekom vrstom skladnog kočoperenja koje mu uopšte nije bilo prirodno. Ali sada je znao šta da radi i to je bilo u redu. Digao je peškir i protresao ga nekoliko puta, da bude spreman kada kucne čas, a onda je stao da čeka.
<BR>&nbsp;&nbsp;&nbsp;&nbsp;&nbsp;Na određenom rastojanju opazio je zver koju je želeo. Pognute glave, galopirala je prema njemu, na samoj ivici krda. Stari Trašbarg trže pticu, zver podiže pogled, zabaci glavu, a onda, upravo dok se glava ponovo spuštala, Artur stavi peškir u vidno polje zveri. Ova ponovo zbunjeno zabaci glavu, a oči joj krenuše za proletom peškira.
<BR>&nbsp;&nbsp;&nbsp;&nbsp;&nbsp;Privukao je pažnju zveri.
<BR>&nbsp;&nbsp;&nbsp;&nbsp;&nbsp;Od tog trenutka, izgledalo mu je najprirodnije da mami i privlači životinju prema sebi. Glava joj je bila dignuta, neznatno naherena na jednu stranu. Usporila je do kasa, a zatim do brzog hoda. Nekoliko sekundi potom ogromno stvorenje stajalo je među njima, frktavo, zadahtano, oznojeno, njušilo je uzbuđeno pika-pticu, koja, izgleda, uopšte nije primetila njegovo prisustvo. Uz neobične, široke pokrete stari Trašbarg je držao pika-pticu ispred zveri, ali uvek van domašaja i stalno ju je povlačio sve niže. Uz neobične, široke pokrete peškira, Artur je privlačio pažnju zveri ovamo i onamo - uvek naniže.
<BR>&nbsp;&nbsp;&nbsp;&nbsp;&nbsp;"Mislim da u životu nisam video nešto ovako glupavo", promrmlja Ford za sebe.
<BR>&nbsp;&nbsp;&nbsp;&nbsp;&nbsp;"Zver se najzad spusti, zbunjena, ali dobroćudna, na kolena.
<BR>&nbsp;&nbsp;&nbsp;&nbsp;&nbsp;"Idi!" prošapta Trašbarg napeto Fordu. "Idi! Idi sad!"
<BR>&nbsp;&nbsp;&nbsp;&nbsp;&nbsp;Ford skoči na leđa ogromne zveri, grabio je po njenom gustom, zamršenom krznu da bi se popeo, hvatao krupne pregršti ne bi li se održao jednom kada se našao na mestu.
<BR>&nbsp;&nbsp;&nbsp;&nbsp;&nbsp;"Sada, Tvorče Sendviča! Pođi!" Napravio je neki složeni znak i obredno se rukovao, što Artur nije bio u stanju baš da sledi, budući da je stari Trašbarg očigledno izmislio čitavu stvar na licu mesta, a onda je gurnuo Artura. Uz dubok uzdah, on se uspentra iza Forda na velika, vrela, uznjihana leđa i čvrsto se uhvati. Ogromni mišići veličine morskih lavova talasali su se i savijali pod njim.
<BR>&nbsp;&nbsp;&nbsp;&nbsp;&nbsp;Stari Trašbarg odjednom podiže pticu u vazduh. Glava zveri suknu naviše da bi je sledila. Trašbarg nastavi da diže u vazduh ruku i pika-pticu; i lagano, teško, savršeno normalna zver diže se sa kolena i najzad stade, blago zanjihana. Njena dva jahača držala su se silovito i nemirno.
<BR>&nbsp;&nbsp;&nbsp;&nbsp;&nbsp;Artur baci pogled preko mora životinja koje su jurišale i pokuša da vidi ikakav trag mesta sa koga su dolazile. I dalje ništa.
<BR>&nbsp;&nbsp;&nbsp;&nbsp;&nbsp;Artur povika Trašbargu.
<BR>&nbsp;&nbsp;&nbsp;&nbsp;&nbsp;"Znaš li odakle dolaze?" viknu on. "Ili kuda idu?"
<BR>&nbsp;&nbsp;&nbsp;&nbsp;&nbsp;"Kraljeva teritorija!" doviknu mu stari Trašbarg.
<BR>&nbsp;&nbsp;&nbsp;&nbsp;&nbsp;"Kralj?" viknu Artur iznenađeno. "Kakav kralj?" Savršeno normalna zver nemirno se njihala i pokretala pod njima.
<BR>&nbsp;&nbsp;&nbsp;&nbsp;&nbsp;"Kako to misliš, koji kralj?" viknu stari Trašbarg. "Onaj kralj."
<BR>&nbsp;&nbsp;&nbsp;&nbsp;&nbsp;"Reč je samo o tome da nikada nisi pomenuo nekog tamo kralja", doviknu Artur, prilično zbunjen.
<BR>&nbsp;&nbsp;&nbsp;&nbsp;&nbsp;"Šta?" viknu stari Trašbarg. Bilo je teško išta čuti u tutnjavi hiljada kopita, a starac je još bio sav usredsređen na ono što je činio.
<BR>&nbsp;&nbsp;&nbsp;&nbsp;&nbsp;I dalje držeći pticu u vazduhu, on povede zver lagano u krug dok se nije našla uporedo sa kretanjem velikog stada. On pođe napred. Zver ga je sledila. On nastavi napred. Zver ga je i dalje sledila. Najzad se zver zatetura napred sa malim zaletom.
<BR>&nbsp;&nbsp;&nbsp;&nbsp;&nbsp;"Rekoh, nikada nisi pominjao tamo nekog kralja!" viknu Artur ponovo.
<BR>&nbsp;&nbsp;&nbsp;&nbsp;&nbsp;"Nisam rekao nekog kralja", viknu stari Trašbarg. "Rekao sam kralja."
<BR>&nbsp;&nbsp;&nbsp;&nbsp;&nbsp;On zabaci ruku i onda svom snagom zavitla pika-pticu u vazduh nad krdom. Izgledalo je da je to u potpunosti iznenadilo pika-pticu, budući da uopšte nije obraćala pažnju na ono što se dešava. Bio joj je potreban trenutak ili dva da shvati šta se događa, a onda je razmotala mala krila, raširila ih i poletela.
<BR>&nbsp;&nbsp;&nbsp;&nbsp;&nbsp;"Idi!" viknu Trašbarg. "Idi i sretni se sa svojom sudbinom, Tvorče Sendviča!"
<BR>&nbsp;&nbsp;&nbsp;&nbsp;&nbsp;Artur nije bio baš siguran da želi da sretne svoju sudbinu kao takvu. Samo je želeo da stignu tamo gde su se zaputili, da bi mogao ponovo da siđe sa tog stvorenja. Uopšte se nije osećao bezbedno tamo gore. Zver je ubrzavala dok je sledila pika-pticu. Onda se našla na ivici velike plime životinja i, kroz trenutak ili dva, spuštene glave, zaboravivši pika-pticu, ponovo je trčala sa krdom i brzo se primicala tački na kojoj je ovo nestajalo usred vazduha. Artur i Ford držali su se ogromnog čudovišta koliko im je život mio, okruženi sa svih strana planinama telesa u punom zaletu.
<BR>&nbsp;&nbsp;&nbsp;&nbsp;&nbsp;"Idi! Jaši tu zver!" viknu Trašbarg. Njegov udaljeni glas slabašno im je odzvanjao u ušima. "Jaši tu savršeno normalnu zver! Jaši je, jaši je!"
<BR>&nbsp;&nbsp;&nbsp;&nbsp;&nbsp;Ford dreknu u Arturovo uvo: "Kuda reče da idemo?"
<BR>&nbsp;&nbsp;&nbsp;&nbsp;&nbsp;"Pričao je nešto o nekom kralju", viknu Artur, očajnički se držeći.
<BR>&nbsp;&nbsp;&nbsp;&nbsp;&nbsp;"Kakvom kralju?"
<BR>&nbsp;&nbsp;&nbsp;&nbsp;&nbsp;"Samo je to rekao. Rekao je onom kralju."
<BR>&nbsp;&nbsp;&nbsp;&nbsp;&nbsp;"Nisam znao da postoji neki tamo onaj kralj." viknu Ford.
<BR>&nbsp;&nbsp;&nbsp;&nbsp;&nbsp;"Ni ja", uzvrati Artur povikom.
<BR>&nbsp;&nbsp;&nbsp;&nbsp;&nbsp;"Osim, razume se, kralja", povika Ford. "A ne verujem da je mislio na njega."
<BR>&nbsp;&nbsp;&nbsp;&nbsp;&nbsp;"Kakvog kralja?" viknu Artur.
<BR>&nbsp;&nbsp;&nbsp;&nbsp;&nbsp;Gotovo da su stigli do tačke izlaza. Neposredno ispred njih, savršeno normalne zveri galopirale su u ništavilo i nestajale.
<BR>&nbsp;&nbsp;&nbsp;&nbsp;&nbsp;"Kako to misliš, koji kralj?" viknu Ford. "Ja ne znam kakav kralj. Samo kažem da sigurno nije mislio na kralja, tako da stvarno ne znam na šta je mislio."
<BR>&nbsp;&nbsp;&nbsp;&nbsp;&nbsp;"Forde, nemam pojma o čemu pričaš."
<BR>&nbsp;&nbsp;&nbsp;&nbsp;&nbsp;"Pa?" upita Ford. A onda, uz nagli nalet, zvezde se pojaviše, okrenuše i zavrteše oko njihovih glava, a potom, isto tako naglo, pogasiše se.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
