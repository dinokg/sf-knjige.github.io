<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Tokom dugog razdoblja bilo je mnogo nagađanja i rasprava o tome gde se dela takozvana 'nedostajuća materija' Vaseljene. Svuda po Galaksiji naučna odeljenja svih većih univerziteta nabavljala su sve složeniju i složeniju opremu ne bi li sondirala i istraživala srca udaljenih Galaksija, a potom samo središte i same rubove čitave Vaseljene, ali kada su joj najzad ušli u trag, ispostavilo se da je reč o onoj stvari u koju je sva ta oprema bila zapakovana.
<BR>&nbsp;&nbsp;&nbsp;&nbsp;&nbsp;U kutiji se nalazila prilično velika količina nedostajuće materije, male, meke, oble, okrugle graške nedostajuće materije, koje je Nasumica odbacila da im buduća pokolenja fizičara ulaze u trag i ponovo ih otkrivaju kada jednom otkrića trenutnog pokolenja fizičara budu izgubljena i zaboravljena.
<BR>&nbsp;&nbsp;&nbsp;&nbsp;&nbsp;Iz graški nedostajuće materije izvadila je jedan crni disk bez ikakvih osobenosti. Spustila ga je na stenu pokraj sebe i prošla prstima kroz svu nedostajuću materiju da bi videla ima li ičega više, nekakvo uputstvo ili neka vrsta dodataka, ali nije bilo baš ničega. Samo crni disk.
<BR>&nbsp;&nbsp;&nbsp;&nbsp;&nbsp;Ona ga obasja svetiljkom.
<BR>&nbsp;&nbsp;&nbsp;&nbsp;&nbsp;Kada je to učinila, pukotine počeše da se pojavljuju na njegovoj naizgled glatkoj površini. Nasumica se uznemireno povuče, ali onda vide da se stvar, šta god bila, samo razmotava.
<BR>&nbsp;&nbsp;&nbsp;&nbsp;&nbsp;Proces je izgledao izvanredno divan. Bio je neobično složen, a istovremeno jednostavan i skladan. Delovao je poput parčeta origamija koji se otvara sam od sebe, ili pupoljka koji procvetava u ružu u samo nekoliko sekundi.
<BR>&nbsp;&nbsp;&nbsp;&nbsp;&nbsp;Tamo gde je nekoliko pukih trenutaka ranije počivao glatko zakrivljeni crni disk, sada se nalazila ptica. Ptica koja je lebdela na njegovom mestu.
<BR>&nbsp;&nbsp;&nbsp;&nbsp;&nbsp;Nasumica nastavi da se povlači, pažljivo i oprezno.
<BR>&nbsp;&nbsp;&nbsp;&nbsp;&nbsp;Donekle je ličila na pika-pticu, samo je bila prilično manja. To jest, bila je, zapravo, veća, ili, tačnije, potpuno iste veličine, ili bar ne više nego dvaput veća. Bila je takođe mnogo plavlja i ružičastija od pika-ptice, dok je istovremeno bila savršeno crna.
<BR>&nbsp;&nbsp;&nbsp;&nbsp;&nbsp;Isto tako, bilo je nečeg veoma neobičnog u vezi sa njom, a Nasumica nije mogla smesta da razazna šta je posredi.
<BR>&nbsp;&nbsp;&nbsp;&nbsp;&nbsp;Očevidno je sa pika-pticama delila utisak koji je odavala, a to je da posmatra nešto što vi ne možete da vidite.
<BR>&nbsp;&nbsp;&nbsp;&nbsp;&nbsp;Odjednom je nestala.
<BR>&nbsp;&nbsp;&nbsp;&nbsp;&nbsp;A onda, isto tako naglo, sve potamne. Nasumica se spusti u napregnuti čučanj, ponovo dohvativši posebno zašiljeni kamen u džepu. Tmina se potom povuče i umota u loptu, da bi čas kasnije ponovo postala ptica. Lebdela je u vazduhu pred njom, lagano mašući krilima, zapiljena u devojku.
<BR>&nbsp;&nbsp;&nbsp;&nbsp;&nbsp;"Izvini", reče ona najednom, "moram da se kalibrišem. Čuješ li me kada ovo govorim?"
<BR>&nbsp;&nbsp;&nbsp;&nbsp;&nbsp;"Kada govoriš - šta?" htela je da zna Nasumica.
<BR>&nbsp;&nbsp;&nbsp;&nbsp;&nbsp;"Dobro", reče ptica. "A čuješ li me kada ovo govorim?" Ovog puta govorila je mnogo višim glasom.
<BR>&nbsp;&nbsp;&nbsp;&nbsp;&nbsp;"Da, razume se da te čujem!" odvrati Nasumica.
<BR>&nbsp;&nbsp;&nbsp;&nbsp;&nbsp;"A čuješ li me kada govorim ovo?" upita ona, ovog puta zagrobno dubokim glasom.
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;Potom je nastala pauza.
<BR>&nbsp;&nbsp;&nbsp;&nbsp;&nbsp;"Ne, očigledno ne", reče ptica posle nekoliko sekundi. "Dobro, dakle, sluh ti je očigledno u opsegu između 20 i 16 kHz. U redu. Da li ti je ovo ugodno?" upita ona prijatnim, lakim tenorom. "Nema neprijatnih harmonika koji pište u gornjim registrima? Očigledno ne. Dobro. Njih mogu da koristim kao kanale za podatke. Dalje. Koliko mene vidiš?"
<BR>&nbsp;&nbsp;&nbsp;&nbsp;&nbsp;Odjednom vazduh nije ispunjavalo ništa drugo osim ptica koje su se preplitale. Nasumica je bila naviknuta na provođenje vremena u virtualnim stvarnostima, ali ovo je bilo nešto daleko iščašenije od svega na šta je ranije naišla. Izgledalo je kao da se čitava geometrija prostora predefinisala u ptičja obličja uklopljena bez zazora.
<BR>&nbsp;&nbsp;&nbsp;&nbsp;&nbsp;Nasumica jeknu i stavi šake preko lica; ruke su joj se pri tom kretale kroz prostor ptičjeg oblika.
<BR>&nbsp;&nbsp;&nbsp;&nbsp;&nbsp;"Hmmm, očigledno previše", reče ptica. "A sada?"
<BR>&nbsp;&nbsp;&nbsp;&nbsp;&nbsp;Sklopila se poput končertine u tunel ptica, kao da je uhvaćena između uporednih ogledala, beskonačno odražena u daljinu.
<BR>&nbsp;&nbsp;&nbsp;&nbsp;&nbsp;"Šta si ti?" viknu Nasumica.
<BR>&nbsp;&nbsp;&nbsp;&nbsp;&nbsp;"Doći ćemo na to za minut", reče ptica. "Samo reci koliko mnogo, molim te?"
<BR>&nbsp;&nbsp;&nbsp;&nbsp;&nbsp;"Pa, nekako si..." Nasumica bespomoćno mahnu u daljinu.
<BR>&nbsp;&nbsp;&nbsp;&nbsp;&nbsp;"Vidim, i dalje sam beskonačnih razmera, ali bar se bližimo pravoj dimenzionoj matrici. Dobro. Ne, odgovor je pomorandža i dva limuna."
<BR>&nbsp;&nbsp;&nbsp;&nbsp;&nbsp;"Limuna?"
<BR>&nbsp;&nbsp;&nbsp;&nbsp;&nbsp;"Ukoliko imam tri limuna i tri pomorandže, pa izgubim dve pomorandže i limun, šta mi ostaje?"
<BR>&nbsp;&nbsp;&nbsp;&nbsp;&nbsp;"Ha?"
<BR>&nbsp;&nbsp;&nbsp;&nbsp;&nbsp;"U redu, znači misliš da vreme ide u tom smeru, je li? Zanimljivo. Jesam li i dalje beskonačna?" upita ona, naduvavajući se tamo i ovamo po prostoru. "Jesam li sada beskonačna? Koliko sam žuta?"
<BR>&nbsp;&nbsp;&nbsp;&nbsp;&nbsp;Iz trenutka u trenutak ptica je prolazila kroz preobražaje oblika i razmera koji su naprosto razarali um.
<BR>&nbsp;&nbsp;&nbsp;&nbsp;&nbsp;"Ne mogu..." reče Nasumica zbunjeno.
<BR>&nbsp;&nbsp;&nbsp;&nbsp;&nbsp;"Ne moraš da odgovaraš, sada znam tako što te posmatram. Dakle, jesam li ja tvoja majka? Jesam li stena? Da li izgledam ogromno, gnjecavo i zmijski prepleteno? Ne? A sada? Idem li unazad?"
<BR>&nbsp;&nbsp;&nbsp;&nbsp;&nbsp;Bar jednom, ptica je bila savršeno mirna i nepokretna.
<BR>&nbsp;&nbsp;&nbsp;&nbsp;&nbsp;"Ne", reče Nasumica.
<BR>&nbsp;&nbsp;&nbsp;&nbsp;&nbsp;"Pa, u stvari išla sam, kretala sam se unatrag kroz vreme. Hmmm. Dobro, mislim da smo to sada sredili. Ukoliko bi volela da znaš, mogu ti reći da se u tvojoj Vaseljeni slobodno krećeš kroz tri dimenzije koje zbirno nazivaš prostor. Krećeš se pravom linijom po četvrtoj, koju nazivaš vreme, i ostaješ ukorenjena na jednom mestu u petoj, koja je prva fundamentala verovatnoće. Posle toga postaje malo zapetljano, a po dimenzijama od 13 do 22 dešavaju se razne stvari o kojima ti baš ne bi prijalo da nešto znaš. Trenutno, dovoljno je da znaš samo to da je Vaseljena mnogo složenija nego što možda misliš, čak i ukoliko u razmišljanju kreneš od stava da je sve prilično prokleto zapetljano već na samom početku. Mogu lako da ne izgovaram reč 'prokleto' ako te to vređa."
<BR>&nbsp;&nbsp;&nbsp;&nbsp;&nbsp;"Govori šta god prokleto voliš."
<BR>&nbsp;&nbsp;&nbsp;&nbsp;&nbsp;"Hoću."
<BR>&nbsp;&nbsp;&nbsp;&nbsp;&nbsp;"Ko si ti, do đavola?" htela je da zna Nasumica.
<BR>&nbsp;&nbsp;&nbsp;&nbsp;&nbsp;"Ja sam 'Vodič'. U tvojoj Vaseljeni ja sam tvoj 'Vodič'. U stvari, nastanjujem ono što je tehnički poznato kao Čitava Zbirka Opšte Zbrke, što znači... pa, daj da ti pokažem."
<BR>&nbsp;&nbsp;&nbsp;&nbsp;&nbsp;Ona se okrenu usred vazduha i suknu izvan pećine, a onda sede na stenu, neposredno uz rub ispusta, van dosega kiše koja je ponovo jačala.
<BR>&nbsp;&nbsp;&nbsp;&nbsp;&nbsp;"Dođi", reče ona. "Pogledaj ovo."
<BR>&nbsp;&nbsp;&nbsp;&nbsp;&nbsp;Nasumica nije volela da joj naređuje jedna ptica, ali ju je svejedno sledila do ulaza u pećinu, i dalje opipavajući kamen u džepu.
<BR>&nbsp;&nbsp;&nbsp;&nbsp;&nbsp;"Kiša", reče ptica. "Vidiš? Samo kiša."
<BR>&nbsp;&nbsp;&nbsp;&nbsp;&nbsp;"Znam šta je to kiša."
<BR>&nbsp;&nbsp;&nbsp;&nbsp;&nbsp;Njeni velovi promicali su kroz noć, mesečina se probijala kroz njih.
<BR>&nbsp;&nbsp;&nbsp;&nbsp;&nbsp;"Dakle, šta je to?"
<BR>&nbsp;&nbsp;&nbsp;&nbsp;&nbsp;"Kako to misliš, šta je to? Čuj, ko si ti? Šta si radila u toj kutiji? Zar sam zato morala da provedem noć trčeći kroz šumu i boreći se protiv sumanutih veverica da bih otkrila kako sam na kraju dobila samo neku pticu koja me pita šta je to kiša. To je samo voda koja pada kroz prokleti vazduh, eto šta je. Želiš li da znaš još nešto, ili sada možemo da idemo kući?"
<BR>&nbsp;&nbsp;&nbsp;&nbsp;&nbsp;Nastala je duga pauza pre nego što je ptica odgovorila: "Hoćeš kući?"
<BR>&nbsp;&nbsp;&nbsp;&nbsp;&nbsp;"Nemam ja kuću!" Nasumica gotovo prenerazi sebe, toliko je glasno vrisnula te reči.
<BR>&nbsp;&nbsp;&nbsp;&nbsp;&nbsp;"Gledaj kišu..." reče ptičji 'Vodič'.
<BR>&nbsp;&nbsp;&nbsp;&nbsp;&nbsp;"Gledam kišu! Šta drugo ima da se gleda?"
<BR>&nbsp;&nbsp;&nbsp;&nbsp;&nbsp;"Šta vidiš?"
<BR>&nbsp;&nbsp;&nbsp;&nbsp;&nbsp;"Kako to misliš, glupa ptico? Vidim samo tovar kiše. Najobičnija voda, pada."
<BR>&nbsp;&nbsp;&nbsp;&nbsp;&nbsp;"Kakve oblike vidiš u vodi?"
<BR>&nbsp;&nbsp;&nbsp;&nbsp;&nbsp;"Oblike? Nema oblika. To je samo, samo..."
<BR>&nbsp;&nbsp;&nbsp;&nbsp;&nbsp;"Samo zbrka", reče ptičji 'Vodič'.
<BR>&nbsp;&nbsp;&nbsp;&nbsp;&nbsp;"Da..."
<BR>&nbsp;&nbsp;&nbsp;&nbsp;&nbsp;"A šta sada vidiš?"
<BR>&nbsp;&nbsp;&nbsp;&nbsp;&nbsp;Na samoj ivici vidljivosti, slabašni, tanki snop raširi se iz ptičjih očiju. U suvom vazduhu pod ispustom ništa se nije moglo nazreti. Tamo gde je snop pogodio kapi kiše, dok su ove padale kroz njega, pojavi se ravni zastor svetlosti, toliko blistav i živ da je delovao čvrsto.
<BR>&nbsp;&nbsp;&nbsp;&nbsp;&nbsp;"Oh, sjajno. Laserski šou", reče Nasumica iznervirano. "Nikada tako nešto nisam videla, osim na jedno pet miliona rok koncerata."
<BR>&nbsp;&nbsp;&nbsp;&nbsp;&nbsp;"Reci mi šta vidiš!"
<BR>&nbsp;&nbsp;&nbsp;&nbsp;&nbsp;"Samo ravni zastor! Glupa ptico."
<BR>&nbsp;&nbsp;&nbsp;&nbsp;&nbsp;"Nema ničega što tu nije bilo ranije. Samo koristim svetlost da ti privučem pažnju na određene kapi u određenim trenucima. A šta sada vidiš?"
<BR>&nbsp;&nbsp;&nbsp;&nbsp;&nbsp;Svetlost se ugasi.
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Radim potpuno istu stvar, samo sa ultraljubičastom svetlošću. Ne možeš je videti."
<BR>&nbsp;&nbsp;&nbsp;&nbsp;&nbsp;"Zašto mi onda pokazuješ nešto što ne mogu da vidim?"
<BR>&nbsp;&nbsp;&nbsp;&nbsp;&nbsp;"Da bi shvatila da ako nešto vidiš, to ne znači da to nešto postoji. A ukoliko nešto ne vidiš, to ne znači da ne postoji. Reč je samo o onome na šta ti čula skreću pažnju."
<BR>&nbsp;&nbsp;&nbsp;&nbsp;&nbsp;"Dosadno mi je ovo", reče Nasumica, a onda zinu.
<BR>&nbsp;&nbsp;&nbsp;&nbsp;&nbsp;U kiši je lebdela džinovska i veoma živa trodimenziona slika njenog oca, koji je delovao preneraženo zbog nečega.
<BR>&nbsp;&nbsp;&nbsp;&nbsp;&nbsp;Otprilike dve milje iza Nasumice, njen otac koji se probijao kroz šumu iznenada zastade. Prenerazilo ga je kada je video sliku samoga sebe preneraženog zbog nečega, obešenu, blistavu, usred vazduha ispunjenog kišom, na udaljenosti od otprilike dve milje. Otprilike dve milje daleko i donekle udesno od smera u kome se zaputio.
<BR>&nbsp;&nbsp;&nbsp;&nbsp;&nbsp;Gotovo se u potpunosti izgubio, ubeđen da će umreti od hladnoće, vlage i iscrpljenosti, pri čemu gotovo da je počeo da želi da se sve to najzad okonča. Upravo mu je jedna veverica donela čitav časopis posvećen golfu, a mozak je počinjao da mu arlauče i blebeće.
<BR>&nbsp;&nbsp;&nbsp;&nbsp;&nbsp;Kada je ugledao kako se ogromna, blistava slika njega samoga upalila na nebu, to mu je reklo da je, sa jedne strane, verovatno u pravu što se tiče arlaukanja i blebetanja, ali je po svoj prilici bio u zabludi što se tiče pravca u kome se zaputio.
<BR>&nbsp;&nbsp;&nbsp;&nbsp;&nbsp;Duboko udahnuvši, on se okrenu i pođe u pravcu neobjašnjive svetlosne predstave.
<BR>
<BR>&nbsp;&nbsp;&nbsp;&nbsp;&nbsp;"U redu, šta bi to trebalo da dokaže?" htela je da zna Nasumica. Činjenica da je slika predstavljala njenog oca više ju je pogodila nego samo pojavljivanje slike. Prvi hologram videla je kada je imala dva meseca, pa su je čak stavili u njega da se igra. Najnoviji je videla pre otprilike jednog sata: svirao je marš anjakvantinske zvezdane garde.
<BR>&nbsp;&nbsp;&nbsp;&nbsp;&nbsp;"Jedino to da on nije tu ništa više ili manje nego zastor", reče ptica. "Posredi je samo međudejstvo vode sa neba, koja se kreće u jednom pravcu, sa svetlošću na učestalostima što ih tvoja čula mogu da opaze, koja se kreće u drugom. U tvom umu ovo obrazuje naizgled čvrstu sliku. Ali sve su to slike unutar Zbrke. Evo ti još jedne."
<BR>&nbsp;&nbsp;&nbsp;&nbsp;&nbsp;"Moja majka!" reče Nasumica.
<BR>&nbsp;&nbsp;&nbsp;&nbsp;&nbsp;"Ne", reče ptica.
<BR>&nbsp;&nbsp;&nbsp;&nbsp;&nbsp;"Znam svoju majku kada je vidim!"
<BR>&nbsp;&nbsp;&nbsp;&nbsp;&nbsp;Slika je predstavljala ženu koja izlazi iz svemirskog broda unutar prostrane građevine nalik na hangar. Pratila ju je grupa visokih, mršavih ljubičasto-zelenih stvorenja. Bila je to sasvim sigurno Nasumicina majka. Pa, gotovo sigurno. Trilijan ne bi baš toliko nesigurno koračala pri niskoj gravitaciji, niti bi se obazirala oko sebe prema dosadnom, starom okruženju za održavanje života, uz izraz silne neverice na licu, a još bi manje nosila tako prastaru kameru.
<BR>&nbsp;&nbsp;&nbsp;&nbsp;&nbsp;"Pa ko je to, onda?" htela je da zna Nasumica.
<BR>&nbsp;&nbsp;&nbsp;&nbsp;&nbsp;"Ona je deo produžetka tvoje majke na osi verovatnoće", reče ptica-Vodič.
<BR>&nbsp;&nbsp;&nbsp;&nbsp;&nbsp;"Nemam ni najblažu predstavu o čemu pričaš."
<BR>&nbsp;&nbsp;&nbsp;&nbsp;&nbsp;"Prostor, vreme i verovatnoća imaju ose duž kojih je moguće kretati se."
<BR>&nbsp;&nbsp;&nbsp;&nbsp;&nbsp;"Još ne znam. Iako mislim da... Ne. Objasni."
<BR>&nbsp;&nbsp;&nbsp;&nbsp;&nbsp;"Mislila sam da hoćeš kući."
<BR>&nbsp;&nbsp;&nbsp;&nbsp;&nbsp;"Objasni!"
<BR>&nbsp;&nbsp;&nbsp;&nbsp;&nbsp;"Da li bi volela da vidiš svoj dom?"
<BR>&nbsp;&nbsp;&nbsp;&nbsp;&nbsp;"Da ga vidim? Uništen je!"
<BR>&nbsp;&nbsp;&nbsp;&nbsp;&nbsp;"Ima prekid na osi verovatnoće. Gledaj!"
<BR>&nbsp;&nbsp;&nbsp;&nbsp;&nbsp;Nešto vrlo neobično i divno sada upliva u vidik na kiši. Bila je to ogromna, plavozelena lopta, magličasta i pokrivena oblacima; okretala se uz veličanstvenu sporost spram crne, zvezdane pozadine.
<BR>&nbsp;&nbsp;&nbsp;&nbsp;&nbsp;"Sada je vidiš", reče ptica, "sad je ne vidiš."
<BR>
<BR>&nbsp;&nbsp;&nbsp;&nbsp;&nbsp;Na nešto manje od dve milje odatle, Artur Dent stajao je nepokretno tamo gde se zatekao. Nije mogao da poveruje u ono što je video da lebdi tamo, pod okriljem kiše, ali tako blistavo i životno stvarno na noćnom nebu - Zemlja. Zinuo je pred tim prizorom. A onda, u trenutku kada je zinuo, ona nestade. Zatim se opet pojavi. Potom, a to je bio deo koji ga je naterao da odustane i da počne da čupa kosu, Zemlja se pretvori u kobasicu.
<BR>
<BR>&nbsp;&nbsp;&nbsp;&nbsp;&nbsp;Nasumicu je isto prenerazio prizor ogromne, plave i zelene, vodenaste i magličaste kobasice što je lebdela nad njom. Onda je to postao niz kobasica, ili, tačnije, reč je bila o nizu kobasica u kome su mnoge kobasice nedostajale. Čitav blistavi niz okretao se i vrteo u zbunjujućem plesu usred vazduha, da bi potom postepeno usporio, postao nesuštastven i nestao u blistavoj tmini noći.
<BR>&nbsp;&nbsp;&nbsp;&nbsp;&nbsp;"Šta to bi?" upita Nasumica tankim glasom.
<BR>&nbsp;&nbsp;&nbsp;&nbsp;&nbsp;"Pogled duž ose verovatnoće na diskontinualno verovatan objekat."
<BR>&nbsp;&nbsp;&nbsp;&nbsp;&nbsp;"A, je li?"
<BR>&nbsp;&nbsp;&nbsp;&nbsp;&nbsp;"Većina objekata mutira i menja se duž ose verovatnoće, ali svet tvoga porekla čini nešto neznatno drugačije. On počiva na nečemu što možeš nazvati linijom rascepa u predelu verovatnoće, što znači da na mnogim koordinatama verovatnoće čitav naprosto prestaje da postoji. Ima ugrađenu nestabilnost, što je tipično za sve što počiva unutar onoga što obično označavamo kao sektori Plurala. Ima li ovo nekog smisla?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Hoćeš da pođeš i da vidiš sama?"
<BR>&nbsp;&nbsp;&nbsp;&nbsp;&nbsp;"Na... Zemlju?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Da li je to moguće?"
<BR>&nbsp;&nbsp;&nbsp;&nbsp;&nbsp;Ptica-Vodič nije odmah odgovorila. Ona raširi krila i, uz lagani sklad, diže se u vazduh i odlete u kišu koja je opet počinjala da slabi.
<BR>&nbsp;&nbsp;&nbsp;&nbsp;&nbsp;Vinula se ekstatično u noćno nebo, svetla su sevala oko nje, a dimenzije se skupljale za njom. Sunovraćivala se, pravila petlje, a onda se ponovo okrenula i najzad vratila da otpočine na dve stope ispred Nasumicinog lica, dok su joj krila lagano i nemo udarala.
<BR>&nbsp;&nbsp;&nbsp;&nbsp;&nbsp;Ona joj ponovo progovori.
<BR>&nbsp;&nbsp;&nbsp;&nbsp;&nbsp;"Tvoja Vaseljena prostrana je za tebe. Prostrana u vremenu, prostrana u prostoru. To je zbog filtera kroz koje je primaš. Ali ja sam izgrađena bez ikakvih filtera, što znači da primam zbrku koja sadrži sve moguće Vaseljene, ali koja sama po sebi uopšte nema veličinu. Za mene, sve je moguće. Ja sam sveznajuća i svemoćna, izuzetno tašta i, štaviše, isporučuju me u zgodnom samonosećem pakovanju. Moraš sama da odrediš koliko je od gornjeg istina."
<BR>&nbsp;&nbsp;&nbsp;&nbsp;&nbsp;Lagani osmeh proširi se preko Nasumicinog lica.
<BR>&nbsp;&nbsp;&nbsp;&nbsp;&nbsp;"Ti prokleto stvorenjce. Zavitlavala si me!"
<BR>&nbsp;&nbsp;&nbsp;&nbsp;&nbsp;"Kao što rekoh, sve je moguće."
<BR>&nbsp;&nbsp;&nbsp;&nbsp;&nbsp;Nasumica se nasmeja. "U redu", reče ona. "Hajde da pokušamo da vidimo Zemlju. Idemo na Zemlju u nekoj tački njene, ovaj..."
<BR>&nbsp;&nbsp;&nbsp;&nbsp;&nbsp;"Ose verovatnoće?"
<BR>&nbsp;&nbsp;&nbsp;&nbsp;&nbsp;"Da. Tamo gde nije raznesena. U redu. Znači, ti si 'Vodič'. Kako ćemo da iskamčimo vožnju?"
<BR>&nbsp;&nbsp;&nbsp;&nbsp;&nbsp;"Povratni inženjering."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Povratni inženjering. Za mene, protok vremena je nebitan. Ti odlučiš šta želiš. Ja onda naprosto obezbedim da se to već dogodilo."
<BR>&nbsp;&nbsp;&nbsp;&nbsp;&nbsp;"Šališ se."
<BR>&nbsp;&nbsp;&nbsp;&nbsp;&nbsp;"Sve je moguće."
<BR>&nbsp;&nbsp;&nbsp;&nbsp;&nbsp;Nasumica se namršti. "Ti se zaista šališ, zar ne?"
<BR>&nbsp;&nbsp;&nbsp;&nbsp;&nbsp;"Dopusti mi da to izložim na drugi način", reče ptica. "Povratni inženjering omogućuje nam da preskočimo čekanje na jedan od užasno retkih svemirskih brodova koji prolaze kroz ovaj sektor Galaksije svake godine, ili tu negde, da bi se odlučili hoće li te povesti ili neće. Poželiš vožnju, brod dođe i poveze te. Pilot može da misli da je imao jedan od miliona razloga zbog koga je odlučio da se zaustavi i poveze te. Pravi razlog je taj da sam ja odlučila da tako učini."
<BR>&nbsp;&nbsp;&nbsp;&nbsp;&nbsp;"Stvarno si izuzetno tašta, zar ne, ptičice?"
<BR>&nbsp;&nbsp;&nbsp;&nbsp;&nbsp;Ptica je ćutala.
<BR>&nbsp;&nbsp;&nbsp;&nbsp;&nbsp;"U redu", reče Nasumica. "Želim brod koji će me odvesti na Zemlju."
<BR>&nbsp;&nbsp;&nbsp;&nbsp;&nbsp;"Može li ovaj da prođe?"
<BR>&nbsp;&nbsp;&nbsp;&nbsp;&nbsp;Svemirski brod u spustu bio je toliko tih da ga Nasumica nije primetila sve dok se nije obreo gotovo povrh nje.
<BR>
<BR>&nbsp;&nbsp;&nbsp;&nbsp;&nbsp;Artur ga je primetio. Sada je bio milju daleko i približavao se. Čim se predstava sa osvetljenom kobasicom okončala, primetio je blede odsjaje daljih svetlosti koji su se spuštali iz oblaka i, u prvi mah, pretpostavio je da je reč o novom delu blistavih son et lumiFre.
<BR>&nbsp;&nbsp;&nbsp;&nbsp;&nbsp;Bio je potreban trenutak ili tako nešto da mu svane da je to pravi svemirski brod, a još trenutak ili dva da uvidi kako se ovaj spušta pravo na mesto na kome je pretpostavio da mu se nalazi kćerka. To je bilo kada je - kiša ili ne, povređena noga ili ne, mrak ili ne - iznenada stvarno počeo da trči.
<BR>&nbsp;&nbsp;&nbsp;&nbsp;&nbsp;Pao je gotovo smesta, okliznuo se i prilično gadno povredio koleno o kamen. Otklizao je ponovo na noge i opet pokušao. Imao je užasan, ledeni osećaj da će izgubiti Nasumicu zauvek. Uz hramanje i psovke, nastavio je da trči. Nije znao šta je bilo u kutiji, ali na njoj je stajalo ime Forda Prefekta, i to ime psovao je dok je trčao.
<BR>&nbsp;&nbsp;&nbsp;&nbsp;&nbsp;Brod je predstavljao jedno od najprivlačnijih i najdivnijih plovila koje je Nasumica ikada videla.
<BR>&nbsp;&nbsp;&nbsp;&nbsp;&nbsp;Bio je zapanjujući. Srebrn, skladan, transcendentan.
<BR>&nbsp;&nbsp;&nbsp;&nbsp;&nbsp;Da nije znala bolje, rekla bi da je to jedan RW6. Kada je ovaj bez zvuka sleteo kraj nje, ona shvati da to stvarno i jeste RW6 i jedva da je mogla da diše od uzbuđenja. RW6 je od one vrste stvari kakve možete videti samo po onoj vrsti časopisa koji su izmišljeni da izazovu građanske nemire.
<BR>&nbsp;&nbsp;&nbsp;&nbsp;&nbsp;Bila je takođe izuzetno nervozna. Način i vreme njegovog nailaska bili su duboko uznemirujući. Ili je bila reč o najbizarnijoj podudarnosti, ili se dešavalo nešto veoma neobično i zabrinjavajuće. Čekala je malo napeto da se otvori brodski kapak. Njen 'Vodič' - sada je o njemu mislila kao o svome - lebdeo je lako nad njenim desnim ramenom, a krila jedva da su mu treperila.
<BR>&nbsp;&nbsp;&nbsp;&nbsp;&nbsp;Kapak se otvori. Izbi malo slabašne svetlosti. Prođoše trenutak ili dva, a onda iziđe jedna prilika. Putnik je na trenutak stajao nepokretno i očigledno pokušavao da privikne oči. Onda opazi kako Nasumica stoji tamo, što ga je malo iznenadilo. On pođe prema njoj. Onda je odjednom iznenađeno viknuo i potrčao ka njoj.
<BR>&nbsp;&nbsp;&nbsp;&nbsp;&nbsp;No, Nasumica nije bila osoba ka kojoj je trebalo trčati usred mrkle noći, i to u vreme dok je bila malo previše napeta. Nesvesno je opipavala kamen u džepu još od trenutka kada je videla kako se letelica spušta.
<BR>&nbsp;&nbsp;&nbsp;&nbsp;&nbsp;I dalje trčeći, klizajući, padajući, nalećući na drveće, Artur najzad vide da je zakasnio. Brod je proveo na tlu samo oko tri minuta, a već se, nemo i skladno, ponovo dizao iznad drveća, glatko se okretao u finoj izmaglici kiše u koju je oluja sada oslabila, peo se, peo, podizao nos i, odjednom, bez po muke, jurnuo kroz oblake.
<BR>&nbsp;&nbsp;&nbsp;&nbsp;&nbsp;Nestao je. Nasumica je bila unutra. Za Artura je bilo nemoguće da to zna, ali naprosto je nastavljao dalje i svejedno je to znao. Nestala je. Imao je priliku da bude otac i jedva da je mogao da poveruje koliko se loše pokazao. Pokušao je da nastavi trk, ali noge su mu se vukle, koleno ga je bolelo kao zver, a i znao je da je zakasnio.
<BR>&nbsp;&nbsp;&nbsp;&nbsp;&nbsp;Nije mogao da zamisli da bi mogao da se oseća propalije i groznije od toga, ali grešio je.
<BR>&nbsp;&nbsp;&nbsp;&nbsp;&nbsp;Najzad je othramao do pećine u koju se Nasumica sklonila i otvorila kutiju. Na tlu su se videli otisci svemirskog broda koji je sleteo pre nekoliko minuta, ali nije bilo ni traga od Nasumice. Neutešno je odlutao do pećine, našao praznu kutiju i gomile graški nedostajuće materije rasute na sve strane. Pomalo se ljutio zbog toga. Pokušao je da je nauči da rasprema iza sebe. To što se osećao pomalo ljutito što se tako nedolično ponašala pomagalo mu je da se oseća manje očajno zbog njenog odlaska. Znao je da nema načina da je nađe.
<BR>&nbsp;&nbsp;&nbsp;&nbsp;&nbsp;Stopalo mu udari u nešto neočekivano. Sagao se da to podigne i temeljito se iznenadio kada je otkrio šta je posredi. Bio je to njegov stari 'Autostoperski vodič kroz Galaksiju'. Kako to da se obreo u pećini? Nikada se nije vratio da ga uzme sa poprišta pada. Nije želeo da ponovo posećuje mesto pada i nije želeo da ponovo ima vodič. Verovao je da će ostati ovde na Lemjueli i zauvek praviti sendviče. Kako se ovaj obreo u pećini? Bio je uključen. Reči na omotu treptale su BEZ PANIKE na njega.
<BR>&nbsp;&nbsp;&nbsp;&nbsp;&nbsp;Izišao je ponovo iz pećine na bledu i vlažnu mesečinu. Seo je na jedan kamen da pogleda stari 'Vodič', a onda je otkrio da nije u pitanju kamen, već osoba.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
