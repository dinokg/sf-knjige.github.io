<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Brod se tiho spustio da bi sleteo na ivici prostrane čistine, otprilike stotinu jardi od sela.
<BR>&nbsp;&nbsp;&nbsp;&nbsp;&nbsp;Stigao je iznenadno i neočekivano, kao i uz najmanju moguću buku. Jednog trenutka bilo je savršeno obično kasno popodne rane jeseni - lišće je upravo postajalo crveno i zlatno, reka je ponovo počinjala da buja od kiša na planinama severa, perje pika-ptica zgušnjavalo se u očekivanju zimskih mrazeva, svakog dana savršeno normalne zveri otisnuće se u gromovitu seobu preko zaravni, a stari Trašbarg počinjao je da mrmlja za svoj račun dok je šepao po naselju; bilo je to mrmljanje koje je značilo da se preslišava i razrađuje priče koje će pričati o prošloj godini jednom kada se večeri skrate i kada ljudi ne budu imali drugog izbora nego da se okupe oko vatre, slušaju ga i gunđaju da se to nije tako dogodilo, koliko se oni sećaju - a već sledećeg trenutka svemirski brod stajao je tu, svetlucav pod toplim jesenjim suncem.
<BR>&nbsp;&nbsp;&nbsp;&nbsp;&nbsp;Malo je zujao, a onda se utišao.
<BR>&nbsp;&nbsp;&nbsp;&nbsp;&nbsp;Nije to bio veliki svemirski brod. Da su seljani bili stručnjaci za svemirske brodove, smesta bi znali da je reč o prilično zgodnom modelu, maloj, udobnoj četvorosedoj jahti marke 'Hrundi' sa otprilike svakim raspoloživim opcionim dodatkom izuzev naprednog vektoidnog stabilisisa, na koga se pale samo smetenjaci. Ne možete napraviti dobru, usku, oštru krivinu oko trostrane vremenske ose ako imate napredni vektoidni stabilisis. U redu, malo je bezbednije, ali rukovanje od toga postane skroz naskroz kilavo.
<BR>&nbsp;&nbsp;&nbsp;&nbsp;&nbsp;Seljani to nisu znali, razume se. Većina njih tu, na dalekoj planeti zvanoj Lemjuela, nikada nije ni videla neki svemirski brod, a u svakom slučaju nijedan u jednom komadu, i zato, dok je ovaj toplo blistao na večernjem svetlu, bio je otprilike najneobičnija stvar na koju su naleteli još od dana kada je Kirp ulovio ribu sa glavama na oba kraja.
<BR>&nbsp;&nbsp;&nbsp;&nbsp;&nbsp;Svi su zanemeli.
<BR>&nbsp;&nbsp;&nbsp;&nbsp;&nbsp;Dok je pre jednog trenutka dvadesetak ili tridesetak ljudi šetkalo po okolini, ćeretalo, seckalo drva, nosilo vodu, zavitlavalo pika-ptičice ili naprosto onako prijateljski pokušavalo da se skloni s puta starom Trašbargu, odjednom je sva delatnost zamrla i svi su se okrenuli da zapanjeno gledaju neobični objekat.
<BR>&nbsp;&nbsp;&nbsp;&nbsp;&nbsp;Odnosno, ne baš svi. Pika-ptice ostaju zapanjene pred sasvim drugačijim stvarima. Savršeno običan list koji neočekivano leži na kamenu nateraće ih da se rasprše u smetenom naletu; svakog jutra izlazak sunca u potpunosti ih je iznenađivao, ali dolazak tuđinske letelice sa drugog sveta naprosto nije uspeo da im privuče makar i delić pažnje. Nastavile su sa svojim kar, rit i huk dok su kljucale po zemlji u potrazi za semenjem; reka je takođe nastavljala svoj mirni, staloženi klokot.
<BR>&nbsp;&nbsp;&nbsp;&nbsp;&nbsp;Isto tako, glasna pesma bez imalo sluha iz poslednje kolibe sleva nesmanjeno se nastavljala.
<BR>&nbsp;&nbsp;&nbsp;&nbsp;&nbsp;Odjednom, uz blago škljocanje i zujanje, vrata svemirskog broda odmotaše se nadole. A onda, minut ili dva kao da se ništa više nije dešavalo izuzev glasnog pevanja iz poslednje kolibe sleva, dok je stvar samo stajala.
<BR>&nbsp;&nbsp;&nbsp;&nbsp;&nbsp;Neki seljani, naročito dečaci, počeše malo da se primiču, ne bi li bolje pogledali. Stari Trašbarg pokuša da ih otera. Ovo je bilo baš od onih stvari koje stari Trašbarg nije voleo. Nije uspeo da je prorekne, čak ni otprilike, a iako će biti u stanju da ovako ili onako uplete čitavu stvar u svoju priču u nastavcima, stvarno je sve zajedno postajalo malo previše krupno za sređivanje.
<BR>&nbsp;&nbsp;&nbsp;&nbsp;&nbsp;On krupnim korakom pođe napred, odgurnu dečake u stranu i diže ruke i prastari, čvornovati štap u vazduh. Dugi, topli zraci sunca predvečerja baš su ga lepo grejali. Pripremio se da dočeka te bogove, kakvi god bili, kao da ih sve vreme očekuje.
<BR>&nbsp;&nbsp;&nbsp;&nbsp;&nbsp;I dalje se ništa nije dešavalo.
<BR>&nbsp;&nbsp;&nbsp;&nbsp;&nbsp;Postepeno je postajalo jasno da je u brodu došlo do neke rasprave. Vreme je prolazilo, a starog Trašberga ruke počeše da bole.
<BR>&nbsp;&nbsp;&nbsp;&nbsp;&nbsp;Odjednom se rampa ponovo smota nazad.
<BR>&nbsp;&nbsp;&nbsp;&nbsp;&nbsp;To je olakšavalo posao Trašbargu. Bili su to demoni, a on ih je odagnao. Razlog da ih nije prorekao bio je taj da su čednost i pristojnost to zabranjivali.
<BR>&nbsp;&nbsp;&nbsp;&nbsp;&nbsp;U skoro istom trenutku druga rampa razmotala se sa suprotne strane letelice i dve prilike najzad iziđoše, i dalje se nešto raspravljajući i ne obraćajući pažnju ni na koga, čak ni na Trašbarga, koga, uostalom, nisu mogli ni da opaze sa mesta na kome su stajale.
<BR>&nbsp;&nbsp;&nbsp;&nbsp;&nbsp;Stari Trašbarg gnevno je stao da gricka bradu.
<BR>&nbsp;&nbsp;&nbsp;&nbsp;&nbsp;Da nastavi da stoji dignutih ruku? Da klekne glave pognute napred i štapa uperenog prema njima? Da padne na leđa kao da ga je prevladala neka titanska unutrašnja borba? Možda da naprosto ode u šumu i živi na drvetu jednu godinu, ne progovorivši ni reč ni sa kim?
<BR>&nbsp;&nbsp;&nbsp;&nbsp;&nbsp;Odlučio se za to da spusti ruke na lukav način, kao da je učinio ono što je nameravao. Prilično su ga bolele, tako da baš i nije imao mnogo izbora. Napravio je mali, tajanstveni znak, koji je upravo izmislio, prema rampi koja se zatvorila, a onda napravio tri i po koraka unazad, kako bi najzad mogao da baci valjan pogled na te osobe i prema tome zaključi šta mu dalje valja činiti.
<BR>&nbsp;&nbsp;&nbsp;&nbsp;&nbsp;Viša osoba bila je vrlo zgodna žena odevena u meku i nabranu odeću. Stari Trašbarg to nije znao, ali ta odeća bila je napravljena od rimplona, nove sintetičke tkanine koja je bila izvanredna za svemirska putovanja, jer je izgledala ubedljivo najbolje kada je sva izgužvana i znojava.
<BR>&nbsp;&nbsp;&nbsp;&nbsp;&nbsp;Niža je bila devojka. Izgledala je nespretno i turobno i nosila je odeću koja je izgledala ubedljivo najgore kada je bila sva izgužvana i znojava, a ona je, štaviše, to sigurno znala.
<BR>&nbsp;&nbsp;&nbsp;&nbsp;&nbsp;Sve oči su ih posmatrale, izuzev očiju pika-ptica, koje su imale neke svoje stvari za posmatranje.
<BR>&nbsp;&nbsp;&nbsp;&nbsp;&nbsp;Žena stade i obazre se. Delovala je odlučno. Očigledno je postojalo nešto posebno što je želela, ali nije tačno znala gde bi to mogla da nađe. Gledala je od lica do lica seljana radoznalo okupljenih oko nje i očigledno nije videla ono što je tražila.
<BR>&nbsp;&nbsp;&nbsp;&nbsp;&nbsp;Trašbarg nije imao pojma koju igru sada da igra i zato je odlučio da pribegne napevima. Zabacio je glavu i počeo da zapeva, ali u istom trenutku prekinuo ga je novi izliv pesme iz kolibe Tvorca Sendviča: poslednja sa leva. Žena se oštro obazre, a onda joj na lice postepeno dođe osmeh. Ne uputivši ni jedan jedini pogleda starom Trašbargu ona pođe prema kolibi.
<BR>
<BR>&nbsp;&nbsp;&nbsp;&nbsp;&nbsp;U poslu pravljenja sendviča postoji veština za koju je samo retkima suđeno da nađu vremena da joj prouče suštinu. To je jednostavan zadatak, ali mogućnosti za zadovoljstvo mnoge su i duboke: biranje pravog hleba, na primer. Tvorac Sendviča proveo je mnogo meseci u svakodnevnim savetovanjima sa Grarpom, pekarom, i najzad su zajednički stvorili hleb tačno onakvog sastava koji je bio dovoljno gust da se vekna seče tanko i odmereno, a da istovremeno bude laka, vlažna i da ima onaj fini ukus koji vuče na orahe i koji najbolje obogaćuje sočnost pečenja od mesa savršeno normalnih zveri.
<BR>&nbsp;&nbsp;&nbsp;&nbsp;&nbsp;Bilo je potrebno usavršiti i geometriju kriške: precizne odnose širine i dužine kriške, baš kao i debljinu koja će pružiti odgovarajući osećaj masivnosti i težine gotovom sendviču: ovde je ponovo lakoća bila vrlina, ali isto tako i čvrstoća, bujnost i ono obećanje sočnosti i prijatnog ukusa koje je zaštitni znak zaista punog uživanja u sendviču.
<BR>&nbsp;&nbsp;&nbsp;&nbsp;&nbsp;Odgovarajući alat, razume se, bio je od ključne važnosti i brojni su bili dani koje je Tvorac Sendviča, u trenucima dok nije bio zauzet sa pekarom kraj njegove peći, provodio sa Strinderom, Tvorcem Alatki, u odmeravanju i uravnotežavanju noževa, odnošenju do kovačnice i nazad. Sa žarom se raspravljalo o elastičnosti, jačini, oštrini sečiva, dužini i uravnoteženosti, postavljane su teorije, vršene probe, preduzimana poboljšanja, i mnoge su bile večeri kada su se Tvorac Sendviča i Tvorac Alatki mogli videti kao obrisi na pozadini zalazećeg sunca, dok je kovački čekić Tvorca Alatki lagano zamahivao kroz vazduh i oprobavao jedan nož za drugim, upoređivao težinu ovoga sa uravnoteženošću onoga, elastičnost trećeg sa ručkom četvrtog.
<BR>&nbsp;&nbsp;&nbsp;&nbsp;&nbsp;Ukupno su se zahtevala tri noža. Prvi je bio nož za sečenje hleba: čvrsta, odlučna oštrica koja je nametala svoju čistu i određujuću volju veknama. Onda je tu bio nož za mazanje maslaca, koji je predstavljao savitljivu stvarčicu, ali ipak je imao čvrstu kičmu. Rane verzije bile su malo previše savitljive, ali sada je kombinacija gipkosti uz jezgro snage bila upravo ona prava za postizanje najveće glatkoće i sklada namaza.
<BR>&nbsp;&nbsp;&nbsp;&nbsp;&nbsp;Glavni nož, razume se, bio je nož za meso. To je bio nož koji ne samo što će nametnuti svoju volju sredini kroz koju se kreće, poput noža za hleb; on je morao raditi sa njom, dopustiti da ga vodi sklop mesa, ne bi li načinio kriške najfinije teksture i prozračnosti, koje će naprosto kliziti sa glavne mase mesa u tanušnim prevojima. Tvorac Sendviča potom bi otresao svako parče glatkim trzajem zglavka na divno odmerenu donju krišku hleba, potkresao ga sa četiri umešna zamaha i onda najzad izveo čaroliju zbog koje su deca iz naselja toliko obožavala da se okupe i gledaju sa prikovanom pažnjom u čudu. Uz samo četiri nova vešta zamaha nožem prikupio bi ostatke potkresanog komada u savršeno uklopljenu slagalicu na vrhu prvobitnog parčeta. Za svaki sendvič veličina i oblik potkresane parčadi bili su drugačiji, ali Tvorac Sendviča uvek ih je bez po muke i bez oklevanja prikupljao u šaru koja se savršeno uklapala. Drugi sloj mesa i drugi sloj potkresanih delova - i glavni čin stvaranja bio bi okončan.
<BR>&nbsp;&nbsp;&nbsp;&nbsp;&nbsp;Tvorac Sendviča dodao bi ono što je stvorio svom pomoćniku koji bi onda dodao dva komada blastavaca, flotkvice i malčice sosa od splagovnice, a potom postavio gornji sloj hleba i presekao sendvič četvrtim i mnogo jednostavnijim nožem. Nije da i te operacije nisu zahtevale veštinu, ali bile su to manje veštine koje je mogao obavljati posvećeni šegrt koji će jednog dana, kada Tvorac Sendviča konačno odloži alatke, preuzeti posao od njega. Bio je to položaj visokog ranga i tom šegrtu, Drimplu, drugari su zavideli. Bilo je u naselju onih koji su bili zadovoljni cepkanjem drva, kojima je bilo prijatno da nose vodu, ali biti Tvorac Sendviča, to beše samo nebo.
<BR>&nbsp;&nbsp;&nbsp;&nbsp;&nbsp;I zato je Tvorac Sendviča pevao dok je radio.
<BR>&nbsp;&nbsp;&nbsp;&nbsp;&nbsp;Koristio je poslednje ostatke ovogodišnjeg usoljenog mesa. Sada je ovo donekle prošlo najbolje dane, ali bogati ukus savršeno normalnih zveri bio je nešto neprevaziđeno u ranijem iskustvu Tvorca Sendviča. Predviđalo se da će se sledeće nedelje savršeno normalne zveri ponovo pojaviti radi redovne seobe, kada će se čitavo naselje opet baciti na mahnito delanje: loviće zveri, ubiće šesdeset, možda čak i sedamdeset od mnogo hiljada koje će grmeti pokraj njih. Onda se zveri moraju hitro iskasapiti i očistiti; najveći deo mesa usoliće se da ih hrani tokom zimskih meseci sve do povratka seobe na proleće, kada će se zalihe dopuniti.
<BR>&nbsp;&nbsp;&nbsp;&nbsp;&nbsp;Najbolji deo mesa biće smesta ispečen za gozbu koja je obeležavala jesenji prolaz. Slavlje će se proneti kroz tri dana čistog veselja, plesa i priča starog Trašbarga o tome kako je lov prošao, priča koje je vredno izmišljao u svojoj kolibi dok je ostatak sela bio u lovu.
<BR>&nbsp;&nbsp;&nbsp;&nbsp;&nbsp;A onda će ono naj-najbolje meso biti sačuvano od gozbe i odneto hladno Tvorcu Sendviča. A Tvorac Sendviča iskazaće veštinu koju im je doneo od bogova i napraviti izvrsne sendviče trećeg godišnjeg doba, u kojima će čitavo naselje uživati pre nego što počne, sledećeg dana, da se priprema za surovosti nadolazeće zime.
<BR>&nbsp;&nbsp;&nbsp;&nbsp;&nbsp;Danas je pravio tek obične sendviče, ukoliko se takve krasote, izrađene sa toliko ljubavi, mogu ikada nazvati običnim. Danas mu pomoćnik nije bio tu, tako da je Tvorac Sendviča sam stavljao nadev, što ga je činilo srećnim i zadovoljnim. U stvari, gotovo sve ga je činilo srećnim.
<BR>&nbsp;&nbsp;&nbsp;&nbsp;&nbsp;Seckao je i pevao. Spretno bi bacio svako parče mesa na krišku hleba, potkresao ga i prikupio potkresane delove u slagalicu. Malo salate, malo sosa, još jedna kriška hleba, još jedan sendvič, novi stih 'Žute podmornice'.
<BR>&nbsp;&nbsp;&nbsp;&nbsp;&nbsp;"Zdravo, Arture."
<BR>&nbsp;&nbsp;&nbsp;&nbsp;&nbsp;Tvorac Sendviča zamalo da odseče sebi palac.
<BR>&nbsp;&nbsp;&nbsp;&nbsp;&nbsp;Seljani su zgranuto posmatrali kada je žena otresito kročila prema kolibi Tvorca Sendviča. Tvorca Sendviča poslao im je svevišnji Bob u vatrenim kočijama. Tako je, bar, rekao Trašbarg, a Trašbarg je bio stručnjak u tim stvarima. I to je, u stvari, tvrdio Trašbarg, a Trašbarg je bio... i tako dalje, i tako dalje. Teško da je čitava stvar vredela rasprave.
<BR>&nbsp;&nbsp;&nbsp;&nbsp;&nbsp;Nekolicina seljana pitala se zbog čega bi svemoćni Bob poslao svog jedinca Tvorca Sendviča u usplamteloj vatrenoj kočiji umesto u onoj koja bi sletela tiho, ne uništivši pola šume, ispunivšii je duhovima i gadno povredivši i samog Tvorca Sendviča. Stari Trašbarg rekao je da je to bila transcendenta volja Bobova, a kada su ga pitali šta li mu to znači 'transcendentna', odvratio im je da pronađu u literaturi.
<BR>&nbsp;&nbsp;&nbsp;&nbsp;&nbsp;To je predstavljalo problem, jer stari Trašbarg imao je jedini rečnik, a nije hteo da im ga pozajmi. Pitali su ga zašto neće, a on im je rekao da nije za njih da znaju volju svevišnjeg Boba, a kada su ga ponovo pitali zašto ne, on je rekao da je tako zato što je on tako rekao. Svejedno, jednog dana dok je stari Trašbarg bio na plivanju, neko mu se uvukao u kolibu i pogledao u rečnik šta znači 'transcendentno'. Po svemu sudeći, 'transcendentno' značilo je 'nesaznatljivo, neopisivo, neizrecivo, ono za šta se ne može znati i o čemu se ne može govoriti'. Tako da su time raščistili bar taj deo.
<BR>&nbsp;&nbsp;&nbsp;&nbsp;&nbsp;Ako ništa drugo, dobili su sendviče.
<BR>&nbsp;&nbsp;&nbsp;&nbsp;&nbsp;Jednog dana stari Trašbarg je rekao da je svevišnji Bob objavio da on, Trašbarg, treba prvi da uzima sendviče. Seljani su ga pitali kada se to desilo, a Trašberg je rekao da se desilo juče, dok nisu gledali. "Održite veru", rekao im je Trašbarg, "ili izgorite!"
<BR>&nbsp;&nbsp;&nbsp;&nbsp;&nbsp;Dopustili su mu da prvi uzima sendviče. To je delovalo najjednostavnije.
<BR>
<BR>&nbsp;&nbsp;&nbsp;&nbsp;&nbsp;A sada je ta žena tek tako iskrsla niotkuda i otišla pravo u kolibu Tvorca Sendviča. Slava mu se očigledno daleko proširila, iako je bilo teško znati dokle, budući da prema starom Trašbargu druga mesta nisu ni postojala. Svejedno, gde god bilo mesto sa koga je došla, verovatno negde 'transcendentno', sada je bila tu i nalazila se u kolibi Tvorca Sendviča. Ko je ona bila? I ko je bila ta neobična devojka koja se neraspoloženo motala oko kolibe, šutirala kamenčiće i pokazivala svaki znak da joj se ne dopada što je tu? Izgledalo je baš čudno da neko pređe čitav put sa nekog 'transcendentnog' mesta u kočiji koja je očigledno predstavljala silan napredak u odnosu na onu silovitu i ognjenu koja je donela Tvorca Sendviča, a da mu se uopšte ne dopada da bude tu.
<BR>&nbsp;&nbsp;&nbsp;&nbsp;&nbsp;Svi su se okretali Trašbargu, ali on je bio na kolenima, mrmljao je, veoma postojano motrio u nebo i nikoga nije hteo da pogleda u oči dok ne uspe da smisli nešto.
<BR>
<BR>&nbsp;&nbsp;&nbsp;&nbsp;&nbsp;"Trilijan!" reče Tvorac Sendviča, sišući okrvavljeni palac. "Šta...? Ko...? Kada...? Gde...?"
<BR>&nbsp;&nbsp;&nbsp;&nbsp;&nbsp;"Upravo pitanja koja sam ja nameravala da postavim tebi", odvrati Trilijan, obazirući se po Arturovoj kolibi. Po njoj je bilo uredno naslagano kuhinjsko posuđe. Bila su tu dva prilično jednostavna ormarića, polica i drveni krevet u uglu. Vrata u zadnjem delu sobe vodila su do nečega što Trilijan nije mogla da vidi, jer su bila zatvorena. "Lepo", reče ona, ali upitnim glasom. Nije mogla sasvim da odredi smisao čitavog mesta.
<BR>&nbsp;&nbsp;&nbsp;&nbsp;&nbsp;"Veoma lepo", odvrati Artur. "Divno. Ne znam da li sam ikada bio na lepšem mestu. Srećan sam ovde. Vole me, pravim im sendviče i... ovaj, to je u stvari to. Vole me, a ja im pravim sendviče."
<BR>&nbsp;&nbsp;&nbsp;&nbsp;&nbsp;"Zvuči, ovaj..."
<BR>&nbsp;&nbsp;&nbsp;&nbsp;&nbsp;"Idilično", reče Artur čvrstim glasom. "To i jeste. Stvarno. Pretpostavljam da ti se neće mnogo dopasti, ali za mene je, pa, savršeno. Čuj, sedi, molim te, raskomoti se. Hoćeš li nešto, ovaj, možda sendvič?"
<BR>&nbsp;&nbsp;&nbsp;&nbsp;&nbsp;Trilijan uze sendvič i pogleda ga. Pažljivo ga je onjušila.
<BR>&nbsp;&nbsp;&nbsp;&nbsp;&nbsp;"Probaj", reče Artur, "dobar je."
<BR>&nbsp;&nbsp;&nbsp;&nbsp;&nbsp;Trilijan štrpnu, zatim odgrize, pa stade zamišljeno da žvaće.
<BR>&nbsp;&nbsp;&nbsp;&nbsp;&nbsp;"Stvarno je dobar", reče, zagledajući ga.
<BR>&nbsp;&nbsp;&nbsp;&nbsp;&nbsp;"Moje životno delo", uzvrati Artur u pokušaju da zvuči ponosito i u nadi da ne zvuči kao potpuni idiot. Bio je naviknut da ga pomalo obožavaju, a sada će morati da prođe kroz neke neočekivane mentalne promene.
<BR>&nbsp;&nbsp;&nbsp;&nbsp;&nbsp;"Kakvo je to meso unutra?" upita Trilijan.
<BR>&nbsp;&nbsp;&nbsp;&nbsp;&nbsp;"Ah, da, to je, ovaj, to je savršeno normalna zver."
<BR>&nbsp;&nbsp;&nbsp;&nbsp;&nbsp;"To je - šta?"
<BR>&nbsp;&nbsp;&nbsp;&nbsp;&nbsp;"Savršeno normalna zver. Malčice liči na kravu, ili, bolje rečeno, na bika. Neka vrsta bizona, u stvari. Krupna životinja koja se besomučno zaleće."
<BR>&nbsp;&nbsp;&nbsp;&nbsp;&nbsp;"Pa šta je onda čudno oko nje?"
<BR>&nbsp;&nbsp;&nbsp;&nbsp;&nbsp;"Ništa, baš je savršeno normalna."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Samo je malčice čudno odakle dolaze."
<BR>&nbsp;&nbsp;&nbsp;&nbsp;&nbsp;Triša se namršti i prestade da žvaće.
<BR>&nbsp;&nbsp;&nbsp;&nbsp;&nbsp;"A odakle dolaze?" upita ona punih usta. Neće progutati dok ne bude saznala.
<BR>&nbsp;&nbsp;&nbsp;&nbsp;&nbsp;"Pa, u stvari, nije reč samo o tome odakle dolaze, već i kuda idu. U redu je, savršeno je bezopasno. Pojeo sam ih na tone. Vrlo sočno. Vrlo meko. Blago sladak ukus, sa dugom, tamnom aromom."
<BR>&nbsp;&nbsp;&nbsp;&nbsp;&nbsp;Trilijan još nije progutala.
<BR>&nbsp;&nbsp;&nbsp;&nbsp;&nbsp;"Odakle", reče ona, "dolaze i kuda idu?"
<BR>&nbsp;&nbsp;&nbsp;&nbsp;&nbsp;"Dolaze iz tačke malčice istočno od planina Hondo. To su one velike iza nas, mora da si ih videla kada si dolazila, a onda se spuštaju u hiljadama preko velikih ravnica Anhondo i, ovaj, to ti je to, u stvari. Odatle dolaze. Tamo idu."
<BR>&nbsp;&nbsp;&nbsp;&nbsp;&nbsp;Trilijan se namršti. Bilo je tu nečega što nije kopčala.
<BR>&nbsp;&nbsp;&nbsp;&nbsp;&nbsp;"Verovatno nisam bio sasvim jasan", reče Artur. "Kada sam rekao da dolaze iz tačke istočno od planina Hondo, hteo sam da kažem da se tamo iznenada pojavljuju. Onda se spuštaju preko ravnica Anhondo i, ovaj, u stvari, nestaju. Imamo otprilike šest dana da ih ulovimo što više možemo pre nego što nestanu. U proleće rade to isto, samo u suprotnom smeru, razumeš."
<BR>&nbsp;&nbsp;&nbsp;&nbsp;&nbsp;Uz oklevanje, Trilijan proguta. Imala je na izboru ili to, ili da ispljune, a ukus je, u stvari, bio prilično dobar.
<BR>&nbsp;&nbsp;&nbsp;&nbsp;&nbsp;"Razumem", reče ona, jednom kada se uverila da, kako izgleda, ne trpi nikakve rđave posledice. "A zbog čega se zovu savršeno normalne zveri?"
<BR>&nbsp;&nbsp;&nbsp;&nbsp;&nbsp;"Pa, mislim da je to zbog toga što bi ljudi inače mislili da je to malčice čudno. Mislim da ih je tako prozvao stari Trašbarg. Kaže da dolaze odande odakle dolaze i da idu tamo kuda idu i da je to volja Bobova i da nema tu ništa drugo."
<BR>&nbsp;&nbsp;&nbsp;&nbsp;&nbsp;"Čija volja...?"
<BR>&nbsp;&nbsp;&nbsp;&nbsp;&nbsp;"Jednostavno, ne pitaj."
<BR>&nbsp;&nbsp;&nbsp;&nbsp;&nbsp;"Pa, čini mi se da ti prija, dobro izgledaš."
<BR>&nbsp;&nbsp;&nbsp;&nbsp;&nbsp;"Osećam se dobro. I ti izgledaš dobro."
<BR>&nbsp;&nbsp;&nbsp;&nbsp;&nbsp;"Dobro sam. Veoma dobro."
<BR>&nbsp;&nbsp;&nbsp;&nbsp;&nbsp;"Pa, to je dobro."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Baš lepo što si navratila."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Pa", reče Artur i baci pogled oko sebe. Zapanjujuće koliko je teško smisliti šta bi da kažeš nekome posle tolikog vremena.
<BR>&nbsp;&nbsp;&nbsp;&nbsp;&nbsp;"Pretpostavljam da se pitaš kako sam te našla", reče Trilijan.
<BR>&nbsp;&nbsp;&nbsp;&nbsp;&nbsp;"Da!" odvrati Artur. "Baš sam se tačno to pitao. Kako si me našla?"
<BR>&nbsp;&nbsp;&nbsp;&nbsp;&nbsp;"Pa, kao što znaš, ili možda ne znaš, sada radim za jednu veliku sub-eta programsku mrežu koja..."
<BR>&nbsp;&nbsp;&nbsp;&nbsp;&nbsp;"To jesam znao", reče Artur, iznenada se prisetivši. "Da, baš si se dobro snašla. To je sjajno. Vrlo uzbudljivo. Dobro si učinila. Mora da je mnogo zabavno."
<BR>&nbsp;&nbsp;&nbsp;&nbsp;&nbsp;"Iscrpljujuće."
<BR>&nbsp;&nbsp;&nbsp;&nbsp;&nbsp;"Sve to jurcanje na sve strane. Pretpostavljam da mora biti tako, da."
<BR>&nbsp;&nbsp;&nbsp;&nbsp;&nbsp;"Imamo pristup bukvalno svim vrstama informacija. Našla sam tvoje ime na listi putnika broda koji se srušio."
<BR>&nbsp;&nbsp;&nbsp;&nbsp;&nbsp;Artur je bio zapanjen.
<BR>&nbsp;&nbsp;&nbsp;&nbsp;&nbsp;"Hoćeš da kažeš da su znali da se srušio?"
<BR>&nbsp;&nbsp;&nbsp;&nbsp;&nbsp;"Pa, razume se da su znali. Ne može da ti nestane čitav svemirski putnički brod, a da neko ne zna za to."
<BR>&nbsp;&nbsp;&nbsp;&nbsp;&nbsp;"Ali, hoćeš da kažeš, znali su gde se to desilo? Znali su da sam preživeo?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ali niko nikada nije došao u potragu ili radi spasavanja. Nije bilo baš ničega."
<BR>&nbsp;&nbsp;&nbsp;&nbsp;&nbsp;"Nije ni moglo. Reč je o pravoj zapetljavini u vezi sa osiguranjem. Naprosto su zakopali čitavu stvar. Pretvarali su se da se nikada nije desila. Sada su potpuno zeznuli sve oko osiguranja. Znaš da su ponovo uveli smrtnu kaznu za direktore osiguravajućih kompanija?"
<BR>&nbsp;&nbsp;&nbsp;&nbsp;&nbsp;"Stvarno?" upita Artur. "Ne, nisam znao. Za koji prekršaj?"
<BR>&nbsp;&nbsp;&nbsp;&nbsp;&nbsp;Trilijan se namršti.
<BR>&nbsp;&nbsp;&nbsp;&nbsp;&nbsp;"Kako to misliš, prekršaj?"
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;Trilijan uputi Arturu jedan dugi pogled, a onda, novim tonom reče: "Vreme je da preuzmeš odgovornost, Arture."
<BR>&nbsp;&nbsp;&nbsp;&nbsp;&nbsp;Artur pokuša da razume tu opasku. Otkrio je da mu je često trebalo trenutak ili dva pre nego što tačno otkrije šta su ljudi imali na umu i zato je pustio da tih trenutak i dva prođu polako i na miru. Život mu je tih dana bio prijatan i opušten, bilo je vremena da se stvari prihvate. On dopusti da ih natenane prihvati.
<BR>&nbsp;&nbsp;&nbsp;&nbsp;&nbsp;Ali i dalje nije razumeo šta je htela da kaže, pa je na kraju to morao i da kaže.
<BR>&nbsp;&nbsp;&nbsp;&nbsp;&nbsp;Trilijan mu uputi hladan osmeh, a onda se okrenu prema vratima kolibe.
<BR>&nbsp;&nbsp;&nbsp;&nbsp;&nbsp;"Nasumice?" pozva ona. "Uđi. Dođi da se upoznaš sa ocem."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
