<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Ford se baci na vrata glavnog i odgovornog urednika, skupi se u čvrstu loptu kada okvir prsnu i popusti, brzo se otkotrlja preko poda do mesta na kome je stajala fina sofa od gužvane kože i uspostavi stratešku operacionu bazu iza nje.
<BR>&nbsp;&nbsp;&nbsp;&nbsp;&nbsp;Takav je bar bio plan.
<BR>&nbsp;&nbsp;&nbsp;&nbsp;&nbsp;Na nesreću, fina siva sofa od gužvane kože nije više bila tamo.
<BR>&nbsp;&nbsp;&nbsp;&nbsp;&nbsp;Zbog čega, pomisli Ford dok se okretao usred vazduha, zaokolio, zaronio i sakrio se iza Harlovog radnog stola, ljudi imaju tu glupavu opsesiju da preuređuju nameštaj po uredu svakih pet minuta?
<BR>&nbsp;&nbsp;&nbsp;&nbsp;&nbsp;Zašto su, na primer, zamenili savršeno ispravnu, iako prilično bezličnu sivu sofu od gužvane kože nečim što je delovalo kao mali tenk?
<BR>&nbsp;&nbsp;&nbsp;&nbsp;&nbsp;I ko je sad ovaj visoki tip sa prenosnim raketnim lanserom na ramenu? Neko iz upravnog? Nemoguće. Ovo je bila uprava. Ili je bar glavna uprava 'Vodiča'. Odakle su dolazili tipovi iz tog preduzeća 'InfiniDim' Zarkon bi ga znao. Nije bilo sunčano mesto, sudeći po puževskoj boji i sastavu njihove kože. Sve je to pogrešno, pomisli Ford. Ljudi povezani sa 'Vodičem' treba da dolaze sa sunčanih mesta.
<BR>&nbsp;&nbsp;&nbsp;&nbsp;&nbsp;U stvari, bilo ih je nekoliko i izgledalo je da su svi teže naoružani i oklopljeni nego što bi se to normalno očekivalo od službenika jedne kompanije, čak i u današnjem grubom i naopakom poslovnom svetu.
<BR>&nbsp;&nbsp;&nbsp;&nbsp;&nbsp;Razume se, pravio je mnogo pretpostavki. Pretpostavio je najpre da su krupni, puževski bledunjavi tipovi, bikovskih vratova, na neki način povezani sa preduzećem 'InfiniDim'; bila je to razložna pretpostavka i on je njome bio zadovoljan, tim pre što su na pancirima imali natpise 'Preduzeće InfiniDim'. Ipak, imao je neprijatan osećaj da ovo nije poslovni sastanak. Takođe je imao neprijatan osećaj da su mu ta pužolika stvorenja na neki način poznata. Poznata, ali u nepoznatoj odeći.
<BR>&nbsp;&nbsp;&nbsp;&nbsp;&nbsp;No, dobro, bilo kako bilo, nalazio se u sobi već dobre dve i po sekunde i pomislio je da bi otprilike bilo vreme da započne nešto konstruktivno. Mogao bi, na primer, da uzme nekog za taoca. To ne bi bilo loše.
<BR>&nbsp;&nbsp;&nbsp;&nbsp;&nbsp;Van Harl je sedeo u svojoj stolici na okretanje, delovao je uznemireno, bledo i potreseno. Verovatno je dobio i neke loše vesti, pored te čvoruge na potiljku. Ford skoči na noge i jurnu prema njemu.
<BR>&nbsp;&nbsp;&nbsp;&nbsp;&nbsp;Pretvarajući se da ga je valjano i čvrsto poduhvatio ispod laktova, Ford uspe da neprimetno ubaci Ident-i-Olakš nazad u Harlov unutrašnji džep.
<BR>&nbsp;&nbsp;&nbsp;&nbsp;&nbsp;Premija!
<BR>&nbsp;&nbsp;&nbsp;&nbsp;&nbsp;Učinio je ono zbog čega je došao. Sada samo treba rečima da se izvuče odatle.
<BR>&nbsp;&nbsp;&nbsp;&nbsp;&nbsp;"U redu", reče on. "Ja..." On zastade.
<BR>&nbsp;&nbsp;&nbsp;&nbsp;&nbsp;Veliki tip sa raketnim lanserom okrenuo se prema Fordu Prefektu i uperio oružje na njega, što Ford nije mogao da ne smatra izuzetno neodgovornim ponašanjem.
<BR>&nbsp;&nbsp;&nbsp;&nbsp;&nbsp;"Ja..." poče on ponovo, a onda, gonjen naglim porivom, odluči da se sagne.
<BR>&nbsp;&nbsp;&nbsp;&nbsp;&nbsp;Začu se zaglušujući urlik kada plamenovi poskočiše sa zadnje strane raketnog lansera, a raketa iskoči spreda.
<BR>&nbsp;&nbsp;&nbsp;&nbsp;&nbsp;Raketa projuri pored Forda i pogodi veliki panoramski prozor, koji bljunu prema napolje u pljusku miliona parčadi pod silinom eksplozije. Siloviti udarni talasi buke i vazdušnog pritiska prostreše se po sobi i počistiše kroz prozor nekoliko stolica, ormarić za dokumentaciju i Kolina, robota bezbednjaka.
<BR>&nbsp;&nbsp;&nbsp;&nbsp;&nbsp;Ah! Znači, nisu u potpunosti otporni na rakete, pomisli Ford Prefekt. Neko bi trebalo da prozbori koju reč sa nekim zbog toga. On se odvoji od Harla i pokuša da odredi kojim putem bi trebalo da pobegne.
<BR>&nbsp;&nbsp;&nbsp;&nbsp;&nbsp;Bio je opkoljen.
<BR>&nbsp;&nbsp;&nbsp;&nbsp;&nbsp;Veliki tip sa raketnim lanserom nameštao je oružje u položaj za novo opaljivanje.
<BR>&nbsp;&nbsp;&nbsp;&nbsp;&nbsp;Ford nije imao pojma šta da učini.
<BR>&nbsp;&nbsp;&nbsp;&nbsp;&nbsp;"Čuj", reče on ozbiljnim glasom. Ali nije bio siguran koliko daleko će ga dovesti izgovaranje stvari poput 'čuj' ozbiljnim glasom, a vreme nije bilo na njegovoj strani. Pa šta da radiš, pomisli on, samo jednom si mlad - i baci se kroz prozor. To će bar zadržati činilac iznenađenja na njegovoj strani.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
