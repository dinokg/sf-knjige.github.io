<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Sunce je bilo nisko na zapadu i pretvaralo je prerijsku travu u bronzu. Anđeo i Evelin sedeli su jedno uz drugo na pesku i posmatrali kako voda teče u Krivudavom potoku. Zviždovka je skakutala ivicom vode i kljucala između rečnog kamenja u potrazi za zmijama i insektima. Usamljeni krik leganja lebdeo je mirnim vazduhom i naterao Evelin da se zamisli.
<BR>&nbsp;&nbsp;&nbsp;&nbsp;&nbsp;Naslonila je glavu na Anđelovo rame. "Šta će s nama biti, Anđele?" čežnjivo upita ona. "Evelin Bredli iz Haulija u Kanzasu i Anđeo, Čarobni Dečak. Nismo neki par."
<BR>&nbsp;&nbsp;&nbsp;&nbsp;&nbsp;"Ja nisam čaroban, Evi", blago reče on. Njegov glas i pokreti usana bili su već toliko dobro usklađeni da je počela da zaboravlja šta on u stvari radi. Pomerio se i seo prekrštenih nogu, licem prema njoj. "Vidi", reče on. Sklopio je šake u zdelicu. U vazduhu iznad njegovih šaka pojavila se magla; postajala je sve gušća i koncentrisanija, sve dok, nešto kasnije, kuglica vode veličine teniske loptice nije zalebdela tamo, mreškajući se kao žele.
<BR>&nbsp;&nbsp;&nbsp;&nbsp;&nbsp;"Znam da to liči na čaroliju, ali nije. Ja samo prikupljam vlagu iz zemlje i vazduha i dajem joj oblik sfere." Spustio je ruke. Vodena lopta pretvorila se u paru i odlebdela u vidu magle koja se rasplinjava.
<BR>&nbsp;&nbsp;&nbsp;&nbsp;&nbsp;"Mislim da me to još pomalo plaši."
<BR>&nbsp;&nbsp;&nbsp;&nbsp;&nbsp;Gledao ju je tužno i bespomoćno. Ona se nasmešila i uzela ga za ruke. "Daj mi priliku da se naviknem. Znaš, puno se toga u jednom danu dogodilo."
<BR>&nbsp;&nbsp;&nbsp;&nbsp;&nbsp;Podigao je njene ruke i letimice njima dodirnuo svoje čelo. "Bolje da se vratimo", reče on i zaboravi da pomera usne. "Henriju se verovatno već petnaest puta prevrnulo u stomaku."
<BR>&nbsp;&nbsp;&nbsp;&nbsp;&nbsp;"Upravo mi je nešto drugo palo na pamet", reče ona, nasmejana. "Ceo dan nismo jeli. Umirem od gladi. Nadam se da je Harold doneo mnogo dobrih stvari."
<BR>&nbsp;&nbsp;&nbsp;&nbsp;&nbsp;Ustali su. Anđeo je zastao i pogledao je, zatim dlanovima obuhvatio njeno lice i poljubio je. Kada je odmakao glavu, lice mu je bilo veoma ozbiljno.
<BR>&nbsp;&nbsp;&nbsp;&nbsp;&nbsp;"Hvala ti", tiho reče on.
<BR>&nbsp;&nbsp;&nbsp;&nbsp;&nbsp;Evelin se nesigurno nasmeši. "Nema na čemu", reče ona.
<BR>&nbsp;&nbsp;&nbsp;&nbsp;&nbsp;Anđeo ju je snažno zagrlio i zabacio glavu unazad, uz vrisak. Poleteli su u vazduh, vrteći se kao čigra.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
