<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;"Zabava će mi se pretvoriti u katastrofu!" razdražljivo zakrešta Rouz. "Fransin se ponaša kao zombi. Pola devojaka koje sam pozvala idu u taj glupi cirkus."
<BR>&nbsp;&nbsp;&nbsp;&nbsp;&nbsp;Sedela je besno na krevetu, mrko gledajući na sve što se kreće. U tom trenutku jedina stvar koja se kretala bila je njena majka. Izvadila je pune ruke posteljine iz kedrenog sanduka.
<BR>&nbsp;&nbsp;&nbsp;&nbsp;&nbsp;"Draga, mogu da dođu posle predstave", reče gospođa Vilet idući ka vratima: iznosila je posteljinu napolje, da se provetri na konopcu.
<BR>&nbsp;&nbsp;&nbsp;&nbsp;&nbsp;"Upadaće mi cele noći. Kakva će to zabava biti? Nikog neće biti ni da mi pomogne - i sestra i Lila izlaze. Čak ni ti nećeš biti tu da mi pomogneš. Šta ćeš ti na toj glupoj predstavi sa nakazama?"
<BR>&nbsp;&nbsp;&nbsp;&nbsp;&nbsp;"Da, draga." Gospođa Vilet uzdahnu i iziđe. Zatvorila je vrata spavaće sobe i naslonila se na njih, teško dišući. "Ne znam šta je gore, žena sa zmijama na glavi ili kuća puna devojaka koje se kikoću", promrmlja ona za sebe i produži dole, pokušavajući da nešto vidi iznad hrpe posteljine u rukama.
<BR>&nbsp;&nbsp;&nbsp;&nbsp;&nbsp;Rouz progunđa nešto i obema rukama tresnu cvetni jorgan. Tog jutra majka joj je oprala kosu i stavila trajnu, i ona je sjala poput zlatnog lista. Njena nova haljina od šifonskog muslina bila je bledožute boje narcisa. Donju usnu isturila je kao lopaticu.
<BR>&nbsp;&nbsp;&nbsp;&nbsp;&nbsp;Iznenada je ustala i sjurila se iz sobe. Bila je na pola stepeništa kada ju je stigao toplotni talas.
<BR>&nbsp;&nbsp;&nbsp;&nbsp;&nbsp;Kelsi Armstrong.
<BR>&nbsp;&nbsp;&nbsp;&nbsp;&nbsp;Zastala je i ščepala ogradu. Osećala je klecanje u kolenima, ali se oduprla porivu da sedne na stepenice. Zašto joj se stalno vraćao u um kao vreo žarač? Celo jutro pokušavala je da odagna sećanje. Ponekad bi joj to uspelo na pola sata, ponekad na gotovo čitav sat, sa potpuno potisnutim sećanjem, a onda, nenadano, kao da je neko otvorio vrata peći, bilo je tamo: crveno, vrelo, goruće.
<BR>&nbsp;&nbsp;&nbsp;&nbsp;&nbsp;Bože moj!
<BR>&nbsp;&nbsp;&nbsp;&nbsp;&nbsp;Bože moj!
<BR>&nbsp;&nbsp;&nbsp;&nbsp;&nbsp;Bože moj!
<BR>&nbsp;&nbsp;&nbsp;&nbsp;&nbsp;Šta ako njen otac otkrije. Studen vazduh je preli. Zašto je bila tako blesava? Zašto se vratila do cirkusa kad ju je Harold otpratio kući?
<BR>&nbsp;&nbsp;&nbsp;&nbsp;&nbsp;Nastavila je da niz stepenice i dalje se držeći za ogradu, terajući sećanje od sebe. Pokucala je na vrata sudijine radne sobe. Začula je mrmljanje koje je zvučalo kao poziv da uđe. Sklonila je Kelsija Armstronaga iz misli i ušla. Njen otac podiže pogled sa knjige i s trpeljivošću se nasmeši. Trpeljivost je bilo osećanje najbliže dobrom raspoloženju što je sudija uspevao da postigne.
<BR>&nbsp;&nbsp;&nbsp;&nbsp;&nbsp;"Tatice", reče Rouz glasom male devojčice, "večeras me svi ostavljaju. Kako ću da iziđem na kraj s zabavom kad niko neće da mi pomogne? Ti i mama idete u cirkus, sestra izlazi s Vošom, a Lila će provesti veče s Mevis Pivi. Kako ću sve sama? Možeš li da središ da Lila ili sestra ostanu ovde i pomognu mi?"
<BR>&nbsp;&nbsp;&nbsp;&nbsp;&nbsp;Sudijin osmeh se postepeno smanjivao i smanjivao, dok na kraju nije potpuno nestao. "Trebalo je o tome da razmišljaš kad si jutros tako iznenada zakazala zabavu. Znala si da svi drugi već imaju planove. Tvoja majka je učinila sve što je mogla da te uveri da je odložiš za sledeću subotu."
<BR>&nbsp;&nbsp;&nbsp;&nbsp;&nbsp;Kelsi Armstrong.
<BR>&nbsp;&nbsp;&nbsp;&nbsp;&nbsp;Da li joj se vatra vidi na licu? Moraće večeras da napravi zabavu. Kelsi Armstrong je želeo da se večeras opet sretnu. Morala je da izmisli zabavu. I morala je da je večeras održi.
<BR>&nbsp;&nbsp;&nbsp;&nbsp;&nbsp;"Ali ti si uvek terao sestru da mi pomaže", zavapi ona.
<BR>&nbsp;&nbsp;&nbsp;&nbsp;&nbsp;"Grejs Elizabet i Voš Pikok će se na jesen venčati. Ako žele da se vide subotom uveče, ja se u to neću mešati. Tu više nema razgovora."
<BR>&nbsp;&nbsp;&nbsp;&nbsp;&nbsp;Rouz se okrete i pođe kao uveo ljutić. "Da, gospodine", promrmlja ona i zatvori vrata. Znala je da ako prvo umiljavanje ne upali, drugo ne samo da je beskorisno, već i opasno.
<BR>&nbsp;&nbsp;&nbsp;&nbsp;&nbsp;Sudija Vilet pogleda zatvorena vrata i uzdahnu. Kako čovek može da izdrži s tri tako beskorisne kćeri na grbači? Grejs Elizabet je bila neugledna i knjiški tip, i neka je proklet ako će dopustiti da u porodici ima usedelicu. Lila je bila nežna. Ne fizički, fizički je ličila na traktor, već emocionalno. Bila je napeta i patila od čestih i vremenom uslovljenih glavobolja i nesvestica. Rouz je bila vatrena i podložna naletima besa i razdražljivosti. Zašto nije imao sinova?
<BR>&nbsp;&nbsp;&nbsp;&nbsp;&nbsp;Rouz je švrljala po kuhinji, zbrkanih misli. Ako njen otac ikad sazna za prošlu noć, pa, posledice bi bile van njene moći poimanja. Zašto je izgubila vlast nad sobom?
<BR>&nbsp;&nbsp;&nbsp;&nbsp;&nbsp;Otvorila je vrata velike drvene ledare i prevrtala unutra. Pojela je ispržena i začinjena jaja od ručka. Majka joj je stigla iz stražnjeg dvorišta u trenutku kada je sipala šolju mleka iz glinenog vrča.
<BR>&nbsp;&nbsp;&nbsp;&nbsp;&nbsp;"Opet jedeš? Sad sam sklonila sudove od ručka", reče njena majka.
<BR>&nbsp;&nbsp;&nbsp;&nbsp;&nbsp;"A što ne bih?" progunđa Rouz. "Danas je sve pošlo naopako." Popila je gutljaj mleka i iskrivila lice. "Ovo mleko je prokislo."
<BR>&nbsp;&nbsp;&nbsp;&nbsp;&nbsp;Gospođa Vilet se namršti. "Ne bi trebalo da bude. Juče sam ga kupila." Podigla je vrh ledare i pogledala u pregradak za led. Zaječala je. "Blok leda koji sam juče kupila gotovo se otopio." Zatvorila je poklopac. "S ovom starudijom nešto nije u redu. Negde ulazi vazduh. A sad je subota. Neće isporučivati led do ponedeljka i sve će se pokvariti. Otac će morati da ide u ledarnik." Uzdahnula je. "Neće mu se svideti. Kao da nemam dovoljno posla danas i bez tvoje zabave i odlaska u cirkus, i svega ostalog. Ako već nećeš da mi pomogneš, bar mi se nemoj motati oko nogu." Pošla je ka sudijinoj radnoj sobi.
<BR>&nbsp;&nbsp;&nbsp;&nbsp;&nbsp;Rouz se vratila u svoju sobu, bacila na krevet i vratila se mislima Kelsiju Armstrongu. O, Gospode, šta ako Harold sazna? Nameravala je da se uda za Harolda sledeće godine, kad on završi koledž. Bio je i lep, i seksi, i popustljiv, i dobiće puno novca kad nasledi farmu. Čula je glasine da će farmeri propasti, ali je rešila da je to gomila gluposti. Farma. To je samo nazadovanje. Pa, kad se uda, moraće da učini nešto u vezi s tim.
<BR>&nbsp;&nbsp;&nbsp;&nbsp;&nbsp;Kelsi Armstrong je, u svakom slučaju, Haroldova krivica. Da Harold nije bio tako prokleto glup džentlmen, ne bi morala da se potajno šunja da se vidi s nekim drugim. Stisnula je usne. Na sledećem sastanku moraće da učini nešto i s tim u vezi.
<BR>&nbsp;&nbsp;&nbsp;&nbsp;&nbsp;Počinjala je da žali što je uopšte zakazivala zabavu. Prošle noći na gomili semena pamuka u krunionici osetila je samo strah kad ju je upitao da se večeras opet nađu, ali sada je njeno telo nadvladavalo njen oprez. Ali sada je bilo kasno.
<BR>&nbsp;&nbsp;&nbsp;&nbsp;&nbsp;Prevrtala se na krevetu prisećajući se njegovih ruku oko nje, i njegovog nagog tela na njenom. Bilo je predivno, čudesno, fantastično, strašno, senzacionalno. Znala je da će tako biti čim joj se nasmešio kada je uzimao karte na ulazu u cirkus.
<BR>&nbsp;&nbsp;&nbsp;&nbsp;&nbsp;O, Gospode, šta ako njen otac sazna!
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
