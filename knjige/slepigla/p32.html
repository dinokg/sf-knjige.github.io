<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Crni ford model-T stajao je pored oslikanih cirkuskih kola u mirnoj kasnoavgustovskoj vrelini. Nered od sagorelog cirkusa bio je počišćen, ali trava još nije bila porasla. Stanovnici Haulija jedva da su više i primećivali kola i auto. Postali su deo pejzaža, od kuriorziteta pretvorili su se u deo svakodnevice.
<BR>&nbsp;&nbsp;&nbsp;&nbsp;&nbsp;Fineas Bouven i Džek Spejn brzo su prešli ulicu; stupali su postrance na golim stopalima po žežućem pločniku. S olakšanjem skočili su na bermudsku travu stare gospođice Saliven i zamišljeno se zagledali nazad preko ulice.
<BR>&nbsp;&nbsp;&nbsp;&nbsp;&nbsp;"Pitam se šta će s njima?" mozgao je Fini.
<BR>&nbsp;&nbsp;&nbsp;&nbsp;&nbsp;"Čuo sam tatu kako kaže da će ih da prodaju na aukciji", reče Džek. "Kazao je da u kolima ima puno vredni' knjiga."
<BR>&nbsp;&nbsp;&nbsp;&nbsp;&nbsp;"Stvarno?" reče Fini, sve zainteresovaniji. "Pitam se što ih Anđeo nije 'teo?"
<BR>&nbsp;&nbsp;&nbsp;&nbsp;&nbsp;"Mislim da od cirkuskih kola nema puno vajde na farmi."
<BR>&nbsp;&nbsp;&nbsp;&nbsp;&nbsp;"Ej!" zakrešta Fini. "Možda mogu da ubedim tatu da mi ih kupi."
<BR>&nbsp;&nbsp;&nbsp;&nbsp;&nbsp;Džek se namršti. "A šta će ti? Sledeće nedelje počinje škola i leto je gotovo. Cirkuska kola su deo leta. Od njih nema koristi kad počne škola."
<BR>&nbsp;&nbsp;&nbsp;&nbsp;&nbsp;"Aha, mislim da si u pravu", uzdahnu Fini. "Ipak, bilo je ovo dobro leto, zar ne?"
<BR>&nbsp;&nbsp;&nbsp;&nbsp;&nbsp;Džek se široko osmehnu. "Pa naravano."
<BR>&nbsp;&nbsp;&nbsp;&nbsp;&nbsp;Potrčali su ka Krivudavom potoku; smejali su se, gurkali i brzo preskakali vrela mesta.
<BR>&nbsp;&nbsp;&nbsp;&nbsp;&nbsp;"Moje najbolje leto", povika Fini. "Fantazmagorično leto. Sve vreme se nešto dešavalo."
<BR>&nbsp;&nbsp;&nbsp;&nbsp;&nbsp;Kamion je prošao pored njih i zaustavio se kod železničke stanice. Jedna žena obučena u odeću za put iziđe iz njega. Stavila je šešir i nabila ga, a zatim je izvadila slamnatu putnu torbu iz kamiona. Rekla je nešto vozaču i ušla u stanicu. Kamion se okrenuo i vratio putem kojim je i došao.
<BR>&nbsp;&nbsp;&nbsp;&nbsp;&nbsp;"Opet ode gospoja Gardner", reče Džek, "u Kanzas Siti. Mama kaže da sestra gospoje Gardner vegetira."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;Džek sleže ramenima, a zatim zastade. "Vidi, eno Rouzi i njene mame. Gde idu?"
<BR>&nbsp;&nbsp;&nbsp;&nbsp;&nbsp;Fini diže nos u vazduh. "Znaš da gospojica Vilet ne voli da je zovu 'Rouzi'."
<BR>&nbsp;&nbsp;&nbsp;&nbsp;&nbsp;Džek se prigušeno zakikota.
<BR>&nbsp;&nbsp;&nbsp;&nbsp;&nbsp;"Mama kaže da Rouz ide u Sent Luis kod sudijine sestre. Kaže da se neće vraćati do sledeće godine", reče Fini.
<BR>&nbsp;&nbsp;&nbsp;&nbsp;&nbsp;"A šta me briga?"
<BR>&nbsp;&nbsp;&nbsp;&nbsp;&nbsp;"A što pitaš?" Fini gurnu Džeka i iznenada se nasmeja. "Čekaj samo da dođe sledeće leto. Desiće se nešto još bolje od Hejverstokove stare Putujuće predstave."
<BR>&nbsp;&nbsp;&nbsp;&nbsp;&nbsp;"Naravno", nasmeja se Džek. "Svako leto je bolje od prošlog."
<BR>&nbsp;&nbsp;&nbsp;&nbsp;&nbsp;Pretrčali su preko mosta i sjurili se niz obalu. Sljuštili su odeću i skočili u vodu, prskajući se i smejući.
</P></TD></TR></TABLE>
</CENTER>
</BODY>
</HTML>
