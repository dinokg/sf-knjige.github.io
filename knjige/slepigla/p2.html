<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Tog petka je Hauli u Kanzasu dremao pod toplim suncem. Sat na tornju bele rokoko većnice dvaput je odzvonio, vrapci su se lenjo podigli i odmah potom vratili. Starci su sedeli na trgu ispred većnice na klupama u senci platana i pričali, pola zapamćene a pola izmišljene, priče o boljim vremenima, deljali štapove, mudrovali o vladi, predsedniku Huveru, komunistima, anarhistima, katolicima, Jevrejima, berzi i o ostalim stvarima o kojima su malo znali ili uopšte nisu imali pojma. Važno su klimali glavama i pljuvali tamne, mrke loptice duvanskog soka na suvu zemlju, predviđajući propast u svakom zamislivom obliku.
<BR>&nbsp;&nbsp;&nbsp;&nbsp;&nbsp;Cvrčci su zvrjali na drveću; vazduh je treperio od njihovih glasova, ali to je bio tako uobičajen zvuk, zvuk toliko srođen sa letom da se gotovo nije ni primećivao. Dremljivi psi ležali su po drvenim trotoarima u jezercima senki, i dahtali u snu. Hauli je bio zaustavljeni smeđi list što lebdi na mirnoj površini toplog bazena.
<BR>&nbsp;&nbsp;&nbsp;&nbsp;&nbsp;Na putu s istočne strane grada, tamo gde se trotoar završavao, pojavio se kamion. Starci koji su dremuckali ispod platana podigoše poglede. Kamion je prošao kroz grad i zaustavio se kod železničke stanice. Jedna žena u putnoj odeći, tamnoj i preteškoj za žegu, iziđe iz kamiona. Stavila je šešir i nabila ga, zatim je iz kamiona izvadila slamnatu putnu torbu. Rekla je nešto vozaču i ušla u stanicu. Kamion se okrenuo i vratio putem kojim je i došao.
<BR>&nbsp;&nbsp;&nbsp;&nbsp;&nbsp;Tri devojke izišle su iz Mierove tekstilne radnje u začkiljile na svetlu. Mahnule su čoveku u kamionu. Sve tri imale su po osamnaest godina. Rouz i Evelin bile su rođene u Hauliju; Fransin nije bila, ali njen otac jeste, tako da je to, u stvari, bilo isto. Išle su zajedno u školu, od prvog do poslednjeg razreda, zajedno su maturirale, pre mesec dana, i znale su jedna o drugoj maltene svaki intimni detalj. Malo toga su imale zajedničkog, osim Haulija, ali njihove različitosti su se dopunjavale: bile su prijateljice gotovo otkad znaju za sebe.
<BR>&nbsp;&nbsp;&nbsp;&nbsp;&nbsp;"Ola Mej opet ide u Kanzas Siti da vidi sestru", reče Rouz gledajući ženu koja je sad mirno sedela na klupi u stanici. "Čini mi se da je, otkad znam za sebe, njena sestra na samrti. Gospodin Gardner će pući kupujući vozne karte." Druge dve devojke nisu komentarisale. Kad su stigle do prodavnice i krenule da uđu, Fransin iznenada uperi prst i viknu: "Vidite!" Evelin i Rouz zastadoše i kroz muvama popljuvano staklo videše poster koji je tog jutra tamo pričvrstio Luis Ortez. Na svilenoj podlozi postera bila je preslikana ona ista slika sa predvodničkih cirkuskih kola. Na dnu su rukom bili ispisani datumi predstava u Hauliju.
<BR>&nbsp;&nbsp;&nbsp;&nbsp;&nbsp;Evelin Bredli zadrhta od pogleda na zažarene oči koje su je sledile kud god se pomakla. Evelin je bila vitka i preplanula; 'Baster Braun' frizura oivičavala je njeno ovalno lice kestenjastom bojom. Oči su joj bile boje lešnika i nasmejane, ali lice je bilo ozbiljno. Oseti kako joj, začudo, prija jeza izazvana posterom. "Ma, zar je moguće?!" Fransin Latam ljupko zareža. Zbog proteze na zubima blago je šuškala dok je govorila.
<BR>&nbsp;&nbsp;&nbsp;&nbsp;&nbsp;Doktor Latam bio je udovac i nije znao kako da se odnosi prema odrasloj kćeri. Zbog toga što se njenom ocu tako sviđalo, Fransis se još uvek češljala kao devojčica: crna kosa bila joj je pričvršćena nazad šnalom i puštenu gotovo do struka.
<BR>&nbsp;&nbsp;&nbsp;&nbsp;&nbsp;"Ma, zar je moguće?! Zvučni film i predstava s nakazama u isto vreme. Kako ću da se odučim šta da gledam", zlovoljno reče ona.
<BR>&nbsp;&nbsp;&nbsp;&nbsp;&nbsp;"Večeras idi na jedno, sutra na drugo", reče Rouz Vilet, izluđujuće razumno. Rouz je bila bucmasta, ružičasta i lepuškasta. Svetla kosa bila joj je kratko podšišana i zatalasana pomoću prstiju, na način koji nije priličio njenim godinama. Vrtela je suncobran, od čega su se rese na njemu podizale, želeći da Evelin i Rouz ozbiljnije shvate svoje mesto u društvu. Kao kćerke doktora i dobrostojećeg farmera, bile su odgovarajuće družbenice sudijinoj najmlađoj kćeri, ali Fransin je bila miš a od Evelin se moglo očekivati da istrči na ulicu i počne da igra bejzbol sa gomilom klinaca. A uz to, obe su smeđe kao nadničari. Rouz pomeri suncobran da zakloni sunčev zrak koji je pogađao njenu ispravno bledu ruku.
<BR>&nbsp;&nbsp;&nbsp;&nbsp;&nbsp;"Ne mogu", zavapi Fransin. "Imam samo jedan dolar." Ona vrati pogled na poster i brzo promeni temu. "Hejverstokova putujuća predstava kuriorziteta i čuda. Šta to znači 'kuriorziteta'?"
<BR>&nbsp;&nbsp;&nbsp;&nbsp;&nbsp;"Ne znam", frknu Rouz. "Vidi kako zovu starog što ima oči kao perlice: 'Kustos izgubljenih tajni predaka'. Brate, oni stvarno misle da smo gejaci", progunđa ona. "'Anđeo, čarobni dečak! Sirene! Nevidljiva žena!' Brate!"
<BR>&nbsp;&nbsp;&nbsp;&nbsp;&nbsp;"Dolar ti je dovoljan, Fransin", reče Evelin blago se smešeći - znala je uzrok Fransinine dileme. "Film je četvrt dolara a predstava sa nakazama pedeset centi. To je samo sedamdeset pet."
<BR>&nbsp;&nbsp;&nbsp;&nbsp;&nbsp;"Pa..." Fransin pogleda svoje 'Meri Džejn' cipelice, poigravajući se kravatom na mornarskoj bluzi. "Nemoj mi reći da je Bili opet švorc", s prezirom reče Rouz i napući usne ne bi li delovale nabubrelije. Fransin prkosno podiže pogled. "Pa, i ti i Harold uvek delite troškove."
<BR>&nbsp;&nbsp;&nbsp;&nbsp;&nbsp;"Ali ja ne moram da plaćam njegov deo", uz uzdah objasni Rouz.
<BR>&nbsp;&nbsp;&nbsp;&nbsp;&nbsp;"Ni ja ne moram uvek da platim Biliju!"
<BR>&nbsp;&nbsp;&nbsp;&nbsp;&nbsp;"Hm!" uvređeno šmrknu Rouz i upade u prodavnicu.
<BR>&nbsp;&nbsp;&nbsp;&nbsp;&nbsp;Tog toplog popodneva, u petak, Bouvenova prodavnica kolonijalne robe dremala je kao i ceo grad. Ventilatori na tavanici lenjo su kružili i pokretali vazduh, mešajući slatke mirise sladoleda od čokolade i vanile, sa soda-fontane, sa prijatno oštrim mirisima kamfora i pelina sa tezge s lekovima. Devojke su sele kraj soda-fontane na stolice prekrivene crvenom kožom. Fineas Bouven, stariji, stojeći iza tezge sa lekovima, mahnuo im je i nasmešio se.
<BR>&nbsp;&nbsp;&nbsp;&nbsp;&nbsp;Soni Redvajn, koji je upravo maturirao, zajedno sa tri devojke, spustio je časopis koji je čitao i obrisao već besprekorno čistu mermernu tezgu. Sonijev otac i ujak bili su vlasnici Redvajnovog pogrebnog zavoda i ponudili su mu da tamo radi preko leta, ali on je odlučio, a da nije preterano morao da objašnjava zašto, da mu se više dopada ponuda gospodina Bouvena da, pre nego što na jesen ode u koledž, priprema, sipa i služi sodu. Uživao je u poslu i bio ponosan na blistavu tezgu sa nizovima pumpica za sirup i dve vodene mlaznice - jednu za soda-vodu a drugu za običnu, koje su se uzdizale u sredini, kao glave skladnih, dugovratih ptica. A imao je i priliku da često viđa prijatelje; praktično svako bi navratio bar jednom nedeljno.
<BR>&nbsp;&nbsp;&nbsp;&nbsp;&nbsp;Nasmešio se devojkama. "Zdravo, dame. Šta ćemo?"
<BR>&nbsp;&nbsp;&nbsp;&nbsp;&nbsp;"Trešnjin fosfat", reče Rouz.
<BR>&nbsp;&nbsp;&nbsp;&nbsp;&nbsp;Fransin ponovi kao odjek.
<BR>&nbsp;&nbsp;&nbsp;&nbsp;&nbsp;"Nek' bude tri", nasmeja se Evelin.
<BR>&nbsp;&nbsp;&nbsp;&nbsp;&nbsp;Soni načini pića, razmahujući se, savršeno svestan pogleda devojaka na sebi. Bio je sve bolji, ako se on pita. Nije ništa prosuo već gotovo nedelju dana. Fransin je sedela na stolici, zamišljena, i lenjo se njihala s jedne na drugu stranu. "Mislim da ćemo ići u 'Mažestik'", reče ona. "Tako će mi ostati za kokice. Pored toga, tu je i Ronald Kolman."
<BR>&nbsp;&nbsp;&nbsp;&nbsp;&nbsp;Gospodin Bouven zađe iza soda-fontane i zameša sebi bromo selcer presipajući penušavu tečnost iz jedne čaše u drugu. "Zdravo Rouz, Fransis, Evi", pozdravio ih je. "Devojke, šta ste rešile za popodne? Jeste li videle plakat u izlogu?"
<BR>&nbsp;&nbsp;&nbsp;&nbsp;&nbsp;"Da", nasmeja se Evelin. "Taj plakat je i uzrok svim nevoljama."
<BR>&nbsp;&nbsp;&nbsp;&nbsp;&nbsp;"O?" Gospodin Bouven podiže obrve. "Pokušavamo da pomognemo Fransin da se odluči da li da ide na zvučni ili na karneval", reče Rouz uz lukav smešak.
<BR>&nbsp;&nbsp;&nbsp;&nbsp;&nbsp;Gospodin Bouven se popustljivo nasmeši. "Da, vidim da to treba pažljivo razmotriti." Izručio je popio bromo selcer, napravio grimasu, stresao se.
<BR>&nbsp;&nbsp;&nbsp;&nbsp;&nbsp;Soni postavi ružičasta pića pred njih i obrisa tezgu marljivije nego što je to bilo potrebno jer se gospodin Bouven vratio svojim lekovima.
<BR>&nbsp;&nbsp;&nbsp;&nbsp;&nbsp;"Već sam odlučila", reče Fransin i podiže vrh držača slamki. "Upravo sam vam rekla da sam odlučila da idem na film."
<BR>&nbsp;&nbsp;&nbsp;&nbsp;&nbsp;Soni prestade da briše tezgu pravo ispred Evelin. Dvaput je pročistio grlo, četiri puta promenio izraz lica i rekao: "Evi.." Glas mu se slomio. Bacio je obazriv pogled na Rouz i Evelin.
<BR>&nbsp;&nbsp;&nbsp;&nbsp;&nbsp;"Da, Soni?"
<BR>&nbsp;&nbsp;&nbsp;&nbsp;&nbsp;"Ovaj... hoćeš li večeras sa mnom na bioskopsku predstavu?" bubnu on.
<BR>&nbsp;&nbsp;&nbsp;&nbsp;&nbsp;Rouz i Fransin se pogledaše i prigušeno zakikotaše.
<BR>&nbsp;&nbsp;&nbsp;&nbsp;&nbsp;Evelin ih ljutito pogleda, namrštena, Soni pocrvene.
<BR>&nbsp;&nbsp;&nbsp;&nbsp;&nbsp;"Naravno, Soni. Bilo bi mi drago", reče Evelin i nasmeši mu se.
<BR>&nbsp;&nbsp;&nbsp;&nbsp;&nbsp;Soni se široko osmehnu od olakšanja, klimnu joj i stade besomučno da trlja tezgu. Podiže onda pogled ka Fransin i Rouz, koje su se i dalje kezile. "I nećemo deliti troškove", veselo reče. "Ja častim." Iscerio se Rouz i Fransin i prešao na drugu stranu tezge. Evelin se nagnu nad svoj trešnjin fosfat da sakrije smešak. Rouz i Fransin se izbečiše Soniju u leđa.
<BR>&nbsp;&nbsp;&nbsp;&nbsp;&nbsp;Vrata prodavnice se uz tresak otvoriše: udarila su o žičanu policu sa časopisima; ona limeno zazveča. Fineas Bouven, mlađi, dvanaestogodišnjak, ulete unutra. Gospodin Bouven podiže pogled i namršti se. Finijeva kosa bila je izbledela od sunca a telo mrko kao čokolada. Na sebi je imao samo stare široke kratke pantalone od rebrastog somota, izlizane i prašnjave. Gola stopala šljapkala su po podu od keramičkih pločica. Oči su mu iskrile i igrale od prigušene energije. Jedan kraj jard dugačkog komada šivaćeg konca bio mu je privezan za prst, drugi za nogu velikog metalnozelenog gundelja koji je glasno zujao dok je u uskim krugovima obletao oko Finijeve glave. Zakoračio je pod ventilator na tavanici, koji se okretao, i pustio da ga oblije hladan vetar. Vazduh koji se kretao prizemljio je gundelja na njegovu ruku.
<BR>&nbsp;&nbsp;&nbsp;&nbsp;&nbsp;"Ćao, tata!" zapeva i započe da otpetljava insekta. "Ćao, Evi. Ćao, Fransin. Ćao, debela." Prišao je soda-fontani i ponovo lansirao gundelja.
<BR>&nbsp;&nbsp;&nbsp;&nbsp;&nbsp;Rouz se okrenu na stolici i otrovno ga prostreli pogledom. Umorni gundelj slete na njenu ruku. Ona vrisnu i poskoči. Fini brzo povuče insekta iz opasne zone. "Fini, ti mali razroki majmune", zašišta ona.
<BR>&nbsp;&nbsp;&nbsp;&nbsp;&nbsp;"Fineas", prekorno reče gospodin Bouven, "tako se ne razgovara. A ni ti nisi bolja, Rouz."
<BR>&nbsp;&nbsp;&nbsp;&nbsp;&nbsp;"Ej, tata", zaječa Fini. "Moj stari gundelj ništa joj nije uradio. Kladim se da se Evi ne bi naljutila." Rouz se iskezi. "Gospodine Bouven, samo smo se šalili." Skočila je sa stolice i stegla Finija u medveđi zagrljaj. On se uzvrpoljio ali nije uspeo da se oslobodi njenog stiska. "U dubini duše mi se jedno drugom dopadamo." Gospodin Bouven nije mogao da vidi da ga je pošteno tresnula pesnicom u leđa. On konačno zakevta i otrgnu se. "Kad odeš na predstavu čudesa, Rouzi", reče on oholo, "postaraj se da se dobro zagledaš u Meduzu."
<BR>&nbsp;&nbsp;&nbsp;&nbsp;&nbsp;"Prestani da me zoveš Rouzi", obrecnula se i ponovo sela na stolicu. "A mi nećemo ni ići na predstavu s nakazama. Ići ćemo na zvučni."
<BR>&nbsp;&nbsp;&nbsp;&nbsp;&nbsp;Fini je bio zaprepašćen. Blenuo je u nju dok se peo na drugu stolicu - izvan njenog dohvata. "Jeste li vi lude ili nešto s vama nije u redu? Radije ćete na stari glupi film nego na nevidljivu ženu." On zaječa. "Devojke!"
<BR>&nbsp;&nbsp;&nbsp;&nbsp;&nbsp;Rouz mu uputi gadljivu grimasu. "Ako se dobro sećam, ceo prošli mesec si blebetao kako treba videti taj glupi stari film."
<BR>&nbsp;&nbsp;&nbsp;&nbsp;&nbsp;"Ali to je bilo pre!"
<BR>&nbsp;&nbsp;&nbsp;&nbsp;&nbsp;"Osim toga, nevidljivu ženu ne možeš ni da vidiš", zaključi Rouz.
<BR>&nbsp;&nbsp;&nbsp;&nbsp;&nbsp;"O, da, možeš", reče Fini pokušavajući da na nju prenese čaroliju svega toga. "Možeš da je vidiš ako znaš kako da gledaš. Rouz, ti ne znaš kako da gledaš."
<BR>&nbsp;&nbsp;&nbsp;&nbsp;&nbsp;"Fini", pozva ga gospodin Bouven, držeći malu vrećicu od papira. "Odnesi ovaj lek staroj gospođici Saliven."
<BR>&nbsp;&nbsp;&nbsp;&nbsp;&nbsp;Fini skliznu sa stolice. "I Elektro, Čovek-Munja. On mašući rukama skida munje s neba i jede ih, a nikada ne oprlji kosu."
<BR>&nbsp;&nbsp;&nbsp;&nbsp;&nbsp;Gospodin Bouven pruži mu vrećicu. "Nosi je pravo tamo i nemoj da bazaš. Majka hoće da te vidi kući."
<BR>&nbsp;&nbsp;&nbsp;&nbsp;&nbsp;Fini nije prekidao tiradu. "I Mala sirena, koja je poslednja sirena na Zemlji, ali to je u redu, jer ona nikad neće umreti. I Minotaur koji je ljut što su mu uništili lavirint. I Mali Tim, i Henrijeta, i Čarobni Dečak koji može sve... i Kustos koji je bio mudar da pronađe sve ove predivne ljude i dovoljno mudar da ih ubedi da sa nama podele svoje tajne. Nije li to potpuno fantazmagorično? Konačno se nešto dešava u ovom starom gradu!"
<BR>&nbsp;&nbsp;&nbsp;&nbsp;&nbsp;Istrčao je kroz vrata, ponovo zatresavši stalak sa časopisima. "Majke mi. Konačno se nešto dešava!" vikao je dok je kloparao preko drvenog trotoara i iskakao na ulicu.
<BR>&nbsp;&nbsp;&nbsp;&nbsp;&nbsp;"Fini!" viknu njegov otac. "Šta sam ti rekao..." Nije završio; samo je uzdahnuo, odmahnuo glavom i potonuo iza tezge s lekovima.
<BR>&nbsp;&nbsp;&nbsp;&nbsp;&nbsp;Soni i tri devojke buljili su u Finijev pokretljivi odraz koji je treperio na suncu.
<BR>&nbsp;&nbsp;&nbsp;&nbsp;&nbsp;Rouz uzdahnu namešteno ravnodušno. "Mislim da je klinac izgubio i ono malo klikera što je imao. Gospodine Bouven, imate li slučajeva ludila u porodici?" Gospodin Bouven se malo namršti na nju. Samo zato što joj je otac okružni sudija, pomisli on, ona misli da može da kaže sve što poželi. "Mislim da znam kako mu je", zamišljeno reče Evelin. "I ja sam se, donekle, slično osećala. Zar to ne bi bilo... fantazmagorično..." zakikota se "...kad bi bili stvarni? Kad bi zaista postojao Minotaur, i Meduza, i Sirena, i zmijska boginja; kad bi Čarobni Dečak zaista bio čaroban? Kad to ne bi bio samo nekakav trik?"
<BR>&nbsp;&nbsp;&nbsp;&nbsp;&nbsp;Zamišljeno se zagledala u pod. Njeno maštanje prekinu grgotanje Fransinine slamčice na dnu prazne čaše.
<BR>&nbsp;&nbsp;&nbsp;&nbsp;&nbsp;"Ne verujem da bi mi se baš dopalo kad bi to zaista bila Meduza", reče Fransin. "Stavite ovo na račun, gospodine Bouven." Potpuno je pokvarila raspoloženje. "Kad bih i u bioskopu imala otvoren račun, ne bih imala ovakve dileme." Ona uzdahnu.
<BR>&nbsp;&nbsp;&nbsp;&nbsp;&nbsp;Čuli su zvižduk voza koji je ulazio u stanicu. "Pa, ode Jula Mej", reče Rouz.
<BR>&nbsp;&nbsp;&nbsp;&nbsp;&nbsp;"Evi, doći ću po tebe posle večere", reče Soni i nasmeši se.
<BR>&nbsp;&nbsp;&nbsp;&nbsp;&nbsp;"Nema potrebe, Soni. Možemo da se nađemo kod 'Mažestika'."
<BR>&nbsp;&nbsp;&nbsp;&nbsp;&nbsp;"Ako ne dolazim po tebe", široko se osmehnu on, "neću imati razloga da od oca tražim auto."
<BR>&nbsp;&nbsp;&nbsp;&nbsp;&nbsp;"U redu", nasmeja se ona. "Biće mi drago da me dovezeš u grad."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
