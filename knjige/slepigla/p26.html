<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Anđeo se polako probudio, protežući se i zevajući. U trenutku nije znao gde je, a zatim se napeo i oči mu poleteše s jedne na drugu stranu. Paniku koja se rađala u njemu smirio je pogled na Evelinino nasmejano lice. Telo mu se opustilo i on ponovo leže na krevet, u ordinaciji dotora Latama. Nasmešio joj se za probu, osećajući nešto čudno u grlu. Seo je.
<BR>&nbsp;&nbsp;&nbsp;&nbsp;&nbsp;"Kako se osećaš?" blago upita ona.
<BR>&nbsp;&nbsp;&nbsp;&nbsp;&nbsp;Osmeh mu se raširio i soba se učini osunčanijom.
<BR>&nbsp;&nbsp;&nbsp;&nbsp;&nbsp;"Dobro", reče ona i oseti toplinu. "Ne znam gde je doktor Latam. Kada sam se popela, nije bilo nikoga. Rekao je da ti je potrebno samo da se dobro naspavaš."
<BR>&nbsp;&nbsp;&nbsp;&nbsp;&nbsp;Za trenutak su zamišljeno posmatrali jedno drugo.
<BR>&nbsp;&nbsp;&nbsp;&nbsp;&nbsp;"Pa, šta ćemo sad s tobom?"
<BR>&nbsp;&nbsp;&nbsp;&nbsp;&nbsp;Izgledalo je da mu je neprijatno i krivo što predstavlja problem.
<BR>&nbsp;&nbsp;&nbsp;&nbsp;&nbsp;"Sinoć sam razgovarala s Henrijem."
<BR>&nbsp;&nbsp;&nbsp;&nbsp;&nbsp;Anđelove oči ispitivački se podigoše.
<BR>&nbsp;&nbsp;&nbsp;&nbsp;&nbsp;Slegnula je ramenima. "Izgleda da ni on ne zna šta da se radi. Jako je zabrinut za tebe."
<BR>&nbsp;&nbsp;&nbsp;&nbsp;&nbsp;Na Anđelovom licu ponovo se pojavio pokajnički izraz.
<BR>&nbsp;&nbsp;&nbsp;&nbsp;&nbsp;"Rekao je da mora da porazgovara s Timom, da će, kad se nađu zajedno, znati šta da se radi. Rekla sam im gde si. Mislila sam da će možda doći ovamo." Namrštila se kad joj umom prolete pomisao da su odlučili da ne pomognu Anđelu, da su suviše zabrinuti za vlastitu sigurnost. Ali, ubrzo je odagnala tu pomisao, jer nije mogla da u nju poveruje. Očigledno je postojao neki drugi razlog. Još tren je razmišljala, a zatim nervozno donela odluku. "Možemo da učinimo samo jedno. Moraćeš da pođeš kući sa mnom, a ja ću Henrija obavestiti gde si." Brzo ga je pogledala. "Mislim, ne možeš ovde da ostaneš. Hejverstok i Meksikanac te traže, a ovde si im malo preblizu. Mi živimo na selu; nikad im neće pasti na pamet da te tamo potraže."
<BR>&nbsp;&nbsp;&nbsp;&nbsp;&nbsp;Posmatrao ju je s izrazom lica koji nije umela da protumači, ali je ponovo doživela ono isto osećanje kao i prošle noći na putu, kad se činilo da joj ispituje dušu. Onda je klimnuo i pogledao svoju odeću koja je bila prebačena preko stolice. Široko se nasmešio i pokazao joj da se okrene.
<BR>&nbsp;&nbsp;&nbsp;&nbsp;&nbsp;Uradila je to i kiselo se nasmejala, razmišljajući o njegovoj tački u cirkusu kada je lebdeo iznad publike go kao od majke rođen. Naravno, pored lopte vode, oblaka i munja, mogao je da bude i potpuno obučen, isto bi bilo. Gotovo da je zaustila da mu to kaže, ali se prisetila onoga što je Henri ispričao: da se Anđeo nikada nije sećao onoga što je radio u predstavi.
<BR>&nbsp;&nbsp;&nbsp;&nbsp;&nbsp;Anđeo je sklonio čaršav i navukao pantalone preko gaća. Pokucao je zglobovima prstiju po stolici i Evelin se okrenula. Oči su mu blistale kao crvene zvedice dok je navlačio košulju i cipele.
<BR>&nbsp;&nbsp;&nbsp;&nbsp;&nbsp;"Kupatilo je tamo iza", reče ona i pokaza glavom, "ako hoćeš da se umiješ."
<BR>
<BR>&nbsp;&nbsp;&nbsp;&nbsp;&nbsp;Evelin je usporila auto i zapanjeno gledala izgorelu Predstavu čudesa. Šerif i gomila drugih ljudi preturali su po raskvašenom kršu i tragali za ugljenisanim telima. Posegnula je iza sebe i dodirnula Anđela, zgrčenog na stražnjem sedištu. Podigao se dovoljno da vidi. Briga mu je zamaglila lice. "Šta ćemo sad?" prošapta Evelin.
<BR>&nbsp;&nbsp;&nbsp;&nbsp;&nbsp;On utonu nazad na sedište i zbunjeno slegnu ramenima.
<BR>&nbsp;&nbsp;&nbsp;&nbsp;&nbsp;Upravo u tom trenutku Luis iziđe iz Hejverstokovih kola i pogleda je. Ona brzo prebaci u drugu i ubrza. Luis je posmatrao kako auto skakuće preko železničkih šina i prelazi most. Usne mu se stisnuše u osmeh.
<BR>&nbsp;&nbsp;&nbsp;&nbsp;&nbsp;Evelin je vozila sporo po mokrom putu, pljuskajući po baricama koje su još stajale, i gledala žito. Bilo je poleglo i nepokretno od vlage, ali se nije činilo uništenim. Nekoliko dana jarkog sunca bi ga osušilo i ponovo uspravilo. Znala je šta jaka kiša s gradom može da učini; kako žito može biti sravnjeno sa zemljom i pretvoreno u asurast sag koji je nemoguće požnjeti.
<BR>&nbsp;&nbsp;&nbsp;&nbsp;&nbsp;Anđeo se naslonio na naslon sedišta, sa bradom na prekrštenim rukama, i gledao naokolo kao da prvi put vidi tako nešto. Okrenula je glavu i nasmešila mu se. On je odgovorio osmehom kao malo dete u božićno jutro. Objasnila mu je za žito i kišu i grad, ne zato što je mislila da ga to zaista zanima, već što joj se sviđalo da priča s njim. On je posmatrao njeno lice dok je govorila, sa zadovoljnim smeškom na usnama.
<BR>&nbsp;&nbsp;&nbsp;&nbsp;&nbsp;Auto je nakratko skliznuo po blatu kad je prebrzo skrenula na prilaz. "Sagni se", reče ona. Spustio se iza sedišta. Parkirala je auto pored ambara i obratila se Anđelu, ne pomerajući glavu.
<BR>&nbsp;&nbsp;&nbsp;&nbsp;&nbsp;"Sačekaj da ja uđem u kuću, a onda se ušunjaj u ambar. Mislim da je bolje da ispitam odakle vetar duva pre nego što roditeljima kažem za tebe. Nisam sigurna šta će oni misliti o svemu ovome." Nervozno se nasmejala.
<BR>&nbsp;&nbsp;&nbsp;&nbsp;&nbsp;Roditelji i Harold dočekali su je na verandi; lica su im treperila od besa ka olakšanju i nazad.
<BR>&nbsp;&nbsp;&nbsp;&nbsp;&nbsp;"Gde si bila?" htela je da zna Bes; glas joj je bio napet. "Celo jutro skapavamo od brige."
<BR>&nbsp;&nbsp;&nbsp;&nbsp;&nbsp;"Mlada damo", mrko reče Otis, "trebaće ti dobro opravdanje."
<BR>&nbsp;&nbsp;&nbsp;&nbsp;&nbsp;"Ovo uopšte ne liči na tebe", reče Bes; ruke su joj drhtale na kecelji.
<BR>&nbsp;&nbsp;&nbsp;&nbsp;&nbsp;Evelin ih pogleda, potpuno zbunjena. "U čemu je stvar?" upita ona, raširenih očiju.
<BR>&nbsp;&nbsp;&nbsp;&nbsp;&nbsp;"Gde si bila cele noći?" Otisova ruka blago se tresla, oslobođena od napetosti. "Rouz kaže da nisi bila kod nje."
<BR>&nbsp;&nbsp;&nbsp;&nbsp;&nbsp;"Onda smo čuli za jadnu Fransin..." Bes šmrknu i uvrnu kecelju u čvor.
<BR>&nbsp;&nbsp;&nbsp;&nbsp;&nbsp;"Sad sam se spremao da uzmem kamion i da pođem da te tražim", Otis prekide ženu.
<BR>&nbsp;&nbsp;&nbsp;&nbsp;&nbsp;"Zvali smo centralu i čak ni Reba nije znala gde si." Bes je pokušavala da se sabere. "Reba je rekla da si nazvala Rouz..."
<BR>&nbsp;&nbsp;&nbsp;&nbsp;&nbsp;"Šta se desilo Fransin?" zahtevala je da zna Evelin, želeći da prestanu da brbljaju i objasne joj.
<BR>&nbsp;&nbsp;&nbsp;&nbsp;&nbsp;"Nisi čula?" upita Harold i podiže obrve.
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Ona je... ubijena, dušo", tiho reče Bes.
<BR>&nbsp;&nbsp;&nbsp;&nbsp;&nbsp;"Ubijena?" Evelin oseti kao da počinje knjigu iz sredine. "Šta joj se desilo?"
<BR>&nbsp;&nbsp;&nbsp;&nbsp;&nbsp;"Umorena je", skrušeno reče Harold.
<BR>&nbsp;&nbsp;&nbsp;&nbsp;&nbsp;"Takođe je... napastvovana", čvrsto reče Otis.
<BR>&nbsp;&nbsp;&nbsp;&nbsp;&nbsp;"Zato smo se toliko brinuli za tebe, dušo", reče Bes, plačno.
<BR>&nbsp;&nbsp;&nbsp;&nbsp;&nbsp;"Napastvovana?"
<BR>&nbsp;&nbsp;&nbsp;&nbsp;&nbsp;"Silovana", nestrpljivo tresnu Harold.
<BR>&nbsp;&nbsp;&nbsp;&nbsp;&nbsp;"Harolde, ne koristi tu reč", prošapta Bes i spusti ruku na grlo.
<BR>&nbsp;&nbsp;&nbsp;&nbsp;&nbsp;"Našli su je u staroj cisterni, tamo gde je izgorela kuća Overstritovih", tiho je objasnio Otis. "Doktor Latam je pošao da je traži kada je saznao da nije stigla kod Viletovih. Našao je njenu torbicu sa stvarima blizu starih temelja. Kada je pretražio okolinu, otkrio je da su neke daske skinute sa cisterne... Onda je izgoreo cirkus."
<BR>&nbsp;&nbsp;&nbsp;&nbsp;&nbsp;"To znam. Videla sam kad sam se vraćala."
<BR>&nbsp;&nbsp;&nbsp;&nbsp;&nbsp;"Toliko je ljudi poginulo." Bes zadrhta. "Svi tamo su poginuli, osim tog Hejverstoka i Meksikanca."
<BR>&nbsp;&nbsp;&nbsp;&nbsp;&nbsp;Evelin je užasnuto pogleda. Ako su Henri i Tim mrtvi, šta će biti s Anđelom?
<BR>&nbsp;&nbsp;&nbsp;&nbsp;&nbsp;"Još čekam da čujem gde si bila sinoć", Otis se vratio na stvar.
<BR>&nbsp;&nbsp;&nbsp;&nbsp;&nbsp;"A, to..." Vrpoljila se.
<BR>&nbsp;&nbsp;&nbsp;&nbsp;&nbsp;"Da, to. Čekam."
<BR>&nbsp;&nbsp;&nbsp;&nbsp;&nbsp;Evelin baci pogled u pravcu auta. Harold je sumnjičavo pogleda i pođe pogledom za njom. Evelin je pošla ka kući, pokušavajući da ih uvede unutra. "Provela sam noć kod Fransinih", neuverljivo reče ona.
<BR>&nbsp;&nbsp;&nbsp;&nbsp;&nbsp;"Fransinih?" prozbori Bes.
<BR>&nbsp;&nbsp;&nbsp;&nbsp;&nbsp;"Zašto si ostavila auto pored ambara?" upita Harold i suzi oči prema njoj.
<BR>&nbsp;&nbsp;&nbsp;&nbsp;&nbsp;Evelin nije obraćala pažnju na njega. "Fransin nije bila tamo. Nisam ništa znala o... mislila sam da je kod Rouz."
<BR>&nbsp;&nbsp;&nbsp;&nbsp;&nbsp;"A šta si onda radila tamo?" Otis je zahtevao da zna.
<BR>&nbsp;&nbsp;&nbsp;&nbsp;&nbsp;"Bila je nesreća. Ja..."
<BR>&nbsp;&nbsp;&nbsp;&nbsp;&nbsp;"Nesreća? Besine ruke zadrhtaše. "Jesi li povređena? Jesi li zato bila kod doktora?"
<BR>&nbsp;&nbsp;&nbsp;&nbsp;&nbsp;Evelin prođe kroz vrata, praćena zabrinutim roditeljima. Harold je zastao i pomno osmotrio auto, a zatim ušao za njima.
<BR>&nbsp;&nbsp;&nbsp;&nbsp;&nbsp;"Ne, nisam bila povređena. Samo mi se nije išlo na Rouzinu zabavu."
<BR>&nbsp;&nbsp;&nbsp;&nbsp;&nbsp;"Zašto nas nisi nazvala?"
<BR>&nbsp;&nbsp;&nbsp;&nbsp;&nbsp;"Žao mi je. Mislim da o tome nisam razmišljala. Nisam znala da ćete se brinuti."
<BR>
<BR>&nbsp;&nbsp;&nbsp;&nbsp;&nbsp;Anđeo ih je gledao kako ulaze u kuću, a zatim skliznuo iz kola sa suprotne strane i, pognut, potrčao ka ambaru. Pogledao je unaokolo gde bi mogao da se sakrije. "Anđele!" zašišta glas odozgo. Trgnuo je glavu nagore i ugledao Henrija kako pilji u njega. "Mislio sam da ćeš da se pojaviš, pre ili kasnije", reče Henri.
<BR>&nbsp;&nbsp;&nbsp;&nbsp;&nbsp;Osmeh ushićenja i olakšanja ozari Anđelovo lice. Obrisao je vlažne dlanove o stražnjicu svojih pantalona i stao da prebacuje težinu s jedne noge na drugu.
<BR>&nbsp;&nbsp;&nbsp;&nbsp;&nbsp;"Dođi gore", reče Henri smešeći se. "Moramo da donesemo neke ozbiljne odluke."
<BR>
<BR>&nbsp;&nbsp;&nbsp;&nbsp;&nbsp;Malo kasnije, Otis i Bes su otišli u crkvu, ali je Evelin izmolila da ne ide. "Stvarno mi se ne ide", rekla je dok su stajali na verandi.
<BR>&nbsp;&nbsp;&nbsp;&nbsp;&nbsp;Bes obrisa trunku s Otisovog rukava. "U redu, dušo. Mada ne znam šta će ljudi da pomisle kad vide da nema ni tebe ni Harolda."
<BR>&nbsp;&nbsp;&nbsp;&nbsp;&nbsp;Otis poteže krut okovratnik. "Harold je odrastao čovek. Ako danas ne želi da ide u crkvu, trebalo bi da poštujemo njegovu želju."
<BR>&nbsp;&nbsp;&nbsp;&nbsp;&nbsp;Bes uzdahnu i stavi rukavice. "Jutros je sve tako zbrkano. Ne znam ni da l' dolazim ili odlazim."
<BR>&nbsp;&nbsp;&nbsp;&nbsp;&nbsp;Ušli su u auto i pošli. Evelin je posmatrala auto kako odlazi niz prolaz i skreće na glavni put. Onda se okrenula oko sebe, tražeći Harolda i pitajući se zašto je on tako tajanstveno rešio da ostane kod kuće. Nigde ga nije videla pa krišom pođe ka ambaru.
<BR>&nbsp;&nbsp;&nbsp;&nbsp;&nbsp;Tuce kosova kljucalo je i svađalo se na hranilištu, a zatim, uz lepet krila, odletelo kad im je prišla. Vratili su se, kao da se ništa nije desilo, čim je ušla unutra. Unutrašnjost je bila tiha i toplo rezila od oporih mirisa sena i lucerke, i zaostalog mirisa mleka jer su njen otac i Harold jutros ranije pomuzli krave.
<BR>&nbsp;&nbsp;&nbsp;&nbsp;&nbsp;Pogledala je unaokolo i nije primetila Anđela. Za trenutak je osetila paniku da je nije sačekao.
<BR>&nbsp;&nbsp;&nbsp;&nbsp;&nbsp;"Anđele", pozvala je blago i čula kretanje iznad sebe. Anđelovo široko osmehnuto lice i Henrijev ozbiljni lik gledali su dole prema njoj.
<BR>&nbsp;&nbsp;&nbsp;&nbsp;&nbsp;"Gore smo", reče Henri.
<BR>&nbsp;&nbsp;&nbsp;&nbsp;&nbsp;Odahnula je. "Henri!" viknu ona oduševljeno. "Mislila sam... Svi misle da ste stradali u požaru."
<BR>&nbsp;&nbsp;&nbsp;&nbsp;&nbsp;"Što se mene tiče, bilo bi mi drago kad bi svi mislili tako", kiselo reče on, "ali postoji par njih koji znaju da nisam."
<BR>&nbsp;&nbsp;&nbsp;&nbsp;&nbsp;Evelin se uspentra merdevinama do tavana i pope u spremište za seme pamuka, u kome su oni bili.
<BR>&nbsp;&nbsp;&nbsp;&nbsp;&nbsp;"Time! I ti si dobro", reče ona zračeći od zadovoljstva.
<BR>&nbsp;&nbsp;&nbsp;&nbsp;&nbsp;"Za sada." Napravio je grimasu.
<BR>&nbsp;&nbsp;&nbsp;&nbsp;&nbsp;"Šta se desilo?" Sela je na meko seme pamuka pored Anđela i osetila toplinu od njegove blizine.
<BR>&nbsp;&nbsp;&nbsp;&nbsp;&nbsp;Henri se mrzovoljno naslonio na zid spremišta. "Sinoć je sve pošlo do đavola. Minotaur je silovao i ubio jednu od devojaka..."
<BR>&nbsp;&nbsp;&nbsp;&nbsp;&nbsp;"Fransin!" povika Evelin i oseti najčudnije osećanje u stegnima.
<BR>&nbsp;&nbsp;&nbsp;&nbsp;&nbsp;"Ne znam joj ime."
<BR>&nbsp;&nbsp;&nbsp;&nbsp;&nbsp;"Minotaur?" Setila se kako je stajao u prolazu, nagnut nad Fransin, kako bi Harold mogao da mu ispita rogove. Setila se njegovog ogromnog tela, somotne kože i napete pregače. Takođe se setila Fransininih neobičnih suza i napete reakcije, za koju je mislila da je samo zbunjenost. Fransin je tako lako bilo zbuniti. A doktor je rekao da se čitavu subotu čudno ponašala. Misli su joj se rojile po glavi i ona zadrhta. Ali podigla je pogled i videla da joj Anđeo opet čita dušu. Uzeo ju je za ruku i toplina odagna jezu.
<BR>&nbsp;&nbsp;&nbsp;&nbsp;&nbsp;"Nije to bilo prvi put", nastavi Henri ne primećujući ništa. "Hejverstok je uvek ranije uspevao da to prikrije, ali prošle noći je pomahnitao. Ubio je Minotaura, podmetnuo požar i ubio sve ostale. Tim i ja smo uspeli da pobegnemo. Hejverstok je bio toliko slep od besa da nas nije video."
<BR>&nbsp;&nbsp;&nbsp;&nbsp;&nbsp;"Moja majka kaže da je i Meksikanac..."
<BR>&nbsp;&nbsp;&nbsp;&nbsp;&nbsp;"Luis!" ispljunu Tim.
<BR>&nbsp;&nbsp;&nbsp;&nbsp;&nbsp;"Aha", frknu Henri. "Pretpostavljam da je pomislio da bi mu Luis još mogao da koristi. "Par su kakvog nema." Ozbiljno je pogledao Evelin. "Slušajte, gospođice Bredli. Mi cenimo sve što ste uradili da pomognete Anđelu, ali ovde ne možemo da ostanemo. On zna za vas i na putu je da dođe ovde da nas potraži. Naša jedina šansa je da mu se klonimo puta. Ako nas nađe, mrtvi smo. Ničim se ne možemo odbraniti."
<BR>&nbsp;&nbsp;&nbsp;&nbsp;&nbsp;"Otkud on zna za mene?"
<BR>&nbsp;&nbsp;&nbsp;&nbsp;&nbsp;"Ja sam mu rekao", blago reče Tim; stid u njegovom glasu i bol na njegovom ružnom malom licu.
<BR>&nbsp;&nbsp;&nbsp;&nbsp;&nbsp;"Ti si mu rekao? Zašto?" sumnjičavo reče Evelin.
<BR>&nbsp;&nbsp;&nbsp;&nbsp;&nbsp;"Ne krivite Tima, gospođice Bredli", uveravao ju je Henri. "Niko se dugo ne može odupirati Hejverstokovim pitanjima."
<BR>&nbsp;&nbsp;&nbsp;&nbsp;&nbsp;"Jednu stvar mu nisam rekao", reče Tim. "Nisam mu rekao da znamo da i Anđeo ima dar, da ga je Anđeo juče upotrebio kad vas je sprečio da padnete u vodu. Ali to mu nisam rekao samo zato što me nije ni pitao." Glas mu je drhtao od prisećanja. "Najvažnije je da ne zna da je Anđeo svestan da ima dar. Mislim da je to poslednja stvar koju Hejverstok želi - da Anđeo sazna."
<BR>&nbsp;&nbsp;&nbsp;&nbsp;&nbsp;"Ako Anđeo ima istu moć, zar se ne možemo odupreti?" upita Evelin.
<BR>&nbsp;&nbsp;&nbsp;&nbsp;&nbsp;"On ne zna kako da je koristi", uzdahnu Henri. "A Hejverstok mu neće dopustiti da poživi dovoljno dugo da to otkrije."
<BR>&nbsp;&nbsp;&nbsp;&nbsp;&nbsp;"Onda nam jedino preostaje da im se sklanjamo s puta sve dok Anđeo ne nauči kako", logično zaključi Evelin.
<BR>&nbsp;&nbsp;&nbsp;&nbsp;&nbsp;"Gospođice Bredli", čvrsto reče Henri, "za vas bi bilo veoma opasno da se umešate u ovo."
<BR>&nbsp;&nbsp;&nbsp;&nbsp;&nbsp;"Doktor Latam je sinoć rekao gotovo isto, ali mislim da je prekasno."
<BR>&nbsp;&nbsp;&nbsp;&nbsp;&nbsp;"U pravu je, Henri", reče Tim. "Njemu se neće svideti što nam pomaže. Svašta može da učini."
<BR>&nbsp;&nbsp;&nbsp;&nbsp;&nbsp;"Ne", reče Henri i namršti se. "Ako smesta odemo odavde, nema načina da sazna da je imala bilo kakve veze sa nama."
<BR>&nbsp;&nbsp;&nbsp;&nbsp;&nbsp;"Saznaće", reče Tim s jezom u glasu. "Znaš da će saznati."
<BR>&nbsp;&nbsp;&nbsp;&nbsp;&nbsp;"Onda je sređeno", reče Evelin, sa rešenošću u glasu.
<BR>&nbsp;&nbsp;&nbsp;&nbsp;&nbsp;"E, pa, divne li družine", veselo reče Harold. Panično su se okrenuli i videli ga kako stoji na vrhu merdevina i posmatra ih; samozadovoljno se smeškao, pažljivo obuhvativši nogom gredu. "Znao sam da si se upetljala u nešto, Evi."
<BR>&nbsp;&nbsp;&nbsp;&nbsp;&nbsp;"Harolde", zavapi ona, "zašto uvek moraš da budeš tako prokleto pametan. Dođi i sedi ovamo pre nego što padneš i slomiš vrat."
<BR>&nbsp;&nbsp;&nbsp;&nbsp;&nbsp;I tako su mu sve ispričali.
<BR>&nbsp;&nbsp;&nbsp;&nbsp;&nbsp;"Ne očekujete valjda da poverujem u sve ove besmislice?" sumnjičavo reče on.
<BR>&nbsp;&nbsp;&nbsp;&nbsp;&nbsp;"Baš me briga da li veruješ ili ne", tresnu Evelin. "Samo nemoj da se mešaš." Uzdahnula je i odmahnula glavom. "Molim te, Harolde."
<BR>&nbsp;&nbsp;&nbsp;&nbsp;&nbsp;"Ako taj tip pokušava da vas ubije, zašto ne odete kod šerifa Dvajera?" raširio je ruke uveren da to rešava problem.
<BR>&nbsp;&nbsp;&nbsp;&nbsp;&nbsp;"Ne usuđujemo se zbog šerifa", strpljivo je objasnio Henri. "Hejverstok je potpuno bezobziran. Šerif ne bi imao šanse. Kome god kažemo, ugrožavamo mu život, i mislim da bi najbolje bilo da se ova grupa ovde ne širi."
<BR>&nbsp;&nbsp;&nbsp;&nbsp;&nbsp;Namrštio se. "Problem je što ne znamo kolika mu je moć. Ne znamo koliki je deo onoga što izvodi u predstavi njegov a koliki Anđelov."
<BR>&nbsp;&nbsp;&nbsp;&nbsp;&nbsp;"Zar Anđeo ne zna?"
<BR>&nbsp;&nbsp;&nbsp;&nbsp;&nbsp;"Ne", uzdahnu Henri. "On ga hipnotiše pre početka. On sve do juče nije ni znao da ima dar."
<BR>&nbsp;&nbsp;&nbsp;&nbsp;&nbsp;"Ja još ne verujem u te vaše magijske moći", progunđa Harold i pogleda Anđela. Malo se namrštio na bledu Anđelovu ruku koja je držala Evelininu. Anđeo je odmahnuo glavom i bespomoćno slegnuo ramenima.
<BR>&nbsp;&nbsp;&nbsp;&nbsp;&nbsp;"U njima nema ničeg magijskog", reče Henri. "Ljudski um, dečko moj, tajanstven je kao dno mora ili mesečeve planine."
<BR>&nbsp;&nbsp;&nbsp;&nbsp;&nbsp;Harold se pomerio na semenu pamuka i pogledao u njihova napeta lica. "U redu. Verujem vam kada kažete da taj, kako se već zove, pokušava da vas ubije, i pomoći ću vam da pobegnete, ali ne dopuštam da Evi ode s vama."
<BR>&nbsp;&nbsp;&nbsp;&nbsp;&nbsp;"Njen život je ugrožen baš kao i naši", tiho reče Tim. "A i vaš, ako otkrije."
<BR>&nbsp;&nbsp;&nbsp;&nbsp;&nbsp;"U pravu je", složio se Henri. Anđeo je klimnuo glavom i zagledao se u Harolda.
<BR>&nbsp;&nbsp;&nbsp;&nbsp;&nbsp;"Šta da kažem mami i tati?" Harold podiže ruke u vazduh. "Ne možete tek tako da nestanete. Pola okruga će vas tražiti. Siguran sam da će Hejverstoku dobro doći pomoć."
<BR>&nbsp;&nbsp;&nbsp;&nbsp;&nbsp;"Znam", blago reče Evelin.
<BR>&nbsp;&nbsp;&nbsp;&nbsp;&nbsp;Njih petoro sedelo je natmureno, sve dok Harold nije podigao pogled.
<BR>&nbsp;&nbsp;&nbsp;&nbsp;&nbsp;"Možete do imanja starog Hindlija. Tamo vas niko neće naći."
<BR>&nbsp;&nbsp;&nbsp;&nbsp;&nbsp;"Gde je to?" upita Henri nadajući se da je to rešenje.
<BR>&nbsp;&nbsp;&nbsp;&nbsp;&nbsp;"Oko tri milje odavde." Evelin se razvedrila. "Napušteno je više od deset godina, ali ima vode. A i putevi su pregrađeni i preorani. Do tamo se može samo peške, ili na konju. A ne vidi se s glavnog puta." Namrštila se. "Nadam se da kuća još stoji. Godinama nisam bila tamo."
<BR>&nbsp;&nbsp;&nbsp;&nbsp;&nbsp;"Tata i ja smo pre nekoliko nedelja jahali tuda. Izgleda kao što je oduvek izgledalo." Zakikotao se. "Kad sam bio mali, svi smo verovali da je začarano. Pretpostavljam da još veruju."
<BR>&nbsp;&nbsp;&nbsp;&nbsp;&nbsp;"Zvuči dobro", reče Henri, "ali nisam siguran da Hejverstoku treba put."
<BR>&nbsp;&nbsp;&nbsp;&nbsp;&nbsp;"Pa šta radi?" frknu Harold. "Da ne leti možda?"
<BR>&nbsp;&nbsp;&nbsp;&nbsp;&nbsp;"Pa, nikad ga nisam video da leti. Ali ste svi videli Anđela kako to radi."
<BR>&nbsp;&nbsp;&nbsp;&nbsp;&nbsp;Harold ga kiselo pogleda, a zatim i Evelin. "Mislim da majci možemo da kažemo da smo otišli na piknik, ali to rešava problem samo za ovo popodne."
<BR>&nbsp;&nbsp;&nbsp;&nbsp;&nbsp;"Možda bih mogla da se pretvaram da ću ostati nekoliko dana kod prijateljice. Samo ne mogu da smislim razlog zbog kog bih to učinila."
<BR>&nbsp;&nbsp;&nbsp;&nbsp;&nbsp;Iznenada, Anđeo se napeo. Podigao je ruku i oslušnuo, namršten. Ustao je, dopuzao do pročelja ambara i izvirio. Žestoko je počeo da maše ostalima i oni požuriše ka njemu.
<BR>&nbsp;&nbsp;&nbsp;&nbsp;&nbsp;Crni ford model-T kloparao je prilazom ka kući Bredlijevih.
<BR>
<BR>&nbsp;&nbsp;&nbsp;&nbsp;&nbsp;Luis je zaustavio auto i pogledao unaokolo. "Izgleda da nema nikog."
<BR>&nbsp;&nbsp;&nbsp;&nbsp;&nbsp;"Baš suprotno", blago reče Hejverstok i podiže ruku u pravcu ambara. Harold iziđe napolje, zastade, a zatim pođe ka njima. Stavio je ruke na vrata auta i spustio pogled na Hejverstokovo lice. Srce mu je lupalo, a grlo bilo suvo.
<BR>&nbsp;&nbsp;&nbsp;&nbsp;&nbsp;"'Bar dan. Čuo sam za požar. Žao mi je", reče on i iznenadi se što mu je glas zvučao normalno. "Šta mogu da učinim za vas?"
<BR>&nbsp;&nbsp;&nbsp;&nbsp;&nbsp;"Da. Jako tužan incident", ljubazno reče Hejverstok. "Pitali smo se da li biste nam mogli da pomognete. U trupi je bio mladić - Anđeo, Čarobni Dečak?"
<BR>&nbsp;&nbsp;&nbsp;&nbsp;&nbsp;Harold klimnu.
<BR>&nbsp;&nbsp;&nbsp;&nbsp;&nbsp;"Jako fin dečak, naravno, potpuno bezopasan, ali malo ćaknut, mentalno retardiran, mutav. Vatra ga je uplašila i izgleda da je pobegao."
<BR>&nbsp;&nbsp;&nbsp;&nbsp;&nbsp;"Oh?" Harold podiže obrve. "Mislio sam da su svi stradali u vatri."
<BR>&nbsp;&nbsp;&nbsp;&nbsp;&nbsp;"Da, jako tužan događaj. I mi smo to mislili, ali izgleda da je Anđeo srećom pošteđen. Sladak, bezopasan dečko; tako nam je laknulo."
<BR>&nbsp;&nbsp;&nbsp;&nbsp;&nbsp;"Da li bi trebalo da je pošao u ovom pravcu?"
<BR>&nbsp;&nbsp;&nbsp;&nbsp;&nbsp;"Nemamo pojma. Videli su ga s tvojom sestrom juče ujutro." Nasmešio se. "Tvoja sestra je jako ljupka devojka. Evelin? Je l' se tako zove?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Lepo ime. Ne, samo pretražujemo svaku ulicu, pa smo pomislili da je možda mogao da dođe ovamo."
<BR>&nbsp;&nbsp;&nbsp;&nbsp;&nbsp;"Nije." Harold slegnu ramenima, i dalje održavajući prazno lice. "On, koliko znam, nije bio ovde."
<BR>&nbsp;&nbsp;&nbsp;&nbsp;&nbsp;"Pa, samo smo pokušali." Obesno je napućio usne. "Jako nam je stalo da ga nađemo. On zaista nije u stanju da se brine za sebe." Ponovo se nasmešio. "Je l' ti sestra možda negde u blizini?"
<BR>&nbsp;&nbsp;&nbsp;&nbsp;&nbsp;Haroldu srce poskoči. "Žao mi je, nije. Ona je otišla s mojim roditeljima u Liberal na ceo dan... da posete moju... baku."
<BR>&nbsp;&nbsp;&nbsp;&nbsp;&nbsp;"Kako je to lepo." Nestade Hejverstokovog osmeha. "Ali, onda ga, verovatno, nije ni videla, jer bi ti to sigurno rekla." Okrenuo se Luisu.
<BR>&nbsp;&nbsp;&nbsp;&nbsp;&nbsp;"Luis, proveri kuću i ambar", naredi on. Luis iziđe iz auta i otkasa u kuću. Hejverstok se okrenuo Haroldu i nasmešio.
<BR>&nbsp;&nbsp;&nbsp;&nbsp;&nbsp;Harold mu je uzvratio pogled; na licu mu je bio izraz ljubaznog zanimanja, ali oči mu nisu treperile. Hejverstok je polako spustio prste na Haroldovu ruku koja je bila na vratima auta. Kliznuo je rukom uz Haroldovu do njegovog lica. Zadržala se tamo za tren, a onda spustila niz grudi.
<BR>&nbsp;&nbsp;&nbsp;&nbsp;&nbsp;Luis je pretražio svaku sobu u kući, a zatim otišao do ambara. Proveravao je svuda, zagledao u svaki pregradak, peo se merdevinama na tavan, ali ništa nije našao. Pogledao je kroz stražnja vrata tavana, preko zatalasanih pašnjaka istačkanih stokom.
<BR>&nbsp;&nbsp;&nbsp;&nbsp;&nbsp;Šćućureni u jaruzi, Evelin, Anđeo, Henri i Tim posmatrali su ga kroz visoku bufalo travu i odahnuli kada se okrenuo.
<BR>&nbsp;&nbsp;&nbsp;&nbsp;&nbsp;Luis se vratio u auto. "Nisam ništa video."
<BR>&nbsp;&nbsp;&nbsp;&nbsp;&nbsp;"Da, sigurno bi rekla", reče Harold.
<BR>&nbsp;&nbsp;&nbsp;&nbsp;&nbsp;"Pa, mladiću, puno vam hvala. Žao nam je što smo vam smetali. Hoćete li da nas obavestite ako vidite ili čujete nešto o Anđelu?" Hejverstok se ljubazno nasmejao.
<BR>&nbsp;&nbsp;&nbsp;&nbsp;&nbsp;"Naravno", reče Harold i odmaknu se jedan korak od auta kada ga je Luis upalio.
<BR>&nbsp;&nbsp;&nbsp;&nbsp;&nbsp;"Do viđenja!" povika Hejverstok i mahnu rukom kroz prozor. Auto je odštektao nazad niz prilaz.
<BR>&nbsp;&nbsp;&nbsp;&nbsp;&nbsp;Harold ih je, zbunjenog lica, posmatrao kako odlaze. Osećao se čudnovato i pomalo ošamućeno. Protresao se od jeze i vratio u ambar.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
