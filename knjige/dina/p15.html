<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Moj otac, car Padišah, uzeo me je jednog dana za ruku i ja sam osetila, zahvaljujući onome što me je majka naučila, da je uznemiren. Poveo me je u Dvoranu Portreta, gde smo se zaustavili pred ego-odrazom Vojvode Letoa Atreida. Odmah sam uočila veliku sličnost među njima - između moga oca i tog čoveka na slici; obojica su imala tanka, elegantna lica, oštrih crta, kojima su dominirale hladne oči. "Princezo-kćeri", reče mi otac, "kako sam samo želeo da si starija kada je došlo vreme da ovaj čovek izabere sebi ženu." Mom ocu tada je bila sedamdeset jedna godina, ali nije izgledao stariji od čoveka na portretu, a ja sam imala svega četrnaest; sećam se da sam tog trenutka shvatila da moj otac potajno želi da mu je Vojvoda sin, odnosno mrzi sve one političke nužnosti koje su ih dovele u neprijateljske tabore.
<BR>
<BR>&nbsp;&nbsp;&nbsp;&nbsp;&nbsp;'U očevoj kući' princeze Irulan
<BR>
<BR>&nbsp;&nbsp;&nbsp;&nbsp;&nbsp;Prvi susret sa ljudima koje je po naređenju trebalo da izda snažno je delovao na doktora Kinesa. Pokušao je da se uteši time da je naučnik za koga su predanja samo zanimljivi pokazatelji kulturnih korena. Dečak se, međutim, savršeno uklapao u drevno proročanstvo. Imao je "ispitivačke oči" i izraz "uzdržane otvorenosti".
<BR>&nbsp;&nbsp;&nbsp;&nbsp;&nbsp;Razume se, proročanstvo je neke stvari hotimice ostavljalo nejasnim - kao, na primer, da li će Boginja Majka dovesti Mesiju sa sobom ili Ga roditi ovde. No, bez obzira na to, lako je bilo uočiti neobičnu podudarnost između predskazanja i stvarne ličnosti.
<BR>&nbsp;&nbsp;&nbsp;&nbsp;&nbsp;Sreli su se u pozno jutro na platou ispred upravne zgrade arakenskog kosmodroma. Jedan ornitopter bez oznaka stajao je u blizini, zujeći blago u mestu poput kakvog dremljivog insekta. Pokraj letelice stajala je atreidska straža sa isukanim mačevima, a vazduh je bio ispunjen blagim pucketanjem Kinesovog zaštitnog polja.
<BR>&nbsp;&nbsp;&nbsp;&nbsp;&nbsp;On se podrugljivo osmehnu štitniku, pomislivši pri tom: I ne slute kakvo im Arakis priprema iznenađenje u pogledu zaštitnog polja!
<BR>&nbsp;&nbsp;&nbsp;&nbsp;&nbsp;Planetolog podiže ruku i dade znak svojoj slobodnjačkoj straži da se povuče. Zatim krupnim koracima krenu prema ulazu u zgradu - tamnoj jami u steni optočenoj plastikom. Tako je izloženo ovo monolitsko zdanje, pomisli on. Znatno je nepogodnije od pećine.
<BR>&nbsp;&nbsp;&nbsp;&nbsp;&nbsp;Pažnju mu privukoše kretnje u ulazu. On zastade, iskoristivši taj trenutak da podesi odoru i pustinjsko odelo na levom ramenu.
<BR>&nbsp;&nbsp;&nbsp;&nbsp;&nbsp;Ulazna vrata se širom otvoriše i iz njih brzo iziđe atreidska straža sa teškim naoružanjem: ošamućivač sa sporim dejstvom, mačevi i štitnici. Iza njih je nastupio jedan visok čovek, sokoljeg lica, tamne kože i kose. Nosio je juba-ogrtač sa atreidskom krestom na prsima - na način koji je odavao da nema veliko iskustvo sa tom odorom. Sa jedne strane ona mu je bila pripijena za nogavice pustinjskog odela, tako da mu je nedostajala lakoća i gipkost pokreta.
<BR>&nbsp;&nbsp;&nbsp;&nbsp;&nbsp;Pored ovog čoveka išao je jedan mladić iste crne kose, ali oblijih crta lica. Izgledao je sitan za petnaestogodišnjaka, koliko je Kines znao da je star. Ali mlado telo zračilo je nečim zapovedničkim, čvrstim samopouzdanjem, kao da je videlo i znalo stvari oko sebe koje nisu bile dostupne drugima. Nosio je isti ogrtač kao i otac, ali sa lakoćom i nehajnošću koja je navodila na pomisao da je potpuno srastao sa tom odorom.
<BR>&nbsp;&nbsp;&nbsp;&nbsp;&nbsp;Mahdi će biti svestan stvari koje drugi neće biti kadri da vide, govorilo je proročanstvo.
<BR>&nbsp;&nbsp;&nbsp;&nbsp;&nbsp;Kines odmahnu glavom, rekavši samom sebi: I oni su samo ljudi.
<BR>&nbsp;&nbsp;&nbsp;&nbsp;&nbsp;Pokraj oca i sina koračao je jedan čovek, takođe odeven za pustinju, koga je Kines već upoznao: Gurni Halek. Kines duboko uzdahnu da bi primirio svoju averziju prema Haleku, koji mu je održao bukvicu o tome kako da se ponaša pred Vojvodom i Vojvodinim naslednikom.
<BR>&nbsp;&nbsp;&nbsp;&nbsp;&nbsp;"Možete se obraćati Vojvodi sa 'gospodaru' ili 'ser'. 'Blagorodni' je takođe ispravno, ali se obično koristi u formalnijim prilikama. Sinu se možete obraćati sa 'mladi gospodine' ili 'gospodaru'. Vojvoda je čovek velike blagonaklonosti, ali ne dozvoljava prekomernu prisnost."
<BR>&nbsp;&nbsp;&nbsp;&nbsp;&nbsp;Posmatrajući grupu koja se približava, Kines pomisli: Ubrzo će saznati ko je pravi gospodar na Arakisu. Naložili su da me taj njihov Mentat ispituje pola noći, je l' da? Očekuju da ih vodim u inspekciju nalazišta začina, a?
<BR>&nbsp;&nbsp;&nbsp;&nbsp;&nbsp;Važnost Havatovih pitanja nije promakla Kinesu. Oni su želeli carske baze. Bilo je očigledno da su za njih saznali od Ajdahoa.
<BR>&nbsp;&nbsp;&nbsp;&nbsp;&nbsp;Naložiću Stilgaru da pošalje Ajdahovu glavu ovom Vojvodi, reče u sebi Kines.
<BR>&nbsp;&nbsp;&nbsp;&nbsp;&nbsp;Vojvodina svita bila je sada udaljena svega nekoliko koračaja; pustinjski pesak škripao je pod njihovim stopalima.
<BR>&nbsp;&nbsp;&nbsp;&nbsp;&nbsp;Kines se pokloni. "Gospodaru, Vojvodo."
<BR>&nbsp;&nbsp;&nbsp;&nbsp;&nbsp;Dok se približavao usamljenoj figuri koja je stajala blizu ornitopera, Leto ju je proučavao: visok, suvonjav, odeven za pustinju u komotnu odeću - pustinjsko odelo i kratke čizme. Kapuljača mu je bila zabačena, a veo visio sa jedne strane, otkrivajući dugu, peščanu kosu i retku bradu. Imao je nedokučive, potpuno plave oči ispod gustih veđa. Očni kapci još su mu bili prošarani crnom bojom.
<BR>&nbsp;&nbsp;&nbsp;&nbsp;&nbsp;"Vi ste ekolog", reče Vojvoda.
<BR>&nbsp;&nbsp;&nbsp;&nbsp;&nbsp;"Ovde je češće u upotrebi stari naziv, gospodaru", uzvrati Kines. "Planetolog."
<BR>&nbsp;&nbsp;&nbsp;&nbsp;&nbsp;"Kako želite", reče Vojvoda, a zatim pogleda Pola. "Sine, ovo je Arbitar Promene, sudija spora, čovek koji je postavljen ovde da vodi računa o zadovoljenju forme prilikom našeg preuzimanja vlasti." On pogleda Kinesa. "Ovo je moj sin."
<BR>&nbsp;&nbsp;&nbsp;&nbsp;&nbsp;"Gospodaru", reče Kines.
<BR>&nbsp;&nbsp;&nbsp;&nbsp;&nbsp;"Jeste li vi Slobodnjak?" upita Pol.
<BR>&nbsp;&nbsp;&nbsp;&nbsp;&nbsp;Kines se osmehnu: "Primaju me kako u siečima, tako i u selima, mladi gospodaru. Ali ja sam u službi Njegovog veličanstva: carski planetolog."
<BR>&nbsp;&nbsp;&nbsp;&nbsp;&nbsp;Pol klimnu glavom, impresioniran snagom koju je ovaj čovek zračio iz sebe. Halek je Polu pokazao Kinesa sa jednog prozora na vrhu upravne zgrade: "Čovek koji stoji dole sa slobodnjačkom pratnjom - onaj koji sada ide prema ornitopteru."
<BR>&nbsp;&nbsp;&nbsp;&nbsp;&nbsp;Pol je nekoliko trenutaka posmatrao Kinesa kroz dogled, uočivši pravilna usta i visoko čelo. Halek mu je došapnuo: "Neobičan tip. Govori vrlo određeno... nema nikakvog vrdanja... dvosmislica... sve je jasno i oštro kao brijač."
<BR>&nbsp;&nbsp;&nbsp;&nbsp;&nbsp;"Pravi tip naučnika", dodao je Vojvoda, stojeći iza njih dvojice.
<BR>&nbsp;&nbsp;&nbsp;&nbsp;&nbsp;Sada, stojeći na udaljenosti od svega nekoliko stopa od čoveka, Pol oseti moć u Kinesu, snažnu ličnost, kao da je bio kraljevske krvi, rođen da komanduje.
<BR>&nbsp;&nbsp;&nbsp;&nbsp;&nbsp;"Čini mi se da vama treba da zahvalimo za pustinjska odela i ove ogrtače", reče Vojvoda.
<BR>&nbsp;&nbsp;&nbsp;&nbsp;&nbsp;"Nadam se da vam dobro pristaju, gospodaru", reče Kines. "Izradili su ih Slobodnjaci, što su mogli saobraznije merama koje mi je dao Halek."
<BR>&nbsp;&nbsp;&nbsp;&nbsp;&nbsp;"Zabrinulo me je što ste kazali da nas nećete moći da povedete u pustinju ukoliko ne budemo nosili ovu odeću", reče Vojvoda. "Možemo poneti obilje vode. Nemamo nameru da ostanemo dugo i imaćemo zaštitu iz vazduha - pratnja koju upravo vidite gore. Malo je verovatno da bismo bili prinuđeni da se spustimo."
<BR>&nbsp;&nbsp;&nbsp;&nbsp;&nbsp;Kines ga pogleda očima koje su izražavale prezir prema telu nabreklom od vode, a zatim uzvrati hladnim glasom: "Nikada nemojte govoriti o verovatnoći na Arakisu. Govorite jedino o mogućnostima."
<BR>&nbsp;&nbsp;&nbsp;&nbsp;&nbsp;Halek se ukruti. "Vojvodi se treba obraćati sa 'gospodaru' ili 'ser'!"
<BR>&nbsp;&nbsp;&nbsp;&nbsp;&nbsp;Leto uputi Haleku tajni znak rukom da ne insistira sada na tome, a onda reče: "Ovde smo još novajlije, Gurni. Moramo da budemo tolerantni."
<BR>&nbsp;&nbsp;&nbsp;&nbsp;&nbsp;"Kako želite, ser."
<BR>&nbsp;&nbsp;&nbsp;&nbsp;&nbsp;"Vaši smo dužnici, doktore Kines", reče Leto. "Nećemo zaboraviti ova odela, kao ni brigu za našu dobrobit."
<BR>&nbsp;&nbsp;&nbsp;&nbsp;&nbsp;Polu najednom sinu na površinu svesti jedan navod iz O.K. Biblije i on ga izgovori: "'Dar je blagoslov darodavca.'"
<BR>&nbsp;&nbsp;&nbsp;&nbsp;&nbsp;Reči muklo zazvučaše u utihlom vazduhu. Slobodnjačka pratnja koju je Kines ostavio u senci upravne zgrade trže se iz opuštenog stava u kome je stajala i poče nešto uzbuđeno da mrmlja. Jednome od njih ote se uzvik: "Lisan al-Gaib!"
<BR>&nbsp;&nbsp;&nbsp;&nbsp;&nbsp;Kines se naglo okrenu i uputi odsečan signal rukom da se straža ponovo udalji. Oni ustuknuše, došaptavajući se među sobom, i opet stadoše uz zgradu.
<BR>&nbsp;&nbsp;&nbsp;&nbsp;&nbsp;"Veoma zanimljivo", reče Leto.
<BR>&nbsp;&nbsp;&nbsp;&nbsp;&nbsp;Kines uputi oštar pogled Vojvodi i Polu, a zatim reče: "Većina pustinjskih domorodaca prilično je sujeverna. Ne obraćajte pažnju na njih. Oni nisu opasni." Ali, istovremeno, na um mu padoše reči predanja: Pozdraviće te Svetim Rečima i tvoji darovi biće blagosloveni.
<BR>&nbsp;&nbsp;&nbsp;&nbsp;&nbsp;Letoov sud o Kinesu - donesen delimično na osnovu Havatovog kratkog verbalnog izveštaja (oprezan i pun podozrenja) - najednom se kristalisao: čovek je stvarno bio Slobodnjak. Kines je došao sa slobodnjačkom pratnjom, što je, doduše, moglo da znači da Slobodnjaci iskušavaju svoju novu slobodu da ulaze u urbana područja - ali oni su pre izgledali kao počasna straža. Sudeći po načinu ophođenja, Kines je bio ponosit čovek, naviknut na slobodu - pri čemu su mu se jezik i vladanje upravljali jedino prema vlastitim podozrenjima. Polovo pitanje bilo je direktno i umesno.
<BR>&nbsp;&nbsp;&nbsp;&nbsp;&nbsp;Kines se pretvorio u domoroca.
<BR>&nbsp;&nbsp;&nbsp;&nbsp;&nbsp;"Trebalo bi da krenemo, ser", reče Halek.
<BR>&nbsp;&nbsp;&nbsp;&nbsp;&nbsp;Vojvoda klimnu glavom. "Leteću u sopstvenom topteru. Kines može da sedi pokraj mene i da mi pokazuje put. Ti i Pol smestite se na zadnjim sedištima."
<BR>&nbsp;&nbsp;&nbsp;&nbsp;&nbsp;"Samo trenutak, molim vas", reče Kines. "Uz vašu dozvolu, ser, moram da proverim bezbednost vaših odela."
<BR>&nbsp;&nbsp;&nbsp;&nbsp;&nbsp;Vojvoda zausti da nešto kaže, ali Kines brzo dodade: "Vodim računa kako o svojoj, tako i o vašoj koži... gospodaru. Sasvim sam svestan čiji će vrat stradati ukoliko vam se nešto dogodi dok ste pod mojim okriljem."
<BR>&nbsp;&nbsp;&nbsp;&nbsp;&nbsp;Vojvoda se namrgodi, pomislivši: Osetljiv trenutak! Ako odbijem, to bi moglo da ga uvredi. A nije isključeno da je u pitanju čovek čija bi vrednost mogla da mi bude neizmerna. Pa ipak... da ga pustim unutar štitnika da vršlja po meni sada kada ga tako malo poznajem?
<BR>&nbsp;&nbsp;&nbsp;&nbsp;&nbsp;Dilema ga je morila samo trenutak, a onda je odluka bila doneta: "U vašim smo rukama", reče Vojvoda. On istupi korak napred i otvori odoru; ugledao je Haleka kako se propinje na prste, kao napeta puška, spreman na skok, ali i ne mičući se sa mesta. "Da, ako biste bili ljubazni", reče Vojvoda, "veoma bih cenio objašnjenje pustinjskog odela od nekoga ko se tako prisno srodio sa njim."
<BR>&nbsp;&nbsp;&nbsp;&nbsp;&nbsp;"Svakako", reče Kines. Stao je pod odorom da traži zatvarače za ramena i počeo da govori dok je proveravao pustinjsko odelo. "U osnovi, to je svojevrstan mikrosendvič - veoma efikasan filter i sistem za izmenu toplote." On podesi zatvarač na ramenima. "Sloj koji dodiruje kožu je porozan. Znojenje prolazi kroz njega, pošto je prethodno izvršilo funkciju hlađenja tela... što predstavlja gotovo normalan proces isparavanja. Naredna dva sloja..." Kines pričvrsti sponu na grudima, "...sastoje se od vlakana za izmenu toplote i taložnika za so. So se, naime, sakuplja."
<BR>&nbsp;&nbsp;&nbsp;&nbsp;&nbsp;Zamoljen da podigne ruke, Vojvoda to učini, rekavši: "Veoma zanimljivo."
<BR>&nbsp;&nbsp;&nbsp;&nbsp;&nbsp;"Udahnite duboko", reče Kines.
<BR>&nbsp;&nbsp;&nbsp;&nbsp;&nbsp;Vojvoda posluša.
<BR>&nbsp;&nbsp;&nbsp;&nbsp;&nbsp;Kines stade da proverava zatvarače pod miškom i podesi jedan. "Kretanje tela, a posebno disanje", reče on, "kao i neki osmotski procesi, obezbeđuju potisnu energiju." On malo opusti kopču na prsima. "Sakupljena voda ide do sabirnica, odakle je sišete kroz ovu cev, koja vam je pričvršćena na vratnom delu."
<BR>&nbsp;&nbsp;&nbsp;&nbsp;&nbsp;Vojvoda spusti bradu da bi osmotrio kraj cevčice. "Efikasno i prikladno", reče on. "Dobar inženjerski posao."
<BR>&nbsp;&nbsp;&nbsp;&nbsp;&nbsp;Kines kleče i proveri zatvarače na nogama. "Mokraća i izmet podvrgavaju se recikliranju kroz debele slojeve", reče on, a zatim se uspravi, stade da pipa po ovojnici na vratu i podiže odatle jedan mek četvrtast deo. "U otvorenoj pustinji nosite ovaj filter preko lica, a ovu cev u nozdrvama; pričvrstite je ovim zaptivačima. Vazduh udišete kroz filter za usta, a izdišete kroz nosnu cev. Sa pustinjskim odelom koje je u dobrom stanju nećete izgubiti više od naprstak vlage dnevno, čak i ako se nađete usred Velikog Erga."
<BR>&nbsp;&nbsp;&nbsp;&nbsp;&nbsp;"Naprstak dnevno", ponovi Vojvoda.
<BR>&nbsp;&nbsp;&nbsp;&nbsp;&nbsp;Kines prevuče prst preko mekane postave na čeonom delu odela, a zatim reče: "Ovo bi moglo malo da vas grebe. Ako bi se to dogodilo, molim vas, recite mi odmah. Moći ću malo čvršće da ga stegnem."
<BR>&nbsp;&nbsp;&nbsp;&nbsp;&nbsp;"Zahvaljujem vam", reče Vojvoda. Promeškoljio je ramena u pustinjskom odelu kada se Kines povukao, shvativši da se sada oseća znatno komotnije: sve je bilo znatno pričvršćenije i manje mu je smetalo.
<BR>&nbsp;&nbsp;&nbsp;&nbsp;&nbsp;Kines se okrenuo prema Polu. "Da vidimo sada kako stvari stoje s tobom, momče."
<BR>&nbsp;&nbsp;&nbsp;&nbsp;&nbsp;Nije rđav čovek, ali moraće da nauči kako da nas oslovljava, pomisli Vojvoda.
<BR>&nbsp;&nbsp;&nbsp;&nbsp;&nbsp;Pol je pasivno stajao dok mu je Kines proveravao pustinjsko odelo. Osetio se neobično kada je navukao taj mekani skafander glatke unutrašnje površine. U njegovoj podsvesti stajalo je nepokolebljivo uverenje da nikada ranije nije obukao pustinjsko odelo. Pa ipak, svaka kretnja prilikom podešavanja remenika i pričvršćivanja, pod Gurnijevim neiskusnim vođstvom, izgledala je prirodna, instinktivna. Kada je pričvrstio grudni deo, da bi obezbedio maksimum potisne snage iz kretnji izazvanih disanjem, znao je najednom šta je i zašto učinio. A kada je stegao vratni i čeoni odeljak, bilo mu je jasno da je cilj toga bio sprečavanje neprijatnog trenja.
<BR>&nbsp;&nbsp;&nbsp;&nbsp;&nbsp;Kines se ispravi i povuče korak nazad, zbunjenog izraza lica. "Da li si već imao prilike da nosiš pustinjsko odelo?" upita on.
<BR>&nbsp;&nbsp;&nbsp;&nbsp;&nbsp;"Ovo je prvi put."
<BR>&nbsp;&nbsp;&nbsp;&nbsp;&nbsp;"Da li ti ga je neko podesio?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"Pustinjske čizme su ti komotno opuštene oko članaka. Ko ti je kazao da ih tako namestiš?"
<BR>&nbsp;&nbsp;&nbsp;&nbsp;&nbsp;"Niko... Izgledalo mi je... normalno."
<BR>&nbsp;&nbsp;&nbsp;&nbsp;&nbsp;"I te kako je normalno."
<BR>&nbsp;&nbsp;&nbsp;&nbsp;&nbsp;Kines prevuče rukom preko čela, pomislivši ponovo na legendu: Znaće sve vaše tajne, kao da je rođen među vama.
<BR>&nbsp;&nbsp;&nbsp;&nbsp;&nbsp;"Samo gubimo vreme", reče Vojvoda, pokazavši prema topteru koji ih je čekao. Pošao je na čelu grupe i klimanjem glave uzvratio na pozdrav stražara. Popeo se u letelicu, pričvrstio sigurnosni kaiš i proverio kontrolne instrumente. Topter je zakrckao kada su se i ostali popeli u njega.
<BR>&nbsp;&nbsp;&nbsp;&nbsp;&nbsp;Kines pričvrsti svoj pojas; pažnju mu je privukla neuobičajena udobnost letelice: prijatna raskoš sivozelenih oplata, blistavost instrumenata, osećaj pročišćenog i ispranog vazduha, koji mu je ispunio pluća kada su se vrata zatvorila, a er-kondišn uređaj stupio u dejstvo.
<BR>&nbsp;&nbsp;&nbsp;&nbsp;&nbsp;Tako je prijatno! pomisli on.
<BR>&nbsp;&nbsp;&nbsp;&nbsp;&nbsp;"Sve je u redu, ser", reče Halek.
<BR>&nbsp;&nbsp;&nbsp;&nbsp;&nbsp;Leto dodade gas krilima i ona se podigoše, a zatim spustiše - jednom, dva puta. Vinuli su se do visine od deset metara, krila su čvrsto lepršala, a stražnji mlaznjaci počeli su da ih potiskuju nagore, strmom, pištavom putanjom.
<BR>&nbsp;&nbsp;&nbsp;&nbsp;&nbsp;"Jugoistočno preko Zaštitnog Zida", reče Kines. "To je tamo gde sam vam kazao da peščani intendant koncentriše opremu."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;Vojvoda poveća visinu, sve dok ostale letelice nisu zauzele oko njega predviđeni zaštitni položaj, a zatim krenuše na jugoistok.
<BR>&nbsp;&nbsp;&nbsp;&nbsp;&nbsp;"Projekat i izrada ovih pustinjskih odela ukazuje na priličnu oštroumnost njihovih tvoraca", reče Vojvoda.
<BR>&nbsp;&nbsp;&nbsp;&nbsp;&nbsp;"Jednom ću vam pokazati njihovu fabriku u sieču", uzvrati Kines.
<BR>&nbsp;&nbsp;&nbsp;&nbsp;&nbsp;"Veoma će me zanimati", reče Vojvoda. "Primetio sam da se ova odela proizvode i u nekim garnizonskim gradovima."
<BR>&nbsp;&nbsp;&nbsp;&nbsp;&nbsp;"Bedne kopije", reče Kines. "Svaki čovek sa Dine, koji drži do svoje kože, nosi slobodnjačko pustinjsko odelo."
<BR>&nbsp;&nbsp;&nbsp;&nbsp;&nbsp;"I u njemu gubitak vode iznosi samo naprstak dnevno?"
<BR>&nbsp;&nbsp;&nbsp;&nbsp;&nbsp;"Ukoliko je ispravno i ako je čeoni deo čvrsto stegnut, a svi zatvarači dobro zaptiveni, glavni gubitak tečnosti odigrava se kroz dlanove ruku", reče Kines. "Možete da navučete specijalne rukavice, ako vam ruke nisu potrebne za neki važan posao, ali većina Slobodnjaka u otvorenoj pustinji trlja ruke sokom lišća kreozotskog grmlja. Ono sprečava znojenje."
<BR>&nbsp;&nbsp;&nbsp;&nbsp;&nbsp;Vojvoda spusti pogled nalevo, prema krševitom predelu Zaštitnog Zida: razvalinama izlomljenog stenja, žutosmeđim mrljama prošaranim crnim linijama dubokih procepa. Izgledalo je kao da je neko ceo predeo bacio ovde iz svemira i ostavio ga na mestu gde je pao.
<BR>&nbsp;&nbsp;&nbsp;&nbsp;&nbsp;Preleteli su preko jednog plitkog bazena; iz njegovog zastrtog otvora na jugu jasno se moglo videti kako se unutra slivaju konture sivih peščanih talasa - suva delta koja se ocrtava spram nešto tamnijeg stenja.
<BR>&nbsp;&nbsp;&nbsp;&nbsp;&nbsp;Kines se zavali u sedištu, razmišljajući o telu ispunjenom vodom koje je osetio ispod pustinjskog odela. I otac i sin nosili su štitničke pojaseve preko odore, ošamućivače sa sporim dejstvom oko pasa, a na vrpci oko vrata odašiljače za slučaj nužde, veličine novčića. Obojica su imala noževe u koricama oko pasa - koricama koje su već bile prilično pohabane. Kines ih je doživeo kao neobičnu kombinaciju mekoće i naoružane snage. Odlikovali su se svojevrsnom uravnoteženošću, po čemu su se potpuno razlikovali od Harkonena.
<BR>&nbsp;&nbsp;&nbsp;&nbsp;&nbsp;"Kada caru budete podnosili izveštaj o ovdašnjoj promeni vlasti, hoćete li pomenuti da smo se držali pravila?" upita Leto. Skrenuo je za trenutak pogled na Kinesa, a zatim ga vratio ispred sebe, na kurs kojim su išli.
<BR>&nbsp;&nbsp;&nbsp;&nbsp;&nbsp;"Harkoneni su otišli, a vi ste došli", reče Kines.
<BR>&nbsp;&nbsp;&nbsp;&nbsp;&nbsp;"I sve je upravo onako kako bi trebalo da bude?" upita Leto.
<BR>&nbsp;&nbsp;&nbsp;&nbsp;&nbsp;Trenutak napetosti ispoljio se u grčenju mišića oko Kinesove vilice. "Kao planetolog i Arbitar Promene, ja sam direktni podanik Carstva... gospodaru."
<BR>&nbsp;&nbsp;&nbsp;&nbsp;&nbsp;Vojvoda se tužno osmehnu. "Ali obojica znamo pravo stanje stvari."
<BR>&nbsp;&nbsp;&nbsp;&nbsp;&nbsp;"Podsećam vas da je pokrovitelj mog posla ovde Njegovo veličanstvo."
<BR>&nbsp;&nbsp;&nbsp;&nbsp;&nbsp;"Odista? A šta je vaš posao?"
<BR>&nbsp;&nbsp;&nbsp;&nbsp;&nbsp;U kratkotrajnoj tišini koja je zavladala, Pol pomisli: Odveć ga sateruje u tesnac. Zatim pogleda Haleka, ali je pevač-ratnik gledao napolje, prema goletnom predelu pod njima.
<BR>&nbsp;&nbsp;&nbsp;&nbsp;&nbsp;Kines brzo reče: "Vi, razume se, imate na umu moje dužnosti kao planetologa."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"U botaničkom i biološkom smislu, zemlja je ovde prilično posna... ima nešto geološkog posla - bušenje kore i neki opiti. U stvari, nikada se ne iscrpu mogućnosti koje nudi čitava planeta."
<BR>&nbsp;&nbsp;&nbsp;&nbsp;&nbsp;"Ispitujete li, možda, i začin?"
<BR>&nbsp;&nbsp;&nbsp;&nbsp;&nbsp;Kines se okrenu i Pol uoči oštre konture njegovog obraza. "Neobično pitanje, gospodaru."
<BR>&nbsp;&nbsp;&nbsp;&nbsp;&nbsp;"Nemojte izgubiti iz vida, Kinese, da je ovo sada moj posed. Moji metodi se razlikuju od Harkonenovih. Nemam ništa protiv ako budete istraživali začin sve dok me obaveštavate o vašim otkrićima." On pogleda planetologa. "Harkoneni su osujećivali ispitivanje začina, zar ne?"
<BR>&nbsp;&nbsp;&nbsp;&nbsp;&nbsp;Kines uzvrati pogled, ali ne reče ništa.
<BR>&nbsp;&nbsp;&nbsp;&nbsp;&nbsp;"Možete otvoreno da govorite", reče Vojvoda, "bez bojazni po svoju kožu."
<BR>&nbsp;&nbsp;&nbsp;&nbsp;&nbsp;"Carski sud je, odista, prilično daleko", promrmlja Kines, pomislivši pri tom: Šta ovaj vodom nabrekli osvajač očekuje? Smatra li me odista toliko glupim da ću da mu se pridružim?
<BR>&nbsp;&nbsp;&nbsp;&nbsp;&nbsp;Vojvoda se zakikota, zadržavši pažnju na kontrolnim uređajima. "Osetio sam opor prizvuk u vašem glasu, ser. Nahrupili smo na ovaj svet sa našom bandom ukroćenih ubica, a? I očekujemo od vas da smesta shvatite da se razlikujemo od Harkonena?"
<BR>&nbsp;&nbsp;&nbsp;&nbsp;&nbsp;"Čitao sam propagandni materijal kojim ste preplavili sieče i sela", uzvrati Kines. "'Volite dobrog Vojvodu!' Vaše trupe..."
<BR>&nbsp;&nbsp;&nbsp;&nbsp;&nbsp;"E, sad je dosta!" uzviknu Halek. Odvratio je pažnju od prozora i nagnuo se napred.
<BR>&nbsp;&nbsp;&nbsp;&nbsp;&nbsp;Pol mu stavi ruku na mišicu.
<BR>&nbsp;&nbsp;&nbsp;&nbsp;&nbsp;"Gurni!" reče Vojvoda, osvrnuvši se. "Ovaj čovek je dugo proveo pod Harkonenima."
<BR>&nbsp;&nbsp;&nbsp;&nbsp;&nbsp;Halek se ponovo zavali u sedište. "Tja."
<BR>&nbsp;&nbsp;&nbsp;&nbsp;&nbsp;"Vaš čovek Havat je prepreden", reče Kines, "ali su mu naumi ipak providni."
<BR>&nbsp;&nbsp;&nbsp;&nbsp;&nbsp;"Da li ćete, onda, otvoriti baze za nas?" upita Vojvoda.
<BR>&nbsp;&nbsp;&nbsp;&nbsp;&nbsp;Kines uzvrati zvaničnim glasom "One su vlasništvo Njegovog veličanstva."
<BR>&nbsp;&nbsp;&nbsp;&nbsp;&nbsp;"Ne nalaze se u upotrebi."
<BR>&nbsp;&nbsp;&nbsp;&nbsp;&nbsp;"Ali bi mogle."
<BR>&nbsp;&nbsp;&nbsp;&nbsp;&nbsp;"Je li njegovo Veličanstvo saglasno sa tim?"
<BR>&nbsp;&nbsp;&nbsp;&nbsp;&nbsp;Kines uputi oštar pogled prema Vojvodi. "Arakis bi mogao da bude pravi raj kada se njegovi vladari ne bi isključivo jagmili za začin!"
<BR>&nbsp;&nbsp;&nbsp;&nbsp;&nbsp;Nije mi odgovorio na pitanje, pomisli Vojvoda. Zatim reče: "Kako jedna planeta može da postane raj bez novca?"
<BR>&nbsp;&nbsp;&nbsp;&nbsp;&nbsp;"Šta je novac", upita Kines, "ako njime ne možete da kupite ono što vam je potrebno?"
<BR>&nbsp;&nbsp;&nbsp;&nbsp;&nbsp;Tu smo, dakle! pomisli Vojvoda. Zatim reče: "Razgovaraćemo o tome nekom drugom prilikom. Čini mi se da sada stižemo do ruba Zaštitnog Zida. Da li da ostanem na istom kursu?"
<BR>&nbsp;&nbsp;&nbsp;&nbsp;&nbsp;"Ostanite", promrmlja Kines.
<BR>&nbsp;&nbsp;&nbsp;&nbsp;&nbsp;Pol baci pogled. Pod njima, krševito tle počelo je da se pretapa u zguranim naborinama u golu stenovitu ravnicu, koja se oštro okončavala. Iza te granice, srpasti nokti dina pružali su se prema obzorju, prošarani mestimično u daljini tamnim mrljama, zacrnjenjima stvorenim nečim što nije bio pesak. Stenovita izbočenja, možda. No, Pol nije mogao biti siguran, s obzirom na titranje veoma zagrejanog vazduha.
<BR>&nbsp;&nbsp;&nbsp;&nbsp;&nbsp;"Ima li dole bilo kakvih biljaka?" upita Pol.
<BR>&nbsp;&nbsp;&nbsp;&nbsp;&nbsp;"Ima nekih", uzvrati Kines. "Na ovoj geografskoj širini najčešći predstavnici biljnog života su oni koje nazivamo 'kradljivci vode' - vrsta naviknuta da uzima vlagu od svojih bližnjih, da guta i najmanje količine rose. Neki delovi pustinje vrve životom. No, sve vrste su odavno naučile kako da opstanu pod nemogućim uslovima. Ukoliko se ikada nađete tamo dole, oponašajte taj život ili ćete umreti."
<BR>&nbsp;&nbsp;&nbsp;&nbsp;&nbsp;"Mislite da krademo vodu jedni od drugih?" upita Pol. Ova pomisao ga je razbesnela, a boja glasa odala mu je šta oseća.
<BR>&nbsp;&nbsp;&nbsp;&nbsp;&nbsp;"I to se radi", reče Kines, "ali nisam baš to imao na umu. Vidite, moja klima nalaže poseban stav prema vodi. Nje ste svesni u svakom trenutku. Ništa se neće uzalud rasipati što sadrži vlagu."
<BR>&nbsp;&nbsp;&nbsp;&nbsp;&nbsp;Vojvoda pomisli: ...moja klima!
<BR>&nbsp;&nbsp;&nbsp;&nbsp;&nbsp;"Skrenite oko dva stepena na jug, gospodaru", reče Kines. "Sa zapada nam se približava oluja."
<BR>&nbsp;&nbsp;&nbsp;&nbsp;&nbsp;Vojvoda klimnu glavom. I sam je opazio veliki talas žućkaste prašine u tom pravcu. On promeni pravac kretanja toptera, primetivši pri tom kako krila na letelicama pratnje odražavaju mlečnonarandžasti sjaj svetlosti profiltrirane kroz prašinu, dok su se okretala, sledeći trag vođe.
<BR>&nbsp;&nbsp;&nbsp;&nbsp;&nbsp;"Ovako ćemo izbeći oluju", reče Kines.
<BR>&nbsp;&nbsp;&nbsp;&nbsp;&nbsp;"Mora da je opasno uleteti u taj uskovitlani pesak", reče Pol. "Da li je istina da je on u stanju da preseče i najčvršći metal?"
<BR>&nbsp;&nbsp;&nbsp;&nbsp;&nbsp;"Na ovoj visini nije posredi pesak, nego prašina", reče Kines. "Opasnost se ogleda u smanjenju vidljivosti, turbulencijama, začepljenju filtera za disanje."
<BR>&nbsp;&nbsp;&nbsp;&nbsp;&nbsp;"Da li ćemo danas videti vađenje začina?" upita Pol.
<BR>&nbsp;&nbsp;&nbsp;&nbsp;&nbsp;"Vrlo verovatno", reče Kines.
<BR>&nbsp;&nbsp;&nbsp;&nbsp;&nbsp;Pol se zavali u sedište. Iskoristio je ovo ispitivanje i hiperosetljivu svest da bi obavio ono što mu je majka nazivala "registrovanje" neke osobe. Sada je snimio Kinesa - boju glasa, svaku pojedinost lica i gestova. Jedan neprirodan nabor na levom rukavu čovekove odore ukazivao je na nož u koricama pričvršćenim na mišici. Pojas mu je bio neobično ispupčen. Čuo je da pustinjski ljudi nose pojas sa džepovima u koje stavljaju razne neophodne sitnice. Možda je takav pojas napravio ispupčenje - to sigurno nije bio skriveni štitnik. Bakarna igla, sa izgraviranim likom zeca, pričvršćivala je na vratu Kinesovu odoru. Jedna druga, nešto manja, sa sličnom gravurom, visila je u uglu kapuljače, koja mu je bila zabačena na ramena.
<BR>&nbsp;&nbsp;&nbsp;&nbsp;&nbsp;Halek se okrenu u sedištu pokraj Pola, posegnu u prtljažnik iza njih i izvadi odande baliset. Kines se osvrnu kada je Halek počeo da štimuje instrument, a zatim ponovo upravi pogled preda se.
<BR>&nbsp;&nbsp;&nbsp;&nbsp;&nbsp;"Šta biste voleli da čujete, mladi gospodaru?" upita Halek.
<BR>&nbsp;&nbsp;&nbsp;&nbsp;&nbsp;"Izaberi nešto sam, Gurni", reče Pol.
<BR>&nbsp;&nbsp;&nbsp;&nbsp;&nbsp;Halek načulji uho prema instrumentu, poče da poteže strune, a onda i tiho da peva:
<BR>
<BR>&nbsp;&nbsp;&nbsp;&nbsp;&nbsp;Očevi su nam jeli manu u pustinji,
<BR>&nbsp;&nbsp;&nbsp;&nbsp;&nbsp;po užarenim mestima gde haraju kovitlaci.
<BR>&nbsp;&nbsp;&nbsp;&nbsp;&nbsp;Gospode, spasi nas te užasne zemlje!
<BR>&nbsp;&nbsp;&nbsp;&nbsp;&nbsp;Spasi nas... ah-h-h-h, spasi nas
<BR>&nbsp;&nbsp;&nbsp;&nbsp;&nbsp;posne i žedne zemlje!
<BR>
<BR>&nbsp;&nbsp;&nbsp;&nbsp;&nbsp;Kines pogleda Vojvodu i reče: "Putujete bez velike pratnje, gospodaru. Jesu li svi vaši ljudi ovako mnogostrano nadareni?"
<BR>&nbsp;&nbsp;&nbsp;&nbsp;&nbsp;"Gurni?" Vojvoda se zakikota. "Gurni je jedinstven. Volim kada je uz mene, zbog njegovih očiju. Njima ništa ne promakne."
<BR>&nbsp;&nbsp;&nbsp;&nbsp;&nbsp;Planetolog nabra obrve.
<BR>&nbsp;&nbsp;&nbsp;&nbsp;&nbsp;Ne izgubivši uopšte takt, Halek nastavi pesmu:
<BR>
<BR>&nbsp;&nbsp;&nbsp;&nbsp;&nbsp;Jer ja sam poput pustinjske sove, o!
<BR>&nbsp;&nbsp;&nbsp;&nbsp;&nbsp;Ajah! ja sam poput pustinjske so-ve!
<BR>
<BR>&nbsp;&nbsp;&nbsp;&nbsp;&nbsp;Vojvoda posegnu prema tabli sa instrumentima, podiže odande mikrofon, uključi ga i reče: "Vođa pratnji Gema. Leteći predmet pod uglom od devet časova, sektor B. Možete li da ga identifikujete?"
<BR>&nbsp;&nbsp;&nbsp;&nbsp;&nbsp;"To je samo ptica", reče Kines, a zatim dodade: "Imate oštar vid."
<BR>&nbsp;&nbsp;&nbsp;&nbsp;&nbsp;Zvučnik na komandnoj tabli zapucketa, a zatim se iz njega začu: "Pratnja Gema. Predmet ispitan pod punim uvećanjem. U pitanju je neka velika ptica."
<BR>&nbsp;&nbsp;&nbsp;&nbsp;&nbsp;Pol pogleda u naznačenom pravcu i ugleda udaljenu mrljicu: tačku koja se na prekide pomicala. Shvatio je tog trenutka koliko mu je otac sav napet: sva čula bila su mu maksimalno prijemčiva.
<BR>&nbsp;&nbsp;&nbsp;&nbsp;&nbsp;"Nisam znao da postoje tako velike ptice tako duboko u pustinji", reče Vojvoda.
<BR>&nbsp;&nbsp;&nbsp;&nbsp;&nbsp;"To je verovatno orao", uzvrati Kines. "Mnoga stvorenja su se prilagodila na ovo mesto."
<BR>&nbsp;&nbsp;&nbsp;&nbsp;&nbsp;Ornitopter je leteo iznad neke gole, kamene ravnice. Pol pogleda dole, sa visine od dve hiljade metara, i primeti neravne senke njihove i pratećih letelica. Tle je izgledalo ravno, ali je povijanje senki ukazivalo da je to samo privid.
<BR>&nbsp;&nbsp;&nbsp;&nbsp;&nbsp;"Da li se iko ikada vratio živ iz pustinje?" upita Vojvoda.
<BR>&nbsp;&nbsp;&nbsp;&nbsp;&nbsp;Halekova muzika prestade i on se naže napred da bi bolje čuo odgovor.
<BR>&nbsp;&nbsp;&nbsp;&nbsp;&nbsp;"Nije iz duboke pustinje", reče Kines. "Ljudi su u nekoliko navrata uspeli da se vrate iz druge zone. Opstali su zato što su išli stenovitim područjima gde crvi retko zalaze."
<BR>&nbsp;&nbsp;&nbsp;&nbsp;&nbsp;Boja Kinesovog glasa privuče Polovu pažnju. Osetio je kako mu čula postaju napeta i izoštrena - za šta su i bila obučena.
<BR>&nbsp;&nbsp;&nbsp;&nbsp;&nbsp;"Ah-h, crvi", reče Vojvoda. "Moram ih jednom videti."
<BR>&nbsp;&nbsp;&nbsp;&nbsp;&nbsp;"To će se možda dogoditi još danas", uzvrati Kines. "Gde god ima začina, tu su i crvi."
<BR>&nbsp;&nbsp;&nbsp;&nbsp;&nbsp;"Uvek?" upita Halek.
<BR>&nbsp;&nbsp;&nbsp;&nbsp;&nbsp;"Uvek."
<BR>&nbsp;&nbsp;&nbsp;&nbsp;&nbsp;"Postoji li neka veza između crva i začina?" upita Vojvoda.
<BR>&nbsp;&nbsp;&nbsp;&nbsp;&nbsp;Kines se okrenu i Pol ugleda skupljena usta kada je čovek počeo da govori. "Oni brane pesak sa začinom. Svaki crv ima svoju teritoriju. Što se začina tiče... ko zna? Uzorci crva koje smo ispitivali naveli su nas na pretpostavku o složenim hemijskim razmenama među njima. Pronašli smo tragove hlorovodonične kiseline u njihovom krvotoku, kao i neke složenije kiseline drugde. Daću vam jednu moju monografiju o tome."
<BR>&nbsp;&nbsp;&nbsp;&nbsp;&nbsp;"A štitnik ne predstavlja nikakvu odbranu?" upita Vojvoda.
<BR>&nbsp;&nbsp;&nbsp;&nbsp;&nbsp;"Štitnici!" sarkastično ponovi Kines. "Uključite štitnik u zoni nekog crva i zapečatili ste sudbinu. Tada prestaju da vode računa o granicama teritorija i izdaleka hrle ovamo da napadnu štitnik. Nijedan čovek koji je nosio štitnik nije još preživeo takav napad."
<BR>&nbsp;&nbsp;&nbsp;&nbsp;&nbsp;"Kako se onda nosite sa crvima?"
<BR>&nbsp;&nbsp;&nbsp;&nbsp;&nbsp;"Električni udari visokog napona na svaki pojedinačni prstenasti segment predstavljaju jedini poznati način da se ubije i integralno sačuva crv", reče Kines. "Možemo ih ošamutiti ili razneti eksplozivom, ali svaki prstenasti segment ima svoj život. Izuzev atomskog oružja, ne znam ni za jedan eksploziv koji bi bio dovoljno moćan da potpuno uništi nekog velikog crva. Neverovatno su čvrsti."
<BR>&nbsp;&nbsp;&nbsp;&nbsp;&nbsp;"Zašto nisu preduzeti napori da se istrebe?" upita Pol.
<BR>&nbsp;&nbsp;&nbsp;&nbsp;&nbsp;"Bilo bi preskupo", reče Kines. "Trebalo bi pokriti odveć veliko područje."
<BR>&nbsp;&nbsp;&nbsp;&nbsp;&nbsp;Pol se zavali u svom uglu. Njegovo čulo istine, osetljivost za tanane promene u boji glasa, otkri mu da je Kines lagao ili govorio poluistine. On pomisli: Ako postoji veza između začina i crva, onda bi njihovo uništenje opasno ugrozilo začin.
<BR>&nbsp;&nbsp;&nbsp;&nbsp;&nbsp;"Uskoro niko više neće morati da se vraća pešice iz pustinje", reče Vojvoda. "Biće dovoljno uključiti ove male odašiljače oko vrata - i pomoć će ubrzo stići. Svi naši radnici biće opremljeni njima. Organizovaćemo specijalnu spasilačku službu."
<BR>&nbsp;&nbsp;&nbsp;&nbsp;&nbsp;"Vrlo preporučljivo", reče Kines.
<BR>&nbsp;&nbsp;&nbsp;&nbsp;&nbsp;"Ton glasa otkriva vam da se ne slažete", reče Vojvoda.
<BR>&nbsp;&nbsp;&nbsp;&nbsp;&nbsp;"Da se ne slažem? Ali, naravno da se slažem, ali od toga neće biti mnogo koristi. Statički elektricitet peščanih oluja blokira većinu signala. Odašiljači postaju neupotrebljivi. Već smo to pokušali, znate. Arakis je prilično negostoljubiv prema elektronskoj opremi. Osim toga, ako vam je crv za petama, neće biti dovoljno vremena za bilo kakav spasilački poduhvat. Tada uglavnom imate petnaestak ili dvadesetak minuta."
<BR>&nbsp;&nbsp;&nbsp;&nbsp;&nbsp;"Šta biste nam savetovali?" upita Vojvoda.
<BR>&nbsp;&nbsp;&nbsp;&nbsp;&nbsp;"Tražite moj savet?"
<BR>&nbsp;&nbsp;&nbsp;&nbsp;&nbsp;"Da, savet planetologa."
<BR>&nbsp;&nbsp;&nbsp;&nbsp;&nbsp;"Postupićete po njemu?"
<BR>&nbsp;&nbsp;&nbsp;&nbsp;&nbsp;"Ukoliko nađem da je razložan?"
<BR>&nbsp;&nbsp;&nbsp;&nbsp;&nbsp;"Vrlo dobro, gospodaru. Nikada nemojte putovati sami."
<BR>&nbsp;&nbsp;&nbsp;&nbsp;&nbsp;Vojvoda podiže pogled sa kontrolnih uređaja. "Je li to sve?"
<BR>&nbsp;&nbsp;&nbsp;&nbsp;&nbsp;"To je sve. Nikada nemojte putovati sami."
<BR>&nbsp;&nbsp;&nbsp;&nbsp;&nbsp;"Šta ako vas iznenadi oluja i prinudi da se spustite?" upita Halek. "Postoji li bilo šta što se može preduzeti?"
<BR>&nbsp;&nbsp;&nbsp;&nbsp;&nbsp;"Bilo šta je prilično širok pojam", reče Kines.
<BR>&nbsp;&nbsp;&nbsp;&nbsp;&nbsp;"Šta biste vi učinili?" upita Pol.
<BR>&nbsp;&nbsp;&nbsp;&nbsp;&nbsp;Kines se okrenu i oštro pogleda dečaka, a zatim vrati pažnju na Vojvodu. "Pre svega bih proverio stanje mog pustinjskog odela. Ukoliko bih se nalazio iznad zone crva ili na stenovitom području, ostao bih kraj letelice. Ako bih, pak, bio na otvorenom pesku, udaljio bih se što pre od letelice. Oko hiljadu metara bilo bi dovoljno. Zatim bih se sakrio pod odorom. Crv bi se sigurno dočepao letelice, ali bi možda mene prevideo."
<BR>&nbsp;&nbsp;&nbsp;&nbsp;&nbsp;"Šta zatim?" upita Halek.
<BR>&nbsp;&nbsp;&nbsp;&nbsp;&nbsp;Kines slegnu ramenima. "Sačekao bih da se crv udalji."
<BR>&nbsp;&nbsp;&nbsp;&nbsp;&nbsp;"Je li to sve?" upita Pol.
<BR>&nbsp;&nbsp;&nbsp;&nbsp;&nbsp;"Kada crv ode, valja pokušati da se pešice izvučete iz pustinje", reče Kines. "Morate ići lagano, kako biste izbegli peščane bubnjeve i plimske prašinaste bazene, i da se uputite prema najbližem stenovitom području. Postoji mnogo takvih područja. Možda biste uspeli."
<BR>&nbsp;&nbsp;&nbsp;&nbsp;&nbsp;"Peščani bubnjevi?" upita Halek.
<BR>&nbsp;&nbsp;&nbsp;&nbsp;&nbsp;"Posebno stanje zgusnutosti peska", reče Kines. "Koraknete li po njemu, počinje da bubnja. A to uvek privlači crve."
<BR>&nbsp;&nbsp;&nbsp;&nbsp;&nbsp;"A plimski prašinasti bazeni?" upita Vojvoda.
<BR>&nbsp;&nbsp;&nbsp;&nbsp;&nbsp;"Neka ulegnuća u pustinji ispunjavala su se prašinom tokom mnogih stoleća. Pojedina su toliko velika da imaju struje i cikluse plima i oseka. Svako ko bude dovoljno neoprezan da stupi u njih biće progutan za tili čas."
<BR>&nbsp;&nbsp;&nbsp;&nbsp;&nbsp;Halek se zavali u sedište i poče da okida strune baliseta, a zatim ponovo zapeva:
<BR>
<BR>&nbsp;&nbsp;&nbsp;&nbsp;&nbsp;Divlje zveri pustinje love tamo,
<BR>&nbsp;&nbsp;&nbsp;&nbsp;&nbsp;vrebaju neobazrive prolaznike.
<BR>&nbsp;&nbsp;&nbsp;&nbsp;&nbsp;Oh-h-h, ne kušaj pustinjske bogove.
<BR>&nbsp;&nbsp;&nbsp;&nbsp;&nbsp;Da ne tražiš, možda, samotni epitaf.
<BR>&nbsp;&nbsp;&nbsp;&nbsp;&nbsp;Opasnosti...
<BR>
<BR>&nbsp;&nbsp;&nbsp;&nbsp;&nbsp;On prekide napev i naže se napred. "Oblak prašine pred nama, ser."
<BR>&nbsp;&nbsp;&nbsp;&nbsp;&nbsp;"Vidim ga, Gurni."
<BR>&nbsp;&nbsp;&nbsp;&nbsp;&nbsp;"To je ono što tražimo", reče Kines.
<BR>&nbsp;&nbsp;&nbsp;&nbsp;&nbsp;Pol se malo podiže u sedištu da bi što bolje video napred i ugleda žuti oblak kako se kotrlja nisko nad površinom pustinje tridesetak kilometara pred njima.
<BR>&nbsp;&nbsp;&nbsp;&nbsp;&nbsp;"Jedna od vaših fabrika-guseničara", reče Kines. "Nalazi se na površini, što znači da vadi začin. Oblak koji vidite nastaje od odstranjenog peska iz centrifuge u kojoj se izdvaja začin. Ne postoji nijedan drugi oblak sličan ovome."
<BR>&nbsp;&nbsp;&nbsp;&nbsp;&nbsp;"Letelica je iznad guseničara", reče Vojvoda.
<BR>&nbsp;&nbsp;&nbsp;&nbsp;&nbsp;"Vidim dva... tri... četiri spotera", reče Kines. "Tragaju za znacima crva."
<BR>&nbsp;&nbsp;&nbsp;&nbsp;&nbsp;"Znaci crva?" upita Vojvoda.
<BR>&nbsp;&nbsp;&nbsp;&nbsp;&nbsp;"Pustinjski talas koji se kreće prema guseničaru. Na tlu se takođe nalaze seizmičke sonde. Crvi ponekad putuju odveć duboko, tako da izostaje talas." Kines skliznu pogled ukrug, po nebeskom svodu. "Tu bi negde trebalo da bude letački transporter, ali nigde ga ne vidim"
<BR>&nbsp;&nbsp;&nbsp;&nbsp;&nbsp;"A crvi uvek dolaze, a?" upita Halek.
<BR>&nbsp;&nbsp;&nbsp;&nbsp;&nbsp;"Uvek."
<BR>&nbsp;&nbsp;&nbsp;&nbsp;&nbsp;Pol se naže napred i dodirnu Kinesa po ramenu. "Koliku teritoriju zauzima svaki crv?"
<BR>&nbsp;&nbsp;&nbsp;&nbsp;&nbsp;Kines nabra veđe. Mališan postavlja pitanja dostojna odraslih.
<BR>&nbsp;&nbsp;&nbsp;&nbsp;&nbsp;"Zavisi od veličine crva."
<BR>&nbsp;&nbsp;&nbsp;&nbsp;&nbsp;"Veliki mogu da drže pod kontrolom tri ili četiri stotine kvadratnih kilometara. Mali..." On naglo prekide pošto je Vojvoda iznenada uključio mlazne kočnice. Letelica poče da usporava kada su repni motori zamukli, a krila se izdužiše do kraja i počeše snažno da mašu. Vazduhoplov je ubrzo postao pravi ornitopter: Vojvoda ga je zaustavio usred vazduha, usporio mahanje krila i levom rukom pokazao daleko na istok, iza fabrike-guseničara.
<BR>&nbsp;&nbsp;&nbsp;&nbsp;&nbsp;"Je li ono znak crva?"
<BR>&nbsp;&nbsp;&nbsp;&nbsp;&nbsp;Kines se naže preko Vojvode da bi osmotrio u označenom pravcu.
<BR>&nbsp;&nbsp;&nbsp;&nbsp;&nbsp;Pol i Halek se pridigoše, zureći prema istom mestu, a Pol još primeti da im je pratnja, zbog neočekivanog manevra, produžila napred, ali je sada već počela u luku da se vraća natrag. Do fabrike guseničara delilo ih je samo oko tri kilometra.
<BR>&nbsp;&nbsp;&nbsp;&nbsp;&nbsp;Tamo gde je Vojvoda pokazao, srpaste grbine dina osipale su senovito talasanje prema obzorju, a pravo kroz to nepomično more pružala se dugačka linija, čiji je vrh hrlio napred - sličan kakvoj peščanoj kresti. Pola je to podsetilo na prizor velike ribe, koja na osoben način remeti vodu, plivajući tik ispod površine.
<BR>&nbsp;&nbsp;&nbsp;&nbsp;&nbsp;"Crv", reče Kines. "Veliki." On se zavali natrag u sedište, zgrabi mikrofon sa komandne table i podesi novu frekvenciju na odašiljaču. Bacivši pogled na išpartanu kartu na valjcima iznad njihovih glava, on reče u mikrofon: "Zovem guseničara u Delta Ajaksu Devet. Upozorenje o znaku crva. Guseničaru u Delti Ajaksu Devet. Upozorenje o znaku crva. Javite se! Prijem." On isključi odašiljač i stade da čeka.
<BR>&nbsp;&nbsp;&nbsp;&nbsp;&nbsp;Iz zvučnika na kontrolnoj tabli čulo se najpre samo statičko pucketanje, a zatim odjeknu glas: "Ko zove Deltu Ajaks Devet? Prijem."
<BR>&nbsp;&nbsp;&nbsp;&nbsp;&nbsp;"Izgleda da se nisu previše uzbudili", reče Halek.
<BR>&nbsp;&nbsp;&nbsp;&nbsp;&nbsp;Kines ponovo reče u mikrofon: "Vanredni let - oko tri kilometra severoistočno od vas. Znaci crva na putanji secišta. Procena kontakta: kroz dvadeset pet minuta."
<BR>&nbsp;&nbsp;&nbsp;&nbsp;&nbsp;Iz zvučnika se razleže novi glas: "Ovde kontrola spotera. Registrovali smo znake. Ostanite na vezi radi provere kontakta." Usledila je pauza, a onda se ponovo začuo glas: "Kontakt za minus dvadeset šest minuta. Procena vrlo precizna. Ko je na vanrednom letu? Prijem."
<BR>&nbsp;&nbsp;&nbsp;&nbsp;&nbsp;Halek otkači kaiš kojim je bio vezan i pomeri se između Kinesa i Vojvode. "Je li to regularna operativna frekvencija, Kinese?"
<BR>&nbsp;&nbsp;&nbsp;&nbsp;&nbsp;"Jeste. Zašto?"
<BR>&nbsp;&nbsp;&nbsp;&nbsp;&nbsp;"Ko na njoj sluša?"
<BR>&nbsp;&nbsp;&nbsp;&nbsp;&nbsp;"Samo oni koji rade u ovom području. Tako se smanjuju interferencije."
<BR>&nbsp;&nbsp;&nbsp;&nbsp;&nbsp;Zvučnik ponovo zapucketa, a onda se oglasi: "Ovde Delta Ajaks Devet. Ko dobija nagradu što je prvi uočio znake? Prijem."
<BR>&nbsp;&nbsp;&nbsp;&nbsp;&nbsp;Halek pogleda Vojvodu.
<BR>&nbsp;&nbsp;&nbsp;&nbsp;&nbsp;Kines reče: "Postoji nagrada srazmerna žetvi začina za onoga ko prvi da upozorenje o crvu. Žele da znaju..."
<BR>&nbsp;&nbsp;&nbsp;&nbsp;&nbsp;"Kažite im ko je prvi ugledao crva", reče Halek.
<BR>&nbsp;&nbsp;&nbsp;&nbsp;&nbsp;Vojvoda klimnu glavom.
<BR>&nbsp;&nbsp;&nbsp;&nbsp;&nbsp;Kines je oklevao nekoliko trenutaka, a zatim uze mikrofon: "Nagrada pripada Vojvodi Letou Atreidu. Vojvodi Letou Atreidu. Prijem."
<BR>&nbsp;&nbsp;&nbsp;&nbsp;&nbsp;Glas u zvučniku bio je ravan i delimično izobličen usled kratkotrajne statičke smetnje: "Primljeno. Hvala."
<BR>&nbsp;&nbsp;&nbsp;&nbsp;&nbsp;"Recite im sada da podele nagradu među sobom", naredi Halek. "Kažite im da je to Vojvodina želja."
<BR>&nbsp;&nbsp;&nbsp;&nbsp;&nbsp;Kines duboko uzdahnu, a onda reče: "Vojvoda želi da podelite nagradu među sobom. Potvrdite prijem. Gotovo."
<BR>&nbsp;&nbsp;&nbsp;&nbsp;&nbsp;"Prijem potvrđen. Hvala", reče zvučnik.
<BR>&nbsp;&nbsp;&nbsp;&nbsp;&nbsp;Vojvoda reče: "Zaboravio sam da pomenem da je Gurni takođe veoma nadaren u domenu javnih odnosa."
<BR>&nbsp;&nbsp;&nbsp;&nbsp;&nbsp;Kines podozrivo osmotri Haleka.
<BR>&nbsp;&nbsp;&nbsp;&nbsp;&nbsp;"Na ovaj način ljudi će znati da se njihov Vojvoda brine o njihovoj bezbednosti", reče Halek. "O tome će se proneti glas. Poruka je dostavljena na operativnoj frekvenciji ovog područja, tako da je malo verovatno da su agenti Harkonena nešto čuli." On baci pogled na pratnju. "Osim toga, sada smo prilično snažni. Rizik nije bio nerazuman."
<BR>&nbsp;&nbsp;&nbsp;&nbsp;&nbsp;Vojvoda je usmerio letelicu prema peščanom oblaku koji je šikljao iz fabrike-guseničara. "Šta se sad događa?"
<BR>&nbsp;&nbsp;&nbsp;&nbsp;&nbsp;"Negde u blizini se nalazi letački transporter", reče Kines. "On će doći i podići guseničara."
<BR>&nbsp;&nbsp;&nbsp;&nbsp;&nbsp;"Šta bi se dogodilo ako bi se letački transporter pokvario?" upita Halek.
<BR>&nbsp;&nbsp;&nbsp;&nbsp;&nbsp;"Nešto opreme bi bilo izgubljeno", reče Kines. "Približite se sasvim iznad guseničara, gospodaru; videćete nešto zanimljivo."
<BR>&nbsp;&nbsp;&nbsp;&nbsp;&nbsp;Vojvoda se namrgodi, a zatim se zadubi u upravljanje, pošto su upravo uleteli u turbulentan vazduh iznad guseničara.
<BR>&nbsp;&nbsp;&nbsp;&nbsp;&nbsp;Pol pogleda dole i vide kako pesak još kulja iz metalnog i plastičnog čudovišta pod njima. Ličilo je na veliku smeđeplavu bubu sa mnogo širokih tračnica koje su se unaokolo pružale na kracima. Primetio je jedan džinovski, prevrnuti levak, čiji je širi kraj bio zariven u tamni pesak ispred vozila.
<BR>&nbsp;&nbsp;&nbsp;&nbsp;&nbsp;"Sudeći po boji, ovde je bogato nalazište začina", reče Kines. "Nastaviće da rade sve do poslednjeg trenutka."
<BR>&nbsp;&nbsp;&nbsp;&nbsp;&nbsp;Vojvoda dodade gas krilima i ukruti ih za strmije spuštanje, dok je lagano smanjivao visinu, glatko kružeći oko guseničara. Pogled levo i desno pokazao je da mu pratnja drži visinu i da kruži povrh njega.
<BR>&nbsp;&nbsp;&nbsp;&nbsp;&nbsp;Pol podrobnije osmotri žuti oblak koji je kuljao iz cevnih izlaza, a zatim baci pogled preko pustinje, odakle se očekivao dolazak crva.
<BR>&nbsp;&nbsp;&nbsp;&nbsp;&nbsp;"Zar ne bi trebalo da čujemo kako dozivaju letački transporter?" upita Halek.
<BR>&nbsp;&nbsp;&nbsp;&nbsp;&nbsp;"Oni su obično na drugoj frekvenciji", reče Kines.
<BR>&nbsp;&nbsp;&nbsp;&nbsp;&nbsp;"Zar ne bi trebalo da postoje dva letačka transportera za svaki guseničar?" upita Vojvoda. "Na ovoj mašini dole radi dvadeset šest ljudi, a da i ne pominjem skupocenu opremu."
<BR>&nbsp;&nbsp;&nbsp;&nbsp;&nbsp;Kines reče: "Nemate dovoljno is..."
<BR>&nbsp;&nbsp;&nbsp;&nbsp;&nbsp;On naglo prekide kada se iz zvučnika razleže ljutit glas: "Da li neko vidi letača? Ne odgovara na pozive."
<BR>&nbsp;&nbsp;&nbsp;&nbsp;&nbsp;Trenutak potom, iz zvučnika se razleže pucketava buka, ali je ubrzo nadjača jedan signal, koji se potom priguši, da bi na njegovo mesto došao prvi glas: "Javljajte se po redosledu brojeva! Prijem."
<BR>&nbsp;&nbsp;&nbsp;&nbsp;&nbsp;"Ovde kontrola spotera. Poslednji put kad sam video letača, nalazio se prilično visoko i kružio je na severozapadu. Više ga ne vidim! Prijem."
<BR>&nbsp;&nbsp;&nbsp;&nbsp;&nbsp;"Spoter jedan: ne vidimo ga. Gotovo."
<BR>&nbsp;&nbsp;&nbsp;&nbsp;&nbsp;"Spoter dva: ne vidimo ga. Gotovo."
<BR>&nbsp;&nbsp;&nbsp;&nbsp;&nbsp;"Spoter tri: ne vidimo ga. Gotovo."
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;Vojvoda pogleda dole. Senka njegove letelice upravo je prelazila preko guseničara. "Samo četiri spotera, je li tako?"
<BR>&nbsp;&nbsp;&nbsp;&nbsp;&nbsp;"Tako je", reče Kines.
<BR>&nbsp;&nbsp;&nbsp;&nbsp;&nbsp;"U našoj pratnji ih ima pet", reče Vojvoda. "Naše letelice su veće. U svaku može da stane još po troje. Njihovi spoteri bi trebalo da budu kadri da prenesu po dvoje."
<BR>&nbsp;&nbsp;&nbsp;&nbsp;&nbsp;Pol je nekoliko trenutaka napamet računao, a onda reče: "Troje je prekobrojno."
<BR>&nbsp;&nbsp;&nbsp;&nbsp;&nbsp;"Zašto nemaju po dva letača za svaki guseničar?" odbrusi Vojvoda.
<BR>&nbsp;&nbsp;&nbsp;&nbsp;&nbsp;"Nemate dovoljno dodatne opreme", uzvrati Kines.
<BR>&nbsp;&nbsp;&nbsp;&nbsp;&nbsp;"Tim pre moramo bolje da štitimo ono čime raspolažemo!"
<BR>&nbsp;&nbsp;&nbsp;&nbsp;&nbsp;"Gde li se deo taj letački transporter?" upita Halek.
<BR>&nbsp;&nbsp;&nbsp;&nbsp;&nbsp;"Možda je bio prinuđen da se spusti negde izvan našeg vidnog polja", reče Kines.
<BR>&nbsp;&nbsp;&nbsp;&nbsp;&nbsp;Vojvoda uključi mikrofon i reče: "Govori vaš Vojvoda. Spuštamo se da pokupimo posadu Delte Ajaksa Devet. Ovo važi za sve spotere koji će aterirati na istočnoj strani. Mi ćemo se spustiti na zapadnoj. Gotovo." On spusti ruku na komandnu tablu, podesi frekvenciju za vezu sa pratnjom, ponovi i njoj naređenje, a zatim predade mikrofon Kinesu.
<BR>&nbsp;&nbsp;&nbsp;&nbsp;&nbsp;Kines vrati odašiljač na operativnu frekvenciju i istog časa iz zvučnika zagrme glas: "...gotovo, pun tovar začina! Imamo gotovo pun tovar! Ne možemo ostaviti to prokletom crvu! Gotovo."
<BR>&nbsp;&nbsp;&nbsp;&nbsp;&nbsp;"Do đavola začin!" odbrusi Vojvoda. On uze natrag mikrofon i reče: "Lako ćemo povratiti izgubljeni začin. U letelicama ima mesta za sve vas izuzev trojice. Vucite slamku, ili već nekako odlučite ko ide, a ko ostaje. Ali, većina se evakuiše - i to je naređenje!" On energično vrati mikrofon Kinesu i promrmlja: "Izvinite", kada ovaj trže ozleđeni prst.
<BR>&nbsp;&nbsp;&nbsp;&nbsp;&nbsp;"Koliko još ima vremena?" upita Pol.
<BR>&nbsp;&nbsp;&nbsp;&nbsp;&nbsp;"Devet minuta", uzvrati Kines.
<BR>&nbsp;&nbsp;&nbsp;&nbsp;&nbsp;Vojvoda reče: "Ova letelica je snažnija od drugih. Ako uzletimo pod mlaznjacima sa tri četvrtine rada krila, mogli bismo da uzmemo još jednog čoveka."
<BR>&nbsp;&nbsp;&nbsp;&nbsp;&nbsp;"Pesak je mekan ovde", reče Kines.
<BR>&nbsp;&nbsp;&nbsp;&nbsp;&nbsp;"Sa četvoro dodatnih putnika pri uzletanju uz pomoć mlaznjaka mogli bismo da slomimo krila", reče Halek.
<BR>&nbsp;&nbsp;&nbsp;&nbsp;&nbsp;"To ne važi za ovu letelicu", uzvrati Vojvoda. On se naže nad kontrolnu tablu kada se topter našao sasvim nisko pokraj guseničara. Krila se skupiše i letelica mekano dodirnu tle na dvadesetak metara od fabrike.
<BR>&nbsp;&nbsp;&nbsp;&nbsp;&nbsp;Guseničar je sada bio utihnuo i iz njegovih cevi više nije šikljao pesak. Iz velikog vozila dopirao je jedino prigušen mehanički šum, koji je postao nešto glasniji kada je Vojvoda otvorio vrata letelice.
<BR>&nbsp;&nbsp;&nbsp;&nbsp;&nbsp;Istog trenutka nozdrve mu zapahnu miris cimeta - težak i oštar.
<BR>&nbsp;&nbsp;&nbsp;&nbsp;&nbsp;Uz bučno lepršanje krila, flota spotera spusti se na pesak sa druge strane guseničara, dok u nizu za Vojvodom ateriraše letelice iz njegove pratnje.
<BR>&nbsp;&nbsp;&nbsp;&nbsp;&nbsp;Bacivši pogled prema fabrici, Pol shvati koliko su svi topteri sićušni u odnosu na nju - sitne mušice spram džinovskog jelenka.
<BR>&nbsp;&nbsp;&nbsp;&nbsp;&nbsp;"Gurni, ti i Pol izbacite napolje stražnja sedišta", reče Vojvoda. On ručno raširi krila u rasponu od tri četvrtine, podesi im odgovarajući ugao i proveri kontrolne uređaje mlaznjaka. "Zbog kog vraga već ne uzlaze iz te mašine?"
<BR>&nbsp;&nbsp;&nbsp;&nbsp;&nbsp;"Još se nadaju da će se letački transporter pojaviti", reče Kines. Imaju na raspolaganju još nekoliko minuta." On baci pogled prema istoku.
<BR>&nbsp;&nbsp;&nbsp;&nbsp;&nbsp;Svi se okrenuše u istom pravcu, ali niko nije video ni traga od crva, premda je u vazduhu lebdelo nešto teško i napeto.
<BR>&nbsp;&nbsp;&nbsp;&nbsp;&nbsp;Vojvoda uze mikrofon, prebaci na svoju komandnu frekvenciju i reče: "Neka dve letelice izbace generatore štitnika. Prva i druga. Tako ćete moći da primite još dva čoveka. Nećemo nikoga ostaviti na milost i nemilost tom čudovištu." On se vrati na operativnu frekvenciju i zagrme u mikrofon: "U redu, vi iz Delta Ajaks Devet! Napolje! Smesta! Ovo je naređenje Vašeg Vojvode! Trkom ili ću da raspolutim taj guseničar laserskim revolverom!"
<BR>&nbsp;&nbsp;&nbsp;&nbsp;&nbsp;Jedna vrata se naglo otvoriše blizu čeonog dela fabrike, druga na stražnjem kraju, a treća pri vrhu. Ljudi pokuljaše napolje i stadoše da klize ili da se spuštaju na pesak. Jedan visok čovek u zakrpljenom radnom kombinezonu poslednji je izišao. On najpre skoči na gusenicu, a zatim na pesak.
<BR>&nbsp;&nbsp;&nbsp;&nbsp;&nbsp;Vojvoda okači mikrofon o komandnu tablu, iziđe na krilni dovratak i viknu: "Po dvojica u vaše spotere!"
<BR>&nbsp;&nbsp;&nbsp;&nbsp;&nbsp;Čovek u zakrpljenom kombinezonu poče da raspoređuje svoju posadu i da je šalje u parovima prema spoterima koji su čekali s druge strane.
<BR>&nbsp;&nbsp;&nbsp;&nbsp;&nbsp;"Četvorica ovamo!" doviknu Vojvoda. "Četvorica u onu letelicu pozadi!" On pokaza prstom na prateći topter koji je stajao iza njega. Stražari su upravo izbacivali generator štitnika. "A četvorica u onu letelicu tamo!" Usmerio je prst prema jednom drugom članu pratnje, iz koga je već bio izbačen generator. "U ostale po trojica! Trkom, vi peščani psi!"
<BR>&nbsp;&nbsp;&nbsp;&nbsp;&nbsp;Visoki čovek završi raspoređivanje posade i trkom krenu preko peska, predvodeći poslednju trojicu svojih drugova.
<BR>&nbsp;&nbsp;&nbsp;&nbsp;&nbsp;"Čujem crva, ali još ne mogu da ga vidim", reče Kines.
<BR>&nbsp;&nbsp;&nbsp;&nbsp;&nbsp;Trenutak potom i ostali ga začuše - škriputav šum klizanja, udaljen i sve glasniji.
<BR>&nbsp;&nbsp;&nbsp;&nbsp;&nbsp;"Vražji uslovi za rad", promrmlja Vojvoda.
<BR>&nbsp;&nbsp;&nbsp;&nbsp;&nbsp;Letelice počeše da uzleću sa peska oko njih. Taj prizor podseti Vojvodu na nešto što je video u džunglama rodne planete: nešto je poplašilo jato lešinara, koje je čerečilo lešinu divljeg bika, i oni su najednom prhnuli put neba.
<BR>&nbsp;&nbsp;&nbsp;&nbsp;&nbsp;Kopači začina, zbijeni pored toptera, počeše da se penju iza Vojvode. Halek im je pomagao, vukući ih pozadi.
<BR>&nbsp;&nbsp;&nbsp;&nbsp;&nbsp;"Upadajte, momci!" dovikivao im je. "Po dvojica!"
<BR>&nbsp;&nbsp;&nbsp;&nbsp;&nbsp;Pritisnut u jedan ugao masom oznojenih ljudi, Pol oseti zadah straha oko sebe i primeti kako dvojica nemaju propisno zakopčana pustinjska odela na vratnom delu. On odmah uskladišti tu informaciju u sećanje za potonju akciju. Otac će morati da izda naređenje o strožijoj disciplini nošenja pustinjskih odela. Ljudi ispoljavaju težnju da postanu skloni javašluku ako ih čvrsto ne stisnete.
<BR>&nbsp;&nbsp;&nbsp;&nbsp;&nbsp;Kada se poslednji čovek ukrcao pozadi, zadihano reče: "Crv! Samo što nije stigao! Uzlećite!"
<BR>&nbsp;&nbsp;&nbsp;&nbsp;&nbsp;Vojvoda skliznu u svoje sedište, namrgodi se i reče: "Još imamo tri minuta, prema prvobitnoj proceni. Je li tako, Kinese?" On zatvori vrata i proveri da li su dobro prionula.
<BR>&nbsp;&nbsp;&nbsp;&nbsp;&nbsp;"Sasvim tako, gospodaru", uzvrati Kines, pomislivši pri tom: Prilično je hladnokrvan tip ovaj Vojvoda.
<BR>&nbsp;&nbsp;&nbsp;&nbsp;&nbsp;"Sve je u redu, ser", reče Halek.
<BR>&nbsp;&nbsp;&nbsp;&nbsp;&nbsp;Vojvoda klimnu glavom, osmotrivši kako poslednje letelice iz njegove pratnje uzleću put neba. Zatim podesi komande startera, baci još jedan pogled na krila i instrumente i stavi u pogon mlaznjake.
<BR>&nbsp;&nbsp;&nbsp;&nbsp;&nbsp;Uzletanje pritisnu Vojvodu i Kinesa duboko u sedišta, a ostale potisnu u dno stražnjeg dela. Kines je netremice posmatrao kako Vojvoda operiše komandnim uređajima: pribrano, odmereno. Topter je već bio u vazduhu, a Vojvoda je i dalje pomno motrio na instrumente, osvrćući se često levo i desno da bi držao na oku krila.
<BR>&nbsp;&nbsp;&nbsp;&nbsp;&nbsp;"Letelica je veoma teška, ser", reče Halek.
<BR>&nbsp;&nbsp;&nbsp;&nbsp;&nbsp;"Daleko smo još od granice opterećenja", reče Vojvoda. "Nisi valjda pomislio da ću stvarno da izložim opasnosti tovar koji topter nosi, Gurni?"
<BR>&nbsp;&nbsp;&nbsp;&nbsp;&nbsp;Halek se isceri i reče: "Ni za trenutak, ser."
<BR>&nbsp;&nbsp;&nbsp;&nbsp;&nbsp;Vojvoda stade da pravi dugačak, spori okret - uspinjući se iznad guseničara.
<BR>&nbsp;&nbsp;&nbsp;&nbsp;&nbsp;Zbijen u uglu pokraj prozora, Pol je netremice posmatrao utihlu mašinu na pesku. Znak crva se pokazao na oko četiri stotine metara od guseničara. A onda, u pesku oko fabrike najednom se pojavi turbulentno kretanje.
<BR>&nbsp;&nbsp;&nbsp;&nbsp;&nbsp;"Crv je sada ispod guseničara", reče Kines. "Bićete očevici nečega što je sasvim malo ljudi imalo prilike da posmatra."
<BR>&nbsp;&nbsp;&nbsp;&nbsp;&nbsp;Mrlje prašine sada su osenčavale pesak oko guseničara. Velika mašina poče da se naginje i da tone na desnu stranu. Džinovski peščani vrtlog stade da se obrazuje desno od guseničara. Vrteo se sve brže. Pesak i prašina ispuniše vazduh u krugu prečnika više stotina metara.
<BR>&nbsp;&nbsp;&nbsp;&nbsp;&nbsp;A onda ugledaše!
<BR>&nbsp;&nbsp;&nbsp;&nbsp;&nbsp;Široka rupa zinu iz peska. Sunčeva svetlost blistavo se odbi od sjajno-belih zidova. Prečnik jame bio je najmanje dvostruko veći od dužine guseničara, proceni Pol. Gledao je netremice kako mašina upada u taj otvor, obavijena gejzirom prašine i peska. Kada je sasvim uronila, rupa se zatvori za njom.
<BR>&nbsp;&nbsp;&nbsp;&nbsp;&nbsp;"Bogovi, kakvo čudovište!" promrmlja jedan čovek pokraj Pola.
<BR>&nbsp;&nbsp;&nbsp;&nbsp;&nbsp;"Ode sav naš začin!" zabrunda drugi.
<BR>&nbsp;&nbsp;&nbsp;&nbsp;&nbsp;"Neko će platiti za ovo", reče Vojvoda. "Obećavam vam to."
<BR>&nbsp;&nbsp;&nbsp;&nbsp;&nbsp;Po staloženosti očevog glasa Pol oseti koliko je duboko bio ozlojeđen. I njega je prožimalo isto osećanje. Ovakvo traćenje predstavljalo je zločin!
<BR>&nbsp;&nbsp;&nbsp;&nbsp;&nbsp;U tišini koja je zavladala začu se Kinesov glas.
<BR>&nbsp;&nbsp;&nbsp;&nbsp;&nbsp;"Blagosloven da je Tvorac i Njegova voda", promrmlja on. "Blagosloven da je Njegov dolazak i odlazak. Neka Njegov prolazak očisti svet. Neka On sačuva svet za Svoj narod."
<BR>&nbsp;&nbsp;&nbsp;&nbsp;&nbsp;"Šta to govorite?" upita Vojvoda.
<BR>&nbsp;&nbsp;&nbsp;&nbsp;&nbsp;Ali Kines ne uzvrati ništa.
<BR>&nbsp;&nbsp;&nbsp;&nbsp;&nbsp;Pol osmotri ljude koji su stajali zbijeni oko njega. Zaplašeno su zurili u Kinesov potiljak. Jedan od njih prošaputa "Liete."
<BR>&nbsp;&nbsp;&nbsp;&nbsp;&nbsp;Kines se okrenu i namrgodi. Čovek zbunjeno ustuknu.
<BR>&nbsp;&nbsp;&nbsp;&nbsp;&nbsp;Jedan drugi od spašenih poče da kašlje - suvo i hrapavo. Kad je malo povratio dah, on reče: "Prokleta da je ta paklena rupetina!"
<BR>&nbsp;&nbsp;&nbsp;&nbsp;&nbsp;Visok čovek koji je poslednji izišao iz guseničara reče: "Smiri se, Kose. Samo ćeš pogoršati taj kašalj." On se probi kroz ljude, sve dok nije stigao iza Vojvode. "Vi ste Vojvoda Leto, pretpostavljam", reče on. "Vama dugujemo zahvalnost za naše živote. Da niste došli, bili bismo izgubljeni."
<BR>&nbsp;&nbsp;&nbsp;&nbsp;&nbsp;"Ćuti, čoveče, i pusti Vojvodu da na miru upravlja letelicom", promrmlja Halek.
<BR>&nbsp;&nbsp;&nbsp;&nbsp;&nbsp;Pol pogleda Haleka. I on je video bore napetosti u uglovima usana dečakovog oca. A kada je Vojvoda besan, svi hodaju na prstima.
<BR>&nbsp;&nbsp;&nbsp;&nbsp;&nbsp;Leto poče da ispravlja topter sa kružne putanje, ali ga onda zaustavi u vazduhu kada primeti novo kretanje na pesku. Crv se povukao u dubine, a sada su se, blizu mesta gde se nalazio guseničar, mogle primetiti dve prilike kako se kreću na sever od ulegnuća u pesku. Izgledalo je kao da klize iznad površine, ne dižući pri tom gotovo uopšte prašinu, koja bi označila njihovo kretanje.
<BR>&nbsp;&nbsp;&nbsp;&nbsp;&nbsp;"Ko je to dole?" upita Vojvoda.
<BR>&nbsp;&nbsp;&nbsp;&nbsp;&nbsp;Dva učenika koja su pošla sa nama da vide kako to radimo, ser", reče visoki čovek.
<BR>&nbsp;&nbsp;&nbsp;&nbsp;&nbsp;"Zašto mi niko ništa nije kazao o njima?"
<BR>&nbsp;&nbsp;&nbsp;&nbsp;&nbsp;"Sami su hteli da rizikuju", uzvrati visoki čovek.
<BR>&nbsp;&nbsp;&nbsp;&nbsp;&nbsp;"Gospodaru", reče Kines, "ovi ljudi dobro znaju da je beskorisno preduzeti bilo šta da bi se izbavili ljudi izgubljeni u pustinji kojom caruju crvi."
<BR>&nbsp;&nbsp;&nbsp;&nbsp;&nbsp;"Poslaćemo brod iz baze po njih!" odbrusi Vojvoda.
<BR>&nbsp;&nbsp;&nbsp;&nbsp;&nbsp;"Kako želite, gospodaru", reče Kines. "Ali sva je prilika da kada brod stigne neće više biti nikoga da se spase."
<BR>&nbsp;&nbsp;&nbsp;&nbsp;&nbsp;"Ipak ćemo poslati brod", reče Vojvoda.
<BR>&nbsp;&nbsp;&nbsp;&nbsp;&nbsp;"Nalazili su se upravo tamo gde je crv izbio iz peska", reče Pol. "Kako su uspeli da se izbave?"
<BR>&nbsp;&nbsp;&nbsp;&nbsp;&nbsp;"Zidovi rupe stvaraju lažne predstave o razmerama i udaljenostima", uzvrati Kines.
<BR>&nbsp;&nbsp;&nbsp;&nbsp;&nbsp;"Traćite gorivo ovde, ser", umeša se Halek.
<BR>&nbsp;&nbsp;&nbsp;&nbsp;&nbsp;"Tako je, Gurni."
<BR>&nbsp;&nbsp;&nbsp;&nbsp;&nbsp;Vojvoda okrenu letelicu i usmeri je prema Zaštitnom Zidu. Prateća flota se takođe pokrenu i zauze položaj iznad i sa strane vođe.
<BR>&nbsp;&nbsp;&nbsp;&nbsp;&nbsp;Pol razmisli o onome što su visoki čovek i Kines kazali. Osetio je u tome poluistine i potpune laži. Ljudi na pesku napredovali su površinom tako sigurno da je bilo očigledno da se kreću putanjom proračunatom da što manje izaziva crva da se vrati iz dubina.
<BR>&nbsp;&nbsp;&nbsp;&nbsp;&nbsp;Slobodnjaci! pomisli Pol. Ko bi drugi ispoljio toliko samopouzdanja na pesku? Ko bi drugi smeo da bude prepušten samome sebi usred pustinje - a da pri tom ne bude izložen pogubnoj opasnosti. Jedino oni znaju kako da opstanu ovde! Kako izići na kraj sa crvom!
<BR>&nbsp;&nbsp;&nbsp;&nbsp;&nbsp;"Šta su Slobodnjaci radili u onom guseničaru?" upita Pol.
<BR>&nbsp;&nbsp;&nbsp;&nbsp;&nbsp;Kines se okrenu.
<BR>&nbsp;&nbsp;&nbsp;&nbsp;&nbsp;Visoki čovek upravi široke oči u Pola - oči potpuno plave. "Ko je ovaj momak?" upita on.
<BR>&nbsp;&nbsp;&nbsp;&nbsp;&nbsp;Halek se pokrenu i stade između čoveka i Pola, a zatim reče: "To je Pol Atreid, naslednik Vojvode."
<BR>&nbsp;&nbsp;&nbsp;&nbsp;&nbsp;"Zašto kaže da je bilo Slobodnjaka na našoj mašini?" upita čovek.
<BR>&nbsp;&nbsp;&nbsp;&nbsp;&nbsp;"Odgovaraju opisu", reče Pol.
<BR>&nbsp;&nbsp;&nbsp;&nbsp;&nbsp;Kines se namrgodi. "Ne možete da prepoznate Slobodnjaka samo na osnovu posmatranja!" On pogleda visokog čoveka. "Ti. Ko su bili oni ljudi?"
<BR>&nbsp;&nbsp;&nbsp;&nbsp;&nbsp;"Prijatelji jednog od naših", reče visoki čovek. "Prijatelji iz jednog sela koji su hteli da vide nalazišta začina."
<BR>&nbsp;&nbsp;&nbsp;&nbsp;&nbsp;Kines se okrenu napred. "Slobodnjaci!"
<BR>&nbsp;&nbsp;&nbsp;&nbsp;&nbsp;Ali iz sećanja mu izroniše reči predanja: Lisan-al-Gaib će prozreti sve izgovore.
<BR>&nbsp;&nbsp;&nbsp;&nbsp;&nbsp;"Sva je prilika da će uskoro biti mrtvi, mladi gospodaru", reče visoki čovek. "A o mrtvima ne bi trebalo rđavo govoriti."
<BR>&nbsp;&nbsp;&nbsp;&nbsp;&nbsp;No, Pol je razabrao neistinu u njihovim glasovima, osetio je opasnost, koja je Haleka navela da instinktivno zauzme pripravan položaj.
<BR>&nbsp;&nbsp;&nbsp;&nbsp;&nbsp;Pol progovori oporim glasom: "Umreće na užasnom mestu."
<BR>&nbsp;&nbsp;&nbsp;&nbsp;&nbsp;Ne okrenuvši se, Kines reče: "Kada Bog naredi da neki stvor umre na nekom određenom mestu, onda nagna njegovu volju da ga upravo tamo odvede."
<BR>&nbsp;&nbsp;&nbsp;&nbsp;&nbsp;Leto se okrenu i uputi oštar pogled prema Kinesu.
<BR>&nbsp;&nbsp;&nbsp;&nbsp;&nbsp;Vrativši isti pogled Vojvodi, Kines najednom oseti da ga je uznemirila jedna činjenica koju je uočio ovde: Vojvoda se više brinuo za ljude nego za začin. Izložio je opasnosti vlastiti život i život svog sina da bi spasao ljude. Na gubitak jednog začinskog guseničara samo je nehajno odmahnuo rukom. Pretnja po živote ljudi veoma ga je razbesnela. Jedan takav vođa mogao bi da računa na fanatičku odanost. Bilo bi ga izuzetno teško poraziti.
<BR>&nbsp;&nbsp;&nbsp;&nbsp;&nbsp;Uprkos vlastitoj volji i svim pređašnjim sudovima, Kines je morao samome sebi da prizna: Dopada mi se ovaj Vojvoda.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
