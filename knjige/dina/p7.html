<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Sa gospom Džesikom i Arakisom, sistem uvreživanja legendi, koji je red Bene Geserita sprovodio posredstvom Misionarie Protektive, doživeo je pun procvat. Mudrost zasejavanja poznatih svetova jednim proročkim modelom radi zaštite članova Bene Geserita odavno je uvažavana i praktikovana, ali još nikada nije viđena tako idealna kombinacija ličnosti i priprema. Proročke legende u toj meri su uhvatile koren na Arakisu da su čak prihvaćeni i njihovi izvorni nazivi (Časna Majka, kanto i respondu, kao i većina Šari-a panoplia profektikus). Sada je već opšteprihvaćeno da su latentne sposobnosti gospe Džesike umnogome bile potcenjene.
<BR>
<BR>&nbsp;&nbsp;&nbsp;&nbsp;&nbsp;Iz 'Analize arakenske krize' princeze Irulan (za privatnu upotrebu: B.G. arhivski broj AR-81088587)
<BR>
<BR>&nbsp;&nbsp;&nbsp;&nbsp;&nbsp;Svuda oko gospe Džesike - nagomilani po uglovima velike arakenske dvorane ili naslagani na otvorenom prostoru - stajali su paketi sa stvarima: kutije, sanduci, kartonski boksovi, koferi - od kojih su neki bili delimično raspakovani. Do nje su dopirali zvuci koje su stvarali radnici Esnafa istovarujući novi tovar u ulazu.
<BR>&nbsp;&nbsp;&nbsp;&nbsp;&nbsp;Džesika je stajala u središtu dvorane. Polako se osvrtala oko sebe, prelazeći pogledom preko senovitih rezbarija, udubljenja i duboko uvučenih prozora. Ovaj džinovski anahronizam sobe podsetio ju je na Dvoranu Sestara u školi Bene Geserita. Ali tamo je odasvud zračila toplota, dok je ovde sve bilo samo goli kamen.
<BR>&nbsp;&nbsp;&nbsp;&nbsp;&nbsp;Arhitekta se jamačno nadahnuo nekim davno minulim razdobljem kada je projektovao ove poduprte zidove i tamne zastore, pomisli ona. Lučna tavanica stajala je dva sprata iznad nje, prošarana poprečnim gredama, za koje je ona bila sigurna da su dovezene na Arakis kroz svemirsko prostranstvo po papreno visokoj ceni. Ni na jednoj planeti ovog sistema nije raslo drveće od koga su se mogle napraviti ovakve grede - osim ako one nisu bile načinjene od imitacije drveta.
<BR>&nbsp;&nbsp;&nbsp;&nbsp;&nbsp;Ali, to joj je izgledalo malo verovatno.
<BR>&nbsp;&nbsp;&nbsp;&nbsp;&nbsp;Ovo je bila vladina rezidencija u danima starog carstva. Tada je novac bio od manje važnosti. Tek kasnije je došao red na Harkonene i njihov novi megalopolis, kao Kartagu, kitnjasto i jevtino mesto, udaljeno oko dve stotine kilometara u pravcu severoistoka preko Ispucale zemlje. Leto je povukao mudar potez kada je izabrao da mu ovde bude sedište vlade. Naziv mesta, Araken, imao je dobar prizvuk, koji je zračio tradicijom. Osim toga, ovo je bio manji grad, tako da se lakše mogao sterilisati i braniti.
<BR>&nbsp;&nbsp;&nbsp;&nbsp;&nbsp;Ponovo se začula buka iz ulaza gde su se istovarivali paketi. Džesika uzdahnu.
<BR>&nbsp;&nbsp;&nbsp;&nbsp;&nbsp;Uz jednu kutiju sa njene desne strane stajala je slika Vojvodinog oca. Ambalažna traka visila je sa nje poput kakve pohabane dekoracije. U Džesikinoj ruci još se nalazio kraj ove vrpce. Pokraj slike stajala je crna glava bika, postavljena na poliranu dasku. Glava je predstavljala tamno ostrvo u moru hartije za ambalažu. Njeno postolje ležalo je pljoštimice na podu, tako da je bikova sjajna brnjica bila upravljena pravo u tavanicu, kao da se životinja svakog časa spremala da prkosno rikne u ovoj sobi odjeka.
<BR>&nbsp;&nbsp;&nbsp;&nbsp;&nbsp;Džesika se zapitala šta ju je nagnalo da najpre uoči ove dve stvari - glavu i sliku. Znala je da je u tome bilo nešto simbolično. Nikada, još od onog dana kada su je Vojvodini izaslanici poveli iz škole, nije se osetila toliko zastrašena i nesigurna u sebe.
<BR>&nbsp;&nbsp;&nbsp;&nbsp;&nbsp;Glava i slika.
<BR>&nbsp;&nbsp;&nbsp;&nbsp;&nbsp;Ove dve stvari povećale su u njoj pometnju. Ona uzdrhta, bacivši pogled na proreze-prozore visoko gore. Još je bilo rano popodne, ali u ovom delu planete nebo je izgledalo crno i hladno - neuporedivo tamnije od tople plaveti Kaladana. Najednom je obuze plima nostalgije.
<BR>&nbsp;&nbsp;&nbsp;&nbsp;&nbsp;Kaladan je tako daleko.
<BR>&nbsp;&nbsp;&nbsp;&nbsp;&nbsp;"Evo nas!"
<BR>&nbsp;&nbsp;&nbsp;&nbsp;&nbsp;Bio je to Vojvodin glas.
<BR>&nbsp;&nbsp;&nbsp;&nbsp;&nbsp;Ona se okrenu i ugleda ga kako ulazi kroz lučni prolaz u svečanu dvoranu. Njegova crna radna uniforma sa crvenom krestom oklopljenog sokola na grudima izgledala je prašnjava i izgužvana.
<BR>&nbsp;&nbsp;&nbsp;&nbsp;&nbsp;"Pomislio sam da si se možda izgubila u ovom mrskom mestu", reče on.
<BR>&nbsp;&nbsp;&nbsp;&nbsp;&nbsp;"Kuća je hladna", uzvrati ona, bacivši pogled na njegovu visoku priliku, na tamnu kožu, koja joj u mislima prizva maslinjake i igru zlatnog sunca na plavoj vodi. U njegovim sivim očima stajao je dim drveta, ali je zato imao lice grabljivice: duguljasto, puno oštrih uglova i ravni.
<BR>&nbsp;&nbsp;&nbsp;&nbsp;&nbsp;Iznenadan strah od njega stisnu joj grud. Postao je tako divlja, nemirna osoba od kada je doneo odluku da se povinuje carevoj naredbi.
<BR>&nbsp;&nbsp;&nbsp;&nbsp;&nbsp;"Ceo grad je nekako hladan", reče ona.
<BR>&nbsp;&nbsp;&nbsp;&nbsp;&nbsp;"Ovo je prljav, prašnjav, garnizonski grad", složi se on. "Ali već ćemo ga promeniti." On se osvrnu po dvorani. "Ovo su javne prostorije za državne poslove. Upravo sam malo zavirio u neke od porodičnih apartmana u južnom krilu. Oni su znatno lepši." On priđe bliže i dodirnu joj ruku, diveći se u tišini njenom dostojanstvenom držanju.
<BR>&nbsp;&nbsp;&nbsp;&nbsp;&nbsp;I ponovo ga zaokupi tajna njenog nepoznatog porekla - možda iz neke otpadničke Kuće? Ili potomak nekih članova kraljevske porodice koji su pali u nemilost? Izgledala je kraljevskije od samog cara.
<BR>&nbsp;&nbsp;&nbsp;&nbsp;&nbsp;Pod pritiskom njegovog pogleda, ona se delimično okrenu u stranu, pokazavši mu profil. Tog časa mu postade jasno da ne postoji samo jedna određena stvar koja predstavlja žižu njene lepote. Lice joj je bilo ovalno pod kosom boje uglačane bronze. Imala je široke oči, zelene i bistre poput jutarnjeg neba na Kaladanu. Nos joj je bio mali, a usta široka i mila. Figura joj je bila zgodna, ali majušna; nije, doduše, bila niska, a i obline su joj izgledale blage i meke.
<BR>&nbsp;&nbsp;&nbsp;&nbsp;&nbsp;Setio se da su mu izaslanici kazali da su je ostale sestre u školi zvale mrša. Ali taj epitet bio je skroz površan. Ona je vratila lozi Atreida kraljevsku lepotu. Bilo mu je milo što je Pol veoma ličio na majku.
<BR>&nbsp;&nbsp;&nbsp;&nbsp;&nbsp;"Gde je Pol?" upita on.
<BR>&nbsp;&nbsp;&nbsp;&nbsp;&nbsp;"Negde u kući uči sa Juehom."
<BR>&nbsp;&nbsp;&nbsp;&nbsp;&nbsp;"Verovatno u južnom krilu", reče on. "Čini mi se da sam čuo Juehov glas, ali nisam imao vremena da odem i pogledam." On obori pogled na nju i zastade. "Navratio sam ovamo samo da bih okačio ključeve dvorca Kaladan u trpezariju."
<BR>&nbsp;&nbsp;&nbsp;&nbsp;&nbsp;Ona zaustavi dah, obuzdavši se u poslednji čas da ga ne dodirne. Postojala je neumitna konačnost u činu vešanja ključeva. Ali, ovo nije bilo ni vreme ni mesto za tešenje. "Videla sam našu zastavu na kući kada smo ulazili", reče ona.
<BR>&nbsp;&nbsp;&nbsp;&nbsp;&nbsp;On baci pogled na sliku svog oca. "Gde si nameravala da je okačiš?"
<BR>&nbsp;&nbsp;&nbsp;&nbsp;&nbsp;"Negde ovde."
<BR>&nbsp;&nbsp;&nbsp;&nbsp;&nbsp;"Ne." Reč je zazvučala konačno i neumoljivo, stavivši joj do znanja da u uveravanju može da se posluži lukavstvom, ali da je otvorena rasprava beskorisna. Pa ipak, morala je da pokuša, ako ni zbog čega drugog, a ono da podseti samu sebe da se u ophođenju sa njim nikada ne bi služila varkama i lukavstvima.
<BR>&nbsp;&nbsp;&nbsp;&nbsp;&nbsp;"Moj gospodaru", reče ona, "kada bi samo..."
<BR>&nbsp;&nbsp;&nbsp;&nbsp;&nbsp;"Odgovor je i dalje odrečan. Sramno sam ti popustio u mnogim stvarima, ali u ovoj neću. Upravo dolazim iz trpezarije, gde su..."
<BR>&nbsp;&nbsp;&nbsp;&nbsp;&nbsp;"Gospodaru! Molim te!"
<BR>&nbsp;&nbsp;&nbsp;&nbsp;&nbsp;"Stavljen sam u procep između tvoje probave i dostojanstva mojih predaka, draga", reče on. "Okačićemo ih u trpezariji."
<BR>&nbsp;&nbsp;&nbsp;&nbsp;&nbsp;Ona uzdahnu. "Da, gospodaru."
<BR>&nbsp;&nbsp;&nbsp;&nbsp;&nbsp;"Možeš da zadržiš svoj običaj obedovanja u vlastitim odajama kad god to bude moguće. Očekivaću da zauzmeš svoje zvanično mesto samo za formalne prilike."
<BR>&nbsp;&nbsp;&nbsp;&nbsp;&nbsp;"Hvala, gospodaru."
<BR>&nbsp;&nbsp;&nbsp;&nbsp;&nbsp;"I ne budi tako hladna i zvanična sa mnom. Možeš mi biti zahvalna što se nikada nisam oženio tobom, draga. Tada bi po dužnosti morala da mi se pridružiš prilikom svakog obeda."
<BR>&nbsp;&nbsp;&nbsp;&nbsp;&nbsp;Ona klimnu glavom, dok su joj crte lica ostale nepomične.
<BR>&nbsp;&nbsp;&nbsp;&nbsp;&nbsp;"Havat je već instalirao otkrivač otrova na sto u trpezariji", reče on. "Takođe je postavljen jedan portabl u tvojoj sobi."
<BR>&nbsp;&nbsp;&nbsp;&nbsp;&nbsp;"Ti si predvideo ovu... nepriliku?" reče ona.
<BR>&nbsp;&nbsp;&nbsp;&nbsp;&nbsp;"Draga moja, mislim ja i o tvojoj udobnosti. Iznajmio sam poslugu. Svi su oni ovdašnji, ali Havat ih je temeljito proverio. Uzeli smo Slobodnjake. Zadržaćemo ih sve dok ne budemo mogli da naše ljude oslobodimo ostalih dužnosti."
<BR>&nbsp;&nbsp;&nbsp;&nbsp;&nbsp;"Možemo li se odista pouzdati u lokalne žitelje?"
<BR>&nbsp;&nbsp;&nbsp;&nbsp;&nbsp;"Možemo, pošto svi mrze Harkonene. Mogla bi čak i da zadržiš glavnu guvernantu: Šedut Mejps."
<BR>&nbsp;&nbsp;&nbsp;&nbsp;&nbsp;"Šedut", ponovi Džesika. "Je li to neka slobodnjačka titula?"
<BR>&nbsp;&nbsp;&nbsp;&nbsp;&nbsp;"Kazali su mi da znači 'onaj ko zahvata vodu iz bunara'; ta funkcija bi ovde mogla da bude prilično važna. Možda ti se, doduše, neće učiniti kao najidealniji tip sluge, premda Havat ima visoko mišljenje o njoj na osnovu Dankanovog izveštaja. Uvereni su da želi da služi - i to posebno tebe."
<BR>&nbsp;&nbsp;&nbsp;&nbsp;&nbsp;"Mene?"
<BR>&nbsp;&nbsp;&nbsp;&nbsp;&nbsp;"Slobodnjaci su saznali da si ti Bene Geserit", reče on. "A ovde sve vrvi od legendi o Bene Geseritu."
<BR>&nbsp;&nbsp;&nbsp;&nbsp;&nbsp;Misionaria Protektiva, pomisli Džesika. Nema mesta gde nije stigla.
<BR>&nbsp;&nbsp;&nbsp;&nbsp;&nbsp;"Znači li to da je Dankan imao uspeha?" upita ona. "Da li će nam Slobodnjaci biti saveznici?"
<BR>&nbsp;&nbsp;&nbsp;&nbsp;&nbsp;"Ništa još nije sigurno", uzvrati on. "Žele da nas najpre malo posmatraju, smatra Dankan. Obećali su, međutim, da će obustaviti napade na naša isturena sela za vreme razdoblja primirja. A ovo je izvanredno važno postignuće. Havat mi je kazao da su Slobodnjaci predstavljali pravi trn u oku Harkonena, odnosno da obim njihovog haranja i pustošenja predstavlja strogo čuvanu tajnu. Ne bi im baš išlo u prilog kada bi car saznao za neefikasnost Harkonenove vojske."
<BR>&nbsp;&nbsp;&nbsp;&nbsp;&nbsp;"Slobodnjačka guvernanta", promrmlja Džesika, skrenuvši razgovor ponovo na Šedut Mejps. "Da li će joj oči biti potpuno plave."
<BR>&nbsp;&nbsp;&nbsp;&nbsp;&nbsp;"Neka te ne obmane izgled ovih ljudi", reče on. "Oni se odlikuju zdravom snagom i dubokom vitalnošću. Mislim da će nam u svemu pogodovati."
<BR>&nbsp;&nbsp;&nbsp;&nbsp;&nbsp;"Ipak, to je opasan potez", reče ona.
<BR>&nbsp;&nbsp;&nbsp;&nbsp;&nbsp;"Ne započinjimo ponovo, molim te", reče on.
<BR>&nbsp;&nbsp;&nbsp;&nbsp;&nbsp;Ona se na silu nasmeši. "Zaglibili smo se do guše, nema nikakve sumnje." Ona obavi brzi obred pribiranja i smirivanja: dva puta duboko udahnu vazduh, ponovi u sebi ritualne reči i najzad progovori: "Kada budem dodeljivala sobe, želiš li nešto posebno što bih sačuvala za tebe?"
<BR>&nbsp;&nbsp;&nbsp;&nbsp;&nbsp;"Jednog dana me moraš naučiti kako ti to polazi za rukom", reče on. "Tako lako uspevaš da odagnaš sve brige i da se potpuno zaokupiš praktičnim stvarima. To mora da je neki trik Bene Geserita."
<BR>&nbsp;&nbsp;&nbsp;&nbsp;&nbsp;"Ne, to je ženski trik", uzvrati ona.
<BR>&nbsp;&nbsp;&nbsp;&nbsp;&nbsp;On se osmehnu. "Dakle, dodela soba: pobrini se da dobijem prostranu zvaničnu odaju uz spavaću sobu. Ovde me čeka više administrativnog posla nego na Kaladanu. Tu je i prostorija za stražu, naravno. Mislim da bi to bilo sve. Neka te ne brine obezbeđenje kuće. Havatovi ljudi su je temeljito pretražili."
<BR>&nbsp;&nbsp;&nbsp;&nbsp;&nbsp;"Sigurna sam u to."
<BR>&nbsp;&nbsp;&nbsp;&nbsp;&nbsp;On baci pogled na ručni sat. "Verovatno si već primetila da su svi naši merači vremena podešeni prema arakenskom časovniku. Naložio sam jednom tehničaru da povede računa o tome. Uskoro će stići i ovde." On joj skloni čuperak sa čela. "Moram da se vratim do kosmodroma sada. Naredno iskrcavanje treba da usledi svakog trenutka."
<BR>&nbsp;&nbsp;&nbsp;&nbsp;&nbsp;"Zar ne bi mogao Havat da se pobrine oko toga, gospodaru? Izgledaš odveć umoran."
<BR>&nbsp;&nbsp;&nbsp;&nbsp;&nbsp;"Dobri Tufir još je zauzetiji od mene. Znaš da je ova planeta okružena Harkonenovim spletkama. Osim toga, moram da pokušam da odgovorim neke od izvežbanih lovaca na začin da nas ne napuste. Sa promenom vlasnika poseda, oni imaju pravo slobodnog izbora, znaš - a ispostavilo se da je nepodmitljiv planetolog koga su car i Landsrad naimenovali kao arbitra Promene. On je dopustio slobodan izbor. Oko osam stotina izvežbanih ruku očekuje da krene začinskim transporterom do esnafskog teretnog broda koji čeka na orbiti."
<BR>&nbsp;&nbsp;&nbsp;&nbsp;&nbsp;"Gospodaru", zausti ona, ali zastade.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Nemoguće je ubediti ga da odustane od pokušaja da ovu planetu učini bezbednom za nas, pomisli ona. A u ophođenju prema njemu ne mogu da se koristim lukavstvom.
<BR>&nbsp;&nbsp;&nbsp;&nbsp;&nbsp;"Kada želiš da bude poslužena večera?" upita ona.
<BR>&nbsp;&nbsp;&nbsp;&nbsp;&nbsp;Imala je na umu nešto drugo, pomisli on. Ah-h-h-h, moja Džesika, da smo sada negde drugde, bilo gde izvan ovog užasnog mesta - sami, nas dvoje, lišeni svih briga.
<BR>&nbsp;&nbsp;&nbsp;&nbsp;&nbsp;"Ješću u kantini, napolju", reče on. "Vratiću se prilično kasno. I... ah, poslaću blindirana kola za Pola. Želim da prisustvuje konferenciji na kojoj ćemo razrađivati strategiju."
<BR>&nbsp;&nbsp;&nbsp;&nbsp;&nbsp;On pročisti grlo na način kao da želi još nešto da kaže, ali onda, ne rekavši ništa, okrenu se i pohita prema ulazu odakle je dopirala buka istovarivanja kutija. Još jednom mu je začula odande glas, zapovednički i prezriv, kakvim se uvek obraćao slugama kada je bio u žurbi: "Gospa Džesika je u Velikoj Dvorani. Idi odmah k njoj."
<BR>&nbsp;&nbsp;&nbsp;&nbsp;&nbsp;Spoljna vrata se zalupiše.
<BR>&nbsp;&nbsp;&nbsp;&nbsp;&nbsp;Džesika se okrenu u stranu i suoči sa likom Letoovog oca. Naslikao ju je slavni umetnik Albe, u vreme kada je stari vojvoda bio sredovečan čovek. Bio je prikazan u matadorskom kostimu sa ljubičastim plaštem prebačenim preko leve ruke. Lice mu je izgledalo mladalačko, prividno istih godina kao i Leto sada i sa istim oštrim crtama lica, odnosno sivim pogledom. Ona stisnu pesnice uz bokove i sa mržnjom prostreli sliku pogledom.
<BR>&nbsp;&nbsp;&nbsp;&nbsp;&nbsp;"Prokletniče! Prokletniče! Prokletniče!" prošaputa ona.
<BR>&nbsp;&nbsp;&nbsp;&nbsp;&nbsp;"Šta naređuješ, plemkinjo?"
<BR>&nbsp;&nbsp;&nbsp;&nbsp;&nbsp;Bio je to ženski glas, tanak i napet.
<BR>&nbsp;&nbsp;&nbsp;&nbsp;&nbsp;Džesika se okrenu i ugleda jednu čvornovatu, sedokosu ženu odevenu u bezobličan džak-haljetak kakav su obično nosili robovi. Izgledala je izborana i sasušena poput ostalih ljudi u gomili koja ih je jutros pozdravljala duž puta od kosmodroma do grada. Svi lokalni žitelji koje je videla na planeti imali su izgled suve šljive i ostavljali su utisak neuhranjenosti. Pa ipak, Leto je kazao da su snažni i žilavi. Doduše, tu su bile i oči - nanos najdublje, najtamnije plaveti, sasvim lišen beonjača - tajnovite, zagonetne. Džesika se s naporom obuzda da ne pilji u ženu.
<BR>&nbsp;&nbsp;&nbsp;&nbsp;&nbsp;Ova ukrućeno klimnu glavom i reče: "Zovu me Šedut Mejps, plemkinjo. Šta naređuješ?"
<BR>&nbsp;&nbsp;&nbsp;&nbsp;&nbsp;"Možeš mi se obraćati sa 'moja gospo'", reče Džesika. "Ja nisam plemkinja, već zvanična naložnica Vojvode Letoa."
<BR>&nbsp;&nbsp;&nbsp;&nbsp;&nbsp;Ponovo je usledio neobičan klim i žena podiže upitni i prepredeni pogled prema Džesiki. "Onda postoji i supruga?"
<BR>&nbsp;&nbsp;&nbsp;&nbsp;&nbsp;"Ne postoji niti je ikada postojala. Ja sam Vojvodina jedina... saputnica, majka njegovog naslednika."
<BR>&nbsp;&nbsp;&nbsp;&nbsp;&nbsp;Još dok je govorila, Džesika se nasmeja u sebi ponosu sa kojim je izgovorila ove reči. Šta je ono kazao sveti Augustin? - upita se ona. 'Um naređuje telu i ono sluša. Um naređuje samom sebi i nailazi na otpor i protivljenje.' Da - u poslednje vreme suočavam se sa sve većim otporom. Kada bih samo mogla da se malo odmorim od same sebe.
<BR>&nbsp;&nbsp;&nbsp;&nbsp;&nbsp;Jezivo kričanje odjeknu sa puta izvan kuće. Glas je ponavljao: "Suu-suu-suk! Suu-suu-suk!" A zatim "Ikhut-eigh! Ighut-eigh!" Pa ponovo: "Suu-suu-suk!"
<BR>&nbsp;&nbsp;&nbsp;&nbsp;&nbsp;"Šta je to?" upita Džesika. "Čula sam nekoliko puta dok smo se jutros vozili ulicama."
<BR>&nbsp;&nbsp;&nbsp;&nbsp;&nbsp;"Samo prodavac vode, moja gospo. Nema razloga da pokazujete interesovanje za njihovu vrstu. U ovdašnjim cisternama nalazi se pedeset hiljada litara i one su uvek pune." Ona obori pogled na svoj haljetak. "Vidite, moja gospo, ovde čak ne moram da nosim pustinjsko odelo!" Ona se zakikota. "A nisam mrtva!"
<BR>&nbsp;&nbsp;&nbsp;&nbsp;&nbsp;Džesika zastade; htela je da uputi neka pitanja ovoj slobodnjačkoj ženi, da se obavesti o raznim podacima, ali dovođenje u red opšte pometnje u zamku bilo je preče. Pa ipak, na nju je već delovala veoma uznemirujuće pomisao da je ovde voda glavno znamenje imućnosti.
<BR>&nbsp;&nbsp;&nbsp;&nbsp;&nbsp;"Muž mi je kazao o tvojoj tituli, Šeduta", reče Džesika. "Poznata mi je ta reč. Ona je veoma stara."
<BR>&nbsp;&nbsp;&nbsp;&nbsp;&nbsp;"Onda znate drevne jezike?" upita Mejps, napeto i netremice je posmatrajući.
<BR>&nbsp;&nbsp;&nbsp;&nbsp;&nbsp;"Jezici su prvi predmet u školi Bene Geserita", uzvrati Džesika. "Znam Botani Džib i čakobsu, lovačke jezike."
<BR>&nbsp;&nbsp;&nbsp;&nbsp;&nbsp;Mejps klimnu glavom. "Baš tako kažu legende."
<BR>&nbsp;&nbsp;&nbsp;&nbsp;&nbsp;Zašto prihvatam da igram ovu komediju? - upita se Džesika. Ali putevi Bene Geserita bili su okolišni i zaobilazni, i to se moralo poštovati.
<BR>&nbsp;&nbsp;&nbsp;&nbsp;&nbsp;"Znam Mračne Stvari i čini Velike Majke", reče Džesika. U kretnjama i izgledu Mejps čitala je očigledna znamenja sićušne izdaje. "Miseces prejia", reče ona na čakobsa jeziku. "Andral t're Trada cik buscakri miseces perakri..."
<BR>&nbsp;&nbsp;&nbsp;&nbsp;&nbsp;Mejps ustuknu jedan korak, spremna da se da u beg.
<BR>&nbsp;&nbsp;&nbsp;&nbsp;&nbsp;"Znam mnoge stvari", nastavi Džesika. "Znam da si rađala decu, da si izgubila one koje si volela, da si se krila od straha, da si počinila nasilje i da ćeš ga još činiti. Znam mnoge stvari."
<BR>&nbsp;&nbsp;&nbsp;&nbsp;&nbsp;Mejps se oglasi gotovo šapatom: "Nisam imala nameru da vas uvredim, moja gospo."
<BR>&nbsp;&nbsp;&nbsp;&nbsp;&nbsp;"Govoriš o legendama i tražiš odgovore", reče Džesika. "Čuvaj se odgovora koje budeš našla. Znam da si došla spremna za nasilje sa oružjem skrivenim u jeleku."
<BR>&nbsp;&nbsp;&nbsp;&nbsp;&nbsp;"Moja gospo, ja..."
<BR>&nbsp;&nbsp;&nbsp;&nbsp;&nbsp;"Postoji daleka mogućnost da bi mogla posegnuti za mojim životom", reče Džesika, "ali ako to budeš pokušala, dovešćeš do znatno veće propasti nego što si u stanju i da zamisliš. Postoje gore stvari od umiranja, znaš - čak i za ceo jedan narod."
<BR>&nbsp;&nbsp;&nbsp;&nbsp;&nbsp;"Moja gospo!" zavapi Mejps. Izgledalo je da će da padne na kolena. "Ovo oružje poslato vam je kao poklon ukoliko dokažete da ste vi Prava."
<BR>&nbsp;&nbsp;&nbsp;&nbsp;&nbsp;"Odnosno, kao sredstvo moje smrti ukoliko mi to ne pođe za rukom", reče Džesika, ostavši u na izgled opuštenom stavu, koji je štićenice škole Bene Geserit u trenutku pretvarao u strašne borce.
<BR>&nbsp;&nbsp;&nbsp;&nbsp;&nbsp;Sada ćemo videti kakva je odluka doneta, pomisli ona.
<BR>&nbsp;&nbsp;&nbsp;&nbsp;&nbsp;Lagano, Mejps posegnu u okovratnik svoje haljine i izvadi tamne korice iz kojih je virila crna drška sa dubokim usecima za prste. Zatim uze korice u jednu ruku, a dršku u drugu, isuka mlečnobelu oštricu i podiže je. Izgledalo je da se sečivo presijava i cakli vlastitim sjajem. Oštrica se nalazila sa obe strane, slično kindžalu, a dužina joj je iznosila dvadesetak centimetara.
<BR>&nbsp;&nbsp;&nbsp;&nbsp;&nbsp;"Prepoznajete li ovo, moja gospo?" upita Mejps.
<BR>&nbsp;&nbsp;&nbsp;&nbsp;&nbsp;To je moglo biti samo jedno, znala je Džesika, legendarni kris-nož Arakisa, sečivo koje nikada nije mrdnulo sa planete i o kome su postojale jedino priče i predanja.
<BR>&nbsp;&nbsp;&nbsp;&nbsp;&nbsp;"Da, to je kris-nož", reče ona.
<BR>&nbsp;&nbsp;&nbsp;&nbsp;&nbsp;"Ne smete to tako olako reći", reče Mejps. "Znate li šta taj naziv znači?"
<BR>&nbsp;&nbsp;&nbsp;&nbsp;&nbsp;Tu smo, dakle, pomisli Džesika. Ovo je, znači, razlog zbog koga je ona htela pošto-poto da postane moja služavka: da bi mogla da mi postavi ovo pitanje. Moj odgovor bi mogao da dovede do nasilja ili do... čega? Žena traži odgovor od mene: značenje jednog noža. Ona se zove Šedut na čakobsa jeziku. Na istom jeziku nož znači 'Tvorac Smrti'. Postaje nestrpljiva. Moram sada da odgovorim. Oklevanje je podjednako opasno kao i pogrešan odgovor.
<BR>&nbsp;&nbsp;&nbsp;&nbsp;&nbsp;Džesika zausti: "To je tvorac..."
<BR>&nbsp;&nbsp;&nbsp;&nbsp;&nbsp;"A-a-a-h!" zavapi Mejps. Bio je to istovremeno zvuk tuge i oduševljenja. Tako je snžno zadrhtala da su se svuda po prostoriji razleteli odsjaji sa ustreptalog noža.
<BR>&nbsp;&nbsp;&nbsp;&nbsp;&nbsp;Džesika je nepomično čekala. Imala je nameru da kaže da je nož tvorac smrti, a zatim da doda drevni izraz za to, ali sada ju je svako čulo upozoravalo, ona savršena obučenost koja joj je omogućavala da pronikne u značenje makar i najsićušnijeg mišićnog grča.
<BR>&nbsp;&nbsp;&nbsp;&nbsp;&nbsp;Ključna reč je bila... tvorac.
<BR>&nbsp;&nbsp;&nbsp;&nbsp;&nbsp;Tvorac? Tvorac.
<BR>&nbsp;&nbsp;&nbsp;&nbsp;&nbsp;Pa ipak, Mejps je još držala nož kao da će ga upotrebiti.
<BR>&nbsp;&nbsp;&nbsp;&nbsp;&nbsp;Džesika reče: "Zar misliš da ja, koja sam upućena u tajne Velike Majke, ne znam za Tvorca?"
<BR>&nbsp;&nbsp;&nbsp;&nbsp;&nbsp;Mejps spusti nož. "Moja gospo, kad čovek dugo živi sa proročanstvom, trenutak otkrovenja deluje snagom šoka."
<BR>&nbsp;&nbsp;&nbsp;&nbsp;&nbsp;Džesika pomisli o proročanstvu - Šari-a i sve panoplia prefetikus, članice Bene Geserita iz Misionarie Protektive koje su navratile ovamo pre mnogo stoleća - sada davno mrtve, nesumnjivo, ali sa ispunjenom svrhom: zaštitne legende usađene u ovaj narod za onaj dan kada će biti potrebne Bene Gaseritu.
<BR>&nbsp;&nbsp;&nbsp;&nbsp;&nbsp;Pa, sad je taj dan došao.
<BR>&nbsp;&nbsp;&nbsp;&nbsp;&nbsp;Mejps vrati nož u korice i reče: "Ovo je nepričvršćena oštrica, moja gospo. Držite je uza se. Ukoliko provede više od nedelju dana podalje od tela, počinje da se dezintegriše. Vaš je za čitav život ovaj zub Šai-huluda."
<BR>&nbsp;&nbsp;&nbsp;&nbsp;&nbsp;Džesika ispruži desnu ruku, rizikujući obmanu: "Mejps, vratila si oštricu u korice neokrvavljenu."
<BR>&nbsp;&nbsp;&nbsp;&nbsp;&nbsp;Sa uzdahom Mejps ispusti nož u koricama u Džesikinu ruku, raskopča smeđi jelek i uzviknu: "Uzmite vodu mog života!"
<BR>&nbsp;&nbsp;&nbsp;&nbsp;&nbsp;Džesika izvuče sečivo iz korica. Kako samo blista! Ona uperi vrh prema Mejps i vide kako je obuzima strah veći od smrtne panike.
<BR>&nbsp;&nbsp;&nbsp;&nbsp;&nbsp;Vrh je otrovan? - upita se u sebi Džesika. Ona iskrenu nož i oštricom plitko zaseče Mejpsinu levu dojku. Za trenutak je potekla krv, ali je odmah prestala. Ultrabrzo zgrušavanje, pomisli Džesika. Mutacija sračunata da se maksimalno sačuva telesna vlažnost?
<BR>&nbsp;&nbsp;&nbsp;&nbsp;&nbsp;Ona vrati nož u korice i reče: "Zakopčaj se, Mejps."
<BR>&nbsp;&nbsp;&nbsp;&nbsp;&nbsp;Mejps posluša, drhteći. Oči lišene beonjača netremice su piljile u Džesiku. "Vi ste naša", promrmlja ona. "Vi ste Prava."
<BR>&nbsp;&nbsp;&nbsp;&nbsp;&nbsp;Iz ulaza ponovo su počeli da dopiru zvuci istovarivanja. Mejps hitro zgrabi nož u koricama i stavi ga Džesiki u jelek. "Svako ko vidi nož mora biti ili očišćen ili ubijen!" reče ona. "Vi to dobro znate, moja gospo!"
<BR>&nbsp;&nbsp;&nbsp;&nbsp;&nbsp;Znam sada, pomisli Džesika.
<BR>&nbsp;&nbsp;&nbsp;&nbsp;&nbsp;Radnici se udaljiše, uopšte ne ulazeći u Veliku Dvoranu.
<BR>&nbsp;&nbsp;&nbsp;&nbsp;&nbsp;Mejps se malo pribra i reče: "Neočišćeni koji je video kris-nož ne sme živ da ode sa Arakisa. Nemojte to nikada smetnuti s uma, moja gospo. Kris-nož vam je poveren." Ona duboko udahnu vazduh. "A sada stvari moraju poći svojim tokom. Nemoguće je požuriti ih." Osvrnuvši se oko sebe, ugleda naslagane kutije i nagomilane stvari. "A ovde ima premnogo posla da nam prođe vreme."
<BR>&nbsp;&nbsp;&nbsp;&nbsp;&nbsp;Džesika je oklevala. Stvari moraju poći svojim tokom. Rečenica koja je neposredno preuzeta iz riznice bajalica Misionarie Protektive. Časna Majka će doći da te oslobodi.
<BR>&nbsp;&nbsp;&nbsp;&nbsp;&nbsp;Ali ja nisam Časna Majka, pomisli Džesika, ali joj onda sinu: Velika Majko! Ovo mora da je užasno mesto kada su ovako nešto uvrežili ovde!
<BR>&nbsp;&nbsp;&nbsp;&nbsp;&nbsp;Mejps progovori stvarnim glasom: "Čega želite da se najpre latim, moja gospo?"
<BR>&nbsp;&nbsp;&nbsp;&nbsp;&nbsp;Instikt upozori Džesiku da uzvrati istim tonom: "Ova slika starog Vojvode treba da bude okačena s jedne strane trpezarije. Nasuprot njoj treba da visi glava bika."
<BR>&nbsp;&nbsp;&nbsp;&nbsp;&nbsp;Mejps priđe glavi bika. "Koliko li je velika morala da bude ova životinja kada je imala ovoliku glavu", reče ona. A onda zastade. "Moram najpre da je očistim, zar ne, moja gospo?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ali prljavština mu se nahvatala na rogovima."
<BR>&nbsp;&nbsp;&nbsp;&nbsp;&nbsp;"Nije to prljavština, Mejps. To je krv oca našeg Vojvode. Rogovi su prevučeni providnim fiksativom neposredno pošto je životinja ubila starog Vojvodu."
<BR>&nbsp;&nbsp;&nbsp;&nbsp;&nbsp;Mejps se uspravi. "Ah, tako!" reče ona.
<BR>&nbsp;&nbsp;&nbsp;&nbsp;&nbsp;"To je samo krv", reče Džesika. "I to još stara. Neka ti neko pomogne oko vešanja. Glava je prilično teška."
<BR>&nbsp;&nbsp;&nbsp;&nbsp;&nbsp;"Mislite li da mi krv smeta?" upita Mejps. "Ja sam iz pustinje, a tamo se ona često proliva."
<BR>&nbsp;&nbsp;&nbsp;&nbsp;&nbsp;"Da... vidim da si navikla na krv", reče Džesika.
<BR>&nbsp;&nbsp;&nbsp;&nbsp;&nbsp;"I meni je bila puštena", reče Mejps. "Znatno više nego što mi je iscurelo od vaše malopređašnje ogrebotinice."
<BR>&nbsp;&nbsp;&nbsp;&nbsp;&nbsp;"Više bi ti se dopalo da sam zasekla malo dublje?"
<BR>&nbsp;&nbsp;&nbsp;&nbsp;&nbsp;"Ah, ne! Telesna voda odveć je dragocena da bi se uludo rasipala. Pustili ste mi je baš koliko treba."
<BR>&nbsp;&nbsp;&nbsp;&nbsp;&nbsp;Primetivši poseban način na koji su reči izgovorene, Džesika uoči dublje implikacije izraza "telesna voda." Ponovo je obuze osećaj ugnjetenosti i skučenosti pri pomisli na važnost vode na Arakisu.
<BR>&nbsp;&nbsp;&nbsp;&nbsp;&nbsp;"Sa koje strane trpezarije da stavim koju od ove dve stvari, moja gospo?" upita Mejps.
<BR>&nbsp;&nbsp;&nbsp;&nbsp;&nbsp;Baš ima praktičnog duha u sebi ova Mejps, pomisli Džesika, a zatim reče: "Kako sama budeš našla za shodno, Mejps. Potpuno je svejedno."
<BR>&nbsp;&nbsp;&nbsp;&nbsp;&nbsp;"Kako kažete, moja gospo." Mejps se naže i poče da uklanja delove ambalaže sa glave. "Ubio si starog Vojvodu, a?" promrmlja ona sebi u bradu.
<BR>&nbsp;&nbsp;&nbsp;&nbsp;&nbsp;"Hoćeš li da pozovem nekog radnika da ti pomogne?" upita Džesika.
<BR>&nbsp;&nbsp;&nbsp;&nbsp;&nbsp;"Snaći ću se sama, moja gospo."
<BR>&nbsp;&nbsp;&nbsp;&nbsp;&nbsp;Da, snaći će se ona, pomisli Džesika. To je možda najvrednije svojstvo Slobodnjaka: sposobnost da se snađu.
<BR>&nbsp;&nbsp;&nbsp;&nbsp;&nbsp;Osetivši hladne korice kris-noža ispod jeleka, Džesika pomisli na dug lanac spletki Bene Geserita koji je ovde skovao novu kariku. Zahvaljujući ovim spletkama, ona je preživela smrtonosnu krizu. "Nemoguće je požurivati stvari." Tako je Mejps kazala. Pa ipak, ovde je vladao besomučan tempo, koji je Džesiku ispunjavao zlim slutnjama. A te slutnje nisu mogle da odagnaju ni sve pripreme Misionarie Protektive, niti Havatovo pomno ispitivanje ove hrpe kamenja sa imenom zamka.
<BR>&nbsp;&nbsp;&nbsp;&nbsp;&nbsp;"Kada završiš to vešanje, počni da otpakuješ kutije", reče Džesika. "Jedan od ljudi zaduženih za istovar kraj ulaza ima sve ključeve i zna gde šta treba da ide. Uzmi od njega ključeve i spisak. Ako slučajno bude nekih problema, ja ću se nalaziti u južnom krilu."
<BR>&nbsp;&nbsp;&nbsp;&nbsp;&nbsp;"Kako želite, moja gospo", reče Mejps.
<BR>&nbsp;&nbsp;&nbsp;&nbsp;&nbsp;Džesika se okrenu, razmišljajući: Havatu je moglo da izgleda da je ova rezidencija bezbedna, ali nešto mi ovde smeta. Osećam to.
<BR>&nbsp;&nbsp;&nbsp;&nbsp;&nbsp;Najednom Džesiku obuze neodoljiva želja da vidi sina. Ona krenu prema lučnom ulazu koji je vodio u hodnik za trpezariju i porodična krila. Koračala je sve brže i brže, da bi konačno počela da trči.
<BR>&nbsp;&nbsp;&nbsp;&nbsp;&nbsp;Iza nje, Mejps prestade da odmotava glavu bika i podiže pogled prema novoj gospodarici koja se brzo udaljavala. "Ona je Prava, nema sumnje", promrmlja. "Sirotica."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
