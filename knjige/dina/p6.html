<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Kako pristupiti izučavanju Muad'Dibovog oca? Vojvoda je bio čovek iznenađujuće topline i iznenađujuće hladnoće, koji je gajio trajnu ljubav prema svojoj gospi Bene Geserit, koji je snio predivne snove za svog sina, koji je imao ljude što su ga izuzetno odano služili. Videćete ga ovde kao čoveka koga je Usud uhvatio u zamku, kao samotnu priliku, čiji je sjaj zasenila blistavost njegovog sina. Pa ipak, jedno pitanje ostaje: šta je sin nego produžetak svog oca?
<BR>
<BR>&nbsp;&nbsp;&nbsp;&nbsp;&nbsp;Iz 'Porodičnih hronika Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;Pol je video oca kako ulazi u vežbaonicu i stražu pred vratima koja je stala u stavu mirno. Kada je Vojvoda prošao kroz vrata, jedan od stražara ih zatvori. Kao i uvek, u Polu se javio osećaj prisustva njegovog oca, jedne sveobuhvatne prisutnosti.
<BR>&nbsp;&nbsp;&nbsp;&nbsp;&nbsp;Vojvoda je bio visok, a koža mu je imala maslinastu boju. Lice mu se odlikovalo oštrim uglovima koje su ublažavale jedino duboke, sive oči. Nosio je crnu radnu uniformu, sa crvenom sokolovom krestom na prsima. Posrebreni zaštitni pojas, uglačan od silne upotrebe, obavijao mu je uzan struk.
<BR>&nbsp;&nbsp;&nbsp;&nbsp;&nbsp;Vojvoda reče: "Jesi li mnogo radio, sine?"
<BR>&nbsp;&nbsp;&nbsp;&nbsp;&nbsp;Prišao je stolu oblika slova 'L', bacio pogled na hartije rasprostrte po njemu, a zatim ga ponovo podigao prema Polu. Osećao se umoran, iscrpljen od napora koji je ulagao kako ne bi pokazao svoj zamor. Moram iskoristiti svaku priliku za odmor za vreme putovanja na Arakis, pomisli on. Kada budemo stigli, odmora više neće biti.
<BR>&nbsp;&nbsp;&nbsp;&nbsp;&nbsp;"Ne baš mnogo", uzvrati Pol. "Sve je tako...", zausti on, ali onda slegnu ramenima.
<BR>&nbsp;&nbsp;&nbsp;&nbsp;&nbsp;"Da. Pa, sutra krećemo na put. Jedva čekam da se skrasimo u novom domu i da ceo ovaj metež ostane za nama."
<BR>&nbsp;&nbsp;&nbsp;&nbsp;&nbsp;Pol klimnu glavom, iznenada prožet sećanjem na reči Časne Majke: ...za oca ništa.
<BR>&nbsp;&nbsp;&nbsp;&nbsp;&nbsp;"Oče", reče Pol, "hoće li Arakis zbilja biti toliko opasan kako svi kažu?"
<BR>&nbsp;&nbsp;&nbsp;&nbsp;&nbsp;Uz priličan napor, Vojvoda samo odmahnu rukom i sede u ugao stola, osmehnuvši se. U svesti počeše da mu iskrsavaju reči koje je ranije koristio kada je trebalo da primiri i osokoli svoje ljude pred bitku. Ali, pre no što je stigao da ih izgovori, one se rastočiše, predupređene jednom jedinom mišlju:
<BR>&nbsp;&nbsp;&nbsp;&nbsp;&nbsp;Ovo je moj sin.
<BR>&nbsp;&nbsp;&nbsp;&nbsp;&nbsp;"Biće opasno", priznade on.
<BR>&nbsp;&nbsp;&nbsp;&nbsp;&nbsp;"Havat mi je kazao da imamo nekakav plan za Slobodnjake", reče Pol, pomislivši pri tom: Zašto mu ne kažem ono što mi je starica rekla? Kako mi je to samo sputala jezik?
<BR>&nbsp;&nbsp;&nbsp;&nbsp;&nbsp;Opazivši sinovljevu nelagodnost, Vojvoda reče: "Kao i uvek, Havat je odmah shvatio na kojoj strani imamo najveće izglede. Ali, ovde je ulog znatno veći. Pre svega, valja računati na Combine Honnete Ober Advancer Mercantiles - odnosno CHOAM kompaniju. Davši mi Arakis, Njegovo visočanstvo prinuđeno je da mi prepusti i upravu nad CHOAM-om... što nam ide u prilog."
<BR>&nbsp;&nbsp;&nbsp;&nbsp;&nbsp;"CHOAM kontroliše začin", reče Pol.
<BR>&nbsp;&nbsp;&nbsp;&nbsp;&nbsp;"A Arakis sa svojim začinom predstavlja našu ulaznicu za CHOAM", reče Vojvoda. "Ali CHOAM nipošto nije samo melanž."
<BR>&nbsp;&nbsp;&nbsp;&nbsp;&nbsp;"Da li te je Časna Majka upozorila?" s naporom izusti Pol. Stisnuo je pesnice, osećajući kako mu dlanovi klize od znoja. Bila je to posledica napora uloženog da se postavi ovo pitanje.
<BR>&nbsp;&nbsp;&nbsp;&nbsp;&nbsp;"Havat mi je kazao da te je uplašila upozorenjima o Arakisu", reče Vojvoda. "Nemoj dopustiti da ti ženski strahovi pomrače um. Nijedna žena ne želi da se oni koje voli nađu u opasnosti. Iza svih tih opomena stajala je tvoja majka. Shvati to kao znak njene ljubavi prema nama."
<BR>&nbsp;&nbsp;&nbsp;&nbsp;&nbsp;"Zna li ona za Slobodnjake?"
<BR>&nbsp;&nbsp;&nbsp;&nbsp;&nbsp;"Da, kao i o još mnogo drugih stvari."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;Istina bi mogla biti rđavija nego što on pretpostavlja, pomisli Vojvoda, ali čak su i opasne činjenice korisne ako je čovek vičan da barata njima. A ako postoji nešto čemu sam oduvek nastojao da naučim sina, to je upravo vešto baratanje opasnim činjenicama. No, ovo mora još malo da sačeka; još je veoma mlad.
<BR>&nbsp;&nbsp;&nbsp;&nbsp;&nbsp;"Malo je stvari nad kojima CHOAM nema kontrolu", reče Vojvoda. "Drvena građa, magarci, konji, krave, đubrivo, ajkule, koža kitova - od najprozaičnijih do najegzotičnijih... računajući tu i naš ubogi pundi pirinač sa Kaladana. Sve što je Esnaf voljan da prevozi - umetnička dela sa Ekaza, mašine sa Ričesa i Iksa. Ali sve je to beznačajno u poređenju sa melanžom. Dovoljna je samo šačica začina da se kupi kuća na Tupilu. On se ne može veštački proizvesti, već jedino eksploatisati sa Arakisa. Jedinstven je u svakom pogledu i poseduje istinska gerijatrijska svojstva."
<BR>&nbsp;&nbsp;&nbsp;&nbsp;&nbsp;"A sada ga mi kontrolišemo?"
<BR>&nbsp;&nbsp;&nbsp;&nbsp;&nbsp;"Do izvesne mere. Ali najvažnije je imati u vidu koliko Kuća zavisi od profita CHOAM-a, kao i uzeti u obzir da ovaj profit gotovo isključivo zavisi od samo jednog proizvoda - začina. Zamisli šta bi se dogodilo kada bi na neki način došlo do smanjenja proizvodnje začina."
<BR>&nbsp;&nbsp;&nbsp;&nbsp;&nbsp;"Svako ko bi se dokopao većih zaliha melanža mogao bi da kontroliše tržište", reče Pol. "Drugi bi ostali praznih šaka."
<BR>&nbsp;&nbsp;&nbsp;&nbsp;&nbsp;Vojvoda je sebi dopustio trenutak gorkog zadovoljstva, posmatrajući sina i razmišljajući o tome koliko je pronicljiv, koliko je istinski suptilan bio ovaj zaključak. On klimnu glavom. "Harkoneni gomilaju zalihe već više od dvadeset godina."
<BR>&nbsp;&nbsp;&nbsp;&nbsp;&nbsp;"A sada žele da dođe do krize proizvodnje začina i da krivica zbog toga padne na tebe."
<BR>&nbsp;&nbsp;&nbsp;&nbsp;&nbsp;"Hoće da porodica Atreida izgubi popularnost", reče Vojvoda. "Pomisli samo na kuće Landsrada, koje u izvesnom smislu vide u meni predvodnika... nezvaničnog zastupnika. Možeš zamisliti kako bi one reagovale ako bih ja bio odgovoran za ozbiljno smanjenje njihovih prihoda. Na kraju krajeva, čovek uvek vodi računa najpre o svojoj koži. Proklet bio Veliki Dogovor! Ne smeš dopustiti da te neko baci u bedu!" Usiljen osmeh zatitra na Vojvodinim usnama. "Svi bi mi okrenuli leđa, bez obzira na to šta mi je učinjeno."
<BR>&nbsp;&nbsp;&nbsp;&nbsp;&nbsp;"Čak i u slučaju kada bi nas napali atomskim oružjem?" upita Pol.
<BR>&nbsp;&nbsp;&nbsp;&nbsp;&nbsp;"Stvari neće otići toliko daleko. Neće doći do otvorenog prkošenja Dogovoru. Ali, sa tim izuzetkom, sredstva se neće birati... čak će možda pribeći radioaktivnoj prašini ili kontaminaciji tla."
<BR>&nbsp;&nbsp;&nbsp;&nbsp;&nbsp;"Zbog čega se onda petljamo u sve to?"
<BR>&nbsp;&nbsp;&nbsp;&nbsp;&nbsp;"Pole!" Vojvoda uputi sinu prekoran pogled. "Ako znaš gde se nalazi zamka - već si načinio prvi korak da je izbegneš. Ovo ti je kao borba prsa u prsa, sine, samo u širim razmerama - finta, pa protivfinta, pa finta i tako unedogled. Naš je zadatak da razmrsimo to klupko. Znajući da Harkoneni negde gomilaju zalihe melanža, odmah postavljamo logično pitanje: ko ga još gomila? I tako dolazimo do spiska naših neprijatelja."
<BR>&nbsp;&nbsp;&nbsp;&nbsp;&nbsp;"Ko su to?"
<BR>&nbsp;&nbsp;&nbsp;&nbsp;&nbsp;"Izvesne Kuće, od kojih su nam neke i odranije bile neprijateljski naklonjene, dok smo za druge mislili da su nam prijatelji. Ali, za sada ne moramo mnogo da lupamo glavu oko njih, zato što postoji neko neuporedivo značajniji: naš voljeni car Padišah."
<BR>&nbsp;&nbsp;&nbsp;&nbsp;&nbsp;Pol pokuša da proguta pljuvačku kroz grlo koje mu se iznenada osušilo. "Zar ne možeš da sazoveš Landsrad, da objasniš..."
<BR>&nbsp;&nbsp;&nbsp;&nbsp;&nbsp;"I da tako neprijatelju stavim do znanja da nam je poznato u kojoj se ruci nalazi nož? A mi ga sada vidimo, Pole. Ko zna gde bi se posle toga mogao premestiti? Ako bismo ceo slučaj izložili pred Landsradom, to bi samo napravilo veliku pometnju. Car bi poricao celu stvar. A ko bi se usudio da mu protivreči!? Na račun velikog haosa koji bi usledio dobili bismo tek nešto malo vremena. A odakle bi onda usledio naredni napad?"
<BR>&nbsp;&nbsp;&nbsp;&nbsp;&nbsp;"Sve Kuće bi mogle početi da gomilaju i uskladištuju začin."
<BR>&nbsp;&nbsp;&nbsp;&nbsp;&nbsp;"Prednost naših neprijatelja odviše je velika da bismo ih sustigli."
<BR>&nbsp;&nbsp;&nbsp;&nbsp;&nbsp;"Car", reče Pol, "to znači Sardaukari."
<BR>&nbsp;&nbsp;&nbsp;&nbsp;&nbsp;"Preodeveni u harkonenske livreje, nema sumnje", reče Vojvoda. "Ali ništa manje fanatični vojnici zbog toga."
<BR>&nbsp;&nbsp;&nbsp;&nbsp;&nbsp;"Kako nam Slobodnjaci mogu pomoći protiv Sardaukara?"
<BR>&nbsp;&nbsp;&nbsp;&nbsp;&nbsp;"Da li ti je Havat pričao o Salusi Sekundus?"
<BR>&nbsp;&nbsp;&nbsp;&nbsp;&nbsp;"Carevoj planeti zatvoru? Ne."
<BR>&nbsp;&nbsp;&nbsp;&nbsp;&nbsp;"Možda to nije samo planeta-zatvor, Pole. Postoji jedno pitanje za koje nikada nisi čuo da ga je neko postavio o carevim trupama Sardaukara: odakle one dolaze?"
<BR>&nbsp;&nbsp;&nbsp;&nbsp;&nbsp;"Iz planete-zatvora?"
<BR>&nbsp;&nbsp;&nbsp;&nbsp;&nbsp;"Odnekle sigurno."
<BR>&nbsp;&nbsp;&nbsp;&nbsp;&nbsp;"Ali plaćena vojska na ime koje car ubira porez..."
<BR>&nbsp;&nbsp;&nbsp;&nbsp;&nbsp;"Navedeni smo da u to poverujemo: da su, naime, Sardaukari samo carevi plaćenici koji se odmalena uvežbavaju za vojničko zvanje. Povremeno se tu i tamo čuju gunđanja o carevom vojnom kadru i prevelikim porezima koji idu na njega, ali ravnoteža naše civilizacije ostaje ista: vojne snage Velikih Kuća Landsrada, s jedne strane, Sardaukari i plaćenici, na drugoj. I plaćenici, Pole. Sardaukari uvek ostaju Sardaukari."
<BR>&nbsp;&nbsp;&nbsp;&nbsp;&nbsp;"Ali u svim izveštajima o Salusi Sekundus kaže se da je to đavolji svet!"
<BR>&nbsp;&nbsp;&nbsp;&nbsp;&nbsp;"Nesumnjivo. Ali, ako želiš da postaneš čvrst, snažan, jak, zar bi za obučavanje u ovom pogledu postojala poželjnija sredina od te?"
<BR>&nbsp;&nbsp;&nbsp;&nbsp;&nbsp;"Kako se može steći lojalnost takvih ljudi?"
<BR>&nbsp;&nbsp;&nbsp;&nbsp;&nbsp;"Postoje oprobani načini: insistiranje na izvesnoj svesti o njihovoj superiornosti, mističnost tajnog zaveta, duh zajedničkih patnji. Uopšte nije neizvodljivo. Već je primenjeno na mnoštvu svetova nebrojeno puta."
<BR>&nbsp;&nbsp;&nbsp;&nbsp;&nbsp;Pol klimnu glavom, netremice posmatrajući oca. Osetio je da predstoji neko otkrovenje.
<BR>&nbsp;&nbsp;&nbsp;&nbsp;&nbsp;"Seti se Arakisa", reče Vojvoda. "Čim se mrdneš malo izvan gradova i garnizonskih postaja, planeta nije ništa manje negostoljubiva od Saluse Sekundus."
<BR>&nbsp;&nbsp;&nbsp;&nbsp;&nbsp;Polove oči se razrogačiše. "Slobodnjaci!"
<BR>&nbsp;&nbsp;&nbsp;&nbsp;&nbsp;"Na Arakisu nas čekaju potencijalne trupe koje su podjednako snažne i pogubne kao i Sardaukari. Biće nam potrebno mnogo strpljenja da ih u potaji pripremimo i sredstava da ih valjano opremimo. U svakom slučaju, Slobodnjaci su tamo... baš kao i začin, čija vrednost jamči sredstva. Nadam se da ti je sada jasno zašto idemo na Arakis, iako znamo da nas tamo čeka postavljena stupica."
<BR>&nbsp;&nbsp;&nbsp;&nbsp;&nbsp;"Zar Harkoneni ne znaju za Slobodnjake?"
<BR>&nbsp;&nbsp;&nbsp;&nbsp;&nbsp;"Harkoneni preziru Slobodnjake, love ih zabave ili sporta radi; čak se nisu potrudili ni da ih prebroje. Poznata nam je dobro tradicionalna harkonenska politika sa planetnim populacijama: potrošiti na njih što je moguće manje."
<BR>&nbsp;&nbsp;&nbsp;&nbsp;&nbsp;Metalne pređe u simbolu sokola na vojvodinim prsima zacakliše se dok je on menjao položaj. "Shvataš?"
<BR>&nbsp;&nbsp;&nbsp;&nbsp;&nbsp;"Upravo sada zaključujemo sporazum sa Slobodnjacima", reče Pol.
<BR>&nbsp;&nbsp;&nbsp;&nbsp;&nbsp;"Poslao sam misiju na Arakis pod vođstvom Dankana Ajdahoa", reče Vojvoda. "On je ponosan i nemilosrdan čovek, ali odan istini. Mislim da će ga Slobodnjaci obožavati. Ako budemo imali sreće, možda će o nama suditi po njemu: Dankan Pošteni."
<BR>&nbsp;&nbsp;&nbsp;&nbsp;&nbsp;"Dankan Pošteni", ponovi Pol, "i Gurni Hrabri."
<BR>&nbsp;&nbsp;&nbsp;&nbsp;&nbsp;"Dao si im prave nadimke", reče Vojvoda.
<BR>&nbsp;&nbsp;&nbsp;&nbsp;&nbsp;Gurni je jedan od onih, pomisli Pol, koje je Časna Majka imala na umu kada je kazala: oni na kojima počivaju svetovi - hrabri.
<BR>&nbsp;&nbsp;&nbsp;&nbsp;&nbsp;"Gurni mi reče da si se danas dobro pokazao u borbi", primeti Vojvoda.
<BR>&nbsp;&nbsp;&nbsp;&nbsp;&nbsp;"Meni je kazao nešto drugo."
<BR>&nbsp;&nbsp;&nbsp;&nbsp;&nbsp;Vojvoda se glasno nasmeja. "Gurni je oduvek bio škrt na hvalama. Pa ipak, doslovce mi je kazao da izvrsno praviš razliku između oštrice i vrha mača."
<BR>&nbsp;&nbsp;&nbsp;&nbsp;&nbsp;"Rekao mi je da nije nimalo umetnički ubiti vrhom, nego samo oštricom."
<BR>&nbsp;&nbsp;&nbsp;&nbsp;&nbsp;"Gurni je romantičan", uzvrati Vojvoda. Najednom ga ova rečenica njegovog sina o ubijanju ispuni zebnjom. "Najviše bih voleo da nikada ne moraš da ubiješ... ali, ako iskrsne potreba, učini to kako najbrže budeš mogao: vrhom ili oštricom." Podigao je pogled prema svetlarniku po kome je dobovala kiša.
<BR>&nbsp;&nbsp;&nbsp;&nbsp;&nbsp;Primetivši gde mu otac gleda, Pol pomisli na vlažno nebo nad njima - pojava koja je krajnje nezamisliva na Arakisu - a ta pomisao prizva mu u svesti predstavu o svemiru koji se pruža sa one strane nebeskog svoda. "Jesu li brodovi Esnafa stvarno veliki?" upita.
<BR>&nbsp;&nbsp;&nbsp;&nbsp;&nbsp;Vojvoda ga pogleda. "Ovo će ti biti prvi put da napustiš planetu", reče on. "Da, veliki su. Vozićemo se u transvemircu zbog dužine putovanja. Transvemirac je stvarno veliki. Sve naše fregate i transporteri mogu da mu stanu u jedan ugao. Predstavljaćemo samo malu stavku na njegovom spisku tereta koji prevozi."
<BR>&nbsp;&nbsp;&nbsp;&nbsp;&nbsp;"Neće nam biti dozvoljeno da iziđemo iz naše fregate?"
<BR>&nbsp;&nbsp;&nbsp;&nbsp;&nbsp;"To je ustupak koji zahteva Bezbednost Esnafa. Čak i kada bi se tik uz nas našli brodovi Harkonena, uopšte ne bi bilo razloga da zaziremo od njih. Harkoneni umeju da vode računa o svojim prevoznim povlasticama."
<BR>&nbsp;&nbsp;&nbsp;&nbsp;&nbsp;"Pokušaću da na ekranima vidim nekog Esnafljanina."
<BR>&nbsp;&nbsp;&nbsp;&nbsp;&nbsp;"Neće ti poći za rukom. Čak ni agenti Esnafa nikada ne vide njihove ljude. Esnaf je podjednako ljubomoran na privatnost, kao i na monopol. Nemoj učiniti ništa što bi ugrozilo naše prevozne povlastice, Pole."
<BR>&nbsp;&nbsp;&nbsp;&nbsp;&nbsp;"Misliš li da se kriju zato što su doživeli mutaciju i više nemaju... ljudski izgled?"
<BR>&nbsp;&nbsp;&nbsp;&nbsp;&nbsp;"Ko zna?" Vojvoda slegnu ramenima. "Malo je verovatno da ćemo odgonetnuti tu tajnu. Uostalom, zaokupljeni smo znatno neposrednijim problemima - među kojima si i ti."
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Tvoja majka je želela da ti ja to kažem, sine. Vidiš, možda poseduješ mentatske osobine i sposobnosti."
<BR>&nbsp;&nbsp;&nbsp;&nbsp;&nbsp;Pol se zabulji u oca, ne mogavši za trenutak da prozbori ni reči. Konačno izusti: "Mentatske? Ja? Ali..."
<BR>&nbsp;&nbsp;&nbsp;&nbsp;&nbsp;"Havat se slaže s tim, sine. Istina je."
<BR>&nbsp;&nbsp;&nbsp;&nbsp;&nbsp;"Ali, ja sam mislio da obučavanje Mentata mora početi u ranom detinjstvu, kao i da se to ne sme saopštiti kandidatu zato što bi to moglo da sputa..." On zastade, pošto mu u taj čas pred očima minuše svi važni trenuci iz prošlosti. "Shvatam", reče.
<BR>&nbsp;&nbsp;&nbsp;&nbsp;&nbsp;"Dođe i taj dan", reče Vojvoda, "kada se istina otkriva potencijalnom Mentatu. Od tog trenutka on se više ne može krišom obučavati, već mora sam da donese odluku da li će nastaviti ili odustati. Neki su kadri da nastave, dok drugi to nisu. Samo potencijalni Mentat može to zasigurno reći o sebi."
<BR>&nbsp;&nbsp;&nbsp;&nbsp;&nbsp;Pol protrlja bradu. Sva posebna obučavanja koja su sa njim obavljali Havat i njegova majka - mnemonička vežbanja, usredsređivanje svesti, kontrola mišića i izoštravanje čula, učenje jezika i razlikovanje nijansi glasova - sve mu to zauze novo ustrojstvo u svesti.
<BR>&nbsp;&nbsp;&nbsp;&nbsp;&nbsp;"Jednoga dana postaćeš Vojvoda, sine", reče mu otac. "Biće to divna kombinacija: Vojvoda-Mentat. Možeš li već sada da odlučiš, ili ti je potrebno još malo vremena?"
<BR>&nbsp;&nbsp;&nbsp;&nbsp;&nbsp;Polov odgovor usledio je bez oklevanja. "Nastaviću obuku."
<BR>&nbsp;&nbsp;&nbsp;&nbsp;&nbsp;"Odista izvrsno", promrmlja Vojvoda. Trenutak potom Pol primeti na očevom licu ponosan osmeh - osmeh koji je na njega delovao snagom šoka: učinilo mu se kao da mu je ova grimasa izobličila usko lice u lobanju. Pol zaklopi oči osećajući kako se vraška svrhovitost budi u njemu. Možda vraška svrhovitost znači upravo to: biti Mentat, pomisli on.
<BR>&nbsp;&nbsp;&nbsp;&nbsp;&nbsp;Ali još dok mu se ta pomisao uobličavala u umu, njegova nova svest je opovrgnu.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
