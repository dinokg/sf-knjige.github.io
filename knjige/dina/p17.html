<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;'Nema nam uzmaka - moramo da platimo za nasilje naših predaka.'
<BR>
<BR>&nbsp;&nbsp;&nbsp;&nbsp;&nbsp;Iz 'Sabranih izreka Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;Džesika začu neku pometnju u velikom holu i uključi svetiljku pokraj postelje. Časovnik joj još nije bio podešen na lokalno vreme, tako da je morala da oduzme dvadeset jedan minut da bi ustanovila da je oko dva časa izjutra.
<BR>&nbsp;&nbsp;&nbsp;&nbsp;&nbsp;Pometnja je bila bučna i nerazgovetna.
<BR>&nbsp;&nbsp;&nbsp;&nbsp;&nbsp;Da nije posredi napad Harkonena? - upita se ona.
<BR>&nbsp;&nbsp;&nbsp;&nbsp;&nbsp;Skliznu iz postelje i proveri ekranske monitore da bi ustanovila gde su joj ostali članovi porodice. Ugledala je Pola kako spava u dubokoj ćelijskoj prostoriji koju su na brzinu pretvorili u spavaću sobu za njega. Buka očigledno nije dopirala do tih delova zgrade. U Vojvodinoj sobi nije bilo nikoga, a i postelja mu je bila netaknuta. Da li se još nalazio na kosmodromu?
<BR>&nbsp;&nbsp;&nbsp;&nbsp;&nbsp;Još nisu bili instalirani ekrani za prednji deo zgrade.
<BR>&nbsp;&nbsp;&nbsp;&nbsp;&nbsp;Džesika zastade nasred prostorije, osluškujući.
<BR>&nbsp;&nbsp;&nbsp;&nbsp;&nbsp;Čuo se jedan povišen, nerazgovetan glas. A onda je neko pozvao doktora Jueha. Džesika uze jedan ogrtač, prebaci ga preko ramena, zavuče noge u papuče i zakači kris-nož za nogu.
<BR>&nbsp;&nbsp;&nbsp;&nbsp;&nbsp;Isti glas ponovo pozva Jueha.
<BR>&nbsp;&nbsp;&nbsp;&nbsp;&nbsp;Džesika obavi ogrtač oko sebe i iziđe u hodnik. Istog časa joj sinu u svesti: Šta ako je Leto ranjen?
<BR>&nbsp;&nbsp;&nbsp;&nbsp;&nbsp;Izgledalo je da se hodnik pruža unedogled dok je trčala kroz njega. Konačno, skrenu kroz lučni prolaz na kraju hodnika, projuri pokraj trpezarije prema Velikoj Dvorani, a kad se obrela u njo,j najpre je primetila da se kupa u moru svetlosti, pošto su sve zidne suspenzorske lampe bile uključene na najjače.
<BR>&nbsp;&nbsp;&nbsp;&nbsp;&nbsp;Sa njene desne strane, nedaleko od čeonog ulaza, ugledala je kako dva pripadnika kućne garde drže između sebe Dankana Ajdaha. Glava mu je opušteno stajala napred i ceo prizor najednom je postao obavijen zloslutnom tišinom.
<BR>&nbsp;&nbsp;&nbsp;&nbsp;&nbsp;Jedan od gardista obrati se Ajdahu prekornim glasom: "Vidiš šta si učinio? Probudio si gospu Džesiku."
<BR>&nbsp;&nbsp;&nbsp;&nbsp;&nbsp;Velike draperije zanjihaše se ispred njih, ukazujući da su prednja vrata ostala otvorena. Nije bilo ni traga od Vojvode ili Jueha. Sa strane je stajala Mejps, hladno zureći u Ajdaha. Imala je na sebi dugačku, smeđu haljinu, sa zmijolikim dezenom po rubovima. Na nogama je imala prljave pustinjske čizme.
<BR>&nbsp;&nbsp;&nbsp;&nbsp;&nbsp;"Probudio sam, dakle, gospu Džesiku", promrmlja Ajdaho. On podiže lice prema tavanici i uzviknu: "Mač mi se prvi put natopio krvlju na Grumanu!"
<BR>&nbsp;&nbsp;&nbsp;&nbsp;&nbsp;Velika Majko! Pa on je pijan, pomisli Džesika.
<BR>&nbsp;&nbsp;&nbsp;&nbsp;&nbsp;Na Ajdahovom tamnom, okruglom licu pojavi se namrgođen izraz. Njegova kosa, kovrdžava poput runa crnog jarca, bila je sva izlepljena prljavštinom. Kroz jedan reckavi procep na tunici virio mu je kraj svečane košulje koju je imao na sebi za večerom.
<BR>&nbsp;&nbsp;&nbsp;&nbsp;&nbsp;Džesika mu priđe.
<BR>&nbsp;&nbsp;&nbsp;&nbsp;&nbsp;Jedan od stražara joj klimnu glavom, ne puštajući pri tom Ajdaha. "Nismo znali šta da činimo sa njim, moja gospo. Nadigao je silnu dreku pred vratima, odbijajući da uđe unutra. Pobojali smo se da bi lokalni žitelji mogli da se iskupe i da ga vide. To uopšte ne bi bilo lepo. Stekli bi rđavu sliku o nama."
<BR>&nbsp;&nbsp;&nbsp;&nbsp;&nbsp;"Gde je bio?" upita Džesika.
<BR>&nbsp;&nbsp;&nbsp;&nbsp;&nbsp;"Otpratio je kući jednu mladu damu koja je bila na večeri, moja gospo. Po Havatovom naređenju."
<BR>&nbsp;&nbsp;&nbsp;&nbsp;&nbsp;"Koju mladu damu?"
<BR>&nbsp;&nbsp;&nbsp;&nbsp;&nbsp;"Jednu od pratećih cura. Shvatate, moja gospo?" On pogleda prema Mejps i priguši glas. "Uvek zovu Ajdaha za motrenje na dame."
<BR>&nbsp;&nbsp;&nbsp;&nbsp;&nbsp;Džesika pomisli: To znam. Ali zašto je pijan?
<BR>&nbsp;&nbsp;&nbsp;&nbsp;&nbsp;Ona nabra veđe i okrenu se prema Mejps. "Mejps, donesi neki stimulant. Najbolje bi bilo kofein. Možda je preostalo i malo začinske kafe."
<BR>&nbsp;&nbsp;&nbsp;&nbsp;&nbsp;Mejps slegnu ramenima i pođe u kuhinju. Neušnirane pustinjske čizme šljapkale su joj po kamenom podu.
<BR>&nbsp;&nbsp;&nbsp;&nbsp;&nbsp;Ajdaho izvi klimavu glavu u stranu da bi iskosa pogledao Džesiku. "Ukok'o sam više od trista ljudi za Vojvodu", stade on da zapliće jezikom. "'Oćete da znate zašto sam napolju. Ne mogu da živim ni gore... ni dole... unutra... Šta je to, bre, s vama ovde?"
<BR>&nbsp;&nbsp;&nbsp;&nbsp;&nbsp;Zvuk iz bočnog ulaza u dvoranu privuče Džesikinu pažnju. Ona se okrenu i ugleda Jueha kako se približava, dok mu se tašna sa medicinskom opremom njihala u levoj ruci. Bio je potpuno odeven i izgledao je bled i iscpljen. Dijamantski tetovirani znak oštro mu se isticao na čelu.
<BR>&nbsp;&nbsp;&nbsp;&nbsp;&nbsp;"Evo dragog čika doktora!" uzviknu Ajdaho. "Kako ste mi, doktorčiću? Čova od gipsa i pilula, a?" On se okrenu i pogleda Džesiku mutnim očima. "Pravim budalu od sebe, a?"
<BR>&nbsp;&nbsp;&nbsp;&nbsp;&nbsp;Džesika se namrgodi i ne odgovori ništa, pomislivši: Zašto bi se Ajdaho napio? Da nije drogiran?
<BR>&nbsp;&nbsp;&nbsp;&nbsp;&nbsp;"Premnogo začinskog piva", reče Ajdaho, pokušavši da se uspravi.
<BR>&nbsp;&nbsp;&nbsp;&nbsp;&nbsp;Mejps se vratila, noseći šolju koja se pušila; zaustavila se nesigurno iza Jueha, a onda pogledala prema Džesiki, koja je odmahnula glavom.
<BR>&nbsp;&nbsp;&nbsp;&nbsp;&nbsp;Jueh spusti tašnu na pod, klimnu Džesiki glavom u znak pozdrava i reče: "Začinsko pivo, a?"
<BR>&nbsp;&nbsp;&nbsp;&nbsp;&nbsp;"Najbolje koje sam ikad prob'o", poče ponovo da zapliće jezikom Ajdaho, a onda pokuša da se malo pribere. "Mač mi se prvi put napio krvi na Grumanu! Tu sam ukok'o jednog Harkon... Harkon... ukok'o sam ga za Vojvodu."
<BR>&nbsp;&nbsp;&nbsp;&nbsp;&nbsp;Jueh se okrenu i pogleda šolju u Mejpsinoj ruci. "Šta je to?"
<BR>&nbsp;&nbsp;&nbsp;&nbsp;&nbsp;"Kofein", reče Džesika.
<BR>&nbsp;&nbsp;&nbsp;&nbsp;&nbsp;Jueh uze šolju i pruži je Ajdahu. "Popij ovo, momče."
<BR>&nbsp;&nbsp;&nbsp;&nbsp;&nbsp;"Neću više ništa da pijem."
<BR>&nbsp;&nbsp;&nbsp;&nbsp;&nbsp;"Popij, kad ti kažem!"
<BR>&nbsp;&nbsp;&nbsp;&nbsp;&nbsp;Ajdahova glava zaklati se prema Juehu i on se zatetura jedan korak napred, povukavši stražare za sobom. "Sit sam do guše da udovoljavam carsku... Vaseljenu... čika doktore... Ovog puta ima da bude po mom ćefu."
<BR>&nbsp;&nbsp;&nbsp;&nbsp;&nbsp;"Biće, čim popiješ ovo", uzvrati Jueh. "To je samo kofein."
<BR>&nbsp;&nbsp;&nbsp;&nbsp;&nbsp;"Bljuvotina k'o i sve ostalo na ovom svetu! Vražje sunce peče k'o ludo... Ništa nema pravu boju... Sve je iščašeno, uvrnuto..."
<BR>&nbsp;&nbsp;&nbsp;&nbsp;&nbsp;"Pa sad je noć", reče Jueh razložnim glasom. "Hajde, budi dobar momak i popij ovo. Biće ti bolje od toga."
<BR>&nbsp;&nbsp;&nbsp;&nbsp;&nbsp;"Neću, bre, da mi bude bolje!"
<BR>&nbsp;&nbsp;&nbsp;&nbsp;&nbsp;"Mogli bismo ovako celu noć da se ubeđujemo sa njim", reče Džesika, pomislivši pri tom: Ovde je potrebna šok terapija.
<BR>&nbsp;&nbsp;&nbsp;&nbsp;&nbsp;"Nema potrebe da se dalje zadržavate ovde, moja gospo", reče Jueh. "Ja ću se sam pobrinuti za njega."
<BR>&nbsp;&nbsp;&nbsp;&nbsp;&nbsp;Džesika odmahnu glavom, priđe Ajdahu i snažno ga ošamari.
<BR>&nbsp;&nbsp;&nbsp;&nbsp;&nbsp;On se zatetura zajedno sa stražarima i zabulji u nju.
<BR>&nbsp;&nbsp;&nbsp;&nbsp;&nbsp;"Ne ponaša se tako u domu tvog Vojvode", reče ona, a zatim uze šolju iz Juehovih ruku, prosuvši pri tom deo njene sadržine, i pruži je Ajdahu. "A sada popij ovo! To je naređenje!"
<BR>&nbsp;&nbsp;&nbsp;&nbsp;&nbsp;Ajdaho se uspravi i uputi joj mrk pogled, a onda progovori polako, ovoga puta tečno i razgovetno: "Ja ne primam naređenja od prokletog Harkonenovog špijuna."
<BR>&nbsp;&nbsp;&nbsp;&nbsp;&nbsp;Jueh se ukoči i okrenu prema Džesiki.
<BR>&nbsp;&nbsp;&nbsp;&nbsp;&nbsp;Lice joj je pobledelo, ali ipak je klimnula glavom. Sve joj je najednom postalo jasno - iskrzani fragmenti značenja koje je tokom poslednjih nekoliko dana hvatala u rečima i postupcima svoje okoline sada su se konačno uklopili u mozaik. Obuzela ju je plima besa koju gotovo da nije mogla da obuzda. Bilo joj je potrebno gotovo sve umeće benegeseritske uvežbanosti da uspori puls i uspokoji disanje. No, čak i tako, osećala je kako je plamen proždire unutra.
<BR>&nbsp;&nbsp;&nbsp;&nbsp;&nbsp;Uvek zovu Ajdaha za motrenje na dame!
<BR>&nbsp;&nbsp;&nbsp;&nbsp;&nbsp;Ona uzvrati oštar pogled Juehu. Doktor obori oči.
<BR>&nbsp;&nbsp;&nbsp;&nbsp;&nbsp;"Znali ste za ovo?" upita ona.
<BR>&nbsp;&nbsp;&nbsp;&nbsp;&nbsp;"Ovaj... čuo sam glasine, moja gospo. Ali nisam hteo da vam povećavam brige."
<BR>&nbsp;&nbsp;&nbsp;&nbsp;&nbsp;"Havat!" uzviknu ona. "Hoću da mi smesta bude doveden Tufir Havat!"
<BR>&nbsp;&nbsp;&nbsp;&nbsp;&nbsp;"Ali, moja gospo..."
<BR>&nbsp;&nbsp;&nbsp;&nbsp;&nbsp;"Smesta!"
<BR>&nbsp;&nbsp;&nbsp;&nbsp;&nbsp;To je sigurno Havat, pomisli ona. Ovakva sumnja nije mogla da potekne ni iz jednog drugog izvora, a da odmah ne bude odbačena.
<BR>&nbsp;&nbsp;&nbsp;&nbsp;&nbsp;Ajdaho odmahnu glavom i prostenja: "Prospite tu bljuvotinu!"
<BR>&nbsp;&nbsp;&nbsp;&nbsp;&nbsp;Džesika spusti pogled na šolju koju je držala, a onda naglo izruči njen sadržaj Ajdahu u lice. "Zatvorite ga u jednu od gostinskih soba u istočnom krilu", naredi ona. "Pustite ga da se ispava i otrezni."
<BR>&nbsp;&nbsp;&nbsp;&nbsp;&nbsp;"Možda bi trebalo da ga odvedemo na neko drugo mesto, moja gospo", reče jedan od stražara. Bilo je očigledno da ih Džesikino naređenje nije usrećilo. "Mogli bismo..."
<BR>&nbsp;&nbsp;&nbsp;&nbsp;&nbsp;"Mora da ostane ovde!" uzviknu Džesika. "Ovde ga čeka posao." U glasu joj se osećala ogorčenost. "Nema mu premca kada treba nadzirati dame."
<BR>&nbsp;&nbsp;&nbsp;&nbsp;&nbsp;Stražar proguta pljuvačku kroz suvo grlo.
<BR>&nbsp;&nbsp;&nbsp;&nbsp;&nbsp;"Znate li gde je Vojvoda?" upita ona.
<BR>&nbsp;&nbsp;&nbsp;&nbsp;&nbsp;"Na komandnom mestu, moja gospo."
<BR>&nbsp;&nbsp;&nbsp;&nbsp;&nbsp;"Je li Havat sa njim?"
<BR>&nbsp;&nbsp;&nbsp;&nbsp;&nbsp;"Havat je u gradu, moja gospo."
<BR>&nbsp;&nbsp;&nbsp;&nbsp;&nbsp;"Smesta ćete mi dovesti Havata", reče Džesika. "Biću u mom salonu kada stignete."
<BR>&nbsp;&nbsp;&nbsp;&nbsp;&nbsp;"Ali, moja gospo..."
<BR>&nbsp;&nbsp;&nbsp;&nbsp;&nbsp;"Ako treba, zvaću Vojvodu", reče ona. "Nadam se da to neće biti neophodno. Ne bih volela da ga uznemiravam ovakvim stvarima."
<BR>&nbsp;&nbsp;&nbsp;&nbsp;&nbsp;"Da, moja gospo."
<BR>&nbsp;&nbsp;&nbsp;&nbsp;&nbsp;Džesika tutnu praznu šolju Mejps u šake i uhvati upitni pogled njenih potpuno plavih očiju. "Možeš da se vratiš u krevet, Mejps."
<BR>&nbsp;&nbsp;&nbsp;&nbsp;&nbsp;"Sigurni ste da vam nisam potrebna?"
<BR>&nbsp;&nbsp;&nbsp;&nbsp;&nbsp;Džesika se kiselo osmehnu. "Sigurna sam."
<BR>&nbsp;&nbsp;&nbsp;&nbsp;&nbsp;"Možda bi to moglo da sačeka do jutra", reče Jueh. "Mogao bih da vam dam sedativ i..."
<BR>&nbsp;&nbsp;&nbsp;&nbsp;&nbsp;"Vratićete se u vaše odaje i pustićete me da sredim stvari na moj način", reče ona, potapšavši ga po ramenu da bi malo ublažila oštar ton kojim je izrekla naređenje. "To je jedini način."
<BR>&nbsp;&nbsp;&nbsp;&nbsp;&nbsp;A onda, visoko podignute glave, ona se okrenu i krenu kroz veliku kuću do svojih odaja. Hladni zidovi... hodnici... poznata vrata... Džesika ih otvori, uđe u sobu i zalupi ih za sobom. Ostala je da stoji, zureći u prozore optočene štitnikom svog salona. Havat! Da li je moguće da je on bio taj koga su Harkoneni kupili? Videćemo.
<BR>&nbsp;&nbsp;&nbsp;&nbsp;&nbsp;Džesika priđe do jedne duboke, staromodne fotelje sa izvezenom presvlakom od šlagove kože i podesi je u položaj odakle je mogla da kontroliše vrata. Najednom je postala izrazito svesna kris-noža u koricama koje su joj bile privezane za nogu. Ona ih odveza odatle i prikači za mišicu, osetivši njihovu težinu. Još jednom se osvrnula po prostoriji, pamteći dobro svaku pojedinost za slučaj da dođe do nečeg nepredviđenog: ležaljka blizu ugla, niz stolica duž zida, dva niska stola, njena citra na postolju pokraj vrata u spavaću sobu.
<BR>&nbsp;&nbsp;&nbsp;&nbsp;&nbsp;Bledoružičasta svetlost sijala je iz suspenzorskih lampi. Ona je priguši, sede u fotelju i potapša rukom tapacirung; bilo joj je milo što se fotelja odlikovala izvesnom kraljevskom masivnošću: ona će joj dobro doći u predstojećem susretu.
<BR>&nbsp;&nbsp;&nbsp;&nbsp;&nbsp;Neka sada dođe, pomisli ona. Videćemo šta će se dogoditi. Na bene-geseritski način pripravila se za čekanje, sakupivši strpljenje, sačuvavši snagu.
<BR>&nbsp;&nbsp;&nbsp;&nbsp;&nbsp;Ranije nego što je očekivala, na vratima se začulo kucanje i u salon je ušao Havat kada ga je ona pozvala.
<BR>&nbsp;&nbsp;&nbsp;&nbsp;&nbsp;Posmatrala ga je, ne pokrećući se iz stolice; odmah je uočila u njegovim pokretima titravo čuvstvo energetskog naboja stečenog drogom, ali i umor ispod toga. Havatove sluzne stare oči su blistale. Smežurana koža izgledala mu je žućkasta pri sobnom osvetljenju, a na rukavu, ispod koga je držao skriven nož, imao je široku, vlažnu mrlju.
<BR>&nbsp;&nbsp;&nbsp;&nbsp;&nbsp;Osetila je da je posredi krv.
<BR>&nbsp;&nbsp;&nbsp;&nbsp;&nbsp;Džesika pokaza prema nizu stolica duž zida i reče: "Donesi jednu stolicu i sedi naspram mene."
<BR>&nbsp;&nbsp;&nbsp;&nbsp;&nbsp;Havat se nakloni i posluša. Ona pijana budala Ajdaho, pomisli on. Stao je da proučava Džesikino lice, pitajući se kako da spase situaciju.
<BR>&nbsp;&nbsp;&nbsp;&nbsp;&nbsp;"Odavno je već vreme da nas dvoje raščistimo neke stvari", reče Džesika.
<BR>&nbsp;&nbsp;&nbsp;&nbsp;&nbsp;"U čemu je problem, moja gospo?" On sede na stolicu i položi šake na kolena.
<BR>&nbsp;&nbsp;&nbsp;&nbsp;&nbsp;"Ne pretvaraj se sa mnom", odbrusi ona. "Ako ti Jueh nije kazao zašto smo te pozvali, onda je to učinio neko od tvojih uhoda u mojoj blizini. Kako bi bilo da bar toliko budemo pošteni jedno prema drugom?"
<BR>&nbsp;&nbsp;&nbsp;&nbsp;&nbsp;"Kako želite, moja gospo."
<BR>&nbsp;&nbsp;&nbsp;&nbsp;&nbsp;"Najpre ćeš mi odgovoriti na jedno pitanje", reče ona. "Jesi li sada Harkonenov agent?"
<BR>&nbsp;&nbsp;&nbsp;&nbsp;&nbsp;Havat se dopola pridiže iz stolice, a lice mu se smrče od besa. On upita: "Usuđujete se da me tako uvredite?"
<BR>&nbsp;&nbsp;&nbsp;&nbsp;&nbsp;"Sedi", reče ona. "I ti si mene tako uvredio."
<BR>&nbsp;&nbsp;&nbsp;&nbsp;&nbsp;On lagano utonu natrag u stolicu.
<BR>&nbsp;&nbsp;&nbsp;&nbsp;&nbsp;Pročitavši znake na njegovom licu koje je poznavala tako dobro, Džesika dopusti sebi dubok uzdah. To nije Havat.
<BR>&nbsp;&nbsp;&nbsp;&nbsp;&nbsp;"Sada znam da si ostao veran mom Vojvodi", reče ona. "Spremna sam stoga da ti oprostim što si me uvredio."
<BR>&nbsp;&nbsp;&nbsp;&nbsp;&nbsp;"Ima li šta da se oprosti?"
<BR>&nbsp;&nbsp;&nbsp;&nbsp;&nbsp;Džesika se namrgodi, upitavši se: Da li da upotrebim svoj adut? Da li da mu kažem za Vojvodinu kćer koju nosim u sebi poslednjih nekoliko nedelja? Ne... to čak ni Leto ne zna. To bi mu samo zapetljalo život, opteretilo ga u trenutku kada mora potpuno da se usredsredi na naš opstanak. Biće još vremena da istupim sa tom kartom.
<BR>&nbsp;&nbsp;&nbsp;&nbsp;&nbsp;"Jedan Istinozborac bi razrešio stvar", reče ona, "ali nemamo nijednog sa ovlašćenjem Velikog Saveta."
<BR>&nbsp;&nbsp;&nbsp;&nbsp;&nbsp;"Kao što kažete: nemamo Istinozborca."
<BR>&nbsp;&nbsp;&nbsp;&nbsp;&nbsp;"Postoji li izdajnik među nama?" upita ona. "Krajnje podrobno sam proučila naše ljude. Ko bi to mogao da bude? Ne Gurni. Svakako ne Dankan. Njihovi zamenici nisu dovoljno strateški visoko da bismo ih uzeli u obzir. Nisi ni ti, Tufire. Pol ne može da bude. Ja znam da to nisam ja. Doktor Jueh, onda? Da li da ga pozovem i stavim ga na probu?"
<BR>&nbsp;&nbsp;&nbsp;&nbsp;&nbsp;"Znate da bi to bio uzaludan posao", uzvrati Havat. "Uslovljen je u Velikoj Školi. To znam sasvim pouzdano."
<BR>&nbsp;&nbsp;&nbsp;&nbsp;&nbsp;"A da i ne pominjemo da mu je žena bila Bene Geserit koju su ubili Harkoneni", reče Džesika.
<BR>&nbsp;&nbsp;&nbsp;&nbsp;&nbsp;"Tako je, dakle, završila!" reče Havat.
<BR>&nbsp;&nbsp;&nbsp;&nbsp;&nbsp;"Zar nisi razabrao mržnju u njegovom glasu kada izgovara ime Harkonena?"
<BR>&nbsp;&nbsp;&nbsp;&nbsp;&nbsp;"Znate da nemam uho za to", reče Havat.
<BR>&nbsp;&nbsp;&nbsp;&nbsp;&nbsp;"Šta te je navelo da posumnjaš u mene?" upita ona.
<BR>&nbsp;&nbsp;&nbsp;&nbsp;&nbsp;Havat nabra veđe. "Moja gospa dovodi svog slugu u nemoguć položaj. Moja odanost najpre pripada Vojvodi."
<BR>&nbsp;&nbsp;&nbsp;&nbsp;&nbsp;"Spremna sam mnogo da oprostim zbog te odanosti", reče ona.
<BR>&nbsp;&nbsp;&nbsp;&nbsp;&nbsp;"A ja ponovo moram da upitam: ima li šta da se oprosti?"
<BR>&nbsp;&nbsp;&nbsp;&nbsp;&nbsp;"Pat pozicija?" upita ona.
<BR>&nbsp;&nbsp;&nbsp;&nbsp;&nbsp;On slegnu ramenima.
<BR>&nbsp;&nbsp;&nbsp;&nbsp;&nbsp;"Razmotrimo nešto drugo za trenutak", reče ona. "Dankan Ajdaho, taj zadivljujući borac, čije su osmatračke i nadziračke sposobnosti veoma cenjene, noćas se napio nečim što se zove začinsko pivo. Dobila sam izveštaje da su i drugi naši ljudi bili ošamućeni tim napitkom. Je li to istina?"
<BR>&nbsp;&nbsp;&nbsp;&nbsp;&nbsp;"Dobili ste izveštaje, moja gospo."
<BR>&nbsp;&nbsp;&nbsp;&nbsp;&nbsp;"Jesam. Zar ne vidiš da je to piće simptom, Tufire?" upita ona.
<BR>&nbsp;&nbsp;&nbsp;&nbsp;&nbsp;"Moja gospa govori u zagonetkama."
<BR>&nbsp;&nbsp;&nbsp;&nbsp;&nbsp;"Primeni svoje mentatske sposobnosti na to!" odbrusi ona. "U čemu je problem sa Dankanom i drugima? Reći ću ti u samo četiri reči: oni nemaju svoj dom."
<BR>&nbsp;&nbsp;&nbsp;&nbsp;&nbsp;On upravi prst prema podu. "Arakis - to je njihov dom."
<BR>&nbsp;&nbsp;&nbsp;&nbsp;&nbsp;"Arakis predstavlja nepoznatu! Kaladan im je bio dom, ali smo ih odvojili od korena. Sada više nemaju dom. Osim toga, boje se da će im Vojvoda izneveriti poverenje."
<BR>&nbsp;&nbsp;&nbsp;&nbsp;&nbsp;On se ukoči. "Kada bi neko od ljudi to stvarno kazao, bio bi to razlog..."
<BR>&nbsp;&nbsp;&nbsp;&nbsp;&nbsp;"Oh, prekini s tim, Tufire. Da li doktor koji postavi ispravnu dijagnozu istupa kao defetista ili izdajnik? Moj jedini naum jeste da iscelim boljku."
<BR>&nbsp;&nbsp;&nbsp;&nbsp;&nbsp;"Vojvoda me je ovlastio da se staram o tim stvarima."
<BR>&nbsp;&nbsp;&nbsp;&nbsp;&nbsp;"Ali ti shvataš da sam s razlogom zabrinuta zbog razvoja te bolesti", reče ona. "A možda ćeš mi i priznati izvesnu upućenost na ovom polju."
<BR>&nbsp;&nbsp;&nbsp;&nbsp;&nbsp;Da li ću morati da ga šokiram? upita se ona. Potreban mu je snažan udar - nešto što će da ga izbaci iz rutine.
<BR>&nbsp;&nbsp;&nbsp;&nbsp;&nbsp;"Vaša brižnost može se rastumačiti na više načina", reče Havat, slegnuvši ramenima.
<BR>&nbsp;&nbsp;&nbsp;&nbsp;&nbsp;"Onda si me već osudio?"
<BR>&nbsp;&nbsp;&nbsp;&nbsp;&nbsp;"Razume se da nisam, moja gospo. Ali ne smem ništa da rizikujem u ovakvoj situaciji."
<BR>&nbsp;&nbsp;&nbsp;&nbsp;&nbsp;"Životna pretnja mom sinu promakla ti je u ovoj kući", reče ona. "Ko je tada rizikovao?"
<BR>&nbsp;&nbsp;&nbsp;&nbsp;&nbsp;Lice mu se smrači. "Ponudio sam ostavku Vojvodi."
<BR>&nbsp;&nbsp;&nbsp;&nbsp;&nbsp;"Da li si je ponudio meni... ili Polu?"
<BR>&nbsp;&nbsp;&nbsp;&nbsp;&nbsp;Ljutnja u njemu izbila je na površinu, manifestujući se u ubrazanom disanju, širenju nozdrva, ukočenom pogledu. Džesika primeti kako mu na slepoočnici pulsira bilo.
<BR>&nbsp;&nbsp;&nbsp;&nbsp;&nbsp;"Ja sam Vojvodin čovek", reče on kroz skupljene usne.
<BR>&nbsp;&nbsp;&nbsp;&nbsp;&nbsp;"Nema izdajnika", reče ona. "Opasnost je u nečem drugom. Možda u vezi sa laserskim revolverima. Možda će se izložiti riziku i negde kamuflirati nekoliko laserskih pištolja sa satnim mehanizmom, uperenih na štitnik naše kuće. Možda će..."
<BR>&nbsp;&nbsp;&nbsp;&nbsp;&nbsp;"A ko bi posle eksplozije mogao da kaže da nije izazvana atomskim oružjem?" upita on. "Ne, moja gospo. Neće oni rizikovati ništa tako protivzakonito. Zračenje ostaje. Dokaze je teško ukloniti. Ne. Poštovaće oni gotovo sve formalnosti. To ipak mora da je izdajnik."
<BR>&nbsp;&nbsp;&nbsp;&nbsp;&nbsp;"Ti si Vojvodin čovek", reče ona uz podrugljiv osmeh. "Da li bi ga uništio u pokušaju da ga spaseš?"
<BR>&nbsp;&nbsp;&nbsp;&nbsp;&nbsp;On duboko udahnu vazduh, a onda uzvrati: "Ako ste nevini, dobićete moje najponiznije izvinjenje."
<BR>&nbsp;&nbsp;&nbsp;&nbsp;&nbsp;"Razmotrimo tvoj položaj, Tufire", reče ona. "Ljudi najbolje žive kada svako ima svoje mesto, kada svako zna gde pripada u poretku stvari. Uništiš li mesto, uništio si i osobu. Od svih koji vole Vojvodu, ti i ja smo, Tufire, u najidealnijem položaju da se međusobno uništimo. Zar ne bih mogla da posejem sumnje u tebe tokom trenutaka prisnosti sa Vojvodom? Kada bi bio više podložan takvim šapatima, Tufire? Da li je potrebno da ti stvar još više pojasnim?"
<BR>&nbsp;&nbsp;&nbsp;&nbsp;&nbsp;"Pretite mi?" zabrunda on.
<BR>&nbsp;&nbsp;&nbsp;&nbsp;&nbsp;"Uopšte ne. Naprosto pokušavam da ti ukažem da nas neko napada preko samih položaja naših života. Taj neko je domišljat, dijaboličan. Predlažem ti da osujetimo taj napad na taj način što ćemo tako urediti naše živote da ne ostane ni najmanja pukotina kroz koju bi se takve žaoke provukle."
<BR>&nbsp;&nbsp;&nbsp;&nbsp;&nbsp;"Optužujete me da sam došaptivač neosnovanih sumnji?"
<BR>&nbsp;&nbsp;&nbsp;&nbsp;&nbsp;"Neosnovanih, da."
<BR>&nbsp;&nbsp;&nbsp;&nbsp;&nbsp;"I vi ćete im se suprotstaviti vašim došaptavanjem?"
<BR>&nbsp;&nbsp;&nbsp;&nbsp;&nbsp;"Tvoj život se sastoji od šaputanja, a ne moj, Tufire."
<BR>&nbsp;&nbsp;&nbsp;&nbsp;&nbsp;"Onda dovodite u pitanje moje sposobnosti?"
<BR>&nbsp;&nbsp;&nbsp;&nbsp;&nbsp;Ona uzdahnu. "Tufire, želim da ispitaš sopstvenu emocionalnu upletenost u ovu stvar. Prirodni čovek je životinja bez logike. Tvoje projektovanje logike na sve što radiš i čime se baviš neprirodno je, ali se toleriše zato što je korisno. Ti si samo otelotvorenje logike - Mentat. Pa ipak, rešenja tvojih problema jesu koncepcije koje se, u punom smislu reči, projektuju izvan tebe, gde treba da budu proučene i ispitane iz svih uglova."
<BR>&nbsp;&nbsp;&nbsp;&nbsp;&nbsp;"Pokušavate li vi to da mi održite predavanje iz moje struke?" upita on, čak ni ne pokušavši da prikrije prezir u glasu.
<BR>&nbsp;&nbsp;&nbsp;&nbsp;&nbsp;"U stanju si da vidiš sve izvan sebe i da na to primeniš logiku", reče ona. "Ali ljudska je osobina da je, kada se suočimo sa ličnim problemima, najteže podvrći logičkom ispitivanju one stvari koje su nam najprisnije. Tada počinjemo da se saplićemo, okrivljujući pri tom sve i svakog, osim one prave, duboko usađene stvari koja je jedini vinovnik problema."
<BR>&nbsp;&nbsp;&nbsp;&nbsp;&nbsp;"Vi hotimice pokušavate da podrijete moju veru u vlastite sposobnosti kao Mentata", uzvrati on oporim glasom. "Kada bih zatekao nekog od naših ljudi kako pokušava da izvrši sabotažu nad bilo kojim oružjem u našem arsenalu, ne bih ni trenutka oklevao da ga otkrijem i uništim."
<BR>&nbsp;&nbsp;&nbsp;&nbsp;&nbsp;"Najbolji Mentati imaju zdravo poštovanje za mogućnost greške u svojim proračunima", reče ona.
<BR>&nbsp;&nbsp;&nbsp;&nbsp;&nbsp;"Nikada nisam tvrdio suprotno!"
<BR>&nbsp;&nbsp;&nbsp;&nbsp;&nbsp;"Onda primeni to na simptome koje smo oboje uočili: pijanstvo među ljudima, svađe... Šire se glasine i najnepriličnija šuškanja o Arakisu; prenebregavaju se najjednostranije..."
<BR>&nbsp;&nbsp;&nbsp;&nbsp;&nbsp;"Dokolica - to je sve", reče on. "Ne pokušavajte da mi skrenete pažnju, nastojeći da jednu jednostavnu stvar prikažete kao tajanstvenu."
<BR>&nbsp;&nbsp;&nbsp;&nbsp;&nbsp;Ona se zagleda u njega, pomislivši na Vojvodine ljude kako neprekidno mozgaju u barakama, sve dok taj naboj ne bude moguće gotovo omirisati, poput instalacije koja se upalila. Postaju slični ljudima iz preesnafskog predanja, pomisli ona. Slični ljudi onog davnog istraživača zvezda, Ampolirosa - siti neprekidnih putovanja, večnih traganja... Uvek pripravni, ali nikada spremni.
<BR>&nbsp;&nbsp;&nbsp;&nbsp;&nbsp;"Zašto nikada u punoj meri nisi iskoristio moje sposobnosti u tvom služenju Vojvodi?" upita ona. "Bojiš li se takmaca za svoj položaj?"
<BR>&nbsp;&nbsp;&nbsp;&nbsp;&nbsp;"On je pogleda starim očima u kojima se iznenada pojavio sjaj. "Poznate su mi neke stvari kojima obučavaju vas, benegaseritske..." On zaćuta, nabravši veđe.
<BR>&nbsp;&nbsp;&nbsp;&nbsp;&nbsp;"Hajde, slobodno reci", podstače ga ona. "Benegeseritske veštice."
<BR>&nbsp;&nbsp;&nbsp;&nbsp;&nbsp;"Poznate su mi neke prave stvari kojima vas obučavaju", reče on. "Video sam kako se one izražavaju kod Pola. Neće me prevariti ono što vaša škola servira javnosti: postojite samo da biste služile."
<BR>&nbsp;&nbsp;&nbsp;&nbsp;&nbsp;Šok mora biti snažan i on je gotovo spreman za njega, pomisli ona.
<BR>&nbsp;&nbsp;&nbsp;&nbsp;&nbsp;"S dužnim poštovanjem si slušao moja istupanja u Veću", reče ona, "ali si retko vodio računa o mom savetu. Zašto?"
<BR>&nbsp;&nbsp;&nbsp;&nbsp;&nbsp;"Ne verujem u vaše benegeseritske pobude", reče on. "Samo vi mislite da možete da prozrete čoveka; samo vi mislite da možete navesti čoveka da učini upravo ono što..."
<BR>&nbsp;&nbsp;&nbsp;&nbsp;&nbsp;"Jadna budalo, Tufire!" uzviknu ona.
<BR>&nbsp;&nbsp;&nbsp;&nbsp;&nbsp;On se namrgodi i zavali se dublje u fotelju.
<BR>&nbsp;&nbsp;&nbsp;&nbsp;&nbsp;"Ma kakve da si glasine čuo o našoj školi", reče ona, "istina je nesravnjivo veća. Kada bih želela da uništim Vojvodu... tebe ili bilo kog drugog iz moje okoline, ti me ne bi mogao sprečiti."
<BR>&nbsp;&nbsp;&nbsp;&nbsp;&nbsp;Istovremeno ona pomisli: Zašto dopuštam da ponos izmamljuje ovakve reči iz mene? Nisu me tako obučili. Ovo nije pravi način da ga šokiram.
<BR>&nbsp;&nbsp;&nbsp;&nbsp;&nbsp;Havat zavuče ruku pod tuniku gde je držao mali izbacivač otrovnih strelica. Ne nosi štitnik, pomisli on. Da li je ovo hvalisanje s njene strane? Mogao bih sada da je ubijem... ali, ah-h-h-h, kakve bi bile posledice ukoliko se ispostavi da je to pogrešan potez?
<BR>&nbsp;&nbsp;&nbsp;&nbsp;&nbsp;Džesika primeti da je napravio kretnju prema džepu i reče: "Pomolimo se da se nasilje nikada ne pokaže neophodno među nama."
<BR>&nbsp;&nbsp;&nbsp;&nbsp;&nbsp;"Vredna molitva", složi se on.
<BR>&nbsp;&nbsp;&nbsp;&nbsp;&nbsp;"No, bolest se već raširila", reče ona. "Stoga moram ponovo da te pitam: nije li razložnije pretpostaviti da su Harkoneni posejali sumnju na neki način da bi nas dvoje zavadili?"
<BR>&nbsp;&nbsp;&nbsp;&nbsp;&nbsp;"Izgleda da smo ponovo u pat poziciji", reče on.
<BR>&nbsp;&nbsp;&nbsp;&nbsp;&nbsp;Ona uzdahnu, pomislivši: gotovo je spreman.
<BR>&nbsp;&nbsp;&nbsp;&nbsp;&nbsp;"Vojvoda i ja smo kao otac i majka našim ljudima", reče ona. "Položaj..."
<BR>&nbsp;&nbsp;&nbsp;&nbsp;&nbsp;"On se nije oženio vama", reče Havat.
<BR>&nbsp;&nbsp;&nbsp;&nbsp;&nbsp;Ona se s naporom primiri, pomislivši: dobar odgovor!
<BR>&nbsp;&nbsp;&nbsp;&nbsp;&nbsp;"Ali se neće oženiti nijednom drugom", uzvrati Džesika. "Sve dok ja budem živa. Dakle, mi smo kao otac i majka. Da bi se raščinio ovaj prirodni poredak naših odnosa, da bismo se uznemirili, poremetili, zbunili - ko bi bio najprimamljivija meta za Harkonene?"
<BR>&nbsp;&nbsp;&nbsp;&nbsp;&nbsp;On oseti na šta ona cilja i veđe mu se skupiše. "Vojvoda?" upita ona. "Privlačna meta, da, ali, uz jedini izuzetak Pola, niko nije bolje čuvan od njega. Ja? Sigurno ih dovodim u iskušenje, ali oni vrlo dobro znaju da su Bene Geseriti vrlo nezgodne mete za takve stvari. Osim toga, postoji jedna bolja meta, čije dužnosti neophodno stvaraju čudovišnu slepu tačku. Neko kome je sumnja podjednako prirodna kao i disanje. Neko čiji je ceo život sazdan od nagoveštaja, slutnji i tajni." Ona podiže desnu ruku prema njemu. "Ti!"
<BR>&nbsp;&nbsp;&nbsp;&nbsp;&nbsp;Havat krenu da skoči iz stolice.
<BR>&nbsp;&nbsp;&nbsp;&nbsp;&nbsp;"Nisam te još otpustila, Tufire!" uzviknu ona.
<BR>&nbsp;&nbsp;&nbsp;&nbsp;&nbsp;Stari Mentat se gotovo sruši natrag u stolicu - toliko su ga brzo mišići izdali.
<BR>&nbsp;&nbsp;&nbsp;&nbsp;&nbsp;Ona se neveselo osmehnu.
<BR>&nbsp;&nbsp;&nbsp;&nbsp;&nbsp;"Sada si se stvarno upoznao sa jednim delom prave obuke koju smo stekle", reče ona.
<BR>&nbsp;&nbsp;&nbsp;&nbsp;&nbsp;Havat pokuša da proguta pljuvačku kroz suvo grlo. Način na koji je izdala komadu bio je kraljevski, bezuslovan - iskazala ju je tonom kome on uopšte nije mogao da se suprotstavi. Njegovo telo ju je poslušalo, još pre no što je on stigao da razmisli o tome. Ništa nije moglo da spreči ovu reakciju - ni logika, ni strastven bes... ništa. Učiniti ono što je ona učinila značilo je potpuno poznavati osobu kojoj se izdaje naređenje i raspolagati snagom za koju on nikada nije pomislio da je moguća.
<BR>&nbsp;&nbsp;&nbsp;&nbsp;&nbsp;"Već sam ti pre kazala da treba da se međusobno razumemo", reče ona. "To je značilo da ti treba da razumeš mene. Ja tebe već razumem. Ponoviću ti da tvoja odanost Vojvodi predstavlja najveće jemstvo koje imaš kod mene."
<BR>&nbsp;&nbsp;&nbsp;&nbsp;&nbsp;On se zagleda u nju, ovlaživši usne jezikom.
<BR>&nbsp;&nbsp;&nbsp;&nbsp;&nbsp;"Kada bih želela lutku na koncu, Vojvoda bi se oženio mnome", reče ona. "Čak bi bio ubeđen da je to učinio po sopstvenoj volji."
<BR>&nbsp;&nbsp;&nbsp;&nbsp;&nbsp;Havat spusti glavu i pogleda nagore kroz proređene obrve. Samo se zahvaljujući krajnjoj kontroli uzdržao da ne pozove stražu. Kontroli... a sada i podozrenju da mu ova žena ne bi dozvolila da to učini. Žmarci su ga još podilazili pri pomisli kako je uspostavila vlast nad njim. U tom trenutku oklevanja ona je mogla da izvadi oružje i da ga ubije!
<BR>&nbsp;&nbsp;&nbsp;&nbsp;&nbsp;Imaju li svi ljudi slepe tačke? upita se on. Može li svako da bude nagnan na nešto pre no što stigne da se usprotivi tome? Ta pomisao ga uzdrma. Ko bi mogao da zaustavi osobu sa takvim moćima?
<BR>&nbsp;&nbsp;&nbsp;&nbsp;&nbsp;"Bacio si pogled na pesnicu u benegeseritskoj rukavici", reče ona. "Malo je njih ostalo posle toga živo. A ono što sam učinila za nas je srazmerno jednostavno. Još nisi video ceo moj arsenal. Imaj to na umu."
<BR>&nbsp;&nbsp;&nbsp;&nbsp;&nbsp;"Zašto ne uništite Vojvodine neprijatelje?" upita on.
<BR>&nbsp;&nbsp;&nbsp;&nbsp;&nbsp;"Stvarno bi hteo da ih uništavam?" upita ona. "Pa da od našeg Vojvode napravim slabića, stalno zavisnog od mene?"
<BR>&nbsp;&nbsp;&nbsp;&nbsp;&nbsp;"Ali pomoću takvih moći..."
<BR>&nbsp;&nbsp;&nbsp;&nbsp;&nbsp;"Moć je mač sa dve oštrice, Tufire", reče ona. "Ti misliš: 'Njoj nije ništa lakše nego da od nekoga napravi svoju marionetu kojom bi mogla da uništi svakog neprijatelja.' Istina je, Tufire; žrtva bi mogao da budeš i ti. Pa ipak, šta bih time dobila. Ako više nas Bene Geserita to radi, zar time sve ne bismo postale sumnjive? A mi to ne želimo, Tufire. Ne želimo da se same uništavamo." Ona klimnu glavom. "Mi odista postojimo samo da bismo služile."
<BR>&nbsp;&nbsp;&nbsp;&nbsp;&nbsp;"Ne mogu vam odgovoriti", reče on. "Znate da vam ne mogu odgovoriti."
<BR>&nbsp;&nbsp;&nbsp;&nbsp;&nbsp;"Nećeš nikome kazati ništa o ovome što se dogodilo ovde", reče ona. "Ja te poznajem, Tufire."
<BR>&nbsp;&nbsp;&nbsp;&nbsp;&nbsp;"Moja gospo..." Starac ponovo pokuša da proguta pljuvačku kroz suvo grlo.
<BR>&nbsp;&nbsp;&nbsp;&nbsp;&nbsp;Da, ona ima velike moći, pomisli on. Ali zar je to ne bi učinilo još pogodnijim oruđem za Harkonene?
<BR>&nbsp;&nbsp;&nbsp;&nbsp;&nbsp;"Vojvodu mogu podjednako brzo da unište njegovi prijatelji, kao i njegovi neprijatelji", reče ona. "Nadam se da ćeš sada do kraja preispitati ovu sumnju i odbaciti je."
<BR>&nbsp;&nbsp;&nbsp;&nbsp;&nbsp;"Ako se pokaže neosnovanom", reče on.
<BR>&nbsp;&nbsp;&nbsp;&nbsp;&nbsp;"Ako", ponovi ona podrugljivo.
<BR>&nbsp;&nbsp;&nbsp;&nbsp;&nbsp;"Ako", reče on.
<BR>&nbsp;&nbsp;&nbsp;&nbsp;&nbsp;"Uporan si", reče ona.
<BR>&nbsp;&nbsp;&nbsp;&nbsp;&nbsp;"Oprezan", uzvrati on, "i svestan mogućnosti pogreške."
<BR>&nbsp;&nbsp;&nbsp;&nbsp;&nbsp;"Onda ću ti postaviti još jedno pitanje: šta ti to govori što stojiš pred jednim ljudskim bićem, sputan i bespomoćan pri tom, dok ono drži nož pod tvojim grlom - ali te to biće ipak ne ubije, već te oslobađa sputanosti i daje ti nož da ga upotrebiš po svom nahođenju?"
<BR>&nbsp;&nbsp;&nbsp;&nbsp;&nbsp;Ona ustade iz fotelje i okrenu mu leđa. "Možeš sada poći, Tufire."
<BR>&nbsp;&nbsp;&nbsp;&nbsp;&nbsp;Stari Mentat ustade; oklevao je za trenutak, dok mu je ruka klizila prema smrtonosnom oružju ispod tunike. Tog trenutka se priseti arene za borbu s bikovima i Vojvodinog oca (koji je, uprkos drugim manama, bio hrabar čovek), kao i jedne davne koride: opaka crna životinja stajala je tamo, pognute glave, nepomična, zbunjena. Stari Vojvoda okrenuo je leđa rogovima, držeći plašt nehajno prebačen preko ruke, dok su se iz gledališta razlegali poklici.
<BR>&nbsp;&nbsp;&nbsp;&nbsp;&nbsp;Ja sam bik, a ona je matador, pomisli Havat. Podiže ruku sa oružja i zagleda se u prazan dlan, koji mu se presijavao od znoja.
<BR>&nbsp;&nbsp;&nbsp;&nbsp;&nbsp;Shvatio je tog časa da, bez obzira na to kako se cela stvar rasplete na kraju, nikada neće zaboraviti ovaj trenutak, niti prestati da prema gospi Džesiki oseća najdublje divljenje.
<BR>&nbsp;&nbsp;&nbsp;&nbsp;&nbsp;On se tiho okrenu i iziđe iz sobe.
<BR>&nbsp;&nbsp;&nbsp;&nbsp;&nbsp;Džesika prestade da posmatra odraz u prozoru, okrenu se i zagleda u zatvorena vrata.
<BR>&nbsp;&nbsp;&nbsp;&nbsp;&nbsp;"A sad nam valja preduzeti neke odlučne korake", prošaputa ona.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
