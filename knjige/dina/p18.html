<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Rveš li se sa snovima?
<BR>&nbsp;&nbsp;&nbsp;&nbsp;&nbsp;Nadmećeš li se sa senima?
<BR>&nbsp;&nbsp;&nbsp;&nbsp;&nbsp;Osećaš li se kao da spavaš?
<BR>&nbsp;&nbsp;&nbsp;&nbsp;&nbsp;Vreme je proteklo.
<BR>&nbsp;&nbsp;&nbsp;&nbsp;&nbsp;Život ti je ukraden.
<BR>&nbsp;&nbsp;&nbsp;&nbsp;&nbsp;Straćio si ga na sitnice,
<BR>&nbsp;&nbsp;&nbsp;&nbsp;&nbsp;žrtvo vlastitih ludosti.
<BR>
<BR>&nbsp;&nbsp;&nbsp;&nbsp;&nbsp;Žalopojka za Jamisom na Pogrebnom Polju, iz 'Pesama Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;Leto je stajao u foajeu svoje kuće, proučavajući jednu cedulju pri svetlosti jedine uključene suspenzorske lampe. Zora je bila daleko još nekoliko časova, a on je osećao kako ga slama umor. Glasnik Slobodnjaka doneo je cedulju do predstraže upravo u trenutku kad se Vojvoda vratio sa svog komandnog mesta.
<BR>&nbsp;&nbsp;&nbsp;&nbsp;&nbsp;Na cedulji je pisalo: "Stub dima danju, kula plamena noću."
<BR>&nbsp;&nbsp;&nbsp;&nbsp;&nbsp;Potpisa nije bilo.
<BR>&nbsp;&nbsp;&nbsp;&nbsp;&nbsp;Šta li to znači? - upita se on.
<BR>&nbsp;&nbsp;&nbsp;&nbsp;&nbsp;Glasnik je otišao, ne sačekavši na odgovor i pre no što su stigli da ga ispitaju. Izgubio se u noć poput lelujave seni.
<BR>&nbsp;&nbsp;&nbsp;&nbsp;&nbsp;Leto odloži cedulju u džep na tunici, odlučivši da je kasnije pokaže Havatu. Uklonio je jedan uvojak koji mu je pao na čelo i duboko uzdahnuo. Pilule protiv umora počele su da ga iznuruju. Od prijema su protekla već dva duga dana, a još više vremena od kada je poslednji put spavao.
<BR>&nbsp;&nbsp;&nbsp;&nbsp;&nbsp;Pored vojnih problema sada je još morao usput da razmišlja i o onom uznemirujućem sastanku sa Havatom, koji mu je podneo izveštaj o svom susretu sa Džesikom.
<BR>&nbsp;&nbsp;&nbsp;&nbsp;&nbsp;Da li da probudim Džesiku? - upita se on. Nema više svrhe igrati žmurke sa njom. Ili možda ima?
<BR>&nbsp;&nbsp;&nbsp;&nbsp;&nbsp;Đavo da nosi Dankana Ajdaha!
<BR>&nbsp;&nbsp;&nbsp;&nbsp;&nbsp;On odmahnu glavom. Ne, nije Dankan kriv. Ja sam pogrešio što Džesiku nisam uputio u stvar od samog početka. Moram to sada da učinim, pre no što nova šteta bude počinjena.
<BR>&nbsp;&nbsp;&nbsp;&nbsp;&nbsp;Doneta odluka povratila mu je raspoloženje i on pohita iz foajea kroz Veliku Dvoranu i hodnike koji su vodili prema porodičnom krilu.
<BR>&nbsp;&nbsp;&nbsp;&nbsp;&nbsp;Na mestu gde se odvajao bočni hodnik prema odeljenju za poslugu on zastade. Negde odozdo dopiralo je neobično stenjanje. Leto spusti levu ruku na prekidač štitnika za pojasom, a u desnu uze kindžal. Nož mu uli osećaj samopouzdanja. Čudan zvuk za trenutak ga je prožeo jezom.
<BR>&nbsp;&nbsp;&nbsp;&nbsp;&nbsp;Vojvoda lagano krenu hodnikom za poslugu, proklinjući u sebi neprikladno osvetljenje. Najmanje moguće suspenzorske sijalice bile su instalirane na svakih osam metara i sasvim prigušene. Tamni kameni zidovi upijali su svetlost.
<BR>&nbsp;&nbsp;&nbsp;&nbsp;&nbsp;Neka tamna gomila pojavila se na podu u polutami pred njim.
<BR>&nbsp;&nbsp;&nbsp;&nbsp;&nbsp;Leto zastade i gotovo uključi štitnik, ali se uzdrža u poslednji čas, zato što bi mu to ograničilo pokretljivost, prigušilo čujno polje... Tu je bila i ona ukradena pošiljka laserskih pištolja koja ga je ispunila sumnjama.
<BR>&nbsp;&nbsp;&nbsp;&nbsp;&nbsp;Nečujno, on krenu prema sivoj gomili; posle samo nekoliko koraka razabrao je da je posredi ljudska prilika, licem okrenuta prema kamenom podu. Leto priđe čoveku i okrenu ga nogom; držeći nož u pripravnosti, on se saže kako bi pri prigušenoj rasveti razabrao lice. Bio je to krijumčar Tuek sa tamnom mrljom na donjem delu prsa. Mrtve oči zurile su praznom tminom. Leto dodirnu mrlju: topla!
<BR>&nbsp;&nbsp;&nbsp;&nbsp;&nbsp;Kako je ovaj čovek mogao da umre ovde? - upita se Leto. Ko ga je ubio?
<BR>&nbsp;&nbsp;&nbsp;&nbsp;&nbsp;Neobično stenjanje bilo je ovde nešto glasnije. Dopiralo je negde niže iz hodnika, u pravcu centralne prostorije gde su instalirali glavni generator štitnika za kuću.
<BR>&nbsp;&nbsp;&nbsp;&nbsp;&nbsp;Držeći ruku na prekidaču štitnika na pojasu i pripravan kindžal, Vojvoda obiđe telo, produži još malo niz hodnik i baci pogled iza ugla, prema prostoriji sa generatorom štitnika.
<BR>&nbsp;&nbsp;&nbsp;&nbsp;&nbsp;Još jedna prilika ležala je opružena na podu na udaljenosti od nekoliko koraka i on odmah shvati da je neobičan zvuk poticao od nje. Obličje je puzalo prema njemu, krećući se bolno sporo, dahćući, stenjući.
<BR>&nbsp;&nbsp;&nbsp;&nbsp;&nbsp;Leto obuzda iznenadnu plimu straha i pođe niz hodnik do nepoznate prilike. Čim je čučnuo pokraj nje, prepoznao je Mejps, slobodnjačku domarku; kosa joj se obmotala oko lica, a odeća joj je bila razdrljena. Na leđima joj se širila tamna mrlja, cureći na pod. On je dodirnu po ramenu i ona se pridiže na laktove; s naporom je uspravila glavu i pogledala ga očima punim tamne i senovite praznine.
<BR>&nbsp;&nbsp;&nbsp;&nbsp;&nbsp;"V... vi...", prodahta ona. "Ubio... stražu... poslao... Tuek... pobegao... moja gospa... vi... vi... ovde... ne..." Ona izgubi oslonac i klonu, udarivši glavom o kameni pod.
<BR>&nbsp;&nbsp;&nbsp;&nbsp;&nbsp;Leto joj opipa bilo na slepoočnicama. Nije se osećalo. On baci pogled na mrlju: bila je probodena bodežom s leđa. Ko? Mozak poče grozničavo da mu radi. Da li je pokušala da kaže da je neko ubio stražara? A Tuek - da li je to Džesika poslala po njega? Zašto?
<BR>&nbsp;&nbsp;&nbsp;&nbsp;&nbsp;On poče da se uspravlja, ali ga šesto čulo opomenu. Posegao je prema prekidaču za štitnik - ali ipak trenutak prekasno. Nešto ga pogodi u mišicu, od čega mu ona odmah utrnu. Osetio je bol na mestu uboda i ugledao strelicu kako mu viri iz rukava, a onda je kočenje stalo da mu se širi nagore, prema telu. Bio je potreban veliki napor da podigne glavu i pogleda niz hodnik.
<BR>&nbsp;&nbsp;&nbsp;&nbsp;&nbsp;Jueh je stajao u otvorenim vratima generatorske prostorije. Lice mu je bilo obasjano žutom bojom koju je stvarala jedina sjajnija suspenzorska svetiljka, koja je stajala iznad vrata. Iz sale iza Jueha nije dopirao nikakav zvuk - generatori su bili isključeni.
<BR>&nbsp;&nbsp;&nbsp;&nbsp;&nbsp;Jueh, pomisli Leto. Izvršio je sabotažu kućnih generatora! Sasvim smo otvoreni!
<BR>&nbsp;&nbsp;&nbsp;&nbsp;&nbsp;Jueh krenu prema njemu, odloživši u džep pištolj za izbacivanje strelica.
<BR>&nbsp;&nbsp;&nbsp;&nbsp;&nbsp;Leto ustanovi da još može da govori i promrmlja: "Jueh! Kako?" A onda mu ukočenost obuze noge i on skliznu na kameni pod.
<BR>&nbsp;&nbsp;&nbsp;&nbsp;&nbsp;Na Juehovom licu stajao je izraz tuge kada se sagao i dodirnuo Letovo čelo. Vojvoda je osetio dodir, ali nekako daleko... neodređeno.
<BR>&nbsp;&nbsp;&nbsp;&nbsp;&nbsp;"Droga na strelici je selektivna", reče Jueh. "Možete da govorite, ali ja vam to ne bih savetovao." On baci pogled niz hodnik, a zatim se ponovo naže nad Letoom, izvuče mu strelicu iz mišice i baci je na pod. Zvuk nastao pri tom odjeknuo je prigušeno i udaljeno u Vojvodinim ušima.
<BR>&nbsp;&nbsp;&nbsp;&nbsp;&nbsp;To ne može da bude Jueh, pomisli Leto. On je uslovljen.
<BR>&nbsp;&nbsp;&nbsp;&nbsp;&nbsp;"Kako?" prošaputa Leto.
<BR>&nbsp;&nbsp;&nbsp;&nbsp;&nbsp;"Žao mi je, dragi moj Vojvodo, ali postoje stvari koje su jače od ovoga." On dodirnu dijamantski tetovirani znak na svom čelu. "I meni je to veoma čudno - to dodatno breme na mojoj i inače opterećenoj savesti - ali želim da ubijem jednog čoveka. Da, stvarno to želim. Ništa me neće sprečiti u tome."
<BR>&nbsp;&nbsp;&nbsp;&nbsp;&nbsp;On spusti pogled na Vojvodu. "Oh, ne vas, dragi moj Vojvodo. Barona Harkonena. Želim da ubijem Barona."
<BR>&nbsp;&nbsp;&nbsp;&nbsp;&nbsp;"Bar... ona Har..."
<BR>&nbsp;&nbsp;&nbsp;&nbsp;&nbsp;"Budite mirni, molim vas, jadni moj Vojvodo. Nemate još mnogo vremena. Onaj veštački zub koji sam vam stavio u usta posle pada u Narkalu - mora biti zamenjen. Ubrzo ću vas dovesti u nesvesno stanje i izvršiti zamenu." On otvori šaku i zagleda se u nešto u njoj. "Tačna kopija, sa jezgrom koja je u dlaku uobličena kao nerv. Biće neuhvatljiv za obične detektore, pa čak i za površnije ispitivanje. Ali ako čvrsto budete zagrizli njime, oplata će da mu pukne. Ako onda budete snažno izdahnuli vazduh, ispunićete prostor oko sebe jednim otrovnim gasom - krajnje smrtonosnim."
<BR>&nbsp;&nbsp;&nbsp;&nbsp;&nbsp;Leto podiže pogled prema Juehu i spazi ludilo u njegovim očima, kao i pruge znoja na čelu i bradi.
<BR>&nbsp;&nbsp;&nbsp;&nbsp;&nbsp;"U svakom slučaju, vama nema spasa, jadni moj Vojvodo", reče Jueh. "Ali vi ćete se približiti Baronu pre no što umrete. On će biti uveren da ste u toj meri omamljeni drogama da ga nikakvim predsmrtnim naporom volje ne možete napasti. I doista ćete biti drogirani - i vezani. Ali napasti se može na mnogo načina. Tada ćete se setiti zuba. Zuba, Vojvodo Leto Atreidu. Setićete se zuba."
<BR>&nbsp;&nbsp;&nbsp;&nbsp;&nbsp;Stari doktor poče da se naginje sve niže i niže, tako da su mu na kraju lice i povijeni brkovi ispunili celo Letoovo skučeno vidno polje.
<BR>&nbsp;&nbsp;&nbsp;&nbsp;&nbsp;"Zub", promrmlja Jueh.
<BR>&nbsp;&nbsp;&nbsp;&nbsp;&nbsp;"Zašto?" prošaputa Leto.
<BR>&nbsp;&nbsp;&nbsp;&nbsp;&nbsp;Jueh kleče na jedno koleno pokraj Vojvode. "Sklopio sam šejtansku pogodbu sa Baronom. Moram biti siguran da će on ispuniti svoj deo. Kada ga budem video, znaću to. Kada budem pogledao Barona, tada ću saznati. Ali uopšte ne bih mogao da dospem do njega bez moje zaloge. A vi ste ta zaloga, jadni moj Vojvodo. Sve će mi biti jasno čim ga budem ugledao. Jadna moja Vana naučila me je mnogim stvarima, a jedna od njih je da pouzdano razaberem istinu u trenutku najveće napetosti. To mi uvek ne polazi za rukom, ali kada budem video Barona - onda hoće."
<BR>&nbsp;&nbsp;&nbsp;&nbsp;&nbsp;Leto pokuša da spusti pogled na zub u Juehovoj šaci. Činilo mu se da se sve ovo zbiva u nekom košmaru - da je nemoguće, nestvarno.
<BR>&nbsp;&nbsp;&nbsp;&nbsp;&nbsp;Juehove purpurne usne izviše se u grimasu. "Neće mi se ukazati prilika da se dovoljno približim Baronu, inače bih to sam učinio. Ne. Ja ću ostati na bezbednoj udaljenosti. Ali vi... ah, vi ste oružje moje pobede! On će poželeti da vas vidi izbliza - da se malo naslađuje vašim jadom, da se razmeće."
<BR>&nbsp;&nbsp;&nbsp;&nbsp;&nbsp;Leto oseti kako ga je gotovo hipnotisao mišić na levoj strani Juehove vilice. Mišić se pomicao kada je Jueh govorio.
<BR>&nbsp;&nbsp;&nbsp;&nbsp;&nbsp;Jueh se još niže sagnu. "A vi, dobri moj Vojvodo, moj dragoceni Vojvodo, vi se morate setiti ovog zuba."
<BR>&nbsp;&nbsp;&nbsp;&nbsp;&nbsp;On ga podiže, držeći ga između palca i kažiprsta. "Biće to i vaš poslednji adut."
<BR>&nbsp;&nbsp;&nbsp;&nbsp;&nbsp;Letove usne se bešumno pokrenuše, a onda jedva uobličiše reč: "Odbijam."
<BR>&nbsp;&nbsp;&nbsp;&nbsp;&nbsp;"Ah-h, ne! Ne smete da odbijete. Jer, ako mi budete učinili ovu malu uslugu, i ja ću vama nešto zauzvrat da učinim. Spasiću vam sina i ženu. To niko drugi ne bi mogao. Skloniću ih na jedno mesto gde ih se nijedan Harkonen neće moći dočepati."
<BR>&nbsp;&nbsp;&nbsp;&nbsp;&nbsp;"Kako... da ih... spaseš?" prošaputa Leto.
<BR>&nbsp;&nbsp;&nbsp;&nbsp;&nbsp;"Tako što ću da stvorim utisak da su mrtvi, sakrivši ih među ljude koji potežu nož i pri samom pomenu imena Harkonen i koji ih toliko mrze da su u stanju da spale stolicu na kojoj je neki Harkonen sedeo, da pospu solju put kojim je prošao." On dodirnu Letovu vilicu. "Osećate li nešto u ustima?"
<BR>&nbsp;&nbsp;&nbsp;&nbsp;&nbsp;Vojvoda ustanovi da nije u stanju da odgovori. Kao u daljini, osetio je da mu je nešto odvojeno od tela, a onda ugleda kako se Juehova ruka podiže sa skinutim vojvodskim prstenom-pečatom."
<BR>&nbsp;&nbsp;&nbsp;&nbsp;&nbsp;"Za Pola", reče Jueh. "Sada ćete izgubiti svest. Zbogom, jadni moj Vojvodo. Kada se sledeći put budemo sreli, nećemo imati vremena za razgovor."
<BR>&nbsp;&nbsp;&nbsp;&nbsp;&nbsp;Hladnoća stade da se razliva nagore od Letove brade, preko obraza. Senoviti hodnik suzio se u tačku, u čijem su se središtu nalazile Juehove purpurne usne.
<BR>&nbsp;&nbsp;&nbsp;&nbsp;&nbsp;"Ne zaboravite zub!" propišta Jueh. "Zub!"
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
