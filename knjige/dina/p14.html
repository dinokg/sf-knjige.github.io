<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Verovatno ne postoji užasniji trenutak prosvetljenja od onoga kada otkrijete da vam je otac samo čovek - sazdan kao i svi ostali ljudi od krvi i mesa.
<BR>
<BR>&nbsp;&nbsp;&nbsp;&nbsp;&nbsp;Iz 'Sabranih izreka Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;Vojvoda reče: "Pole, činim nešto mrsko, ali moram."
<BR>&nbsp;&nbsp;&nbsp;&nbsp;&nbsp;Stajao je pokraj nosećeg otkrivača otrova koji je postavljen u salu za konferencije pre no što su prionuli na doručak. Senzorski kraci naprave mlitavo su stajali opruženi na stolu, podsećajući Pola na nekog jezivog insekta koji je skoro uginuo.
<BR>&nbsp;&nbsp;&nbsp;&nbsp;&nbsp;Vojvodina pažnja bila je upravljena negde izvan prozora, na pistu kosmodroma, po kome se kovitlala prašina, obasjana jutarnjim suncem.
<BR>&nbsp;&nbsp;&nbsp;&nbsp;&nbsp;Pol je pred sobom imao vizirski uređaj u kome se nalazio kratak filmklip o upražnjavanju religije kod Slobodnjaka. Za sadržaj se pobrinuo jedan od Havatovih stručnjaka, a Pola je prilično onespokojilo neprekidno pozivanje na njega samoga.
<BR>&nbsp;&nbsp;&nbsp;&nbsp;&nbsp;Mahdi!
<BR>&nbsp;&nbsp;&nbsp;&nbsp;&nbsp;Lisan al-Gaib!
<BR>&nbsp;&nbsp;&nbsp;&nbsp;&nbsp;Kada bi zaklopio oči, na površinu sećanja izbijali su mu uzvici svetine. Tome su se, dakle, nadali, pomisli on. A onda mu ponovo padoše na pamet reči stare Časne Majke: Kvizac Haderah. Spomen na to uzburka mu osećanje vraške svrhovitosti, osenčivši taj neobičan naziv čuvstvom nečeg poznatog što nije mogao da razume.
<BR>&nbsp;&nbsp;&nbsp;&nbsp;&nbsp;"Nešto mrsko?" ponovi Vojvoda.
<BR>&nbsp;&nbsp;&nbsp;&nbsp;&nbsp;"Šta to, ser?"
<BR>&nbsp;&nbsp;&nbsp;&nbsp;&nbsp;Leto se okrenu i uputi pogled prema sinu. "Harkoneni su naumili da me obmanu tako što bi me naveli da izgubim poverenje u tvoju majku. Oni i ne slute da bih ja radije izgubio poverenje u samoga sebe."
<BR>&nbsp;&nbsp;&nbsp;&nbsp;&nbsp;"Ne razumem, ser."
<BR>&nbsp;&nbsp;&nbsp;&nbsp;&nbsp;Leto ponovo skrenu pogled kroz prozore. Sunce se već prilično uspelo na nebeskom svodu. Mlečna svetlost obasjavala je kovitlace prašinastih oblaka koji su tutnjali po kanjonskim ćorsokacima Zaštitnog Zida.
<BR>&nbsp;&nbsp;&nbsp;&nbsp;&nbsp;Lagano govoreći prigušenim glasom da bi obuzdao srdžbu, Vojvoda ispriča Polu o tajanstvenoj poruci.
<BR>&nbsp;&nbsp;&nbsp;&nbsp;&nbsp;"Bilo bi to isto kao kada bi izgubio poverenje u mene", reče Pol.
<BR>&nbsp;&nbsp;&nbsp;&nbsp;&nbsp;"Moraju da ostanu u uverenju da im je uspelo da me obmanu", reče Vojvoda. "Potrebno je da poveruju da imaju posla sa potpunom budalom. Sve mora da izgleda stvarno. Čak ni tvoja majka ne sme ništa da zna o obmani."
<BR>&nbsp;&nbsp;&nbsp;&nbsp;&nbsp;"Ali, ser! Zašto?"
<BR>&nbsp;&nbsp;&nbsp;&nbsp;&nbsp;"Majčine reakcije ne smeju da budu plod glume. Oh, ume ona da bude prvorazredna glumica... ali ulog je ovoga puta prevelik. Nadam se da ću tako iščeprkati izdajnika. Mora da izgleda da sam upao u stupicu. Ozlediću je na ovaj način samo zato da ne bi pretrpela znatno veću bol."
<BR>&nbsp;&nbsp;&nbsp;&nbsp;&nbsp;"Zašto mi to govoriš, oče? Možda će se meni omaći?"
<BR>&nbsp;&nbsp;&nbsp;&nbsp;&nbsp;"Neće obraćati pažnju na tebe u ovoj stvari", reče Vojvoda. "Ti ćeš sačuvati tajnu. Moraš to učiniti." On ode do prozora i nastavi da govori, ne okrećući se. "Na ovaj način, ako se meni bilo šta dogodi, moći ćeš majci da ispričaš istinu - da nikada nisam posumnjao u nju, ni za jedan trenutak. Želim da to sazna po svaku cenu."
<BR>&nbsp;&nbsp;&nbsp;&nbsp;&nbsp;Pol oseti kobni prizvuk u očevom glasu i tiho reče: "Ništa ti se neće dogoditi. Ja..."
<BR>&nbsp;&nbsp;&nbsp;&nbsp;&nbsp;"Ćuti, sine."
<BR>&nbsp;&nbsp;&nbsp;&nbsp;&nbsp;Pol se zagleda u očeva leđa, uočivši znake umora u uglovima vrata, u liniji ramena, u usporenim kretnjama.
<BR>&nbsp;&nbsp;&nbsp;&nbsp;&nbsp;"Samo si umoran, oče."
<BR>&nbsp;&nbsp;&nbsp;&nbsp;&nbsp;"Da, stvarno sam umoran", složi se Vojvoda. "Moralno sam umoran. Možda je najzad i mene zahvatila melanholična degeneracija Velikih Kuća. A nekada smo bili tako jak narod."
<BR>&nbsp;&nbsp;&nbsp;&nbsp;&nbsp;Pol progovori sa blagim prizvukom srdžbe u glasu: "Naša Kuća nije degenerisana!"
<BR>&nbsp;&nbsp;&nbsp;&nbsp;&nbsp;"Nije?"
<BR>&nbsp;&nbsp;&nbsp;&nbsp;&nbsp;Vojvoda se okrenu i pogleda sina; oko čvrstih očiju stajali su mu tamni krugovi, a usne su mu imale ciničnu grimasu. "Trebalo bi da se oženim tvojom majkom, da je učinim Vojvotkinjom. Pa ipak... moj status neženje pruža nekim Kućama nadu da se, eventualno, mogu povezati sa mnom posredstvom ćerki-udavača." On slegnu ramenima. "Ovaj..."
<BR>&nbsp;&nbsp;&nbsp;&nbsp;&nbsp;"Majka mi je već sve objasnila."
<BR>&nbsp;&nbsp;&nbsp;&nbsp;&nbsp;"Ništa u toj meri ne obezbeđuje odanost jednom vođi od neustrašivog izgleda", reče Vojvoda. "Strogo sam, stoga, vodio računa da imam upravo takav izgled."
<BR>&nbsp;&nbsp;&nbsp;&nbsp;&nbsp;"Ti si dobar vođa", usprotivi se Pol. "Dobro vladaš. Ljudi te dobrovoljno slede i vole te."
<BR>&nbsp;&nbsp;&nbsp;&nbsp;&nbsp;"Moje propagandno odeljenje je jedno od najboljih", reče Vojvoda. On se ponovo okrenu i upravi pogled prema ravnici. "Za nas ovde na Arakisu postoje veće mogućnosti nego što je carstvo ikad i pomislilo. Pa ipak, ponekad pomislim da bi bilo bolje da smo pobegli, postali odmetnici. Ima trenutaka kada poželim da ponovo utonemo u anonimnost običnog sveta, da postanemo manje podložni..."
<BR>&nbsp;&nbsp;&nbsp;&nbsp;&nbsp;"Oče!"
<BR>&nbsp;&nbsp;&nbsp;&nbsp;&nbsp;"Da, umoran sam", reče Vojvoda. "Da li si znao da koristimo višak začina kao sirov materijal i da smo već podigli fabriku za izradu filmske vrpce?"
<BR>&nbsp;&nbsp;&nbsp;&nbsp;&nbsp;"Ser?"
<BR>&nbsp;&nbsp;&nbsp;&nbsp;&nbsp;"Ne sme da nam ponestane filmske vrpce", reče Vojvoda. "Kako bismo inače opskrbljivali sela i gradove informacijama? Ljudi moraju da saznaju kako ja dobro vladam nad njima. Kako bi to doznali ako im ne kažemo?"
<BR>&nbsp;&nbsp;&nbsp;&nbsp;&nbsp;"Potreban ti je odmor", reče Pol.
<BR>&nbsp;&nbsp;&nbsp;&nbsp;&nbsp;Vojvoda pogleda sina. "Arakis ima još jednu prednost koju sam zaboravio da pomenem. Začin je ovde u svemu.Ti ga dišeš i jedeš gotovo u svemu. Ustanovio sam da to stvara izvestan prirodni imunitet na neke od najčešće upotrebljavanih otrova iz 'Priručnika Ubica'. Osim toga, potreba da se strogo vodi računa o svakoj kapi vode čini da i sveukupna proizvodnja hrane - kulture kvasca, hidroponici, hemijska postrojenja, sve - bude pod najpomnijim nadzorom. Ne možemo da uništimo otrovima velike delove naše populacije - niti možemo biti napadnuti na taj način. Arakis nas čini moralnim i etičnim."
<BR>&nbsp;&nbsp;&nbsp;&nbsp;&nbsp;Pol zausti nešto da kaže, ali ga Vojvoda prekide, rekavši: "Moram imati nekoga kome mogu da kažem ove stvari, sine." On uzdahnu, a zatim ponovo baci pogled na suvi predeo gde više nije bilo ni cveća - ono što nisu izgazili sakupljači rose, uvelo je na žezi jutarnjeg sunca.
<BR>&nbsp;&nbsp;&nbsp;&nbsp;&nbsp;"Kaladonom smo vladali pomoću sile na moru i u vazduhu", reče Vojvoda. "Ovde se, međutim, moramo osloniti na pustinjsku silu. To je tvoje nasledstvo, Pole. Šta će biti sa tobom ako se meni nešto dogodi? Nećeš biti odmetnička Kuća, već gerilska Kuća: bićeš progonjen, lovljen."
<BR>&nbsp;&nbsp;&nbsp;&nbsp;&nbsp;Pol htede nešto da kaže, ali mu ništa suvislo nije palo na um. Još nikada nije video oca toliko utučenog.
<BR>&nbsp;&nbsp;&nbsp;&nbsp;&nbsp;"Da bi se sačuvao Arakis", reče Vojvoda, "čovek je prinuđen da donosi odluke koje mogu da ga staju samopoštovanja." On pokaza kroz prozor na zeleno-plavu zastavu Atreida koja je opušteno visila na koplju u uglu kosmodroma. "Ta časna zastava mogla bi da postane znamenje mnogog zla."
<BR>&nbsp;&nbsp;&nbsp;&nbsp;&nbsp;Pol proguta knedlu u svom grlu. Očeve reči imale su izvesnu zlu kob u sebi, prizvuk fatalizma, koji je dečaku izazvao osećaj ispraznosti u grudima.
<BR>&nbsp;&nbsp;&nbsp;&nbsp;&nbsp;Vojvoda uze tabletu protiv umora iz džepa i proguta je bez vode. "Sila i strah", reče on. "Oruđa državništva. Moram da naložim da počnu pojačane vežbe gerile sa tobom. Taj filmklip koji držiš... zovu te 'Mahdi'... 'Lisan al-Gabi'... to bi moglo da ti bude poslednje pribežište."
<BR>&nbsp;&nbsp;&nbsp;&nbsp;&nbsp;Pol pogleda oca i primeti kako ramena počinju da mu se ispravljaju, pošto je uzeta tableta počela da deluje; ali reči straha i sumnje ništa nije moglo da odagna.
<BR>&nbsp;&nbsp;&nbsp;&nbsp;&nbsp;"Šta li je sa ekologom?" promrmlja Vojvoda. "Kazao sam Tufiru da ga rano dovede."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
