<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;Religiju treba prihvatiti kao izvor energije. Ona se može usmeravati prema našim potrebama, ali samo unutar granica koje otkriva iskustvo. Ovo je tajno značenje slobodne volje.
<BR>
<BR>&nbsp;&nbsp;&nbsp;&nbsp;&nbsp;Misionaria protectiva, Bazično učenje
<BR>
<BR>&nbsp;&nbsp;&nbsp;&nbsp;&nbsp;Tog jutra debeli pokrivač oblaka prelazio je preko Centrale tako da je Odradina radna soba bila odenuta u sivilo tišine na koje je osećala da i sama odgovara vlastitim unutrašnjim mirom, kao da se ne usuđuje da napravi bilo kakav pokret jer bi to uznemirilo opasne sile.
<BR>&nbsp;&nbsp;&nbsp;&nbsp;&nbsp;Murbelin dan agonije, pomisli ona. Ne smem razmišljati o kobnim znacima.
<BR>&nbsp;&nbsp;&nbsp;&nbsp;&nbsp;Vremenska kontrola objavila je hitno upozorenje o oblacima, označujući ih kao izraz slučajnog pomeranja. Bile su preduzete mere da se to ispravi ali za tako nešto će biti potrebno vremena. U međuvremenu očekujte jake vetrove, a moglo bi biti i padavina.
<BR>&nbsp;&nbsp;&nbsp;&nbsp;&nbsp;Šeana i Tamalane stajale su kod prozora i posmatrale vreme kojim se tako slabo upravijalo. Ramena su im se dodirivala. Odrade ih je promatrala iz svoje stolice za stolom. Ove dve su postale kao jedna jedina osoba posle jučerašnjeg deljenja - što i nije bilo neočekivano. Bili su i odranije poznati takvi slučajevi, mada ne baš u velikom broju. Razmene koje su se odigravale u prisustvu otrovne začinske esencije ili u samom trenutku umiranja često nisu dozvoljavale daljnji živi kontakt između učesnika. Stoga je ovo bilo zanimljivo posmatrati. Ta dvoja leđa bila su čudno slična u svojoj ukočenosti.
<BR>&nbsp;&nbsp;&nbsp;&nbsp;&nbsp;Ekstremna sila koja je omogućavala deljenje nalagala je moćne izmene u ličnosti i Odrade je to poznavala sa intimnošću koja je iznuđivala tolerantnost. Bilo šta da je Šeana skrivala, i Tam je sakrila. Nešto u vezi sa Šeaninom osnovnom ljudskošću. A u Tam se mora imati poverenja. Sve dok neka druga sestra ne bude delila sa jednom od njih, Tamin sud se morao prihvatati. To nije značilo da će telo-branitelji prestati da ispituju i sve vreme promatraju, već samo da im u ovom trenutku nisu bile potrebne nove krize.
<BR>&nbsp;&nbsp;&nbsp;&nbsp;&nbsp;"Ovo je Murbelin dan," reče Odrade.
<BR>&nbsp;&nbsp;&nbsp;&nbsp;&nbsp;"Male su šanse da će preživeti", odvrati Belonda povivši se napred u svojoj psu-naslonjači. "Šta onda biva s našim dragocenim planom?"
<BR>&nbsp;&nbsp;&nbsp;&nbsp;&nbsp;Našim planom.
<BR>&nbsp;&nbsp;&nbsp;&nbsp;&nbsp;"Extremis", odreza Odrade.
<BR>&nbsp;&nbsp;&nbsp;&nbsp;&nbsp;U ovom kontekstu ta reč je imala nekoliko značenja. Belonda ju je protumačila kao mogućnost da se zadobiju Murbelina lična sećanja u trenutku njene smrti. "Onda ne smemo dozvoliti Ajdahu da bude prisutan!"
<BR>&nbsp;&nbsp;&nbsp;&nbsp;&nbsp;"Moja naređenja i dalje važe", jeknu Odrade. "To je Murbelina želja i ja sam dala reč."
<BR>&nbsp;&nbsp;&nbsp;&nbsp;&nbsp;"Greška... greška...", mrmljala je Belonda.
<BR>&nbsp;&nbsp;&nbsp;&nbsp;&nbsp;Odradi je bio poznat izvor Belondinih sumnji. Svi su ga videli: negde u Murbeli počivalo je nešto krajnje bolno. To ju je nagonilo da izbegava izvesna pitanja, poput životinje koja se nađe oči u oči sa grabljivcem. Šta god da je bilo u pitanju, uhvatilo je korena. Ni hipnotrans-indukcija možda ne bi mogla to da objasni.
<BR>&nbsp;&nbsp;&nbsp;&nbsp;&nbsp;"U redu!" Odrade progovori glasno kako bi naznačila da se njene reči odnose na sve prisutne. "Nikada ranije to nismo radile na ovaj način. Pošto ne možemo Dankana izvesti iz broda, moramo poći k njemu. On će prisustvovati."
<BR>&nbsp;&nbsp;&nbsp;&nbsp;&nbsp;Belonda je i dalje bila krajnje šokirana. Nijedan muškarac, izuzev samog prokletog kvizac haderaha i njegovog sina Tiranina, nikada nije saznao pojedinosti ove benegeseritske tajne. Oba ova čudovišta iskusila su agoniju. Dve nesreće! Nije važno što je Tiraninova agonija prodrla u jednu ćeliju i tako stigla da ga pretvori u simbiozu peščanog crva i ljudskog bića (niti je bio pravi crv, niti pravo ljudsko biće). A Muad'Dib! Usudio se da prođe kroz agoniju i evo šta se iz toga izrodilo!
<BR>&nbsp;&nbsp;&nbsp;&nbsp;&nbsp;Šeana se okrenu od prozora i napravi jedan korak ka stolu, usled čega kroz Odrade prostruja neobično osećanje da su te dve žene koje su tamo stajale postale nalik na Janusa: leđa uz leđa, a samo jedna osoba.
<BR>&nbsp;&nbsp;&nbsp;&nbsp;&nbsp;"Bel zbunjuje tvoje obećanje", reče Šeana. Kako joj je samo glas bio blag.
<BR>&nbsp;&nbsp;&nbsp;&nbsp;&nbsp;"On bi mogao biti katalizator koji će pomoći da se Murbela izvuče," reče Odrade. "Sklona si da potceniš moć ljubavi."
<BR>&nbsp;&nbsp;&nbsp;&nbsp;&nbsp;"Ne!" Tamalane progovori i dalje okrenuta prema prozoru ispred sebe. "Plašimo se njene moći."
<BR>&nbsp;&nbsp;&nbsp;&nbsp;&nbsp;"Može biti!" Bel je i dalje bila podrugljiva, ali to se od nje moglo i očekivati. Istovremeno izraz njenog lica govorio je da je neumoljivo tvrdoglava.
<BR>&nbsp;&nbsp;&nbsp;&nbsp;&nbsp;"Hibris", promrmlja Šeana.
<BR>&nbsp;&nbsp;&nbsp;&nbsp;&nbsp;"Molim?" Belonda se okrenu u svojoj psu-naslonjači, usled čega ova žalosno zaškripa.
<BR>&nbsp;&nbsp;&nbsp;&nbsp;&nbsp;"Prati nas isti nedostatak kao i Skitala", reče Šeana.
<BR>&nbsp;&nbsp;&nbsp;&nbsp;&nbsp;"Oh?" Belonda je počela da prodire u Šeaninu tajnu.
<BR>&nbsp;&nbsp;&nbsp;&nbsp;&nbsp;"Smatramo da stvaramo istoriju", nastavi Šeana. Zatim se vrati na svoje mesto pored Tamalane i obe nastaviše da odsutno zure kroz prozor.
<BR>&nbsp;&nbsp;&nbsp;&nbsp;&nbsp;Belonda ponovo usredsredi pažnju na Odrade. "Da li ti to razumeš?"
<BR>&nbsp;&nbsp;&nbsp;&nbsp;&nbsp;Odrade ne obrati pažnju na nju. Neka mentat sam donese zaključke. Projektor na radnom stolu se oglasi i pojavi se poruka. Odrade je saopšti: "Još nisu spremni na brodu." Ona pogleda u dve sestre ukrućenih leđa ispod prozora.
<BR>&nbsp;&nbsp;&nbsp;&nbsp;&nbsp;Istorija?
<BR>&nbsp;&nbsp;&nbsp;&nbsp;&nbsp;Proticala je i tekla nekuda. Mogao si da stojiš na obali (kao što je Odrade povremeno mislila da one ovde čine) i da joj posmatraš tok. Karta je mogla da ti pokaže kuda reka teče, ali nijedna karta nije mogla da otkrije bitnije stvari. Karta nikada nije mogla da pokaže istančana kretanja rečnog nanosa. Kuda je on odlazio? Karte su u ova vremena imale ograničenu vrednost. Kompjuterski štampanik ili projekcija iz arhive; to nije bila karta koju su tražile. Mora da negde postoji neka bolja, neka koja je pripadala svim tim životima. Tu kartu si mogao da nosiš u svom sećanju i povremenoje je vadiš da bi je pobliže pogledao.
<BR>&nbsp;&nbsp;&nbsp;&nbsp;&nbsp;Šta li se dogodilo sa časnom majkom Perinte koju smo prošle godine poslali napolje?
<BR>&nbsp;&nbsp;&nbsp;&nbsp;&nbsp;Karta-u-umu bi se prihvatila odgovornosti i stvorila 'scenario Perinte'. Na reci si se, odista, sam nalazio, ali to i nije bilo važno. Ipak je to bila karta koja im još bila potrebna.
<BR>&nbsp;&nbsp;&nbsp;&nbsp;&nbsp;Ne dopada nam se što smo uhvaćene u tude struje, što ne znamo na šta možemo naići iza naredne okuke reke. Uvek nam se više dopadalo da preletimo okuku mada svaki zapovednički položaj mora ostati i deo drugih struja. Svaki tok sadrži nepredvidljive stvari.
<BR>&nbsp;&nbsp;&nbsp;&nbsp;&nbsp;Odrade podiže pogled i vide da je njene tri drugarice pažljivo posmatraju. Tamalane i Šeana su okrenule leđa prozorima.
<BR>&nbsp;&nbsp;&nbsp;&nbsp;&nbsp;"Uvažene Naložnice su zaboravile da oslanjanje na bilo koji oblik konzervatizma može biti opasan", reče Odrade. "Da li smo i mi to zaboravile?
<BR>&nbsp;&nbsp;&nbsp;&nbsp;&nbsp;Nastavile su da zure u nju - ali, čule su. Ako čovek postane suviše konzervativan onda prestaje da bude spreman na iznenađenja. Tome ih je naučio Muad'Dib, a njegov sin Tiranin doprineo je da tu lekciju nikada ne zaborave.
<BR>&nbsp;&nbsp;&nbsp;&nbsp;&nbsp;Belondin mrzovoljan izraz nije se izmenio.
<BR>&nbsp;&nbsp;&nbsp;&nbsp;&nbsp;U dubokim skloništima Odradine svesti Taraza prošapta: "Pažljivo, Dar! Ja sam imala sreće. Na brzinu sam stekla prednost. Kao i ti. Ne smeš zavisiti od sreće i to je ono što ih muči. Nemoj čak ni očekivati da ćeš imati sreće. Mnogo je bolje verovati odrazu svog lika na vodi. Pusti Bel neka kaže šta ima."
<BR>&nbsp;&nbsp;&nbsp;&nbsp;&nbsp;"Bel", ponovo će Odrade, "mislila sam da si napokon prihvatila Dankana."
<BR>&nbsp;&nbsp;&nbsp;&nbsp;&nbsp;"U izvesnoj meri". Krajnje optužujuće.
<BR>&nbsp;&nbsp;&nbsp;&nbsp;&nbsp;"Mislim da bi trebalo da pođemo do broda", progovori Šeana snažno naglašavajući svoje reči. "Ovo nije pogodno mesto za čekanje. Zar se mi to bojimo onoga što bi od nje moglo nastati?"
<BR>&nbsp;&nbsp;&nbsp;&nbsp;&nbsp;Tam i Šeana se istovremeno okrenuše prema vratima, kao da je njihovim koncima upravljao isti gospodar lutaka.
<BR>&nbsp;&nbsp;&nbsp;&nbsp;&nbsp;Odrade s dobrodošlicom prihvati ovaj prekid. Šeanino pitanje ih je uznemirilo. Šta je Murbela mogla postati? Katalizator moje sestre. Katalizator.
<BR>&nbsp;&nbsp;&nbsp;&nbsp;&nbsp;Kada su izišle iz Centrale pogodi ih nalet vetra; Odrade je tako bar jednom bila zahvalna na cevnom transportu. Hodanje je moglo da pričeka dok ne nastupi toplija klima, dok ne prestane ovo jako olujno trzanje njihovih odora.
<BR>&nbsp;&nbsp;&nbsp;&nbsp;&nbsp;Pošto su se smestile u privatna kola Belonda još jednom ponovi svoj optužujući refren. "Sve što on čini moglo bi da predstavlja puku kamuflažu."
<BR>&nbsp;&nbsp;&nbsp;&nbsp;&nbsp;Odrade ponovo izreče često ponavijano benegeseritsko upozorenje koje se odnosilo na ograničavanje njihovog oslanjanja na mentate. "Logika je slepa i često poznaje samo vlastitu prošlost."
<BR>&nbsp;&nbsp;&nbsp;&nbsp;&nbsp;Tamalane upade u reč, pruživši joj neočekivanu pomoć. "Postaješ paranoična, Bel!"
<BR>&nbsp;&nbsp;&nbsp;&nbsp;&nbsp;Šeana prozbori mnogo nežnije. "Čula sam te, Bel, kako kažeš da je logika dobra za igranje piramidalnog šaha, ali da je često suviše spora za potrebe opstanka."
<BR>&nbsp;&nbsp;&nbsp;&nbsp;&nbsp;Belonda je sedela negodujući u tišini, dok je mir remetilo samo slabo šištanje i romorenje njihovog prolaska kroz cev.
<BR>&nbsp;&nbsp;&nbsp;&nbsp;&nbsp;U brod se ne smeju uneti rane.
<BR>&nbsp;&nbsp;&nbsp;&nbsp;&nbsp;Odrade prilagodi svoj ton Šeaninom: "Bel, draga Bel. Nemam dovoljno vremena da bismo mogle uzeti u obzir sva račvanja našeg obećanja. Više ne možemo reći: 'Ako se ovo dogodi, onda iz toga sigurno sledi ovo, a u tom slučaju moramo postupiti tako i tako...'"
<BR>&nbsp;&nbsp;&nbsp;&nbsp;&nbsp;Belonda se gotovo zakikota. "Oh! Običan um predstavlja pravi metež. A ja ne smem da zahtevam ono što nam je svima potrebno, a što ne možemo imati - dovoljno vremena za svaki plan."
<BR>&nbsp;&nbsp;&nbsp;&nbsp;&nbsp;To je govorila Belonda mentat; saopštila im je da zna kako je njen obični um razorio ponos. Kako je samo to bilo loše organizovano i nečisto mesto! Zamislite samo šta sve ne-mentat podnosi da bi nametnuo tako malo reda. Ona ispruži ruku i blago potapša Odrade po ramenu.
<BR>&nbsp;&nbsp;&nbsp;&nbsp;&nbsp;"Sve je u redu, Dar. Paziću kako se ponašam."
<BR>&nbsp;&nbsp;&nbsp;&nbsp;&nbsp;Šta bi neko sa strane pomislio kada bi video ovu razmenu? pitala se Odrade. Sve četiri složno su delovale zbog potreba jedne sestre.
<BR>&nbsp;&nbsp;&nbsp;&nbsp;&nbsp;Kao i zbog potreba Murbeline agonije.
<BR>&nbsp;&nbsp;&nbsp;&nbsp;&nbsp;Ljudi su videli samo spoljašnju stranu maski koje su časne majke nosile.
<BR>&nbsp;&nbsp;&nbsp;&nbsp;&nbsp;Kada moramo (a ovih dana bez prestanka moramo) delujemo zapanjujuće sposobno. U tome nema ponosa; to je prosta činjenica. Ako nam pak dozvolite da se opustimo odmah iz prikrajka čujemo nerazumljivo brbljanje, poput sveg ostalog običnog sveta. Naše je samo obimnije. Mi živimo naše živote u malim skupinama, poput svih ostalih. Prostorije uma, prostorije tela.
<BR>&nbsp;&nbsp;&nbsp;&nbsp;&nbsp;Belonda se sabra i prekrsti šake u krilu. Znala je šta Odrade planira i čuvala je to za sebe. Bilo je to poverenje koje je nadmašivalo mentatsku projekciju i zadiralo u nešto još temeljnije ljudsko. Projekcija je predstavljala divno oruđe koje se moglo podešavati, ali ipak je bila samo oruđe. Na kraju krajeva, sva oruđa zavise od onoga ko ih upotrebljava. Odrade nije znala kako da joj iskaže zahvalnost a da ne umanji poverenje.
<BR>&nbsp;&nbsp;&nbsp;&nbsp;&nbsp;Moram u tišini preći preko svog zategnutog konopca.
<BR>&nbsp;&nbsp;&nbsp;&nbsp;&nbsp;Osetila je da se ispod nje nalazi provalija, košmarna slika koju su zazvali ovi odrazi. Nevidljivi lovac sa sekirom bio je blizu. Odrade je želela da se okrene i prepozna onog koji se prikradao, ali i ovog puta uspe da odoli. Neću napraviti Muad'Dibovu grešku! Predviđačko upozorenje koje je prvi put osetila na Dini, u ruševinama Sieč Tabra, neće se iscrpsti dok ne kucne njen poslednji čas - ili poslednji čas Sestrinstva. Da li sam pomoću svojih strahova sama stvorila ovu užasnu pretnju? Svakako da ne! Ipak, osećala je da zuri u vreme u tom drevnom slobodnjačkom uporištu, kao da su sva prošlost i sva budućnost bili zamrznuti u prikazu koji se nije mogao izmeniti. Moram se potpuno osloboditi tebe Muad'Dibe!
<BR>&nbsp;&nbsp;&nbsp;&nbsp;&nbsp;Dolazak na sletište prenu je iz ovih strašnih razmišljanja.
<BR>&nbsp;&nbsp;&nbsp;&nbsp;&nbsp;Murbela je čekala u odajama koje su proktorke pripremile. U središtu se nalazio mali amfiteatar dugačak otprilike sedam metara, gledano prema opasujućem stražnjem zidu. Tapacirane klupe bile su poređane stepenasto u strmom luku. Mesta je bilo za otprilike dvadesetak posmatrača. Proktorke su je ostavile bez objašnjenja, na najnižoj klupi, da zuri u sto koji je lebdeo na suspenzorima. Sa strane su visile trake koje su držale prikovanim za sto svakoga ko bi se na njemu našao.
<BR>&nbsp;&nbsp;&nbsp;&nbsp;&nbsp;Mene.
<BR>&nbsp;&nbsp;&nbsp;&nbsp;&nbsp;Zapanjujući niz prostorija, pomisli ona. Nikada ranije nije imala pristup u ovaj deo broda. Ovde se osećala izloženom, čak u većoj meri nego pod vedrim nebom. Manje prostorije kroz koje su je provele na putu do ovog amfiteatra jasno su svojim dekorom stavljale do znanja da su predviđene za ukazivanje medicinske pomoći: bilo je u njima opreme za reanimaciju, sanitarnih mirisa, antiseptika.
<BR>&nbsp;&nbsp;&nbsp;&nbsp;&nbsp;Njen premeštaj u ovu prostoriju bio je obavljen odlučno - ni na jedno pitanje nije dobila odgovor. Proktorke su je izvele sa časa prana-bindu vežbi za napredne akilote. Jedino su rekle: "Naređenje Vrhovne majke."
<BR>&nbsp;&nbsp;&nbsp;&nbsp;&nbsp;Kvalitet njenih proktorki-čuvarki mnogo joj je rekao. Nežne,
<BR>&nbsp;&nbsp;&nbsp;&nbsp;&nbsp;ali odlučne. Bile su prisutne da bi sprečile beg i da bi je pouzdano sprovele tamo gde im je bilo naređeno. Neću pokušati da pobegnem!
<BR>&nbsp;&nbsp;&nbsp;&nbsp;&nbsp;Gde je Dankan?
<BR>&nbsp;&nbsp;&nbsp;&nbsp;&nbsp;Odrade je obećala da će on biti uz nju za vreme agonije. Da li je njegovo odsustvo značilo da ovo neće biti njeno konačno suđenje? Ili su ga možda sakrile iza nekog tajnog zida, iza koga je mogao da vidi ali ne i da bude viđen?
<BR>&nbsp;&nbsp;&nbsp;&nbsp;&nbsp;Želim ga pored sebe!
<BR>&nbsp;&nbsp;&nbsp;&nbsp;&nbsp;Zar nisu znale kako njome da upravljaju? Sigurno su znale!
<BR>&nbsp;&nbsp;&nbsp;&nbsp;&nbsp;Prete da će me lišiti ovog čoveka. To je sve što me drži i zadovoljava. Zadovoljava? Kakva beskorisna reč. Upotpunjuje me. To je već bolje. Ja sam manje vredna kada smo razdvojeni. I on to zna, neka je proklet.
<BR>&nbsp;&nbsp;&nbsp;&nbsp;&nbsp;Murbela se nasmeši. Otkud on to zna? Zato što je i sam ispunjen na isti način.
<BR>&nbsp;&nbsp;&nbsp;&nbsp;&nbsp;Otkud ovo može biti ljubav? Nije osećala nikakvu slabost zbog napora uslovljenih željom. I pripadnice Bene Geserita i Uvažene Naložnice govorile su da ljubav oslabljuje. Ona se, pak, osećala jačom pored Dankana. Čak su je i njegove male pažnje okrepljivale. Kada bi joj on ujutru doneo šolju stim-čaja koji se pušio, čaj je imao bolji ukus. Možda mi imamo nešto više od ljubavi.
<BR>&nbsp;&nbsp;&nbsp;&nbsp;&nbsp;Odrade i njene drugarice uđoše u amfiteatar kod najgornjeg reda sedišta i zastaše tamo na trenutak, posmatrajući priliku koja je sedela ispod njih. Murbela je na sebi imala belu ukrašenu dugačku odoru starije akilote. Sedela je oslonivši lakat o koleno, dok joj se brada odmarala na pesnici. Pažnja joj je bila usredsređena na sto.
<BR>&nbsp;&nbsp;&nbsp;&nbsp;&nbsp;Ona zna.
<BR>&nbsp;&nbsp;&nbsp;&nbsp;&nbsp;"Gde je Dankan?" upita Odrade.
<BR>&nbsp;&nbsp;&nbsp;&nbsp;&nbsp;Začuvši njeno pitanje, Murbela ustade i okrenu se. To pitanje je potvrdilo njene pretpostavke.
<BR>&nbsp;&nbsp;&nbsp;&nbsp;&nbsp;"Pogledaću", reče Šeana i udalji se.
<BR>&nbsp;&nbsp;&nbsp;&nbsp;&nbsp;Murbela je čekala u tišini, razmenjujući poglede sa Odrade.
<BR>&nbsp;&nbsp;&nbsp;&nbsp;&nbsp;"Moramo je dobiti", pomisli Odrade. Potrebe Bene Geserita nikada nisu bile veće. Kako je beznačajno Murbela izgledala tamo dole, a toliko je toga posedovala u sebi. Gotovo ovalno lice koje se širilo kod obrva sakrivalo je novostečeni benegeseritski spokoj. Široko razmaknute zelene oči, lučne obrve... ni traga od prevrtanja očima... ni traga nekadašnjoj narandžastoj boji. Mala usta... ni traga napućenosti.
<BR>&nbsp;&nbsp;&nbsp;&nbsp;&nbsp;Spremna je.
<BR>&nbsp;&nbsp;&nbsp;&nbsp;&nbsp;Šeana se vrati, sa Dankanom pored sebe.
<BR>&nbsp;&nbsp;&nbsp;&nbsp;&nbsp;Odrade ga udostoji jednog kratkog pogleda. Nervozan je. Znači, Šeana mu je rekla. Dobro. To je predstavljalo čin prijateljstva. Ovde bi mu mogli biti potrebni prijatelji.
<BR>&nbsp;&nbsp;&nbsp;&nbsp;&nbsp;"Sedećeš ovde gore i nećeš se pomerati dok te ne pozovem", obrati mu se Odrade. "Ostani s njim, Šeana."
<BR>&nbsp;&nbsp;&nbsp;&nbsp;&nbsp;Iako joj to niko nije naložio Tamalane stade Dankanu uz bok, tako da se on nađe u sredini između njih dve. Pošto Šeana napravi jedan nežan pokret, oni sedoše.
<BR>&nbsp;&nbsp;&nbsp;&nbsp;&nbsp;Sa Belondom pored sebe Odrade siđe do Murbele i uputi se ka stolu. Oralni špricevi na udaljenom kraju bili su spremni da se podignu u odgovarajući položaj, ali su još bili prazni. Odrade pokaza prema špricevima i klimnu ka Belondi, koja iziđe kroz jedna bočna vrata kako bi potražila suk-časnu majku zaduženu za začinsku esenciju.
<BR>&nbsp;&nbsp;&nbsp;&nbsp;&nbsp;Udaljivši sto od stražnjeg zida Odrade poče da priprema kaiševe i podešava jastučiće. Kretala se metodično, proveravajući da li se na malom ispustu ispod stola nalazi sve što je potrebno. Jastučić za usta koji sprečava osobu u agoniji da pregrize vlastiti jezik. Odrade ga uhvati rukom, kako bi isprobala da li je dovoljno tvrd. Murbela je imala mišićavu vilicu.
<BR>&nbsp;&nbsp;&nbsp;&nbsp;&nbsp;Murbela je posmatrala Odrade kako radi, ćutala je i trudila se da ne proizvede nikakav uznemirujući šum.
<BR>&nbsp;&nbsp;&nbsp;&nbsp;&nbsp;Belonda se vrati sa začinskom esencijom i prihvati se punjenja špriceva. Otrovna esencija imala je jedak miris - prepoznatljivi, gorki miris cimeta.
<BR>&nbsp;&nbsp;&nbsp;&nbsp;&nbsp;Uhvativši Odradinu pažnju, Murbela reče: "Zahvalna sam ti što lično sve nadgledaš."
<BR>&nbsp;&nbsp;&nbsp;&nbsp;&nbsp;"Ona je zahvalna!" frknu Belonda, ne dižući pogled s posla.
<BR>&nbsp;&nbsp;&nbsp;&nbsp;&nbsp;"Prepusti ovo meni, Bel." Odrade je i dalje pažljivo posmatrala Murbelu.
<BR>&nbsp;&nbsp;&nbsp;&nbsp;&nbsp;Belonda ne zastade ali po njenim pokretima moglo se primetiti da se povukla. Belonda se povlači u sebe? Murbelu nikada nije prestajalo da zapanjuje kako su se akilote povlačile u sebe kada bi se našle u vidokrugu Vrhovne majke. I bile su tu i nisu. Belonda nikada to nije u potpunosti postigla, čak ni kada je prošla kroz iskušenja i stekla viši status. Belonda, takođe?
<BR>&nbsp;&nbsp;&nbsp;&nbsp;&nbsp;Prodorno zureći u Murbelu Odrade reče: "Poznate su mi sumnje koje te muče, ograničenja koja postavljaš svom predavanju nama. Pa dobro. Ne želim da raspravljam o tome, jer se tvoje sumnje veoma malo razlikuju od sumnji koje muče svaku od nas."
<BR>&nbsp;&nbsp;&nbsp;&nbsp;&nbsp;Iskrenost.
<BR>&nbsp;&nbsp;&nbsp;&nbsp;&nbsp;"Razlika je, ako te zanima, u osećanju odgovornosti. Ja sam odgovorna za svoje Sestrinstvo... ono koje je još u životu. Ono predstavlja veoma veliku odgovornost i ja ponekad na njega gledam sa zavišću."
<BR>&nbsp;&nbsp;&nbsp;&nbsp;&nbsp;Belonda frknu.
<BR>&nbsp;&nbsp;&nbsp;&nbsp;&nbsp;Činilo se da Odrade to nije primetila jer je nastavila: "Sestrinstvo Bene Geserita se donekle ukiselilo od vremena Tiranina. Ni naš kontakt sa Uvaženim Naložnicama nije popravio stvari. Uvažene Naložnice šire oko sebe zadah smrti i propadanja, strmoglavljujući se u veliku tišinu."
<BR>&nbsp;&nbsp;&nbsp;&nbsp;&nbsp;"Zašto mi sada pričaš sve te stvari?" Jasan strah u Murbelinom glasu.
<BR>&nbsp;&nbsp;&nbsp;&nbsp;&nbsp;"Jer tebe, na neki način, nije dodirnulo najgore rastrojavanje Uvaženih Naložnica. Možda zbog tvoje spontane naravi. Mada je i ona, od Gamua, pomalo bila obuzdavana."
<BR>&nbsp;&nbsp;&nbsp;&nbsp;&nbsp;"Vaše delo!"
<BR>&nbsp;&nbsp;&nbsp;&nbsp;&nbsp;"Samo smo ti oduzele malo divljine i pružile ti bolju uravnoteženost. To ti samo može pružiti duži i zdraviji život." "Ako preživim ovo!" Glavom je pokazala prema stolu iza sebe.
<BR>&nbsp;&nbsp;&nbsp;&nbsp;&nbsp;"Murbela, želim da stalno misliš na ravnotežu. Homeostazis. Svaka skupina koja izabere samoubistvo, a na raspolaganju joj je i drugačiji izbor, čini to iz bezumnosti. Homeostazis se sasvim poremetio."
<BR>&nbsp;&nbsp;&nbsp;&nbsp;&nbsp;Pošto je Murbela oborila pogled prema podu, Belonda odbrusi: "Slušaj je, glupačo! Daje sve od sebe da ti pomogne."
<BR>&nbsp;&nbsp;&nbsp;&nbsp;&nbsp;"Dosta, Bel. Ovo se tiče samo nas dve."
<BR>&nbsp;&nbsp;&nbsp;&nbsp;&nbsp;Pošto je Murbela nastavila da zuri u pod, Odrade joj se ponovo obrati: "Vrhovna majka ti naređuje. Gledaj u mene!"
<BR>&nbsp;&nbsp;&nbsp;&nbsp;&nbsp;Murbela jednim trzajem podiže glavu i zagleda se netremice u Odradine oči.
<BR>&nbsp;&nbsp;&nbsp;&nbsp;&nbsp;To je bila taktika koju Odrade nije često koristila, mada su rezultati uvek bili odlični. Akilote je njome mogla da dovede do histerije, a zatim da ih nauči kako da se nose sa svojim neumerenim reagovanjima na osećanja. Pokazalo se da je Murbela bila više besna nego uplašena. Odlično! Sada je trebalo biti oprezan.
<BR>&nbsp;&nbsp;&nbsp;&nbsp;&nbsp;"Žalila si se da tvoja obuka sporo napreduje", reče Odrade. "To smo pre svega učinile imajući u vidu tvoje potrebe. Sve tvoje glavne učiteljice izabrane su zbog svoje istrajnosti, ne zbog svoje naglosti. Moja uputstva bila su izričita: 'Ne obdarujte je sa suviše sposobnosti u suviše kratkom roku. Nemojte joj otvarati protočnu kapiju moći, kako se ne bi desilo da joj se pruži više no što je u stanju da prihvati.'"
<BR>&nbsp;&nbsp;&nbsp;&nbsp;&nbsp;"Otkud znate koliko ja mogu da prihvatim?" Još je ljuta.
<BR>&nbsp;&nbsp;&nbsp;&nbsp;&nbsp;Odrade se samo nasmeši.
<BR>&nbsp;&nbsp;&nbsp;&nbsp;&nbsp;Pošto je Odrade nastavljala da ćuti, Murbela stade da se uzrujava. Da li je napravila budalu od sebe pred Vrhovnom majkom, Dankanom i svima ostalima? Kako je to bilo ponižavajuće!
<BR>&nbsp;&nbsp;&nbsp;&nbsp;&nbsp;Odrade se podseti da ne bilo preterano dobro ako Murbela postane isuviše svesna svoje ranjivosti. To bi za sada bila loša taktika. Nema potrebe da je provocira. Ona poseduje oštro osećanje pripadnosti i ima potrebu da se udene u zahteve trenutka. To je bilo ono što ih je navodilo da strahuju od mogućnosti da je to kod nje motiv i samo želja da uvek izabere najlakši put. Samo neka ne bude to. A sada je na redu potpuno poštenje! Krajnje oruđe benegeseritskog obrazovanja. Klasična tehnika kojom se akilota vezuje za učiteljicu.
<BR>&nbsp;&nbsp;&nbsp;&nbsp;&nbsp;"Biću na tvojoj strani tokom čitave agonije. Ako ne uspeš, biću tužna."
<BR>&nbsp;&nbsp;&nbsp;&nbsp;&nbsp;"Dankan?" U očima su joj bile suze.
<BR>&nbsp;&nbsp;&nbsp;&nbsp;&nbsp;"Biće mu dozvoljeno da ti pruži svu pomoć koju je u stanju da pruži."
<BR>&nbsp;&nbsp;&nbsp;&nbsp;&nbsp;Murbela pogleda ka redovima sedišta i za jedan kratak trenutak njen pogled se prikova za Dankanov. On se neznatno podiže, ali ga Tamalanina ruka na ramenu zadrža.
<BR>&nbsp;&nbsp;&nbsp;&nbsp;&nbsp;One bi mogle da ubiju moju voljenu! pomisli Ajdaho. Moram li sedeti ovde i posmatrati kako se to događa? Odrade je rekla da će mu biti dozvoljeno da pomogne. Ovo se više ne može zaustaviti. Moram verovati Dar. Podzemni bogovi! Njoj nije poznata dubina toga bola, ako... ako... On sklopi oči.
<BR>&nbsp;&nbsp;&nbsp;&nbsp;&nbsp;"Bel". U oporom Odradinom glasu osećala se oštrina, oštrina oštrice noža.
<BR>&nbsp;&nbsp;&nbsp;&nbsp;&nbsp;Belonda uhvati Murbelu za ruku i pomože joj da se popne na sto. Sto lagano zadrhta, prilagođavajući se njenoj težini.
<BR>&nbsp;&nbsp;&nbsp;&nbsp;&nbsp;Ovo je prava stvar, pomisli Murbela.
<BR>&nbsp;&nbsp;&nbsp;&nbsp;&nbsp;Tek krajičkom svesti oseti da se kaiševi obmotavaju oko nje i da se neko pored nje kreće ispunjen neodgonetljivom svrhom.
<BR>&nbsp;&nbsp;&nbsp;&nbsp;&nbsp;"Ovo je uobičajena rutina", reče Odrade.
<BR>&nbsp;&nbsp;&nbsp;&nbsp;&nbsp;Rutina? Murbela je mrzela rutinu koja je od nje polako stvarala benegeseritkinju - sve to učenje, slušanje i opiranje proktorkama. Naročito je prezirala potrebu da prečisti reakcije za koje je smatrala da su ispravne; ali te budne oči nisu joj dozvoljavale da vrda.
<BR>&nbsp;&nbsp;&nbsp;&nbsp;&nbsp;Odgovarajuće! Kako je to opasna reč.
<BR>&nbsp;&nbsp;&nbsp;&nbsp;&nbsp;Ovo saznanje predstavljalo je upravo ono što su one tražile. Upravo onu moć koja je bila potrebna njihovim akilotama.
<BR>&nbsp;&nbsp;&nbsp;&nbsp;&nbsp;Ako je prezirete, učinite to bolje. Iskoristite svoj prezir kao vodiča; shvati šta ti je tačno potrebno.
<BR>&nbsp;&nbsp;&nbsp;&nbsp;&nbsp;Činjenica da su njene učiteljice bez greške prozrele njeno ponašanje, kakva divna stvar! Želela je tu sposobnost. Oh, kako ju je samo želela!
<BR>&nbsp;&nbsp;&nbsp;&nbsp;&nbsp;Moram ustrajati u ovome.
<BR>&nbsp;&nbsp;&nbsp;&nbsp;&nbsp;Bilo je to nešto na čemu bi joj mogla pozavideti svaka Uvažena Naložnica. Odjednom je sebe videla u obliku dvostruke vizije: bila je istovremeno i benegeseritkinja i Uvažena Naložnica. Obeshrabrujuća percepcija.
<BR>&nbsp;&nbsp;&nbsp;&nbsp;&nbsp;Jedna ruka dodirnu joj obraz, pomeri joj glavu i udalji se. Odgovornost. Uskoro ću saznati šta podrazumevaju pod 'novim znanjem istorije'.
<BR>&nbsp;&nbsp;&nbsp;&nbsp;&nbsp;Očaravalo ju je benegeseritsko viđenje istorije. Kako su gledale umnožene prošlosti? Da li je to predstavljalo nešto uronjeno u jednu veću shemu? Iskušenje da postane jedna od njih je preovlađivalo.
<BR>&nbsp;&nbsp;&nbsp;&nbsp;&nbsp;Ovo je trenutak kada ću saznati.
<BR>&nbsp;&nbsp;&nbsp;&nbsp;&nbsp;Ugledala je oralni špric kako zauzima položaj iznad njenih usta. Pomerala ga je Belondina ruka.
<BR>&nbsp;&nbsp;&nbsp;&nbsp;&nbsp;"Mi svoju čudotvornu zdelu nosimo u svojim glavama", rekla je Odrade. "Gledaj da nosiš ovu zdelu pažljivo, ako dospe u tvoje vlasništvo."
<BR>&nbsp;&nbsp;&nbsp;&nbsp;&nbsp;Špricevi joj dodirnuše usne. Murbela zatvori oči, ali oseti prste kako joj otvarju usta. Hladni metal dodirnu joj zube. Odradin glas koji je upamtila bio je s njom.
<BR>&nbsp;&nbsp;&nbsp;&nbsp;&nbsp;Izbegavaj neumerenosti. Previše ispravljaj i uvek ćeš imati pune ruke posla, kao i potrebu da vršiš sve veće i veće ispravke. Oscilacije. Fanatici su veličanstveni kreatori oscilacija.
<BR>&nbsp;&nbsp;&nbsp;&nbsp;&nbsp;"Naša čudotvorna zdela. Svojstvena joj je linearnost, jer svaka časna majka poseduje istu sklonost. Ovo ćemo zajedno ovekovečiti."
<BR>&nbsp;&nbsp;&nbsp;&nbsp;&nbsp;Gorka tečnost izli se u njena usta. Murbela je grčevito gutala. Osetila je kako joj se vatra širi niz grlo ka stomaku. Sem žarenja nije osećala nikakav drugi bol. Pitala se da li je to sve. Unutrašnjost stomaka bila joj je već prilično topla.
<BR>&nbsp;&nbsp;&nbsp;&nbsp;&nbsp;Lagano, tako lagano da joj je bilo potrebno nekoliko otkucaja srca da razabere šta se događa, toplina stade da prodire napolje. Kada je stigla do vrhova prstiju oseti kako joj se telo grči. Leđa joj se izviše na postavljenom stolu. Nešto meko ali čvrsto nade joj se u ustima umesto šprica.
<BR>&nbsp;&nbsp;&nbsp;&nbsp;&nbsp;Glasovi. Čula ih je i znala je da to ljudi govore, ali nije bila u stanju da razabere reči.
<BR>&nbsp;&nbsp;&nbsp;&nbsp;&nbsp;Usredsredivši se na glasove postade svesna činjenice da je izgubila dodir sa svojim telom. Telo joj se negde previjalo i razdirao ga je bol, ali je ona, nekako, bila odvojena od toga.
<BR>&nbsp;&nbsp;&nbsp;&nbsp;&nbsp;Ruka dodirnu ruku i čvrsto je steže. Prepoznala je Dankanov dodir i njeno telo i agonija u magnovenju iskrsnuše. Pluća su je bolela pri izdisanju. Ali ne i pri udisanju. Zatim se oseti ispošćenom i nedovoljno ispunjenom. Njeno osećanje prisutnosti u živom telu preraste u tanku nit, koja je vijugala kroz mnoge prisutnosti. Ostale je osećala svuda oko sebe: previše ljudi bilo je u tom sićušnom amfiteatru.
<BR>&nbsp;&nbsp;&nbsp;&nbsp;&nbsp;U vidno polje joj dolebde jedno drugo ljudsko biće. Murbela oseti da se nalazi u nekom fabričkom vozilu... u svemiru. Vozilo je bilo primitivno. Sa suviše ručnih kontrola. Sa suviše svetala koja nisu treptala. Za kontrolama se nalazila neka žena, mala i neuredna, znojava od posla. Imala je dugačku smeđu kosu pokupljenu u punđu iz koje su se izvukli svetliji pramenovi, viseći oko njenih upalih obraza. Na sebi je imala samo jednu odoru, kratku haljinu sa blistavim crvenim, plavim i zelenim šarama.
<BR>&nbsp;&nbsp;&nbsp;&nbsp;&nbsp;Mašinerija.
<BR>&nbsp;&nbsp;&nbsp;&nbsp;&nbsp;Iza ovog neposrednog prostora nalazila se svest o čudovišnoj mašineriji. Šeanina haljina bila je u oštrom kontrastu sa monotonom i dosadnom mašinerijom. Govorila je, ali se njene usne nisu pokretale. "Slušaj ti! Kada dođe vreme da preuzmeš ove kontrole, nemoj postati uništivač. Ja sam ovde kako bih ti pomogla da izbegneš uništivača. Znaš li ti to?"
<BR>&nbsp;&nbsp;&nbsp;&nbsp;&nbsp;Murbela pokuša da govori ali nije imala glasa.
<BR>&nbsp;&nbsp;&nbsp;&nbsp;&nbsp;"Ne trudi se toliko, devojko!" reče žena. "Čujem te."
<BR>&nbsp;&nbsp;&nbsp;&nbsp;&nbsp;Murbela pokuša da ne obraća pažnju na tu ženu.
<BR>&nbsp;&nbsp;&nbsp;&nbsp;&nbsp;Kakvo je ovo mesto?
<BR>&nbsp;&nbsp;&nbsp;&nbsp;&nbsp;Jedan operater, neko džinovsko skladište... fabrika... sve automatizovano... paučina linija povratne sprege usredištila se u ovom malom prostoru sa složenim kontrolama.
<BR>&nbsp;&nbsp;&nbsp;&nbsp;&nbsp;Misleći da šapuće, Murbela upita: "Ko si ti?" i začu sopstveni glas kako odjekuje. Agonija je bila u njenim ušima!
<BR>&nbsp;&nbsp;&nbsp;&nbsp;&nbsp;"Ne tako glasno! Ja sam tvoj vodič mohalate, neko ko će ti pomoći da izbegneš uništivače."
<BR>&nbsp;&nbsp;&nbsp;&nbsp;&nbsp;Nek' me Dur zaštiti! pomisli Murbela. Ovo nije nikakvo mesto, ovo sam ja!
<BR>&nbsp;&nbsp;&nbsp;&nbsp;&nbsp;Čim je ovo pomislila - kontrolne sobe nestade. Bila je poput ptice selice u praznom prostoru, osuđene da nikada ne miruje, nikada da ne pronađe utočište. Sve sem njenih vlastitih hitrih misli postalo je nematerijalno. Nije posedovala srž, već samo osećaj čupavog prianjanja koji prepoznade kao svest.
<BR>&nbsp;&nbsp;&nbsp;&nbsp;&nbsp;Sagradila sam samu sebe od magle.
<BR>&nbsp;&nbsp;&nbsp;&nbsp;&nbsp;Naiđoše Druga sećanja, mrvice i komadići iskustva za koje je znala da nisu njeni vlastiti. Lica su je ispod oka pogledavala i tražila da im pokloni pažnju; međutim, odvuče je žena za kontrolama vozila. Murbela je prepoznavala potrebe, ali nije uspevala da ih pretoči u suvisli oblik.
<BR>&nbsp;&nbsp;&nbsp;&nbsp;&nbsp;"Ovo su životi iz tvoje prošlosti." Bila je to ponovo žena koja je sedela za kontrolama vozila, ali je njen glas imao bestelesni kvalitet i nije dopirao ni sa kakvog vidljivog mesta.
<BR>&nbsp;&nbsp;&nbsp;&nbsp;&nbsp;"Mi smo potomci ljudi koji su činili gadne stvari", reče žena. "Ne volimo da priznamo da su se među našim precima nalazili i varvari. Jedna časna majka to mora priznati. Nemamo izbora."
<BR>&nbsp;&nbsp;&nbsp;&nbsp;&nbsp;Murbela je sada mogla samo da misli na pitanja. Zašto ja moram...
<BR>&nbsp;&nbsp;&nbsp;&nbsp;&nbsp;"Pobednici su se rasplođavali. Mi smo njihovi potomci. Često je pobeda sticana po visoku moralnu cenu. Varvarizam nije čak ni odgovarajuća reč za neke stvari koje su počinili naši preci."
<BR>&nbsp;&nbsp;&nbsp;&nbsp;&nbsp;Murbela oseti jednu poznatu šaku na obrazu. Dankan! Dodir obnovi agoniju. Oh, Dankane! Nanosiš mi bol.
<BR>&nbsp;&nbsp;&nbsp;&nbsp;&nbsp;Kroz bol oseti pukotine u životima koji su se pred njom otkrivali. Stvari koje su zadržane.
<BR>&nbsp;&nbsp;&nbsp;&nbsp;&nbsp;"Samo ono što si u ovom trenutku sposobna da prihvatiš", reče glas koji nije pripadao nikakvom telu. "Ostali dolaze kasnije, kada budeš jača... ako preživiš."
<BR>&nbsp;&nbsp;&nbsp;&nbsp;&nbsp;Selektivni filter Odradine reči. Potreba otvara vrata. Od ostalih prisutnosti do nje dopre uporno jadikovanje. Naricanje. "Vidiš? Vidiš šta se dogada kada ne obraćaš pažnju na razum?"
<BR>&nbsp;&nbsp;&nbsp;&nbsp;&nbsp;Agonija postade još jača. Nije mogla da joj umakne. Svaki živac bio joj je u plamenu. Želela je da plače, da vrišteći preti, da moli za pomoć. Zbrkana osećanja pratila su agoniju, ali ona ne obrati pažnju na njih. Sve se događalo duž jedne tanke niti postojanja. Nit je mogla da se ščepa!
<BR>&nbsp;&nbsp;&nbsp;&nbsp;&nbsp;Umirem.
<BR>&nbsp;&nbsp;&nbsp;&nbsp;&nbsp;Nit se natezala. Razbiću se! Bila je bespomoćna i nije mogla da se odupre. Mišići ne bi poslušali. U njoj verovatno i nije preostalo mišića. Ionako ih nije želela. Predstavljali su bol. Bio je to pakao koji se nikada neće završiti... čak ni ako bi nit pukla. Duž niti su goreli plamenovi, ližući ka njenoj svesti.
<BR>&nbsp;&nbsp;&nbsp;&nbsp;&nbsp;Šake su je tresle za ramena. Dankane... nemoj. Svaki pokret predstavljao je bol kakav nije mogla ni da zamisli da je moguć. Ovo je zaista zasluživalo da se nazove agonijom.
<BR>&nbsp;&nbsp;&nbsp;&nbsp;&nbsp;Nit se više nije rastezala. Skupljala se, sabijala. Postala je sasvim mala, poput kobasice koja se sastojala od tako snažnog bola da ništa drugo nije postojalo. Osećanje postojanja postalo je neodređeno, providno... prozirno.
<BR>&nbsp;&nbsp;&nbsp;&nbsp;&nbsp;"Vidiš li?" Iz daljine se začuo glas njenog mohalata vodiča. Vidim stvari.
<BR>&nbsp;&nbsp;&nbsp;&nbsp;&nbsp;Nije baš da vidim. Pre će biti da je reč o udaljenoj svesti o drugima. Drugim kobasicama. Druga sećanja zarobljena kožom izgubljenih života. Istezale su se iza nje u obliku voza čiju dužinu nije mogla da odredi. Providna magla. Povremeno bi se razdvajala i ona bi nakratko ugledala događaje. Ne... ne same događaje. Sećanja.
<BR>&nbsp;&nbsp;&nbsp;&nbsp;&nbsp;"Svedok koji deli", reče njen vodič. "Vidiš ono što su naši preci učinili. Učinili su još gorom najgoru kletvu koju možeš izmisliti. Nemoj ih opravdavati potrebama tih vremena! Samo upamti: Nema nevinih!"
<BR>&nbsp;&nbsp;&nbsp;&nbsp;&nbsp;Ružno! Ružno!
<BR>&nbsp;&nbsp;&nbsp;&nbsp;&nbsp;Nije mogla ni na čemu da se zaustavi. Sve se pretvaralo u odraz i maglu koja se cepa. Tamo negde postojala je divota za koju je znala da bi je mogla doseći.
<BR>&nbsp;&nbsp;&nbsp;&nbsp;&nbsp;Ukidanje ove agonije.
<BR>&nbsp;&nbsp;&nbsp;&nbsp;&nbsp;To je bilo to. Kako bi to bilo divno!
<BR>&nbsp;&nbsp;&nbsp;&nbsp;&nbsp;Gde je to divno stanje?
<BR>&nbsp;&nbsp;&nbsp;&nbsp;&nbsp;Usne dodirnuše njeno čelo, usta. Dankan! Ona posegnu naviše. Moje ruke su slobodne. Prsti joj se zavukoše u poznatu kosu. Ovo je stvarno!
<BR>&nbsp;&nbsp;&nbsp;&nbsp;&nbsp;Agonija se povlačila. Tek tada shvati da je iskusila bol koji je bio užasniji od svega što se rečima moglo opisati. Agonija? Spržila joj je psihu i preoblikovala je. Jedna osoba je ušla, a druga izišla.
<BR>&nbsp;&nbsp;&nbsp;&nbsp;&nbsp;Dankan! Otvorila je oči i ugledala njegovo lice pravo iznad sebe. Da li ga još volim? Ovde je. On je sidro za koje sam se držala u najgorim trenucima. Ali da li ga volim? Da li sam još uravnotežena?
<BR>&nbsp;&nbsp;&nbsp;&nbsp;&nbsp;Odgovora nije bilo.
<BR>&nbsp;&nbsp;&nbsp;&nbsp;&nbsp;Odrade progovori negde izvan vidnog polja. "Skinite tu odeću sa nje. Dajte peškire. Sva je mokra: gola je voda. I donesite joj odgovarajuću odoru!"
<BR>&nbsp;&nbsp;&nbsp;&nbsp;&nbsp;Oko nje se čulo komešanje, a zatim još jednom Odradin glas: "Murbela, drago mi je što mogu da ti kažem da si uspela."
<BR>&nbsp;&nbsp;&nbsp;&nbsp;&nbsp;U glasu joj se osećalo veliko olakšanje. Zašto joj je bilo drago?
<BR>&nbsp;&nbsp;&nbsp;&nbsp;&nbsp;Gde je osećanje odgovornosti? Gde je čudotvorna činija kojom treba da ispuni glavu? Neka mi neko odgovori!
<BR>&nbsp;&nbsp;&nbsp;&nbsp;&nbsp;Žena koja je bila za kontrolama vozila je nestala.
<BR>&nbsp;&nbsp;&nbsp;&nbsp;&nbsp;Ostala sam samo ja. I sećam se grozota koje bi jednu Uvaženu Naložnicu mogle da nateraju da zadrhće. A tada ugleda čudotvornu zdelu koja, međutim, nije predstavljala stvar već pitanje: kako pravilno da uspostavimo te ravnoteže?
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
