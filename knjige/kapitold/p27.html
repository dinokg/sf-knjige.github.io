<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Ljudi se rađaju sa sklonošću ka najpostojanijoj od svih bolesti što slabe intelekt: samozavaravanju. Ono dramatičnim bojama oslikava i najbolje i najgore od svih mogućih svetova. Koliko smo mi u stanju da utvrdimo, ne postoji prirodni imunitet. Potrebna je neprestana budnost.
<BR>
<BR>&nbsp;&nbsp;&nbsp;&nbsp;&nbsp;Zakonik
<BR>
<BR>&nbsp;&nbsp;&nbsp;&nbsp;&nbsp;Pošto je Odrade konačno napustila Centralu (verovatno ne za dugo) Belonda je znala da mora brzo delati. Taj prokleti mentat-gola bio je suviše opasan da bi živeo!
<BR>&nbsp;&nbsp;&nbsp;&nbsp;&nbsp;Društvo Vrhovne majke jedva da se izgubilo iz vida, zamičući u poslepodne koje se spuštalo, i Belonda brže-bolje krenu ka ne- brodu.
<BR>&nbsp;&nbsp;&nbsp;&nbsp;&nbsp;Nije ličilo na Belondu da se smotreno približi kroz prsten voćnjaka. Naručila je vozilo bez prozora, automatsko i brzo. Odrade je ovde i dalje imala promatrače koji bi joj mogli poslati neželjene poruke.
<BR>&nbsp;&nbsp;&nbsp;&nbsp;&nbsp;Tokom puta Belonda je razmatrala svoju procenu Ajdahovih mnogih života, zapis koji je držala u arhivama spreman za brze prepravke. U prvobitnim i ranim golama, njegovim karakterom preovlađivala je naglost. Hitar na mržnji - hitar na odanosti. Kasniji Ajdahoi-gole su ovo ublažavali cinizmom, ali je na taj način prikrivena naglost i dalje bila prisutna. Tiranin ju je mnogo puta izazivao na akciju. Belonda je lako prepoznala ustrojstvo.
<BR>&nbsp;&nbsp;&nbsp;&nbsp;&nbsp;Njega se može podstaknuti ponosom.
<BR>&nbsp;&nbsp;&nbsp;&nbsp;&nbsp;Očaravala ju je njegova duga služba Tiraninu. Ne samo da je nekoliko puta bio mentat, već je postojao i dokaz da je bio Istinozborac u više nego jednoj inkarnaciji.
<BR>&nbsp;&nbsp;&nbsp;&nbsp;&nbsp;Ajdahova pojava oslikavala je ono što je ona videla u svojim zapisima. Zanimljive karakterne crte, izraz oko očiju i položaj usta koji su pratili složen unutrašnji razvoj.
<BR>&nbsp;&nbsp;&nbsp;&nbsp;&nbsp;Zašto Odrade nikako nije prihvatala opasnost koja preti od ovog čoveka? Belonda je često osećala zle slutnje kada je slušala Odrade da o Ajdahu govori sa vidljivo uzburkanim osećanjima.
<BR>&nbsp;&nbsp;&nbsp;&nbsp;&nbsp;"On razmišlja jasno i neposredno. Njegov um je istančano čist. U stanju je da okrepljuje. Dopada mi se, ali sam svesna da to nije razlog koji bi trebalo da utiče na moje odluke."
<BR>&nbsp;&nbsp;&nbsp;&nbsp;&nbsp;Ona priznaje njegov uticaj!
<BR>&nbsp;&nbsp;&nbsp;&nbsp;&nbsp;Belonda zateče Ajdaha samog za konzolom. Pažnja mu je bila usredsređena na linearni displej koji odmah prepoznade: bila je to operativna shematika ne-broda. Ugledavši je, on namah izbrisa projekciju.
<BR>&nbsp;&nbsp;&nbsp;&nbsp;&nbsp;"Zdravo, Bel. Očekivao sam te."
<BR>&nbsp;&nbsp;&nbsp;&nbsp;&nbsp;Dodirnuo je polje konzole i iza njega se otvoriše jedna vrata. Unutra uđe mladi Teg i zauze položaj blizu Ajdaha, nemo zureći u Belondu.
<BR>&nbsp;&nbsp;&nbsp;&nbsp;&nbsp;Ajdaho joj nije ponudio da sedne, niti joj je doneo stolicu, primoravši je na taj način da sama jednu donese iz njegove odaje za spavanje i postavi mu je sučelice. Pošto se konačno smestila, on joj uputi pogled pun pažljivo usredsređene veselosti.
<BR>&nbsp;&nbsp;&nbsp;&nbsp;&nbsp;Belonda je očevidno bila zatečena njegovim pozdravom. Zašto me je očekivao?
<BR>&nbsp;&nbsp;&nbsp;&nbsp;&nbsp;On spremno odgovori na njeno neizrečeno pitanje. "Dar mi se javila i obavestila me da će poći da poseti Šeanu. Znao sam da nećeš gubiti vreme da me posetiš čim se ona udalji."
<BR>&nbsp;&nbsp;&nbsp;&nbsp;&nbsp;Jednostavna mentatska projekcija, ili... "Ona te je upozorila!"
<BR>&nbsp;&nbsp;&nbsp;&nbsp;&nbsp;"Pogrešno."
<BR>&nbsp;&nbsp;&nbsp;&nbsp;&nbsp;"Kakve tajne delite ti i Šeana?" Upitno.
<BR>&nbsp;&nbsp;&nbsp;&nbsp;&nbsp;"Koristi me na način na koji vi želite da me koristi."
<BR>&nbsp;&nbsp;&nbsp;&nbsp;&nbsp;"Misionaria!"
<BR>&nbsp;&nbsp;&nbsp;&nbsp;&nbsp;"Bel! Oboje smo mentati. Moramo li da igramo te glupe igre?" Belonda duboko udahnu u potrazi za mentatskim stanjem. Nije bilo lako pod ovakvim okolnostima - dok je to dete zurilo u nju i dok se na Ajdahovom licu očitavalo da se dobro zabavlja. Da li je to Odrade pokazala neočekivanu prepredenost? Da li je, koristeći se ovim golom, delala protiv jedne časne sestre?
<BR>&nbsp;&nbsp;&nbsp;&nbsp;&nbsp;Ajdaho se opusti, uočivši da se benegeseritska žestina preobratila u udvostručenu žižu mentata. "Već dugo znam da priželjkuješ moju smrt, Bel."
<BR>&nbsp;&nbsp;&nbsp;&nbsp;&nbsp;"Da... strahovi su me učinili prozirnom.
<BR>&nbsp;&nbsp;&nbsp;&nbsp;&nbsp;Bilo je vrlo gusto, pomisli on. Belonda je došla do njega misleći na smrt; pripremila je čak i malu dramu kako bi stvorila 'potrebu'. On razmotri nekoliko varki u vezi sa svojom sposobnošću da je natera na nasilje. Ali Belonda-mentat bi uvek najpre razmotrila pre no što bi delovala.
<BR>&nbsp;&nbsp;&nbsp;&nbsp;&nbsp;"Neučtivo koristiš naša imena", reče ona, podbadajući ga.
<BR>&nbsp;&nbsp;&nbsp;&nbsp;&nbsp;"Različiti su nam položaji, Bel. Ti više nisi časna majka, a ja više nisam 'gola'. Mi smo samo dva ljudska bića sa zajedničkim problemima. Nemoj mi reći da nisi toga svesna."
<BR>&nbsp;&nbsp;&nbsp;&nbsp;&nbsp;Ona pređe pogledom po njegovoj radnoj sobi. "Ako si me očekivao, zašto onda Murbela nije ovde?"
<BR>&nbsp;&nbsp;&nbsp;&nbsp;&nbsp;"Kako bih je primorao da te ubije štiteći me?"
<BR>&nbsp;&nbsp;&nbsp;&nbsp;&nbsp;Belonda pažljivo odmeri njegov odgovor. Ta prokleta Uvažena Naložnica verovatno bi mogla da me ubije, ali onda... "Udaljio si je kako bi je zaštitio?"
<BR>&nbsp;&nbsp;&nbsp;&nbsp;&nbsp;"Imam ja boljeg zaštitnika." On pokaza prema detetu.
<BR>&nbsp;&nbsp;&nbsp;&nbsp;&nbsp;Teg? Zaštitnik? Sa Gamua su doprle o njemu čudne priče. Da li Ajdaho nešto zna?
<BR>&nbsp;&nbsp;&nbsp;&nbsp;&nbsp;Želela je da ga o tome priupita; da li je smela da rizikuje diverziju? Telo-branitelji moraju imati jasan scenario opasnosti.
<BR>&nbsp;&nbsp;&nbsp;&nbsp;&nbsp;"Njega?"
<BR>&nbsp;&nbsp;&nbsp;&nbsp;&nbsp;"Da li bi bio spreman da jednog dana služi Bene Geseritu ako bi video kako me ubijaš?"
<BR>&nbsp;&nbsp;&nbsp;&nbsp;&nbsp;Pošto ona ništa ne odgovori, on nastavi: "Stavi se u moj položaj, Bel. Ja sam mentat koji nije uhvaćen samo u tvoju zamku, već i u zamku Uvaženih Naložnica."
<BR>&nbsp;&nbsp;&nbsp;&nbsp;&nbsp;"Da li je to sve zato što si mentat?"
<BR>&nbsp;&nbsp;&nbsp;&nbsp;&nbsp;"Ne. Ja jesam tleilaški eksperiment, ali ne vidim budućnost. Ja nisam kvizac haderah. Ja sam samo mentat sa sećanjima na mnoge živote. Ti, sa vašim Drugim sećanjima - razmisli o moći koju mi to daje."
<BR>&nbsp;&nbsp;&nbsp;&nbsp;&nbsp;Još dok je Dankan govorio Teg priđe da se osloni o konzolu kraj njegovog ramena. Dečakovo lice izražavalo je znatiželju; međutim, primetila je i to da je se dete ne plaši.
<BR>&nbsp;&nbsp;&nbsp;&nbsp;&nbsp;Ajdaho pokaza prema žiži projekcije iznad svoje glave, na srebrne čestice koje su poigravale spremne da obrazuju slike. "Mentat vidi kako njegovi releji tvore nesklad - scene zime u leto, odseve sunca kada mu posetioci dolaze kroz kišu... Zar nisi očekivala da ću svesti na pravu meru značaj tvojih malih dramoleta?"
<BR>&nbsp;&nbsp;&nbsp;&nbsp;&nbsp;Belonda začu mentatsko zbrajanje. Do tog trenutka delili su zajedničko učenje. Ona reče: "Ti si, razume se, naložio sebi da ne umanjuješ Tao."
<BR>&nbsp;&nbsp;&nbsp;&nbsp;&nbsp;"Samo sam postavio drugačija pitanja. Stvari koje se događaju istovremeno mogu imati zajedničke podzemne veze. Šta je uzrok a šta posledica kada smo suočeni sa istovremenošću?"
<BR>&nbsp;&nbsp;&nbsp;&nbsp;&nbsp;"Imao si dobre učitelje."
<BR>&nbsp;&nbsp;&nbsp;&nbsp;&nbsp;"I to ne samo u jednom životu."
<BR>&nbsp;&nbsp;&nbsp;&nbsp;&nbsp;Teg se odjednom nagnu ka njoj. "Da li si odista došla ovamo da ga ubiješ?"
<BR>&nbsp;&nbsp;&nbsp;&nbsp;&nbsp;Nije imalo smisla lagati. "I dalje smatram da je suviše opasan." Neka telo-branitelji trljaju glavu oko toga!
<BR>&nbsp;&nbsp;&nbsp;&nbsp;&nbsp;"On će mi vratiti moja sećanja!"
<BR>&nbsp;&nbsp;&nbsp;&nbsp;&nbsp;"Igrači na zajedničkom podijumu, Bel", dobaci Ajdaho. "Tao. Možda nećemo zajedno zaigrati, možda nećemo koristiti iste korake ili ritmove ali viđaju nas zajedno."
<BR>&nbsp;&nbsp;&nbsp;&nbsp;&nbsp;Počela je konačno da nazire šta smera, te se zapita ne postoji li neki drugi način da ga uništi.
<BR>&nbsp;&nbsp;&nbsp;&nbsp;&nbsp;"Ne znam o čemu razgovarate", reče Teg.
<BR>&nbsp;&nbsp;&nbsp;&nbsp;&nbsp;"O zanimijivim podudarnostima", reče Ajdaho.
<BR>&nbsp;&nbsp;&nbsp;&nbsp;&nbsp;Teg se ponovo okrenu ka Belondi. "Možda biste mi vi objasnili,
<BR>&nbsp;&nbsp;&nbsp;&nbsp;&nbsp;molim vas?"
<BR>&nbsp;&nbsp;&nbsp;&nbsp;&nbsp;"Pokušava da mi kaže da smo potrebni jedno drugom."
<BR>&nbsp;&nbsp;&nbsp;&nbsp;&nbsp;"Pa zašto onda to tako i ne kaže?"
<BR>&nbsp;&nbsp;&nbsp;&nbsp;&nbsp;"Nije to tako jednostavno, dečače." I pomisli: Zapis mora pokazati da sam upozorila Ajdaha. "Magareći nos, Dankane, ne znači nužno da će mu slediti magareći rep, bez obzira na to koliko puta video životinju kako prolazi ispred tog uskog proreza koji te sprečava da odjednom vidiš celu."
<BR>&nbsp;&nbsp;&nbsp;&nbsp;&nbsp;Ajdaho srete Belondin usredsređen pogled. "Dar je jednom došla ovamo sa grančicom rascvetale jabuke, ali moja projekcija
<BR>&nbsp;&nbsp;&nbsp;&nbsp;&nbsp;je pokazivala vreme žetve."
<BR>&nbsp;&nbsp;&nbsp;&nbsp;&nbsp;"Ta je zagonetno, zar ne!" reče Teg, lupnuvši šakama.
<BR>&nbsp;&nbsp;&nbsp;&nbsp;&nbsp;Belonda se priseti zapisa te posete. Tačnih kretnji Vrhovne
<BR>&nbsp;&nbsp;&nbsp;&nbsp;&nbsp;majke. "Nisi pomislio na staklenik?"
<BR>&nbsp;&nbsp;&nbsp;&nbsp;&nbsp;"Ili da je jednostavno želela da mi ugodi?"
<BR>&nbsp;&nbsp;&nbsp;&nbsp;&nbsp;"Da li treba da pogađam?" upita Teg.
<BR>&nbsp;&nbsp;&nbsp;&nbsp;&nbsp;Posle duge tišine, tokom koje se jedan mentatski pogled odmeravao sa drugim mentatskim pogledom, Ajdaho najzad reče: "Izvan ovog mog zatvora vlada anarhija, Bel. Neslaganje čak i u vašim najvišim savetima."
<BR>&nbsp;&nbsp;&nbsp;&nbsp;&nbsp;"Čak i u stanju anarhije mogu postojati zdravo rasuđivanje i
<BR>&nbsp;&nbsp;&nbsp;&nbsp;&nbsp;sposobnost prosuđivanja", odvrati ona.
<BR>&nbsp;&nbsp;&nbsp;&nbsp;&nbsp;"Ti si licemerka, Bel!"
<BR>&nbsp;&nbsp;&nbsp;&nbsp;&nbsp;Ona se povuče kao da ju je udario; bio je to jedan sasvim nevoljan gest, koji je još više zaprepasti jer je predstavljao iznuđenu reakciju. Glas? Ne... nešto što je zadiralo još dublje. Iznenada se užasnu ovog čoveka.
<BR>&nbsp;&nbsp;&nbsp;&nbsp;&nbsp;"Nalazim da je čudesno to što jedan mentat i jedna časna majka mogu da budu takvi licemeri", nastavi on.
<BR>&nbsp;&nbsp;&nbsp;&nbsp;&nbsp;Teg povuče Ajdaha za ruku. "Da li se vi to borite?"
<BR>&nbsp;&nbsp;&nbsp;&nbsp;&nbsp;Ajdaho otrese njegovu ruku. "Da, borimo se."
<BR>&nbsp;&nbsp;&nbsp;&nbsp;&nbsp;Belonda nije bila u stanju da odvoji svoj pogled od Ajdahovog.
<BR>&nbsp;&nbsp;&nbsp;&nbsp;&nbsp;Želela je da se okrene i utekne. Šta je on to činio? Sve je pošlo potpuno naopako.
<BR>&nbsp;&nbsp;&nbsp;&nbsp;&nbsp;"Licemeri i kriminalci među vama?" upita on.
<BR>&nbsp;&nbsp;&nbsp;&nbsp;&nbsp;Belonda se još jednom seti komeja. Nije se poigravao samo sa
<BR>&nbsp;&nbsp;&nbsp;&nbsp;&nbsp;njom već i sa promatračima! I činio je to s izrazitom usredsređenošću. Nju iznenada preplavi divljenje prema njegovoj predstavi, ali to ne doprinese da njen strah umine.
<BR>&nbsp;&nbsp;&nbsp;&nbsp;&nbsp;"Pitam se kako te samo sestre podnose?" Usne su mu se pomerale sa zadivljujućom preciznošću! "Da li ti to predstavljaš ono neophodno zlo. Izvor vrednih podataka i povremeno, dobrih saveta?"
<BR>&nbsp;&nbsp;&nbsp;&nbsp;&nbsp;Ona napokon povrati glas. "Kako se usuđuješ?" Oporo i sa razmetljivom opakošću.
<BR>&nbsp;&nbsp;&nbsp;&nbsp;&nbsp;"Možda si baš ti ta koja jača svoje sestre." Glas mu je bio ravan, ton mu se nije ni najmanje izmenio. "Usled slabih veza stvaraju se mesta koja drugi moraju da ojačaju, a to bi istovremeno trebalo da ojača te druge."
<BR>&nbsp;&nbsp;&nbsp;&nbsp;&nbsp;Belonda shvati da joj jedva uspeva da se pridržava mentatskog stanja. Da li išta od ovoga što Dankan kaže može biti istina? Zar je moguće da ju je Vrhovna majka tako videla?
<BR>&nbsp;&nbsp;&nbsp;&nbsp;&nbsp;"Došla si sa namerom da izvršiš delo", nastavi on. "Sve u ime
<BR>&nbsp;&nbsp;&nbsp;&nbsp;&nbsp;potrebe! Mala drama za komeje, koja će pokazati da nisi imala drugog izbora."
<BR>&nbsp;&nbsp;&nbsp;&nbsp;&nbsp;Ona postade svesna da joj njegove reči obnavljaju mentatske sposobnosti. Da li je on to svesno činio? Očaravala ju je potreba da proučava njegovo ponašanje baš kao i njegove reči. Zar ju je on zaista tako dobro pročitao? Zapis ovog susreta mogao bi biti daleko vredniji od njenog malog dramoleta. A ishod - istovetan.
<BR>&nbsp;&nbsp;&nbsp;&nbsp;&nbsp;"Ti misliš da su želje Vrhovne majke zakon?" upita ona.
<BR>&nbsp;&nbsp;&nbsp;&nbsp;&nbsp;"Zar stvarno smatraš da ne umem da posmatram?" On mahnu rukom prema Tegu, koji je zaustio da se umeša. "Bel! Budi samo mentat."
<BR>&nbsp;&nbsp;&nbsp;&nbsp;&nbsp;"Čujem te." Kao i mnogi drugi!
<BR>&nbsp;&nbsp;&nbsp;&nbsp;&nbsp;"Duboko sam zagrizao u vaš problem."
<BR>&nbsp;&nbsp;&nbsp;&nbsp;&nbsp;"Mi te nismo postavljale ni pred kakve probleme!"
<BR>&nbsp;&nbsp;&nbsp;&nbsp;&nbsp;"Ah, jeste. Jeste, Bel. Škrte ste u podeli komadića, ja mogu da vidim."
<BR>&nbsp;&nbsp;&nbsp;&nbsp;&nbsp;Belonda se iznenada priseti Odradinih reči: "Meni nije potreban mentat! Potreban mi je pronalazač."
<BR>&nbsp;&nbsp;&nbsp;&nbsp;&nbsp;"Ja sam... vam... potreban", nastavi Ajdaho. "Vaš problem se još nalazi u svojoj ljušturi, ali meko tkivo je unutra i mora biti izvađeno."
<BR>&nbsp;&nbsp;&nbsp;&nbsp;&nbsp;"Za šta bi nam ti mogao biti potreban?"
<BR>&nbsp;&nbsp;&nbsp;&nbsp;&nbsp;"Potrebni su vam moja mašta, moja inventivnost, sve one stvari koje su me održavale na životu pred Letovim besom."
<BR>&nbsp;&nbsp;&nbsp;&nbsp;&nbsp;"Rekao si da te je ubio toliko puta da si i sam izgubio račun." Pojedi vlastite reči, mentate!
<BR>&nbsp;&nbsp;&nbsp;&nbsp;&nbsp;On joj uputi jedan sjajno kontrolisan osmeh, toliko određen da se ni ona ni komeji nisu mogli prevariti u pogledu njegove svrhe. Da li si u stanju da mi poveruješ, Bel?"
<BR>&nbsp;&nbsp;&nbsp;&nbsp;&nbsp;On presuđuje sam sebi!
<BR>&nbsp;&nbsp;&nbsp;&nbsp;&nbsp;"Bez neke novine vi ste propale", nastavi on. "Potrebno je još malo vremena pa da vam to svima postane jasno. Možda ne u ovom pokoljenju. Možda ne ni tokom sledećeg. Ali to je sigurno neminovno."
<BR>&nbsp;&nbsp;&nbsp;&nbsp;&nbsp;Teg snažno povuče Ajdahov rukav. "Bašar bi mogao da pomogne, zar ne?"
<BR>&nbsp;&nbsp;&nbsp;&nbsp;&nbsp;Znači, dečak je odista slušao. Ajdaho potapša Tegovu ruku. "Bašar nije dovoljan". A onda se ponovo obrati Belondi: "Oni koji su slabiji - ujedinjuju se. Zar se moramo gložiti oko iste koske?"
<BR>&nbsp;&nbsp;&nbsp;&nbsp;&nbsp;"To si već rekao." I nema sumnje, reći ćeš to ponovo.
<BR>&nbsp;&nbsp;&nbsp;&nbsp;&nbsp;"Još si mentat?" upita on. "Onda odbaci dramu! Ukloni romantičarsku izmaglicu sa našeg problema."
<BR>&nbsp;&nbsp;&nbsp;&nbsp;&nbsp;Dar je romantičarka! Ne ja.
<BR>&nbsp;&nbsp;&nbsp;&nbsp;&nbsp;"Čega ima romantičnog", upita on, "u izolovanim grupicama raštrkanih pripadnica Bene Geserita koje čekaju da budu pogubljene?"
<BR>&nbsp;&nbsp;&nbsp;&nbsp;&nbsp;"Smatraš da niko neće umaći?"
<BR>&nbsp;&nbsp;&nbsp;&nbsp;&nbsp;"Sejete neprijatelje po vaseljeni", grmnu on. "Hranite Uvažene
<BR>&nbsp;&nbsp;&nbsp;&nbsp;&nbsp;Naložnice!"
<BR>&nbsp;&nbsp;&nbsp;&nbsp;&nbsp;U tom trenutku bila je u punoj meri (i jedino) mentat od koga se
<BR>&nbsp;&nbsp;&nbsp;&nbsp;&nbsp;tražilo da svojom sposobnošću parira sposobnosti gole. Drama? Romansa? Telo joj se spremalo za mentatsko stanje. Mentati moraju da se koriste telom a ne da dopuštaju da im se ono isprečuje.
<BR>&nbsp;&nbsp;&nbsp;&nbsp;&nbsp;"Nijedna časna majka koju ste poslale u Raštrkavanje nije se
<BR>&nbsp;&nbsp;&nbsp;&nbsp;&nbsp;nikada vratila - niti je poslala neku poruku", nastavi on. "Pokušate da se utešite govoreći da samo oni iz Raštrkavanja znaju kuda idu. Kako možete da prenebregavate poruku koja sama po sebi proizilazi iz ove druge činjenice? Zašto nijedna nije pokušala da uspostavi vezu sa Kapitolom?"
<BR>&nbsp;&nbsp;&nbsp;&nbsp;&nbsp;On nas sve prekoreva, proklet da je! I u pravu je.
<BR>&nbsp;&nbsp;&nbsp;&nbsp;&nbsp;"Da li sam izložio vaš problem u najosnovnijem obliku?"
<BR>&nbsp;&nbsp;&nbsp;&nbsp;&nbsp;Mentatsko ispitivanje!
<BR>&nbsp;&nbsp;&nbsp;&nbsp;&nbsp;"Što je pitanje jednostavnije i okviri za odgovor su jednostavniji", složi se ona.
<BR>&nbsp;&nbsp;&nbsp;&nbsp;&nbsp;"Pojačana seksualna ekstaza: benegeseritski otisak? Da li to Uvažene Naložnice hvataju vaše ljude u klopku tamo napolju?"
<BR>&nbsp;&nbsp;&nbsp;&nbsp;&nbsp;"Murbela?" Izazov sadržan u jednoj jedinoj reči. Proceni tu ženu koju kažeš da voliš! Da li možda ona zna stvari koje bi mi trebalo da znamo?"
<BR>&nbsp;&nbsp;&nbsp;&nbsp;&nbsp;"One su uslovljene da ne povećavaju vlastito uživanje do mere koja bi od njih stvorila zavisnike, ali su ipak ranjive."
<BR>&nbsp;&nbsp;&nbsp;&nbsp;&nbsp;"Ona poriče da u istoriji Uvaženih Naložnica ima tragova Bene Geserita."
<BR>&nbsp;&nbsp;&nbsp;&nbsp;&nbsp;"Upravo onako kako je uslovljena da čini."
<BR>&nbsp;&nbsp;&nbsp;&nbsp;&nbsp;"Umesto toga - žudnja za moći?"
<BR>&nbsp;&nbsp;&nbsp;&nbsp;&nbsp;"Konačno si postavila pravo pitanje." Pošto ona ništa ne odgovori on šapnu: "Mater felicisima." Upravo ju je oslovio drevnim nazivom za članove benegeseritskog Saveta.
<BR>&nbsp;&nbsp;&nbsp;&nbsp;&nbsp;Znala je zašto je to učinio, osetivši istovremeno da je ta reč izazvala željeni učinak. Sada je bila potpuno uravnotežena, časna
<BR>&nbsp;&nbsp;&nbsp;&nbsp;&nbsp;majka mentat okružena mohalatom vlastite začinske agonije - bilo to jedinstvo u kome ju je dobrostivo Drugo sećanje štitilo od zluradih predaka koji su težili da odnesu prevagu.
<BR>&nbsp;&nbsp;&nbsp;&nbsp;&nbsp;Otkud je znao kako se to radi? Svaki posmatrač s one strane komeja postaviće to isto pitanje. Razume se! Tiranin ga je bezbroj puta tome podučavao. Šta mi to ovde imamo? Kakav se to talenat Vrhovna majka drznula da primi u službu? Opasan je, to da, ali daleko vredniji no što sam pretpostavljala. Bogovi koji ste nas stvorili! Da li je on oruđe našeg oslobođenja?
<BR>&nbsp;&nbsp;&nbsp;&nbsp;&nbsp;Kako je samo bio miran. Znao je da ju je ulovio.
<BR>&nbsp;&nbsp;&nbsp;&nbsp;&nbsp;"U jednom od svojih života, Bel, posetio sam vašu benegeseritsku kuću na Valahu IX i tamo razgovarao sa jednom od vaših predaka, Terzijus Helen Anteak. Dopusti da te ona vodi, Bel. Ona zna."
<BR>&nbsp;&nbsp;&nbsp;&nbsp;&nbsp;Belonda oseti poznato prodiranje kroz njen um. Otkud zna da mi je Anteak predak?
<BR>&nbsp;&nbsp;&nbsp;&nbsp;&nbsp;"Na Valah IX otišao sam po Tiraninovom naređenju", objasni on. "Oh, da! Često sam o njemu mislio kao o Tiraninu. Imao sam naređenje da ukinem mentatsku školu koju ste mislile da ste tamo sakrile."
<BR>&nbsp;&nbsp;&nbsp;&nbsp;&nbsp;Umeša se istovremeni Anteak-tok: "Prikazaću ti sada dogadaj o kome Dankan govori."
<BR>&nbsp;&nbsp;&nbsp;&nbsp;&nbsp;"Uzmi i ovo u obzir", reče on. "Ja, mentat, bio sam primoran
<BR>&nbsp;&nbsp;&nbsp;&nbsp;&nbsp;da ukinem školu koja je podučavala ljude na način na koji sam i sam bio podučavan. Znao sam zašto je izdao takvo naređenje, razume se, a i ti to znaš."
<BR>&nbsp;&nbsp;&nbsp;&nbsp;&nbsp;Simultani tok probi se u njenu svest: red mentata: osnovao ga Gilbertus Albans; privremeno utočište kod Bene Tleilaksa koji su se nadali da će ih uključiti u tleilašku hegemoniju; rašireni u bezbroj 'zametnih škola'; ukinuo ih je Leto II jer su činili jezgro nezavisne opozicije; rasprostranjeni medu Raštrkanima posle Vremena gladi.
<BR>&nbsp;&nbsp;&nbsp;&nbsp;&nbsp;"Nekoliko najboljih učitelja zadržao je na Dini, ali pitanje sa kojim te Anteak prisiljava da se sada suočiš ne vodi te tamo. Kuda su nestale vaše sestre, Bel?"
<BR>&nbsp;&nbsp;&nbsp;&nbsp;&nbsp;"Još to ne možemo znati zar ne?" Ona pogleda prema njegovoj konzoli drugačijim očima. Bilo bi pogrešno onemogućiti ovakav jedan um. Ako su već nameravale da ga iskoriste, trebalo je to da učine u najvećoj mogućoj meri.
<BR>&nbsp;&nbsp;&nbsp;&nbsp;&nbsp;"Uzgred budi rečeno, Bel", ponovo poče on dok je ona ustajala da krene. "Možda Uvažene Naložnice predstavljaju jednu relativno malu skupinu."
<BR>&nbsp;&nbsp;&nbsp;&nbsp;&nbsp;Malu? Zar on ne zna da se Sestrinstvo povlači pred njihovom užasavajućom brojnošću sa planete za planetom?
<BR>&nbsp;&nbsp;&nbsp;&nbsp;&nbsp;"Svi brojevi su relativni. Postoji li išta u vaseljeni što je odista pokretno? Možda je naše staro carstvo mesto njihovog poslednjeg uzmaka, Bel. Mesto za skrivanje i pokušaj pregrupisavanja."
<BR>&nbsp;&nbsp;&nbsp;&nbsp;&nbsp;"To si i ranije nagovestio... Dar."
<BR>&nbsp;&nbsp;&nbsp;&nbsp;&nbsp;Ne Vrhovnoj majci. Ne Odradi. Dar. On se nasmeši. "Možda bismo mogli uspeti uz pomoć Skitala."
<BR>&nbsp;&nbsp;&nbsp;&nbsp;&nbsp;"Mi?"
<BR>&nbsp;&nbsp;&nbsp;&nbsp;&nbsp;"Murbela da prikupi obaveštenja, ja da ih procenim." Nije mu se dopao osmeh koji je ovo izazvalo.
<BR>&nbsp;&nbsp;&nbsp;&nbsp;&nbsp;"Šta ti to u stvari predlažeš?"
<BR>&nbsp;&nbsp;&nbsp;&nbsp;&nbsp;"Pustimo maštu da luta i prema njoj oblikujmo naše eksperimente. Od kakve bi koristi bila čak i jedna ne-planeta, ako bi neko bio u stanju da probije zaštitnik?"
<BR>&nbsp;&nbsp;&nbsp;&nbsp;&nbsp;Ona baci pogled na dečaka. Da li je to Ajdaho znao da one podozrevaju da je bašar, nekako, uspeo da vidi ne-brodove? Razume se! Jedan mentat njegovih sposobnosti... mrvice i delići povezivali su se u neku majstorsku projekciju.
<BR>&nbsp;&nbsp;&nbsp;&nbsp;&nbsp;"Bio bi potreban celokupan odliv nekog G-3 sunca da bi se zaštitila bilo koja makar polovično nastanjiva planeta." Posmatrala ga je s visine, suvo i veoma hladno.
<BR>&nbsp;&nbsp;&nbsp;&nbsp;&nbsp;"Kada je Raštrkavanje u pitanju ništa nije nemoguće"
<BR>&nbsp;&nbsp;&nbsp;&nbsp;&nbsp;"Ali ne u okviru naših sadašnjih mogućnosti. Imaš li nešto
<BR>&nbsp;&nbsp;&nbsp;&nbsp;&nbsp;malo manje ambiciozno?"
<BR>&nbsp;&nbsp;&nbsp;&nbsp;&nbsp;"Ispitajte genetske oznake u ćelijama svojih ljudi. Tragajte za
<BR>&nbsp;&nbsp;&nbsp;&nbsp;&nbsp;zajedničkim ustrojstvima u atreidskom nasleđu. Možda postoje talenti o kojima niste ni sanjali."
<BR>&nbsp;&nbsp;&nbsp;&nbsp;&nbsp;"Tvoja domišljata mašta skače tamo-amo."
<BR>&nbsp;&nbsp;&nbsp;&nbsp;&nbsp;"Sa G-3 sunca na genetiku. Možda postoje zajednički faktori."
<BR>&nbsp;&nbsp;&nbsp;&nbsp;&nbsp;Čemu ti ludi nagoveštaji? Ne-planete i ljudi koji pogledom prodiru kroz zaštitna polja? Šta on to radi?
<BR>&nbsp;&nbsp;&nbsp;&nbsp;&nbsp;Nije laskala sebi da on to govori samo za njeno dobro. Komeji
<BR>&nbsp;&nbsp;&nbsp;&nbsp;&nbsp;su uvek bili prisutni.
<BR>&nbsp;&nbsp;&nbsp;&nbsp;&nbsp;On ućuta, jedne ruke nehajno prebačene reko dečakovog ramena. Obojica su je posmatrali! Izazov?
<BR>&nbsp;&nbsp;&nbsp;&nbsp;&nbsp;Budi mentat ako možeš!
<BR>&nbsp;&nbsp;&nbsp;&nbsp;&nbsp;Ne-planete? Ukoliko se povećava masa nekog predmeta, energija potrebna da bi se potrla gravitacija dostiže vrednosti do kojih sežu još samo prosti brojevi. Ne-štitnici se suočavaju sa još većim energetskim vrednostima, dolazi do povećanja za još jedan eksponencijalni red veličine. Da li to Ajdaho nagoveštava da je neko iz Raštrkavanja možda pronašao način da zaobiđe taj problem? Ona mu postavi direktno pitanje.
<BR>&nbsp;&nbsp;&nbsp;&nbsp;&nbsp;"Iksijanci nisu savladali Holzmanovu teoriju skupljanja", reče on. "Oni je samo koriste... to je teorija koja je delotvorna čak i kada je ne razumete."
<BR>&nbsp;&nbsp;&nbsp;&nbsp;&nbsp;Zašto mi usmerava pažnju na tehnokratiju lksa? Iksijanci su bili umešani u previše toga da bi im Bene Geserit verovao.
<BR>&nbsp;&nbsp;&nbsp;&nbsp;&nbsp;"Zar vas ne zanima zašto Tiranin nikada nije onemogućio Iks?" upita on. Pošto je ona nastavljala da zuri u njega, on dodade: "Samo ih je obuzdavao. Fascinirala ga je ideja da se ljudsko biće i mašina nerazmrsivo povežu jedno za drugo, i da svako od njih ispituje krajnje granice onog drugog."
<BR>&nbsp;&nbsp;&nbsp;&nbsp;&nbsp;"Kiborzi?"
<BR>&nbsp;&nbsp;&nbsp;&nbsp;&nbsp;"Između ostalog."
<BR>&nbsp;&nbsp;&nbsp;&nbsp;&nbsp;Zar Ajdaho nije znao kakve su bile posledice preokreta koji je Batlerijanski džihad ostavio za sobom čak i među Bene Geseritima? Uzbuna! Međusobno približavanje onoga što bi... ljudsko biće i mašina... mogli da naprave. Imajući u vidu ograničenja mašina, to je bio jezgrovit opis iksijanske kratkovidosti. Da li je to Ajdaho govorio da je Tiranin odabrao ideju o mašinskoj inteligenciji? Ludost! Ona se okrenu od njega.
<BR>&nbsp;&nbsp;&nbsp;&nbsp;&nbsp;"Suviše brzo odlaziš, Bel. Trebalo bi više da te zanima Šeanina imunost na seksualno vezivanje. Mladići koje šaljem na doterivanje nisu podlegli utiskivanju, baš kao ni ona. Pa ipak, nijedna Uvažena Naložnica nije veći zavisnik."
<BR>&nbsp;&nbsp;&nbsp;&nbsp;&nbsp;Belonda je konačno sagledala vrednosti koje je Odrade pohranila u ovog golu. Nema mu cene! A ja sam ga mogla ubiti. Saznanje da je samo pre nekoliko trenutaka mogla da napravi takvu grešku ispuni je nelagodom.
<BR>&nbsp;&nbsp;&nbsp;&nbsp;&nbsp;Kada je stigla do vrata, on je još jednom zaustavi. "Futari koje sam video na Gamuu - zašto nam je rečeno da oni love i ubijaju Uvažene Naložnice? Murbela ne zna ništa o tome."
<BR>&nbsp;&nbsp;&nbsp;&nbsp;&nbsp;Belonda se udalji ne osvrnuvši se. Sve što je danas naučila o Ajdahu samo je doprinelo njenom uverenju da je opasan... ali morali su da žive s tim... za sada.
<BR>&nbsp;&nbsp;&nbsp;&nbsp;&nbsp;Ajdaho duboko uzdahnu i pogleda u zbunjenog Tega. "Hvala to što si bio ovde i cenim to što si ostao nem iako si bio suočen s jednim velikim izazovom."
<BR>&nbsp;&nbsp;&nbsp;&nbsp;&nbsp;"Ona te zapravo ne bi ubila... zar ne?"
<BR>&nbsp;&nbsp;&nbsp;&nbsp;&nbsp;"Da mi nisi upravo ti obezbedio onih nekoliko prvih sekundi, možda i bi."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zaokupljena je pogrešnom idejom da bih ja mogao biti kvizac haderah."
<BR>&nbsp;&nbsp;&nbsp;&nbsp;&nbsp;"Poput Muad'Diba?"
<BR>&nbsp;&nbsp;&nbsp;&nbsp;&nbsp;"I njegovog sina."
<BR>&nbsp;&nbsp;&nbsp;&nbsp;&nbsp;"Pa, sada vas više neće povrediti."
<BR>&nbsp;&nbsp;&nbsp;&nbsp;&nbsp;Ajdaho pogleda prema vratima kroz koja je Belonda upravo izašla. Odlaganje. To je sve što je postigao. Možda više nije bio puki zavrtanj u mahinacijama drugih. Postigli su novi odnos, odnos koji bi mogao da ga održava na životu ako se pažljivo eksploatiše. U to se nikada nisu uklapale emocionalne sklonosti, čak ni sa Murbelom... niti sa Odrade. Duboko u sebi, Murbela je odbijala seksualne spone u istoj meri kao i on. Odrade je mogla da aludira na drevne veze atreidske odanosti, ali osećanjima jedne časne majke nije se moglo verovati.
<BR>&nbsp;&nbsp;&nbsp;&nbsp;&nbsp;Atreidi! On pogleda u Tega, primetivši da je to nezrelo lice već počelo da dobija karakteristične porodične crte.
<BR>&nbsp;&nbsp;&nbsp;&nbsp;&nbsp;Šta sam u stvari postigao sa Bel? Verovatno ga više neće snabdevati lažnim podacima. U izvesnoj meri je mogao da se pouzda u ono što mu je rekla jedna časna majka, ali bio je svestan činjenice da svako ljudsko biće može pogrešiti.
<BR>&nbsp;&nbsp;&nbsp;&nbsp;&nbsp;Nisam samo ja u specijalnoj školi. Sada su i sestre u mojoj školi!
<BR>&nbsp;&nbsp;&nbsp;&nbsp;&nbsp;"Mogu li poći da pronađem Murbelu?" upita Teg. "Obećala je će me naučiti kako da se borim nogama. Mislim da bašar to nikada nije naučio."
<BR>&nbsp;&nbsp;&nbsp;&nbsp;&nbsp;"Ko to nikada nije naučio?"
<BR>&nbsp;&nbsp;&nbsp;&nbsp;&nbsp;Pognute glave, posramljeno. "Ja nikada nisam naučio."
<BR>&nbsp;&nbsp;&nbsp;&nbsp;&nbsp;"Murbela je na vežbalištu. Pohitaj. Ali prepusti meni da joj ispričam o Belondi".
<BR>&nbsp;&nbsp;&nbsp;&nbsp;&nbsp;Obuka kod Bene Geserita nikada nije prestajala, pomisli Ajdaho dok je promatrao dečaka kako se udaljava. Međutim, Murbela je bila u pravu kada je govorila da uče baš ono što mogu saznati jedino od sestara.
<BR>&nbsp;&nbsp;&nbsp;&nbsp;&nbsp;Ova misao pokretala je zle slutnje. Video je jednu sliku u sećanju. Skitala kako stoji iza poprečnog polja u hodniku. Šta je njihov zatvorenik dosad naučio? Ajdaho se strese. Uvek kada je mislio na Tleilakse prisećao se Liceigrača. A upravo ga je to podsetilo na sposobnost Liceigrača da 'ponovo otisnu' sećanja svih onih koje su ubili. To ga je, pak, ispunjavalo strahovanjima iz njegovih vizija.
<BR>&nbsp;&nbsp;&nbsp;&nbsp;&nbsp;A ja sam tleilaški eksperimenat.
<BR>&nbsp;&nbsp;&nbsp;&nbsp;&nbsp;Bilo je to nešto što se ne bi usudio da istraži sa jednom časnom majkom, pa čak ni u blizini neke koja bi mogla da ga vidi ili čuje.
<BR>&nbsp;&nbsp;&nbsp;&nbsp;&nbsp;Ajdaho iziđe u hodnik i uputi se u Murbeline odaje gde se smesti u jednu stolicu i stade da proučava preostali deo lekcije koju je savlađivala. Glas. Tu se nalazio i klariton, koji je koristila za ponavljanje svojih glasovnih eksperimenata. Oprema za disanje čiji je zadatak bio da silom izaziva prana bindu odgovore ležala je na stolici, nehajno odbačena i zamršena. Ostale su joj loše navike iz dana kada je bila Uvažena Naložnica.
<BR>&nbsp;&nbsp;&nbsp;&nbsp;&nbsp;Murbela ga tu zateče kada se vratila sa vežbališta. Imala je na sebi tesno priljubljeni beli triko, na kome su se videle mrlje od znoja; žurila je da skine sa sebe ovu odeću i da se raskomoti. Zaustavio ju je na putu ka tušu koristeći se jednim od trikova koje je naučio.
<BR>&nbsp;&nbsp;&nbsp;&nbsp;&nbsp;"Otkrio sam neke stvari o Sestrinstvu koje ranije nismo znali."
<BR>&nbsp;&nbsp;&nbsp;&nbsp;&nbsp;"Kaži mi!" Njegova Murbela bila je ta koja je postavila taj zahtev, dok joj se na ovalnom licu sjajio znoj a u zelenim očima očitavalo se divljenje. Moj Dankan ih je ponovo prozreo!
<BR>&nbsp;&nbsp;&nbsp;&nbsp;&nbsp;"Igra se sastoji u tome da jedan od delova ne može biti pomeren", podseti je on. Neka se telo-branitelji iza komeja pozabave ovim! "One ne samo da očekuju da im pomognem u stvaranju nove religije oko Šeane, da dobrovoljno uzmemo učešća u njihovom snu već ja treba i da budem njihov kritičar, njihova savest, neko ko će ih terati da uvek iznova preispituju vlastite izgovore za krajnje neobično ponašanje."
<BR>&nbsp;&nbsp;&nbsp;&nbsp;&nbsp;"Da li je Odrade bila ovde?"
<BR>&nbsp;&nbsp;&nbsp;&nbsp;&nbsp;"Belonda."
<BR>&nbsp;&nbsp;&nbsp;&nbsp;&nbsp;"Dankane! Ta je opasna. Ne bi trebalo da se s njom viđaš nasamo."
<BR>&nbsp;&nbsp;&nbsp;&nbsp;&nbsp;"Dečak je bio sa mnom."
<BR>&nbsp;&nbsp;&nbsp;&nbsp;&nbsp;"Ništa mi nije rekao!"
<BR>&nbsp;&nbsp;&nbsp;&nbsp;&nbsp;"Ispunjava naređenja."
<BR>&nbsp;&nbsp;&nbsp;&nbsp;&nbsp;"U redu! Šta se dogodilo?"
<BR>&nbsp;&nbsp;&nbsp;&nbsp;&nbsp;On joj podnese kratak izveštaj, opisavši joj čak i izraze na Belondinom licu i ostale reakcije. (Zar promatračima iza komeja neće poslužiti kao dobra vežba!)
<BR>&nbsp;&nbsp;&nbsp;&nbsp;&nbsp;Murbela je bila besna: "Ako ti naudi neću nikada više ni sa jednom sarađivati!"
<BR>&nbsp;&nbsp;&nbsp;&nbsp;&nbsp;Izvrsno, draga moja. Posledice! Vi benegeseritske veštice trebalo bi da krajnje pažljivo preispitate svoje ponašanje.
<BR>&nbsp;&nbsp;&nbsp;&nbsp;&nbsp;"Još se osećam na vežbalište", reče ona. "Taj dečak. Veoma je brz. Još nikada nisam srela tako bistro dete."
<BR>&nbsp;&nbsp;&nbsp;&nbsp;&nbsp;On ustade. "Hajde, istrljaću te."
<BR>&nbsp;&nbsp;&nbsp;&nbsp;&nbsp;Kod tuša joj pomože da skine znojavi triko i njegove hladne šake nađoše se na njenoj koži. Mogao je da vidi koliko uživa u njegovom dodiru.
<BR>&nbsp;&nbsp;&nbsp;&nbsp;&nbsp;"Tako si nežan, a ipak tako snažan", prošapta ona.
<BR>&nbsp;&nbsp;&nbsp;&nbsp;&nbsp;Podzemni bogovi! Način na koji ga je pogledala - kao da će ga progutati.
<BR>&nbsp;&nbsp;&nbsp;&nbsp;&nbsp;Ovog puta su Murbeline misli koje su se odnosile na Ajdaha, bile oslobođene samooptuživanja. Ne mogu da se setim nijednog trenutka kada sam se probudila i rekla: "Volim ga!" Ne, krčen je put do sve dublje i dublje zavisnosti, dok to nije postala potpuno uobličena činjenica koja se morala prihvatiti u svakom trenutku života. Poput disanja... ili otkucaja srca. Tok? Sestrinstvo greši!
<BR>&nbsp;&nbsp;&nbsp;&nbsp;&nbsp;"Operi mi leđa" reče ona i nasmeja se kada mu tuš smoči odeću. Pomogla mu je da je skine i tamo ispod tuša to se ponovo dogodilo: ta nekontrolisana prinuda to muško-žensko mešanje što odstranjuje sve osim uzbuđenja. Tek posle bila je u stanju da se seti svega i kaže sebi: On poznaje sve tehnike koje ja poznajem. Ali ovo je bilo više od tehnike. On želi da mi udovolji! Dragi bogovi Dura! Otkud da me obasja tolika sreća?
<BR>&nbsp;&nbsp;&nbsp;&nbsp;&nbsp;Obesila mu se oko vrata dok ju je iznosio ispod tuša i još mokru spustio na krevet. Povukla ga je da se spusti pored nje i ostadoše tako mirno da leže, čekajući da im se vrati snaga.
<BR>&nbsp;&nbsp;&nbsp;&nbsp;&nbsp;Ona uskoro prošapta: "Znači, Misionaria je poželela da iskoristi Šeanu."
<BR>&nbsp;&nbsp;&nbsp;&nbsp;&nbsp;"Veoma opasna namera."
<BR>&nbsp;&nbsp;&nbsp;&nbsp;&nbsp;"To ponovo ističe Sestrinstvo u prvi plan. Mislila sam da su se uvek trudile da upravo to izbegnu."
<BR>&nbsp;&nbsp;&nbsp;&nbsp;&nbsp;"Sa moje tačke gledišta, to je smešno."
<BR>&nbsp;&nbsp;&nbsp;&nbsp;&nbsp;"Jer nameravaju tebe da postave za Šeaninog nadglednika?"
<BR>&nbsp;&nbsp;&nbsp;&nbsp;&nbsp;"Nju niko ne može da nadgleda! Možda niko ne bi ni trebalo." On pogleda naviše prema komejima. "Hej, Bel! Nisi uhvatila za rep samo jednog tigra."
<BR>&nbsp;&nbsp;&nbsp;&nbsp;&nbsp;Vraćajući se ka arhivama, Belonda se zaustavi kod vrata odaje u kojoj su primani zapisi komeja i uputi jedan upitni pogled dežurnoj majci.
<BR>&nbsp;&nbsp;&nbsp;&nbsp;&nbsp;"Ponovo ispod tuša", obavesti je dežurna majka. "Posle izvesnog vremena postaje dosadno."
<BR>&nbsp;&nbsp;&nbsp;&nbsp;&nbsp;"Mistično uživanje!" primeti Belonda i krenu ka svojim odajama, uma zamućenog promenjenim percepcijama koje je trebalo ponovo organizovati. On je bolji mentat od mene!
<BR>&nbsp;&nbsp;&nbsp;&nbsp;&nbsp;Ljubomorna sam na Šeanu, prokleta da je! A on to zna!
<BR>&nbsp;&nbsp;&nbsp;&nbsp;&nbsp;Mistično uživanje! Orgija kao podstrekač. Seksualno znanje Uvaženih Naložnica uticalo je na benegeseritski rod do onog primitivnog uranjanja u ekstazu koja je zajednička. Mi napravimo jedan korak ka njoj i jedan od nje.
<BR>&nbsp;&nbsp;&nbsp;&nbsp;&nbsp;I samo saznanje da tako nešto postoji! Koliko je samo odbojno, koliko opasno... pa ipak, koliko privlačno.
<BR>&nbsp;&nbsp;&nbsp;&nbsp;&nbsp;A Šeana je imuna! Prokleta da je! Zašto je Ajdaho morao upravo sada da ih na to podseti?
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
