<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Težimo da postanemo nalik na najgore u onima kojima se suprotstavljamo.
<BR>
<BR>&nbsp;&nbsp;&nbsp;&nbsp;&nbsp;Zakonik Bene Geserita
<BR>
<BR>&nbsp;&nbsp;&nbsp;&nbsp;&nbsp;Opet te vodene prikaze!
<BR>&nbsp;&nbsp;&nbsp;&nbsp;&nbsp;Pretvaramo čitavu ovu prokletu planetu u pustinju, a ja imam vodene prikaze!
<BR>&nbsp;&nbsp;&nbsp;&nbsp;&nbsp;Odrade je sedela u svojoj radnoj sobi u uobičajenom jutarnjem metežu oko sebe, osećajući kako Dete Mora pluta na talasima koji su ga ispirali i nosili. Talasi su bili krvave boje. Njeno Dete Mora predskazivalo je krvava vremena.
<BR>&nbsp;&nbsp;&nbsp;&nbsp;&nbsp;Znala je odakle potiču ovakve prikaze: iz vremena pre no što su je časne majke uzele pod svoje i ovladale njenim životom; detinjstvo u divnoj kući na morskoj obali na Gamuu. Uprkos tekućim brigama nije mogla a da se ne osmehne. Ostrige koje je pripremao njen tata; kaša koju je i danas najviše volela.
<BR>&nbsp;&nbsp;&nbsp;&nbsp;&nbsp;Ono čega se najbolje sećala iz detinjstva bili su izleti na more. Nešto što je bilo vezano za plutanje obraćalo se najdubljim slojevima njenog bića. Podizanje i spuštanje talasa, doživljaj neomeđenih obzorja, neobična nova mesta odmah iza svijenih granica vodenog sveta, uzbuđujuća oštrica opasnosti sadržana u samoj biti materije koja je činila njenu potporu. Sve se to slivalo u uverenje da je upravo ona Dete Mora.
<BR>&nbsp;&nbsp;&nbsp;&nbsp;&nbsp;I tata je tamo bio spokojniji. A mama Sibija srećnija, lica okrenutog vetru sa tamnom kosom koja se vijorila. Osećanje ravnoteže zračilo je iz tih vremena, uverljiva poruka izgovorena jezikom starijim od Odradinih najstarijih Drugih sećanja. "Ovo je moje mesto, moja sredina. Ja sam Dete Mora."
<BR>&nbsp;&nbsp;&nbsp;&nbsp;&nbsp;Njena predstava duševnog zdravlja poticala je upravo iz tih vremena. Sposobnost da održavaš ravnotežu na ćudljivim morima. Sposobnost da očuvaš svoje najdublje biće uprkos neočekivanim talasima.
<BR>&nbsp;&nbsp;&nbsp;&nbsp;&nbsp;Mama Sibija podarila je Odradi tu sposobnost mnogo pre no što su časne majke stigle i odvele svoju 'skrivenu atreidsku mladicu'. Mama Sibija, koja joj je bila samo pomajka, naučila ju je, međutim, Odrade da voli sebe.
<BR>&nbsp;&nbsp;&nbsp;&nbsp;&nbsp;U zajednici Bene Geserita, gde je svaki oblik ljubavi bio sumnjiv, ovo je ostala Odradina najskrovitija tajna.
<BR>&nbsp;&nbsp;&nbsp;&nbsp;&nbsp;Ja sam u biti srećna sama sa sobom. Ne smeta mi da budem sama. Istini za volju, nijedna časna majka nikada nije bila potpuno sama, pošto bi je začinska agonija preplavila Drugim sećanjima.
<BR>&nbsp;&nbsp;&nbsp;&nbsp;&nbsp;Ali mama Sibija i, dabome, tata, koji su radili in loco parentis za Bene Geserit, utisnuli su duboku snagu u svoju štićenicu tokom tih tajnovitih godina. Časnim majkama je ostalo da tu snagu samo pojačaju.
<BR>&nbsp;&nbsp;&nbsp;&nbsp;&nbsp;Proktorke su pokušale da iskorene Odradinu 'duboku želju za zadovoljavanjem ličnih sklonosti', ali su na kraju izgubile tu bitku ostavši, doduše, ne sasvim sigurne da su je izgubile ali zato uvek podozrive u tom pogledu. Konačno su je poslali u Al Danab, mesto koje je smišljeno održavano kao imitacija najgoreg vida Saluse Sekundus, kako bi je na toj planeti neprekidnog iskušavanja valjano uslovile. U izvesnim vidovima to mesto je bilo i gore od Dine: visoko grebenje, sure klisure, vreli i studeni vetrovi, premalo i previše vlage. Sestrinstvo je smatralo da je to pogodno tle za iskušavanje onih koji su bili predodređeni da prežive na Dini. No, ništa od svega ovog nije dotaklo ono tajno jezgro unutar Odrade. Dete Mora ostalo je netaknuto.
<BR>&nbsp;&nbsp;&nbsp;&nbsp;&nbsp;A sada me to Dete Mora upozorava.
<BR>&nbsp;&nbsp;&nbsp;&nbsp;&nbsp;Da li je reč o proročanskom upozorenju?
<BR>&nbsp;&nbsp;&nbsp;&nbsp;&nbsp;Oduvek je posedovala taj delić nadarenosti, to malo trzanje koje je nagoveštavalo neposrednu opasnost po Sestrinstvo. Atreidski geni podsećali su na svoje prisustvo. Da li je Kapitol bio ugrožen? Ne... bol koji nije mogla da dosegne kazivao je da su drugi u opasnosti. Ipak, posredi je bilo nešto značajno.
<BR>&nbsp;&nbsp;&nbsp;&nbsp;&nbsp;Lampadas? Onaj delić nadarenosti nije umeo da odgovori na to pitanje.
<BR>&nbsp;&nbsp;&nbsp;&nbsp;&nbsp;Starateljke rasplođavanja pokušale su da odstrane ovu opasnu sposobnost predviđanja iz njihove atreidske loze, ali uspeh nije bio potpun. "Ne smemo da rizikujemo pojavu još jednog kvizac haderaha!" One su znale za tu 'uvrnutost' svoje Vrhovne majke, no Odradina prethodnica, Taraza, savetovala ih je da 'obazrivo koriste taj njen dar'. Tarazin stav je bio da Odradinu moć predviđanja valja koristiti samo za upozoravanje na opasnosti po Bene Geserit.
<BR>&nbsp;&nbsp;&nbsp;&nbsp;&nbsp;Odrade se slagala sa ovim mišljenjem. Doživljavala je neželjene trenutke kada bi nazrela neku pretnju. Kada bi je samo nazrela. U poslednje vreme je i sanjala.
<BR>&nbsp;&nbsp;&nbsp;&nbsp;&nbsp;Bio je to, zapravo, jedan vrlo živopisan san koji se stalno vraćao; sva čula saobražavala su se neposrednosti stvari koja se dešavala u njenoj svesti. Koračala je preko ponora po zategnutom konopcu a neko ju je (nije imala hrabrosti da se okrene i vidi ko je to) pratio držeći sekiru u ruci sa namerom da preseče konopac.
<BR>&nbsp;&nbsp;&nbsp;&nbsp;&nbsp;Mogla je da oseti uvrtanje grubih vlakana pod svojim bosim stopalima. Osećala je duvanje hladnog vetra, miris paljevine u njemu. A znala je da se onaj sa sekirom približava.
<BR>&nbsp;&nbsp;&nbsp;&nbsp;&nbsp;Ako ja padnem, pada i Sestrinstvo!
<BR>&nbsp;&nbsp;&nbsp;&nbsp;&nbsp;Bene Geserit će skončati u ponoru ispod konopca. Kao i svaka druga živa stvar i Sestrinstvo će jednog dana morati da skonča. Jedna časna majka to nije mogla da porekne.
<BR>&nbsp;&nbsp;&nbsp;&nbsp;&nbsp;Ali ne ovde. Ne u padu, ispod presečenog konopca. Ne smemo da dozvolimo da se konopac preseče. Moram da pređem preko ponora pre no što onaj sa sekirom stigne. "Moram! Moram!"
<BR>&nbsp;&nbsp;&nbsp;&nbsp;&nbsp;San se uvek završavao na ovom mestu, a vlastiti glas joj je zvonio u ušima dok se budila u spavaćoj sobi. Hladna. Ni traga od znoja. Čak i u agoniji noćne more kočnice Bene Geserita nisu dopuštale nepotrebno gubljenje energije.
<BR>&nbsp;&nbsp;&nbsp;&nbsp;&nbsp;Telu znojenje nije potrebno? Telo se ne znoji.
<BR>&nbsp;&nbsp;&nbsp;&nbsp;&nbsp;Dok je sedela u svojoj radnoj sobi i prisećala se sna Odrade oseti dubine stvarnosti ispod metafore o krhkom konopcu: tanani konop preko koga nosim sudbinu svog Sestrinstva. Dete Mora osetilo je približavanje noćne more i upalo sa slikom krvavog mora. Ovo nije bilo obično upozorenje. Bilo je krajnje zloslutno. Želela je da ustane i poviče: "Raštrkajte se po korovu, moje devojke! Bežite! Bežite!"
<BR>&nbsp;&nbsp;&nbsp;&nbsp;&nbsp;A ako to ne bi zbunilo telo-branitelje?
<BR>&nbsp;&nbsp;&nbsp;&nbsp;&nbsp;Dužnosti Vrhovne majke zahtevale su od nje da svoja drhtanja zakloni spokojnim licem i da dela kao da je se ništa ne tiče, osim zvaničnih odluka koje su je čekale. Panika se mora izbeći! Bez obzira na to što nijedna od odluka koje su joj u ova vremena predstojale nije bila sasvim obična. Nužno je bilo smireno se vladati.
<BR>&nbsp;&nbsp;&nbsp;&nbsp;&nbsp;Neke od njenih devojaka već su bežale, odlazeći u nepoznatom pravcu i deleći živote u Drugim sećanjima. Ostatak njenih devojaka ovde na Kapitolu prepoznaće čas za bekstvo. Kada budemo otkrivene. Njihovim ponašanjem tada će rukovoditi zakon nužnosti trenutka. Sve što je odista imalo značaja bila je njihova vrhunska obučenost. U njoj je počivala njihova najpouzdanija pripremljenost. Svaka nova ćelija Bene Geserita, bez obzira na to gde će na kraju otići, bila je pripremljena kao Kapitol: bolje potpuno razaranje nego potčinjavanje. Razbesneli oganj nasitiće se dragocenog mesa i zabeleški. Sve što bi neki porobljivač mogao da nađe bila bi neupotrebljiva ruševina, smrvljene krhotine posute pepelom.
<BR>&nbsp;&nbsp;&nbsp;&nbsp;&nbsp;Neke će kapitolske sestre možda pobeći. Ali bekstvo u trenutku napada - kakva uzaludnost!
<BR>&nbsp;&nbsp;&nbsp;&nbsp;&nbsp;U svakom slučaju ključni ljudi sudelovali su u Drugim sećanjima. Pripreme. Vrhovna majka je to izbegla. "Moralni razlozi!"
<BR>&nbsp;&nbsp;&nbsp;&nbsp;&nbsp;Gde da se pobegne i ko bi mogao da utekne, a ko bi mogao da bude zarobljen? To su bila prava pitanja. Šta ako one zarobe Šeanu, tamo dole na rubu nove pustinje dok iščekuje peščanog crva koji se možda nikada neće pojaviti? Šeana plus peščani crvi: moćna religijska sila koju će Uvažene Naložnice možda umeti da iskoriste. A šta ako Uvažene Naložnice zarobe golu Ajdaha ili golu Tega? Možda više nikada neće biti skrovitog mesta ako se ijedna od tih mogućnosti ostvari.
<BR>&nbsp;&nbsp;&nbsp;&nbsp;&nbsp;Šta - ako? Šta - ako?
<BR>&nbsp;&nbsp;&nbsp;&nbsp;&nbsp;Ljutita osujećenost je poručivala: "Nije li trebalo ubiti Ajdaha istog časa kada smo ga dobile! Nikada nije trebalo podizati ni golu Tega."
<BR>&nbsp;&nbsp;&nbsp;&nbsp;&nbsp;Samo su članice njenog Saveta, neposredne savetnice i neke među telo-braniteljkama delile njene sumnje. Razmišljale su o tome sa rezervom. Nijedna od njih nije bila stvarno sigurna u pogledu te dvojice gola, čak ni posle postavljanja mina u ne-brod koje su se mogle aktivirati vatrom.
<BR>&nbsp;&nbsp;&nbsp;&nbsp;&nbsp;Da li je u onih nekoliko časova pre svog herojskog žrtvovanja Teg bio sposoban da vidi nevidljivo (uključujući i ne-brodove)?
<BR>&nbsp;&nbsp;&nbsp;&nbsp;&nbsp;Kako je mogao da zna gde da nas sretne u pustinji Dine?
<BR>&nbsp;&nbsp;&nbsp;&nbsp;&nbsp;A ako je Teg to mogao da učini ovaj opasno nadareni Dankan Ajdaho, sa svojim nebrojenim pokoljenjima nagomilanih atreidskih (i nepoznatih) gena takođe je mogao da stekne takvu sposobnost.
<BR>&nbsp;&nbsp;&nbsp;&nbsp;&nbsp;Možda i ja mogu to da postignem!
<BR>&nbsp;&nbsp;&nbsp;&nbsp;&nbsp;U iznenadnom i potresnom uvidu, Odrade po prvi put shvati da Tamalane i Belonda motre na svoju Vrhovnu majku sa istim strahovanjima koje je i ona sama osećala posmatrajući dvojicu gola.
<BR>&nbsp;&nbsp;&nbsp;&nbsp;&nbsp;Teorijski, to se dalo učiniti - da se ljudskom biću poveća osetljivost do te mere da može da otkriva ne-brodove i ostale oblike zaštite - a za posledicu bi imalo poremećaj ravnoteže u njihovoj vaseljeni. To bi nesumnjivo, Uvažene Naložnice nateralo u bekstvo. Postojali su bezbrojni izdanci Dankana Ajdaha koji su se slobodno kretali u vaseljeni. On se uvek žalio da ne želi da bude nikakav prokleti pastuv za račun Sestrinstvaa, ali je mnogo puta radio za njih na tom polju.
<BR>&nbsp;&nbsp;&nbsp;&nbsp;&nbsp;Uvek je mislio da je to činio sebe radi. A možda i jeste.
<BR>&nbsp;&nbsp;&nbsp;&nbsp;&nbsp;Bilo koja među glavnim linijama izdanaka Atreida mogla je da ima dar za koji je Savet pretpostavljao da će se rascvetati kod Milesa Tega.
<BR>&nbsp;&nbsp;&nbsp;&nbsp;&nbsp;Gde su otišli meseci i godine? A dani? Još jedna sezona žetve i Sestrinstvo ostaje u strašnom predvorju pakla. Već je sredina jutra, pomisli Odrade. Zvuci i mirisi Centrale bili su joj dobro poznati. Tamo u hodniku hodali su ljudi. Pilići i kupus kuvali su se u zajedničkoj kuhinji. Sve je bilo normalno.
<BR>&nbsp;&nbsp;&nbsp;&nbsp;&nbsp;Šta je međutim, bilo normalno za nekog ko je boravio u društvu vodenih prikaza čak i za vreme ovih radnih sati? Dete Mora nije moglo da zaboravi Gamu, komadiće okeanske pene koje je povetarac raznosio, ozon koji je uz svaki udah obogaćivao kiseonikom i divnu slobodu svih onih oko sebe, vidljivu u načinu na koji su hodali i zborili. Razgovor na moru produbljivao se na način koji nikad nije uspela da pronikne. Čak i najobičniji razgovori imali su tamo neki nadzemaljski prizvuk, okeansku dikciju koja je tekla naporedo sa strujama ispod nje.
<BR>&nbsp;&nbsp;&nbsp;&nbsp;&nbsp;Odrade oseti nagon da se seti svog tela u plutanju na tom moru detinjstva. Bilo joj je potrebno da ponovo osvoji sile koje je tamo upoznala, da primeni okrepljujuće vrline koje je stekla u ta nevinija vremena.
<BR>&nbsp;&nbsp;&nbsp;&nbsp;&nbsp;Sa licem u slanoj vodi, zadržavajući dah što je duže mogla, plovila je u morem okupanom sada koje je s nje spiralo jade. Bilo je to savlađivanje napetosti dovedeno do savršenstva. Odjednom je preplavi neizmeran spokoj.
<BR>&nbsp;&nbsp;&nbsp;&nbsp;&nbsp;Plovim, stoga jesam.
<BR>&nbsp;&nbsp;&nbsp;&nbsp;&nbsp;Dete Mora ju je upozorilo i Dete Mora ju je ponovo smirilo. Iako nikad to ne bi priznala, očajnički joj je bilo potrebno smirenje.
<BR>&nbsp;&nbsp;&nbsp;&nbsp;&nbsp;Odrade je prethodne noći dobro zagledala vlastito lice u staklu prozora radne sobe. Bila je šokirana načinom na koji su starenje i odgovornosti, spojeni sa umorom, sparušili njene obraze i povili nadole uglove usana: one čulne usne postale su tanje, a blagi prevoji lica izduženiji. Jedino su potpuno plave oči sjale uobičajenom jačinom, baš kao što je još bila visoka i mišićava.
<BR>&nbsp;&nbsp;&nbsp;&nbsp;&nbsp;Iznenada, Odrade pritisnu dirke sa znacima poziva i prikova pogled za projekcioni ekran iznad stola: ne-brod je počivao na tlu Kapitolovog kosmodroma, džinovsko ispupčenje tajanstvene mašinerije odvojeno od vremena. Tokom godina polumirovanja načinio je veliko udubljenje u tlu lansirne platforme, gotovo se uklinčivši tamo. Bila je to velika gruda sa motorima koji su radili tek koliko da mu obezbede zaštitu od vidovitih tragača, posebno od Esnafovih navigatora koji bi bez sumnje osetili naročito zadovoljstvo ukoliko bi im pošlo za rukom da izdaju Bene Geserit.
<BR>&nbsp;&nbsp;&nbsp;&nbsp;&nbsp;Zbog čega je baš sada prizvala ovu sliku?
<BR>&nbsp;&nbsp;&nbsp;&nbsp;&nbsp;Zbog tri osobe zatočene tamo - Skitala, poslednjeg preživelog gospodara Tleilaksa, Murbele i Dankana Ajdaha, seksualnog para koji se u tom odnosu zadržavao kako zbog uzajamne klopke tako i zbog ovog ne-broda.
<BR>&nbsp;&nbsp;&nbsp;&nbsp;&nbsp;Ništa od svega toga nije bilo jednostavno.
<BR>&nbsp;&nbsp;&nbsp;&nbsp;&nbsp;Retko kad je postojalo jednostavno objašnjenje za bilo koji poduhvat Bene Geserita. Ne-brod i njegov smrtni sadržaj mogao se nekamo svrstati jedino uz najveće napore. Skupo. Veoma skupo, u smislu utroška energije, čak i u ovom stanju pripravnosti.
<BR>&nbsp;&nbsp;&nbsp;&nbsp;&nbsp;Očita štedljivost kojom su se merili svi ti troškovi rečito je svedočila o energetskoj krizi. Bila je to jedna od Belinih briga. Moglo se to čuti u njenom glasu, čak i kada je bila najobjektivnija: "Stesale smo se do golih kostiju i nemamo gde više da podkusurujemo." Svaka pripadnica Bene Geserita je znala da je budne oči računovodstva prate ovih dana, kritičnih u smislu oticanja vitalne snage Sestrinstva.
<BR>&nbsp;&nbsp;&nbsp;&nbsp;&nbsp;Belonda bez najave uđe u radnu sobu noseći pod levom rukom svitak izveštaja na ridulijanskom kristalu. Koračala je kao da mrzi pod, stupajući po njemu kao da hoće da kaže: "Evo ti! Uzmi to! I ovo!
<BR>&nbsp;&nbsp;&nbsp;&nbsp;&nbsp;Uhvativši izraz Belondinih očiju, Odrade oseti kako joj se grudi stežu. Ridulijanski izveštaji proizvedoše jedno 'plop' kada ih Belonda grubo baci na sto.
<BR>&nbsp;&nbsp;&nbsp;&nbsp;&nbsp;"Lampadas!" prozbori Belonda glasom punim čemera.
<BR>&nbsp;&nbsp;&nbsp;&nbsp;&nbsp;Odradi nije bilo neophodno da otvara svitak. Krvava voda Deteta Mora postala je stvarnost.
<BR>&nbsp;&nbsp;&nbsp;&nbsp;&nbsp;"Preživeli?" Glas joj je zvučao napeto.
<BR>&nbsp;&nbsp;&nbsp;&nbsp;&nbsp;"Nijedan." Belonda se svali u psu-naslonjaču koja se nalazila na drugoj strani Odradinog stola.
<BR>&nbsp;&nbsp;&nbsp;&nbsp;&nbsp;U taj mah uđe Tamalane i sede pored Belonde. Obe su delovale utučeno.
<BR>&nbsp;&nbsp;&nbsp;&nbsp;&nbsp;Nema preživelih.
<BR>&nbsp;&nbsp;&nbsp;&nbsp;&nbsp;Odradom ponovo prođe laki drhtaj, potekavši iz grudi i spuštajući se sve do tabana. Nije marila što su drugi svedoci ovakve slabosti. Ova ista radna soba videla je i gora ponašanja Sestara.
<BR>&nbsp;&nbsp;&nbsp;&nbsp;&nbsp;"Ko je izvestio?" upita Odrade.
<BR>&nbsp;&nbsp;&nbsp;&nbsp;&nbsp;"Vest su dostavili naši špijuni u CHOAM-u, i to uz posebnu naznaku", odgovori Belonda. "Nema sumnje da je to bio rabin."
<BR>&nbsp;&nbsp;&nbsp;&nbsp;&nbsp;Odrade nije znala šta da odgovori. Gotovo odsutno pređe pogledom preko širokog lučnog prozora iza svojih drugarica, jedva zapažajući vijorenje mekih snežnih pahuljica. Da, ova vest je bila u skladu sa zimom čije su snage marširale tamo napolju.
<BR>&nbsp;&nbsp;&nbsp;&nbsp;&nbsp;Kapitolske sestre bile su nesrećne što je zima započela tako naglo. Nužda je primorala Vremensku kontrolu da dopusti da se temperatura naglo spusti. Nije bilo postepenog ulaženja u zimu, niti samilosti za rastinje koje je sada moralo da prođe kroz fazu zaleđene pospanosti. Iz noći u noć postajalo je hladnije za tri ili četiri stepena. Čitava stvar trebalo je da se okonča za oko nedelju dana, kada će svi biti uronjeni u ono što je na prvi pogled ličilo na beskonačnu studen.
<BR>&nbsp;&nbsp;&nbsp;&nbsp;&nbsp;Hladnoća koja odgovara vesti o Lampadasu.
<BR>&nbsp;&nbsp;&nbsp;&nbsp;&nbsp;Jedna od posledica ove promene vremena bila je magla. Moglo se videti kako se širi kada je kratka snežna mećava prestala. Veoma zbunjujuće vreme. Tačka rose bila je gotovo ista kao i temperatura vazduha i magla se uvlačila na preostala vlažna mesta. Podizala se sa tla u pramenovima izmaglice koji su ševrdali između goletnih grana voćaka poput otrovnog gasa.
<BR>&nbsp;&nbsp;&nbsp;&nbsp;&nbsp;Ama baš nijedan preživeli?
<BR>&nbsp;&nbsp;&nbsp;&nbsp;&nbsp;Belonda zavrte glavom, odgovarajući na Odradin upitan izraz lica.
<BR>&nbsp;&nbsp;&nbsp;&nbsp;&nbsp;Lampadas - dragulj planetarne mreže Sestrinstva, sedište najčuvenijih škola, još jedna beživotna lopta pepela i stvrdnute lave. A bašar Alef Burzmali, sa svim svojim odabranim borcima odbrane? Svi mrtvi?
<BR>&nbsp;&nbsp;&nbsp;&nbsp;&nbsp;"Svi mrtvi", potvrdi Belonda.
<BR>&nbsp;&nbsp;&nbsp;&nbsp;&nbsp;Burzmali, najdraži učenik starog bašara Tega, poginuo, a od toga nikakve vajde. Lampadas - zadivljujuća biblioteka, sjajni učitelji, najbolji učenici... sve je to iščezlo.
<BR>&nbsp;&nbsp;&nbsp;&nbsp;&nbsp;"Čak i Lusila?" upita Odrade. Časna majka Lusila, vice-kancelar Lampadasa, imala je nalog da pobegne na prvi znak nevolje, vodeći sa sobom što je moguće više osuđenih na smrt, uskladištenih u svojim Drugim sećanjima.
<BR>&nbsp;&nbsp;&nbsp;&nbsp;&nbsp;"Špijuni vele da su svi mrtvi", ponovi Belonda.
<BR>&nbsp;&nbsp;&nbsp;&nbsp;&nbsp;Bio je to užasan predznak za preostale pripadnice Bene Geserita. "Možda ćeš ti biti sledeća!"
<BR>&nbsp;&nbsp;&nbsp;&nbsp;&nbsp;Kako je bilo koja ljudska zajednica mogla da bude anestezirana protiv takve brutalnosti? upita se Odrade. Mogla je sebi da predstavi sliku objavljivanja ove vesti za vreme doručka u nekoj oazi Uvaženih Naložnica." Uništile smo još jednu planetu Bene Geserita. Deset milijardi mrtvih, vele. To čini šest planeta ovog meseca, zar ne? Dodaj mi taj krem, hoćeš li, draga?"
<BR>&nbsp;&nbsp;&nbsp;&nbsp;&nbsp;Odrade, čije su oči bile gotovo staklaste od užasa odiže izveštaj i hitrim pogledom pređe preko njega. Od rabina je, nema sumnje. Odloži ga potom blagim pokretom i pogleda svoje savetnice.
<BR>&nbsp;&nbsp;&nbsp;&nbsp;&nbsp;Belonda - stara, debela i rumena; mentat-arhivistkinja koja je sada već nosila sočiva za čitanje, ne mareći šta time otkriva o sebi. Belonda je pokazala svoje tupe zube u širokoj grimasi koja je govorila više nego reči. Videla je kako je Odrade reagovala na izveštaj. Moglo se dogoditi da Bel još jednom zatraži da se izvrši svojevrsna odmazda. To je zaista moglo očekivati od nekog poznatog po urođenoj zlobi. Bilo je, dakle, neophodno vratiti je u njeno mentatsko stanje u kome je bila znatno analitičnija.
<BR>&nbsp;&nbsp;&nbsp;&nbsp;&nbsp;Bel je na svoj način u pravu, pomisli Odrade. No, ne bi joj se dopalo ono što mi je na umu. Moram da budem oprezna u svemu što ću sada reći. Prerano je da otkrijem plan.
<BR>&nbsp;&nbsp;&nbsp;&nbsp;&nbsp;"Postoje okolnosti u kojima zlo može da otrpi zlo", reče Odrade. "Moramo to pažljivo da razmotrimo."
<BR>&nbsp;&nbsp;&nbsp;&nbsp;&nbsp;Tako! To će sprečiti Belondin ispad.
<BR>&nbsp;&nbsp;&nbsp;&nbsp;&nbsp;Tamalane se blago pomeri u stolici i Odrade pogleda stariju ženu. Tam staložena ispod maske kritičkog strpljenja; snežno bela kosa iznad uskog lica: izgled staračke mudrosti.
<BR>&nbsp;&nbsp;&nbsp;&nbsp;&nbsp;Odrade kroz tu masku prepoznade Taminu krajnju strogost - stav koji je kazivao da joj se nije dopadalo ništa od svega što je čula i videla.
<BR>&nbsp;&nbsp;&nbsp;&nbsp;&nbsp;U suprotnosti sa mesnatom mekoćom Belondinog tela Tamalane je posedovala koščatu čvrstinu. I dalje je održavala telo u formi; mišići su joj bili napeti do krajnjih mogućnosti. U očima joj je, međutim, počivalo nešto što je pobijalo telesnu čvrstinu: osećaj ustupanja, povlačenja iz života. Oh, još je umela dobro da uoči, ali se videlo da je konačno povlačenje započelo. Tamalanina čuvena inteligencija pretvorila se u svojevrsnu prepredenost koja se više oslanjala na prošla opažanja i prošle odluke, a mnogo manje na ono što je gledala u datom trenutku.
<BR>&nbsp;&nbsp;&nbsp;&nbsp;&nbsp;Moramo da se pripremimo za zamenu. Mislim da je to Šeana. Šeana je opasna za nas ali puno obećava. Uz to, Šeana je krvarila na Dini.
<BR>&nbsp;&nbsp;&nbsp;&nbsp;&nbsp;Odrade se usredsredi na Tamalanine razbarušene obrve, koje su ispoljavale težnju da se neuredno nadnesu nad kapke. Da. Šeana će zameniti Tamalane.
<BR>&nbsp;&nbsp;&nbsp;&nbsp;&nbsp;Imajući u vidu složene probleme koje su morale da rešavaju, Tamalane će prihvatiti odluku. Odrade je znala da će u trenutku objavljivanja odluke jedino morati da skrene Tamalaninu pažnju na neizmernost nevolja u koje su zapale.
<BR>&nbsp;&nbsp;&nbsp;&nbsp;&nbsp;Nedostajaće mi, do đavola!
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
