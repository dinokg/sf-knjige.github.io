<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48.
<P>&nbsp;&nbsp;&nbsp;&nbsp;&nbsp;Suprotnosti složene u parove određuju tvoje težnje, a te težnje te zarobljavaju.
<BR>
<BR>&nbsp;&nbsp;&nbsp;&nbsp;&nbsp;Bič zensunija
<BR>
<BR>&nbsp;&nbsp;&nbsp;&nbsp;&nbsp;"Namerno si ih pustio da umaknu, Danijele!"
<BR>&nbsp;&nbsp;&nbsp;&nbsp;&nbsp;Starica je trljala šake o umrljanu prednju stranu svoje baštenske kecelje. Oko nje je bilo letnje jutro, cveće je cvetalo, ptice se dozivale na obližnjem drveću. Nebo je izgledalo zamagljeno, a na obzorju se videlo žuto zračenje.
<BR>&nbsp;&nbsp;&nbsp;&nbsp;&nbsp;"Ma hajde, Marti, nije bilo namerno", odgovori Danijel. On skide svoj okrugli pljosnati šešir i počeša se po gustoj, čekinjavoj sedoj kosi pre no što ga vrati na njegovo mesto. "Iznenadio me je. Znao sam da vidi nas, ali nisam mislio da vidi i mrežu."
<BR>&nbsp;&nbsp;&nbsp;&nbsp;&nbsp;"A ja sam za njih izabrala jednu tako lepu planetu", požali se Marti. "Jednu od najboljih. Predstavljala bi pravi izazov za njihove sposobnosti."
<BR>&nbsp;&nbsp;&nbsp;&nbsp;&nbsp;"Nema svrhe kukati", pomirljivo će Danijel. "Sada se nalaze tamo gde ne možemo da ih dotaknemo. Mada se dosta rasplinuo, nadao sam se da ću ga lako uhvatiti."
<BR>&nbsp;&nbsp;&nbsp;&nbsp;&nbsp;"Sa njima je i jedan gospodar Tleilaksa", nastavi Marti. "Ugledala sam ga kada su se našli pod mrežom. Mnogo bi mi se dopalo da mogu proučiti još jednog gospodara."
<BR>&nbsp;&nbsp;&nbsp;&nbsp;&nbsp;"Ne vidim zašto. Uvek nam samo zvižde, uvek nas teraju da ih ućutkujemo. Ne volim kada se sa gospodarima postupa na taj način. Da to nije za njihovo..."
<BR>&nbsp;&nbsp;&nbsp;&nbsp;&nbsp;"Oni nisu bogovi, Danijele."
<BR>&nbsp;&nbsp;&nbsp;&nbsp;&nbsp;"Nismo ni mi."
<BR>&nbsp;&nbsp;&nbsp;&nbsp;&nbsp;"I dalje mislim da si ih pustio da umaknu. Tako si nestrpljiv da potkrešeš svoje ruže!"
<BR>&nbsp;&nbsp;&nbsp;&nbsp;&nbsp;"Šta bi, molim te, uopšte imala da kažeš tom gospodaru?" upita Danijel.
<BR>&nbsp;&nbsp;&nbsp;&nbsp;&nbsp;"Nameravala sam da se malo našalim kada upita ko smo. Oni to uvek pitaju. Nameravala sam da kažem: 'Šta ste očekivali, boga, bradom i glavom?'"
<BR>&nbsp;&nbsp;&nbsp;&nbsp;&nbsp;Danijel se zakikota. "To bi bilo zabavno. Tako im je teško da prihvate da Liceigrači mogu biti nezavisni od njih."
<BR>&nbsp;&nbsp;&nbsp;&nbsp;&nbsp;"Ne vidim zašto. To je prirodna posledica. Podarili su nam moć da upijamo nepregledna sećanja i iskustva drugih ljudi. Sakupi ih dovoljno, i..."
<BR>&nbsp;&nbsp;&nbsp;&nbsp;&nbsp;"U pitanju su osobe koje uzimamo. Marti."
<BR>&nbsp;&nbsp;&nbsp;&nbsp;&nbsp;"Koješta. Gospodari je trebalo da znaju da ćemo ih jednog dana imati sasvim dovoljno, kako bismo bili u stanju da donosimo vlastite odluke o vlastitoj budućnosti."
<BR>&nbsp;&nbsp;&nbsp;&nbsp;&nbsp;"I njihovoj?"
<BR>&nbsp;&nbsp;&nbsp;&nbsp;&nbsp;"Oh, izvinila bih mu se pošto bih ga postavila na njegovo mesto. Toliko toga možeš postići upravljajući drugima. Nisam li u pravu, Danijele?"
<BR>&nbsp;&nbsp;&nbsp;&nbsp;&nbsp;"Čim ti vidim taj izraz na licu, Marti, odmah odlazim da krešem svoje ruže." On se vrati nizu žbunova sa zelenim listovima i crnim cvetovima, velikim poput njegove glave.
<BR>&nbsp;&nbsp;&nbsp;&nbsp;&nbsp;Marti viknu za njim: "Sakupi dovoljan broj ljudi i dobijaš jednu veliku loptu znanja, Danijele! To je ono što bih mu rekla. A i te Bene Geserite u tom brodu! Rekla bih im koliko ih imam. Da li si ikada primetio kako se osećaju povezane kada ih gledamo?"
<BR>&nbsp;&nbsp;&nbsp;&nbsp;&nbsp;Danijel se savi nad svojim crnim ružama.
<BR>&nbsp;&nbsp;&nbsp;&nbsp;&nbsp;Zurila je za njim sa rukama na usnama.
<BR>&nbsp;&nbsp;&nbsp;&nbsp;&nbsp;"Da ne pominjem mentate", reče on. "Na tom brodu bilo ih je dvojica - obojica gole. Želiš li s njima da se poigraš?" "Gospodari su uvek i njih pokušavali da nadziru", odvrati ona. "Ovaj gospodar će zapasti u nevolju ako pokuša da se nametne onom velikom", reče Danijel odsekavši jedan izdanak blizu zemlje iz korenite stabljike svojih ruža. "Oh, ova je baš lepa."
<BR>&nbsp;&nbsp;&nbsp;&nbsp;&nbsp;"Mentati, takođe", doviknu mu Marti. "Rekla sam im. Ne vrede ni prebijene pare."
<BR>&nbsp;&nbsp;&nbsp;&nbsp;&nbsp;"Pare? Mislim da to nisu razumeli, Marti. Časne majke, da, ali ne i taj veliki mentat. Nije se još toliko rasplinuo."
<BR>&nbsp;&nbsp;&nbsp;&nbsp;&nbsp;"Znaš li šta si pustio da ti umakne, Danijele?" upita ona, prišavši mu. "Taj gospodar je imao jednu nulentropsku cev u grudima. Takođe punu ćelija gola!"
<BR>&nbsp;&nbsp;&nbsp;&nbsp;&nbsp;"Video sam je."
<BR>&nbsp;&nbsp;&nbsp;&nbsp;&nbsp;"Zato si ih pustio da umaknu!"
<BR>&nbsp;&nbsp;&nbsp;&nbsp;&nbsp;"Nisam ih pustio." Njegove velike makaze za kresanje počeše da obavljaju svoj posao. "Gole. On im je dobrodošao."
</P></TD></TR></TABLE>
</CENTER>
</BODY>
</HTML>
