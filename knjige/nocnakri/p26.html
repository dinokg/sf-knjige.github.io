<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Nije bilo vraćanja na pređašnju temu razgovora. Teško je voditi filosofsku raspravu za večernjim obedom; osim toga, bilo je očigledno da se našem domaćinu nije odveć dopala izvršena analiza Zemljine sudbine. On je ubrzo ustanovio da je Olmein pripadala Pamtiteljima pre no što je pristupila Hodočasnicima i posle toga usredsredio je pretežan deo svoje pažnje na nju, postavljajući joj pitanja o našoj istoriji i ranom pesništvu. Kao i većina osvajača, on je takođe ispoljavao strastvenu radoznalost za našu prošlost. Olmein se polako otkrivala iz povučenosti koja ju je obuzela i stala je naširoko da priča o svojim istraživanjima u Perisu. Veoma upućeno je govorila o nepoznatim pojedinostima iz prošlosti Zemlje, a Ertkleim Devetnaest povremeno ju je prekidao domišljatim i zanimljivim pitanjima; mi smo za to vreme obedovali delikatese sa mnogo svetova, koje je možda uvezao isti onaj debeli, neosetljivi Trgovac što nas je povezao od Perisa do Marsaja; u vili je bilo prijatno sveže, a Posluga je bila spretna i brza; ubogo težačko selo, koga je zahvatila pogubna zaraza, iako je bilo na samo pola časa hoda odavde, moglo je da se, s obzirom na naše trenutno raspoloženje i zanimanje, nalazi i u nekoj drugoj galaksiji.
<BR>&nbsp;&nbsp;&nbsp;&nbsp;&nbsp;Kada smo ujutro napustili vilu, Hirurg nas je zamolio za dopuštenje da nam se pridruži na našem Hodočašću. "Ovde više ne mogu da budem ni od kakve koristi", objasnio je on. "Kada je bolest izbila pohitao sam iz svog doma u Najrubu i proveo sam ovde mnogo dana, razume se više utehe nego stvarne pomoći radi. Sada sam pozvan u Jorslem. Međutim, ukoliko se to kosi sa vašim zavetima da nikog stranog ne možete imati za saputnika..."
<BR>&nbsp;&nbsp;&nbsp;&nbsp;&nbsp;"Ali, molim vas, samo vi pođite sa nama", rekoh mu ja.
<BR>&nbsp;&nbsp;&nbsp;&nbsp;&nbsp;"Imaćemo još jednog saputnika", reče nam Hirurg.
<BR>&nbsp;&nbsp;&nbsp;&nbsp;&nbsp;Imao je na umu treću osobu sa kojom smo se sreli u selu: tajanstvenog vanzemaljca, koji još nije izustio ni reč u našen prisustvu. Bilo je to zdepasto, paukoliko stvorenje, nešto više od prosečnog čoveka, sa tri povezane, angularne noge; mesto njegovog porekla bilo je negde u Zlatnoj Spirali; koža mu je bila gruba i jarkocrvena, a uspravni nizovi staklastih, ovalnih očiju spuštali su mu se na tri strane sa vrha njegove kupaste glave. Nikada ranije nisam video takva bića. Prema Hirurgovim rečima, neznanac je došao na Zemlju u misiju prikupljanja padataka i već je obišao dobar deo Aise i Stralije. Sada je obilazio zemlje duž obala Medit Jezera; kada bude video Jorslem, krenuće u velike gradove Eirope. Svečanog držanja, nepokolebljiv u svojoj stalnoj pozornosti, nikada ne trepćući mnogobrojnim očima, niti dopuštajući da se dokuči šta se iza njih krije, više je ličio na neku neobičnu mašinu, nekakvu ulaznu jedinicu za informacije kod rezervoara sećanja, nego na živo stvorenje. No, ipak nije bilo nikakvog razloga da mu ne dopustimo da sa nama pođe u sveti grad.
<BR>&nbsp;&nbsp;&nbsp;&nbsp;&nbsp;Hirurg se oprostio sa svojim prijateljem Mutantom, koji je krenuo sam ispred nas, a zatim je poslednji put posetio kristalisano selo. Mi mu se nismo pridružili, zato što za to nije bilo nikakvog razloga. Kada se vratio, lice mu je bilo smrknuto. "Četiri nova slučaja", izvesti nas. "Nestaće čitavo selo. Nikada još na Zemlji nije izbila ovako snažna epidemija."
<BR>&nbsp;&nbsp;&nbsp;&nbsp;&nbsp;"Da nije, možda, posredi neki novi vid zaraze?" upitah. "Da li će se sada epidemija svuda raširiti?"
<BR>&nbsp;&nbsp;&nbsp;&nbsp;&nbsp;"Ko zna? Jaš niko nije zahvaćen bolešću u susednom selu. Ovaj oblik je još nezabeležen: zaraza hara samo u jednom selu i nigde više osim tu. Meštani shvataju situaciju kao božansku odmazdu za neznane grehe."
<BR>&nbsp;&nbsp;&nbsp;&nbsp;&nbsp;"Šta su ti seljani mogli da učine", upitah, "što bi na njih navuklo tako poguban gnev Volje?"
<BR>&nbsp;&nbsp;&nbsp;&nbsp;&nbsp;"I oni se sami to pitaju", reče Hirurg.
<BR>&nbsp;&nbsp;&nbsp;&nbsp;&nbsp;"Ako ima novih slučajeva", primeti Olmein, "onda je naša jučerašnja poseta bila uzaludna. Izložili smo sebe riziku, a njima nismo pomogli."
<BR>&nbsp;&nbsp;&nbsp;&nbsp;&nbsp;"Niste u pravu", reče joj Hirurg. "Ti slučajevi su već bili u inkubaciji kada smo mi stigli. Još ima mesta nadi da se bolest neće proširiti i na one koji su trenutno potpuno zdravi."
<BR>&nbsp;&nbsp;&nbsp;&nbsp;&nbsp;Ni on sam, međutim, nije izgledao ubeđen u to.
<BR>&nbsp;&nbsp;&nbsp;&nbsp;&nbsp;Olmein se iz dana u dan temeljito ispitivala u potrazi za simptomima bolesti, ali se oni nisu pojavili. S tim u vezi, zadala je Hirurgu mnogo glavobolje, gnjaveći ga neprestanim pitanjima o pravim ili umišljenim mrljama na koži; jednom ga je dovela u nezgodnu situaciju, skinuvši pred njim masku kako bi mogao da utvrdi da li neka bubuljica na njenom obrazu predstavlja prvo znamenje kristalizacije.
<BR>&nbsp;&nbsp;&nbsp;&nbsp;&nbsp;Hirurg je sve to blagonaklono primio, jer, za razliku od vanzemaljca čija je pažnja isključivo bila vezana za prikupljanje padataka, on je bio predusretljiv, strpljiv i uviđavan čovek. Rodio se u Afreki i otac ga je odmah uveo u esnaf, kako bi se nastavila duga porodična lekarska tradicija. Često putujući, video je veliki deo našeg sveta i malo od toga zaboravio. Pričao nam je o Roumu i Perisu, o poljima mraznog cveća u Straliji, o mom rodnom mestu u zapadnoj grupi ostrva Izgubljenih Kontinenata. Sa puno takta upitao nas je za zvezdane kamenove, kao i za dejstva koja oni stvaraju - primetio sam da žarko želi da i sam iskuša kamen, ali to je, razume se, bilo zabranjeno za sve koji ne pripadaju esnafu Hodočasnika - a kada je saznao da sam ja u pređašnjem životu bio Osmatrač, postavio mi je mnoga pitanja u vezi sa instrumentima pomoću kojih sam pretraživao nebesa, želeći da sazna šta sam pri tom zapažao, kao i šta mislim kako se to zapažanje izvodilo. Objasnio sam mu stvari što sam bolje umeo, iako sam, zapravo, malo znao.
<BR>&nbsp;&nbsp;&nbsp;&nbsp;&nbsp;Najčešće smo išli zelenim pojasom plodne zemlje koji se pružao duž obale jezera, ali smo jednom, na Hirurgovo navaljivanje, skrenuli u vrelu pustinju da bismo videli nešto za šta je on tvrdio da će nas zanimati. Nije hteo odmah da nam kaže šta je posredi. U tom trenutku putovali smo iznajmljenim kolima sa otvoremim gornjim delom, tako da nas je oštar vetar šibao naletima peska po licu. Primetio sam da pesak kratkotrajno prijanja za vanzemaljčeve oči, koje je on efikasno čistio učestalim plavim suzama svakih nekoliko trenutaka. Mi ostali smo se umotali u svoje odore i povijali glave pri svakom snažnijem naletu.
<BR>&nbsp;&nbsp;&nbsp;&nbsp;&nbsp;"Stigli smo", objavi konačno Hirurg. "Kada sam putovao sa ocem pre mnogo vremena, najpre smo posetili ovo mesto. Sada ćemo ući unutra, a onda ćete nam vi, pređašnji Pamtitelji, reći gde se nalazimo."
<BR>&nbsp;&nbsp;&nbsp;&nbsp;&nbsp;Bilo je to neko dvospratno zdanje, sazdano od opeke od belog stakla. Vrata su izgledala zaključana, ali su se otvorila pri slabom pritisku. Istog trenutka kada smo ušli unutra, svetla su se upalila.
<BR>&nbsp;&nbsp;&nbsp;&nbsp;&nbsp;U dugačkom brodu zgrade, blago prekrivenom peskom, nalazili su se stolovi sa nekim instrumentima. Nisam prepoznao nijedan od tih uređaja. Postojale su naprave u obliku šaka, u koje smo mogli da zavučemo ruku; vodovi su vodili iz ovih neobičnih, metalnih rukavica do blistavih komora, a postrojenje ogledala odašiljalo je slike iz njihove unutrašnjosti na džinovske ekrane, koji su stajali gore. Hirurg zavuče šake u rukavice i pokrenu prste; ekrani istog trena oživeše i ja ugledah prizor sićušnih igala kako se kreću kroz plitke lukove. Zatim on ode do drugih mašina i pusti odlive nepoznatih fluida; posle toga, dodirnu neku dugmad, proizvevši muzičke zvuke; sigurno se kretao kroz tu laboratoriju čudesa, očigledno veoma staru, koja je još izgledala sasvim uredno i kao da čeka na povratak onih koji su je nekada koristili.
<BR>&nbsp;&nbsp;&nbsp;&nbsp;&nbsp;Olmein je bila veoma uzbuđena. Išla je za Hirurgom od stola do stola, pomno ispitujući sve.
<BR>&nbsp;&nbsp;&nbsp;&nbsp;&nbsp;"Dakle, Pamtitelju?" upita on konačno. "Šta je ovo?"
<BR>&nbsp;&nbsp;&nbsp;&nbsp;&nbsp;"Hirurška sala", reče ona prigušenim glasom. "Hirurška sala iz Godina Magije!"
<BR>&nbsp;&nbsp;&nbsp;&nbsp;&nbsp;"Tačno! Izvrsno!" I on je izgledao u neobično uzbuđenom stanju. "Ovde smo mogli da stvaramo neverovatna čudovišta! Mogli smo da činimo čuda! Letače, Plivače, Mutante, Blizance, Ognjare, Penjače... izmislite sopstveni esnaf, uobličite ljude po svom nahođenju! Ovo je bilo pravo mesto!"
<BR>&nbsp;&nbsp;&nbsp;&nbsp;&nbsp;Olmein reče: "Čula sam mnogo o ovim Hirurškim salama. Preostalo ih je ukupno šest, zar ne, jedna u severnoj Eiropi, jedna na Palašu, jedna ovde, jedna daleko na jugu u Dubokoj Afreki, jedna u zapadnoj Aisi..." ona neodlučno zastade.
<BR>&nbsp;&nbsp;&nbsp;&nbsp;&nbsp;"I jedna u Hindu, najveća od svih!" reče Hirurg.
<BR>&nbsp;&nbsp;&nbsp;&nbsp;&nbsp;"Tako je, naravno, Hind! Dom Letača!"
<BR>&nbsp;&nbsp;&nbsp;&nbsp;&nbsp;Njihovo uzbuđenje postalo je zarazno. Ja rekoh: "Je li ovo mesto gde se menjao oblik ljudi? Kako se to činilo?"
<BR>&nbsp;&nbsp;&nbsp;&nbsp;&nbsp;Hirurg slegnu ramenima. "To umeće je izgubljeno. Godine Magije su davno prošle, starče."
<BR>&nbsp;&nbsp;&nbsp;&nbsp;&nbsp;"Da, da, znam. Ali ako instrumenti još postoje, možda bismo mogli odgonetnuti kako..."
<BR>&nbsp;&nbsp;&nbsp;&nbsp;&nbsp;"Ovim noževima", reče Hirurg, "mogli smo da režemo po još nerođenoj tvari, da preuređujemo ljudsko seme. Hirurzi su zavlačili šake ovde", on učini istu kretnju, "a u ovim inkubatorima noževi su vršili svoj posao. Odatle su izišli Letači i svi ostali redom. Neke vrste su danas iščezle, ali Letači i Mutanti vode poreklo iz ovakvih zgrada. Mutanti su, razume se, bili slučajna greška Hirurga. Nije im trebalo biti dopušteno da ostanu u životu."
<BR>&nbsp;&nbsp;&nbsp;&nbsp;&nbsp;"Mislio sam da ta čudovišta predstavljaju proizvode teratogeničkih droga koje su im davane dok su još bili u materici", rekoh. "Vi mi, međutim, sada kažete da su Mutante stvorili Hirurzi. Šta je, zapravo, posredi?"
<BR>&nbsp;&nbsp;&nbsp;&nbsp;&nbsp;"I jedno i drugo", uzvrati on. "Svi sadašnji Mutanti predstavljaju potomke onih koji su nastali iz grešaka što su ih počinili Hirurzi iz Godina Magije. Međutim, majke u toj nesrećnoj grupi neretko su povećavale čudovišnost svoje dece raznim drogama, kako bi mogla da imaju bolju prođu. Kao što vidite, to je opak soj ne samo po izgledu. Nije stoga nikakvo čudo što im je esnaf raspušten i što su stavljeni izvan društva. Mi..."
<BR>&nbsp;&nbsp;&nbsp;&nbsp;&nbsp;Nešto sjajno suknu kroz vazduh, promašivši njegovo lice za manje od širine šake. On se istog časa baci na pod i povika nama ostalima da potražimo sklonište. U trenutku kad sam padao na tle, prema nama polete drugi projektil. Vanzemaljsko stvorenje, još posmatrajući šta se zbiva oko njega, nepomično je zurilo u hitac u trenutku života koji mu je još preostao. Tane ga je pogodilo na dve trećine njegove visine iznad tla i trenutno raspolutilo. Usledila je kiša novih projektila, koji su udarili o zid iza nas. Ugledah naše napadače: grupa krvožednih, groznih Mutanata. Mi smo bili nenaoružani. U času kada su krenuli ka nama, ja sam se pripremio da umrem.
<BR>&nbsp;&nbsp;&nbsp;&nbsp;&nbsp;Tog trenutka, jedan glas zagrme sa ulaza: poznat; glas, koji je izgovarao teške i nepoznate reči iz jezika kojim Mutanti razgovaraju među sobom. Napad odmah prestade. Oni koji su se ustremili na nas okrenuše se prema vratima. U veliki hoI uđe Mutant Bernalt.
<BR>&nbsp;&nbsp;&nbsp;&nbsp;&nbsp;"Primetio saan vaše vozilo", reče on. "Pomislio sam da ste možda ovde i verovatno u neprilici. Čini mi se da sam stigao u pravi čas."
<BR>&nbsp;&nbsp;&nbsp;&nbsp;&nbsp;"Ne sasvim", reče Hirurg. On pokaza na palog vanzemaljca, kome više nije bilo pomoći. "Ali čemu ovaj napad?"
<BR>&nbsp;&nbsp;&nbsp;&nbsp;&nbsp;Bernalt podiže ruku: "Oni će vam reći."
<BR>&nbsp;&nbsp;&nbsp;&nbsp;&nbsp;Osvrnusmo se i ugledasmo petoro Mutanata koji su stajali po strani. Oni nisu pripadali obrazovanoj i civilizovanoj vrsti kao Bernalt, a i svih petoro bilo je različitog soja; svako je na svoj način predstavljao izvitopereno, deformisano izrugivanje ljudskog obličja; jedan je imao užaste pipke koji su mu nicali iz brade, drugome je lice predstavljalo bezobličnu prazninu, trećem su uši bile džinovske šolje i tako dalje. Od stvorenja koje nam je bilo najbliže, iz čije su kože na hiljadama mesta nicale sićušne platforme, saznali smo zbog čega smo bili napadnuti. Na grubom agupatskom narečju objasnio nam je da smo oskrnavili hram koji Mutanti smatraju za svetinju. "Mi se držimo podalje od Jorslema", reče nam on. "Zašto vi onda navraćate ovamo?"
<BR>&nbsp;&nbsp;&nbsp;&nbsp;&nbsp;Pitanje je bilo sasvim na mestu. Zamolili smo ih za oproštaj što smo iskrenije umeli, a Hirurg je dodao da je on posetio ovo mesto pre mnogo godina i da ono u to vreme nije predstavljalo hram. To je, izgleda, zadovoljilo Mutante, koji su priznali da njihova svojta tek odnedavno koristi ovo zdanje kao svetilište. Zadovoljstvo im se još više povećalo kada je Olmein otvorila svoju kesu, koju je držala među dojkama, i ponudila im nekoliko blistavih, zlatnih novčića, deo blaga koje je ponela sa sobom iz Perisa. To je bila više nego dovoljna otkupnina neobičnim, deformisanim stvorovima i oni nam dopustiše da iziđemo iz zgrade. Mi bismo, razume se, bili poneli sa sobom i mrtvog vanzemaljca, ali tokom objašnjavanja sa Mutantima njegov leš je gotovo iščezao; na peščanom podu ostala je, naime, samo slabašna, siva mrlja, označavajući mesto gde je on pao. "Mrtvački encim", objasni nam Hirurg. "Aktivira ga prekidanje životnih procesa."
<BR>&nbsp;&nbsp;&nbsp;&nbsp;&nbsp;Ostali članovi ove mutantske družine koja je obitavala u pustinji šunjali su se oko zgrade kada smo izišli. Bilo je to košmarno pleme, sa kožom svih oblika i boja, krajnje nasumičnih fizičkih svojstava, s beskrajnom raznovrsnošću genetskih improvizacija organa i telesnih izraštaja. Čak je i sam Bernalt, premda njihov brat, izgledao preneražen ovom čudovišnošću. Oni su ga posmatrali sa izrazom strahopoštovanja na licu. Kada smo se mi pojavili, nekolicina njih se maši oružja, ali je odsečna Bernaltova komanda sprečila eventualne neprijatnosti.
<BR>&nbsp;&nbsp;&nbsp;&nbsp;&nbsp;On reče: "Žao mi je zbog neprilika koje ste doživeli, kao i zbog smrti vanzemaljca. Bilo je, međutim, opasno ući na mesto koje nazadan i ratoboran narod drži za sveto."
<BR>&nbsp;&nbsp;&nbsp;&nbsp;&nbsp;"Nismo imali pojma o tome", reče Hirurg. "Nikada ne bismo ovamo svraćali da smo znali..."
<BR>&nbsp;&nbsp;&nbsp;&nbsp;&nbsp;"Naravno. Naravno." Da li je postojalo nešto patronsko u Bernaltovom blagom, uljudnom tonu? "Pa, želim vam ponovo srećan put."
<BR>&nbsp;&nbsp;&nbsp;&nbsp;&nbsp;"Ne", uzviknuh ja iznenada. "Putuj sa nama u Jorslem. Smešno je da zasebno idemo u isto mesto."
<BR>&nbsp;&nbsp;&nbsp;&nbsp;&nbsp;Olmein se naroguši. Čak je i Hirurg izgledao nezadovoljan. Jedino je Bernalt ostao miran. On reče: "Zaboravio si, prijatelju, da je za Hodočasnika neprilično da putuje u društvu osobe bez esnafa. Osim toga, ja sam došao na poklonjenje u ovo svetilište, tako da ću morati izvesno vreme da ostanem. Ne bih želeo da dangubite zbog mene." On ispruži ruku prema meni, a zatim se okrenu i uđe u drevnu Hiruršku salu. Za njim nahrupi mnoštvo ostalih Mutanata. Bio sam zahvalan Bernaltu na njegovoj taktičnosti. Moja impulsivna ponuda da nam se pridruži kao saputnik, premda iskreno rečena, bila je za njega neprihvatljiva.
<BR>&nbsp;&nbsp;&nbsp;&nbsp;&nbsp;Posedali smo u kola. Istog trenutka, do nas je dopro zastrašujući zvuk: neskladna himna Mutanata u slavu ne usuđujem se čak ni da pomislim kog božanstva, grub, škripav, atonalan napev, podjednako deformisan kao i oni iz čijih je grla izlazio.
<BR>&nbsp;&nbsp;&nbsp;&nbsp;&nbsp;"Životinje", promrmlja Olmein. "Svetilište! Hram Mutanata! Koje li odvratnosti! Mogli su da nas pobiju sve odreda, Tomise. Kako ovakva čudovišta uopšte mogu da imaju nešto što se zove religija?"
<BR>&nbsp;&nbsp;&nbsp;&nbsp;&nbsp;Nisam joj ništa odgovorio. Hirurg je tužno pogledao Olmein i samo odmahnuo glavom, očigledno ražalošćen tako drastičnim odsustvom milosrđa kod osobe koja se izdaje za Hodočasnika.
<BR>&nbsp;&nbsp;&nbsp;&nbsp;&nbsp;"I oni su ljudska bića", reče on posle kraćeg oklevanja.
<BR>&nbsp;&nbsp;&nbsp;&nbsp;&nbsp;U narednom gradu na našem putu izvestili smo okupacione vlasti o smrti stvorenja sa zvezda. A zatim, rastuženi i utihli, nas troje preživelih nastavili smo putovanje prema mestu gde linija obale više ne ide na istok, nego skreće na sever. Iza nas je ostajao usnuli Agupt i sada smo ulazili u zemlju u kojoj leži sveti grad Jorslem.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
