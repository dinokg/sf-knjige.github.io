<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;U međuvremenu, bivši Princ od Rouma raskalašno je zloupotrebljavao gostoprimstvo našeg ko-sponzora, Pamtitelja Elegra. Trebalo je da budem svestan onoga što se događa, zato što sam bolje od bilo koga drugog u Perisu poznavao Princa i njegov način života. Ali bio sam odveć zaokupljen radom u arhivama, stičući znanja o prošlosti. Dok sam ja izučavao pojedinosti protoplazmatskih nizova i regeneracionih čvorišta Drugog Ciklusa, njegove duvače vremenskih vetrova i fiksere fotonskih odvodnika Princ Enrik bavio se zavođenjem Pamtitelja Olmein.
<BR>&nbsp;&nbsp;&nbsp;&nbsp;&nbsp;Slično većini drugih zavođenja, pretpostavljam da ni ovo nije išlo protiv obostrane volje partnera. OImein je bila senzualna žana, čiji je odnos prema suprugu bio naklon, ali i patronski. Ona je Elegra javno smatrala za neefikasnog, lenštinu; Elegro, sa svoje strane, čija oholost i strog izgled nisu uspevali da prikriju odsustvo jakog životnog cilja, kao da je to zasluživao. Nije me se ticalo na šta je ličio njihov brak, ali bilo je jasno da je u njemu ona jača strana, kao i da on nije kadar da udovolji njenim zahtevima.
<BR>&nbsp;&nbsp;&nbsp;&nbsp;&nbsp;Tu je, zatim, bilo i pitanje, zbog čega je Olmein prihvatila da bude naš sponzor prilikom prijema u esnaf.
<BR>&nbsp;&nbsp;&nbsp;&nbsp;&nbsp;To sasvim sigurno nije bilo iz želje za dronjavim, starim Osmatračem. Sasvim je izvesno da je posredi bila radoznalast da se dokuči nešto više o neobičnom, slepom Hodočasniku, koji je bio u Osmatračevom društvu i koji je imao tako neobičan, zapovednički način ophođenja. Bilo je, dakle, jasno da je još od početka Princ Enrik izgledao privlačno Olmeini; a njemu je, razume se, bio potreban tek sasvim mali podsticaj da prihvati dar koji mu je ona nudila.
<BR>&nbsp;&nbsp;&nbsp;&nbsp;&nbsp;Nije isključeno da su bili ljubavnici još od onog trenutka kada smo stigli u Dvoranu Pamtitelja. Ja sam se bavio svojim poslovima, Elegro svojim, Olmein i princ Enrik svojim, a u međuvremenu leto se pretočilo u jesen, jesen u zimu. Sa strastvenim nestrpljenjem pronalazio sam stalno nove dokumente o prošlosti. Još nikada nisam u toj meri bio zaokupljen nečim, bio prožet tako neutaživom radoznalošću. Iako se nisam ni približio Jorslemu, uveliko sam se osećao podmlađenim. Princa sam neredovno viđao i naši susreti obično su prolazili u ćutanju; nije bilo na meni da ga pitam o onome što radi, a on nije osećao potrebu da me o tome dobrovoljno obavesti.
<BR>&nbsp;&nbsp;&nbsp;&nbsp;&nbsp;Povremeno sam razmišljao o svom pređašnjem životu, o putovanjima iz mesta u mesto, kao i o Letaču Avlueli, za koju sam sada pretpostavljao da je naložnica jednog od naših osvajača. Kako li se sada zvao Mutant Gormon, kada je skinuo obrazinu pod kojom se krio i pokazao se u svom pravom liku, kao jedan od žitelja sveta H362? Kralj Zemlje Devet? Gospodar Okeana Pet? Natčovek Tri? Ma gde da se nalazio, sigurno je bio zadovoljan, pomislih, potpunim uspehom osvajanja Zemlje.
<BR>&nbsp;&nbsp;&nbsp;&nbsp;&nbsp;Pred kraj zime saznao sam za aferu između Pamtitelja Olmein i Princa Enrika od Rouma. Do mene su doprla šaputanja i govorkanja najpre u prostorijama šegrta; zatim sam primetio smeške na licima drugih Pamtitelja kada bi se negde zajedno pojavili Elegro i Olmein; konačno, primetio sam osobeno ponašanje Princa i Olmein jedno prema drugom. Bilo je očigledno. Ti nežni dodiri rukom, te tajnovite izmene lozinki i privatnih fraza - ništa drugo nije moglo da bude posredi.
<BR>&nbsp;&nbsp;&nbsp;&nbsp;&nbsp;Među Pamtiteljima zavet braka držan je za svetinju. Kao i kod Letača, ovakvo vezivanje je doživotno, a i ne očekuje se izneveravanje partnera, kao što je to Olmein učinila. A kada je još bračni drug neko iz reda Pamtitelja - što je bio običaj u esnafu, ali ne i strogo pravilo - onda se ta veza smatrala još svetijom.
<BR>&nbsp;&nbsp;&nbsp;&nbsp;&nbsp;Kakvu je osvetu mogao Elegro da preduzme u trenutku kada sazna istinu?
<BR>&nbsp;&nbsp;&nbsp;&nbsp;&nbsp;Slučaj je hteo da i ja budem prisutan kada je situacija konačno prerasla u sukob. Bilo je to jedne noći u rano Proleće. Radio sam dugo i naporno u najzabitijim delovima rezervoara sećanja, prebirajući po podacima o kojima niko nije mario još od kada su uskladišteni; sa glavom punom prizora haosa, išao sam kroz sjajnu perisku noć, želeći da se malo nadišem svežeg vazduha. Tumarao sam, kada mi je prišao jedan agent Somnambulista i ponudio mi da mi proda uvid u svet snova. Zatim sam naišao na jednog usamljenog Hadočasnika kako predano i pobožno stoji pred hramom tela. Primetio sam dva mlada Letača kako su mi promakla iznad glave, što mi je na oči nateralo nekoliko samosažaljivih suza. Zaustavio me je jedan turista sa zvezda, u masci za disanje i tunici optočenoj draguljima; uneo je svoje izbrazdano crveno lice u moje i zapahnuo mi halucinacijama nozdrve. Konačno sam se vratio do Dvorane Pamtitelja i otišao do odaja mojih sponzora da im izrazim poštovanje pre no što se povučam na počinak.
<BR>&nbsp;&nbsp;&nbsp;&nbsp;&nbsp;Unutra su se nalazili Olmein i Elegro. Tu je bio i Princ od Rouma. Olmein me je primila brzom kretnjom vrha jednog prsta, ali više nije obraćala pažnju na mene, baš kao ni ostala dvojica. Elegro je napeto koračao napred-nazad, nastupajući tako teško da su delikatni životni oblici na tepihu stali da nabiraju i opružuju svoje latice u mahnitom ritmu. "Hodočasnik!" uzviknu Elegro. "Da je to bila neka ništarija iz reda Prodavača, onda bi samo bilo ponižavajuće. Ali Hodočasnik? Pa to je čudovišno!"
<BR>&nbsp;&nbsp;&nbsp;&nbsp;&nbsp;Princ Enrik stajao je sa prekrštenim rukama, nepomičnog tela. Bilo je nemoguće dokučiti izraz njegovog lica pod maskom Hodočasnika, ali odavao je utisak potpuno staložene osobe.
<BR>&nbsp;&nbsp;&nbsp;&nbsp;&nbsp;Elegro reče: "Želiš li da porekneš da si neovlašćeno posegao u svetost moje bračne zajednice?"
<BR>&nbsp;&nbsp;&nbsp;&nbsp;&nbsp;"Ne poričem ništa. Ne potvrđujem ništa."
<BR>&nbsp;&nbsp;&nbsp;&nbsp;&nbsp;"A ti?" upita ponovo Elegro, okrenuvši se svojoj supruzi. "Istinu na sunce, Olmein! Bar jednom budi iskrena! Koliko ima istine u pričama koje se ispredaju o tebi i ovom Hodočasniku?"
<BR>&nbsp;&nbsp;&nbsp;&nbsp;&nbsp;"Nisam čula ni za kakve priče", uzvrati Olmein umilnim glasom.
<BR>&nbsp;&nbsp;&nbsp;&nbsp;&nbsp;"Kažu da on deli tvoju postelju? Da zajedno ispijate ljubavni napitak! Da skupa doživljavate vrhunac!"
<BR>&nbsp;&nbsp;&nbsp;&nbsp;&nbsp;Olmeinin osmeh nije se pokolebao. Njeno široko lice ostalo je spokojno. U tom trenutku učinila mi se lepša nego ikada pre.
<BR>&nbsp;&nbsp;&nbsp;&nbsp;&nbsp;Elegro očajnički i ljutito povuče krajeve svog šala. Njegovo grubo, zabrađeno lice smračilo se u plimi besa i razgnevljenosti. Ruke mu začas nestadoše u tunici, a zatim se ponovo pojaviše; na dlanu je držao sjajnu kuglicu vizione kapsule koju ispruži prema nabeđenom paru.
<BR>&nbsp;&nbsp;&nbsp;&nbsp;&nbsp;"Zašto da trošim reči?" upita on. "Sve je ovde. Kompletni snimak u fotonskam fluksu. Bili ste pod prismotrom. Zar ste stvarno mislili da se nešto može sakriti na jednom ovakvom mestu? Kako je mogao da ti se dogodi takav previd, Olmein, Pamtitelju?"
<BR>&nbsp;&nbsp;&nbsp;&nbsp;&nbsp;Olmein je iz daljine osmotrila kapsulu, kao da je posredi neka tempirana bamba. Prezrivim tonom, ona konačno reče: "Kako ti se dopalo da nas uhodiš, Elegro? Da li si stvarno uživao, posmatrajući nas u našoj radosti?"
<BR>&nbsp;&nbsp;&nbsp;&nbsp;&nbsp;"Životinjo!" zavapi on.
<BR>&nbsp;&nbsp;&nbsp;&nbsp;&nbsp;Vrativši kapsulu u džep, on krenu prema nepomičnom Princu. Elegrovo lice bilo je sada izobličeno grimasom pravednog gneva. Zaustavivši se na dva koraka od Princa, on reče ledenim glasom: "Bićeš strašno kažnjen za ovo prevrtništvo. Svućićemo sa tebe odeždu Hodočasnika i prepustiti te sudbini namenjenoj čudovištima. Volja će ti uništiti dušu."
<BR>&nbsp;&nbsp;&nbsp;&nbsp;&nbsp;"Umukni!" odbrusi kratko Princ Enrik.
<BR>&nbsp;&nbsp;&nbsp;&nbsp;&nbsp;"Umukni? Kako to razgovaraš sa mnom? Hodočasnik koji se okoristio ženom svog domaćina... koji je gnusno pogazio svetinju... i koji uza sve to nimalo ne preza od laži i licemerstva?" Elegrove veđe se nabaraše. Pređašnje hladnoće nestade. Počinjala je polako da ga obuzima mahnitost, a odsustvo samokontrole otkrivalo je njegove unutrašnje slabosti. Nas troje stajali smo nopokretno, zbunjeni njegovom bujicom reči; samo trenutak kasnije, međutim, ove ukočenosti je nestalo kada je Pamtitelj, ponesen plimom gneva, zgrabio Princa za ramena i stao žestoko da ga trese i cima.
<BR>&nbsp;&nbsp;&nbsp;&nbsp;&nbsp;"Dalje od mene, gnusobo", razdra se Enrik. "Kako se usuđuješ da me dodirneš rukama!"
<BR>&nbsp;&nbsp;&nbsp;&nbsp;&nbsp;Udarivši iz sve snage Elegroa pesnicama po grudima, on ga odbaci na drugi kraj sobe. Elegro tresnu o jednu obešenu policu, sa koje od udarca pade ceo red boca sa vodenim artefaktima; tri boce sa nekim iskričavim fluidom razbiše se i rasuše svoj sadržaj; tepihu se na to ote prigušen krik bolnog protesta. Zadihan i zapanjen, Elegro položi jednu ruku na grudi i pogleda prema nama, očekujući pomoć.
<BR>&nbsp;&nbsp;&nbsp;&nbsp;&nbsp;"Fizički napad..." promrmlja on. "Sramni zločin!"
<BR>&nbsp;&nbsp;&nbsp;&nbsp;&nbsp;"Ti si ga prvi napao", podseti Olmein supruga.
<BR>&nbsp;&nbsp;&nbsp;&nbsp;&nbsp;Pokazujući drhtavim prstima, Elegro prostenja: "Nema oproštaja za ovo, Hodočasniče!"
<BR>&nbsp;&nbsp;&nbsp;&nbsp;&nbsp;"Prostani da me zoveš Hadočasnikom", reče Enrik. On posegnu rukama prema rešetki na masaki.
<BR>&nbsp;&nbsp;&nbsp;&nbsp;&nbsp;Olmein kriknu, pokušavši da ga spreči, ali ljutiti bes nije mu više dopuštao da se obuzda. Tresnuo je masku o pod i prkosno stao, pokazavši svoje užasno unakaženo lice, čiju su odbojnost pojačavali srdita grimasa i sive, mehaničke kugle u očnim dupljama. "Ja sam Princ od Rouma", uzviknu on grlenim glasom. "Na kolena preda mnom! Na kolena preda mnom! Brzo, Pamtitelju, hoću da te vidim kako mi ničice padaš pred noge i ponizno puziš!"
<BR>&nbsp;&nbsp;&nbsp;&nbsp;&nbsp;Elegro zinu razrogačenih očiju. Lice mu je izražavalo krajnju nevericu; a zatim, on odista ničice pade na pod i podstaknut refleksom zapanjenosti obavi ritualno priklanjanje pred zavodnikom svoje žene. Bio je to prvi put posle pada Rouma da se Princ pozvao na svoj pređašnji status, a zadovoljstvo koje je iskusio pri tom bilo je tako vidljivo na njegovom izranjavljenom licu da se učinilo da mu čak i bezizražajne očne jabučice zrače kraljevskim ponosom.
<BR>&nbsp;&nbsp;&nbsp;&nbsp;&nbsp;"Napolje", naredi mu Princ. "Ostavi nas."
<BR>&nbsp;&nbsp;&nbsp;&nbsp;&nbsp;Elegro izjuri.
<BR>&nbsp;&nbsp;&nbsp;&nbsp;&nbsp;Ja sam ostao, zapanjen, zbunjen. Princ mi kurtoazno klimnu. "Da li bi bio tako ljubazan da nas izviniš, stari prijatelju, i da nam omogućiš da nekoliko trenutaka ostanemo nasamo?"
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
