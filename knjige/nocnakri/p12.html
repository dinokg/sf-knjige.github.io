<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Bio je već kraj leta kada smo konačno stigli u Peris. Došli smo u grad sa juga, idući širokim, pravim putem, oivičenim drevnim drvećem; padala je sitna kiša. Naleti vetra zasipali su nas uvelim lišćem. Ona noć užasa, kada smo obojica krenuli iz osvojenog Rouma, sada je izgledala gotovo kao san; očvrsnuli su nas proleće i leto provedeni u pešačenju, a sivi tornjevi Perisa kao da su predstavljali obećanje novog početka. No, mislim da smo se tada samo zavaravali, jer šta od sveta mogu da očekuju jedan svrgnuti princ, koji jedino razabire senke, i jedan Osmatrač, čije su prave godine odavno minule?
<BR>&nbsp;&nbsp;&nbsp;&nbsp;&nbsp;Ovaj grad bio je mračniji od Rouma. Čak i usred zime, nebo nad Roumom bilo je vedro i kupalo se u sjaju sunca. Peris je naprotiv izgledao večno oblačan, a zgrade i ulice stalno turobne. Čak su i gradske zidine bile pepeljasto sive i nisu se nimalo sjajile. Gradska kapija stajala je širom otvorena. U stražarskoj karauli stajao je jedan oniži, zdepasti čovek u odori esnafa Stražara, koji ništa nije preduzeo kada smo se našli pred njim. Ja mu uputih upitan pogled, na šta on samo odmahnu glavom.
<BR>&nbsp;&nbsp;&nbsp;&nbsp;&nbsp;"Samo ti uđi, Osmatraču."
<BR>&nbsp;&nbsp;&nbsp;&nbsp;&nbsp;"Bez ikakve provere?"
<BR>&nbsp;&nbsp;&nbsp;&nbsp;&nbsp;"Zar nisi čuo? Svi gradovi su proglašeni otvorenim pre šest noći. Naređenje osvajača. Kapije se više uopšte ne zatvaraju. Polovina Stražara ostala je bez posla."
<BR>&nbsp;&nbsp;&nbsp;&nbsp;&nbsp;"Mislio sam da osvajači tragaju za neprijateljima", rekoh.
<BR>&nbsp;&nbsp;&nbsp;&nbsp;&nbsp;"Za pređašnjim velmožama."
<BR>&nbsp;&nbsp;&nbsp;&nbsp;&nbsp;"Negde drugde imaju kontrolna mesta i za to uopšte ne koriste Stražare. Grad je otvoren. Samo uđite. Samo uđite."
<BR>&nbsp;&nbsp;&nbsp;&nbsp;&nbsp;Kada smo zakoračili u gradski atar, ja se osvrnuh i upitah ga: "A zašto si onda ti ovde?"
<BR>&nbsp;&nbsp;&nbsp;&nbsp;&nbsp;"Ovo je bilo moje stražarsko mesto čitavih četrdeset godina", reče Stražar. "Gde da sad idem odavde?"
<BR>&nbsp;&nbsp;&nbsp;&nbsp;&nbsp;Napravio sam znak koji mu je stavio do znanja da saučestvujem u njegovoj tuzi, a zatim Princ i ja uđosmo u Peris.
<BR>&nbsp;&nbsp;&nbsp;&nbsp;&nbsp;"Pet puta sam dolazio u Peris na južnu kapiju", reče Princ. "Uvek u kolima, sa Mutantima koji su išli preda mnom, svirajući muziku iz svojih grla. Produžili bismo do reke, pokraj drevnih zdanja i spomenika, i stigli do dvorca Konta od Perisa. Kad bi se spustila noć, igrali bismo na gravitacionim platoima visoko iznad grada, a zatim gledali baletsku predstavu Letača, dok bi sa Kule Perisa za nas bila izvedena naročita aurora. A vino, crveno vino Perisa, pa žene u svojim izazovnim odorama, sa nabreklim bradavicama na dojkama, tako slatkim. Kupali smo se u vinu, Osmatraču." On pokaza u neodređenom pravcu. "Je li to Kula Perisa?"
<BR>&nbsp;&nbsp;&nbsp;&nbsp;&nbsp;"Čini me se da je to ruševina gradske meteorološke mašine", rekoh.
<BR>&nbsp;&nbsp;&nbsp;&nbsp;&nbsp;"Meteorološka mašina predstavljala bi uspravan stub. Ono što ja vidim diže se iz prostrane osnove do sasvim vitkog vrha, baš kao Kula Perisa."
<BR>&nbsp;&nbsp;&nbsp;&nbsp;&nbsp;"A ono što ja vidim", uzvratih blago, "jeste uspravan stub, visok najmanje kao tridesetorica ljudi, koji se okončava prelomljenim vrhom. Kula Perisa nije se nalazila toliko blizu južnoj kapiji, zar ne?"
<BR>&nbsp;&nbsp;&nbsp;&nbsp;&nbsp;"Tako je", reče Princ i promrmlja nešto sebi u bradu. "Onda je, dakle, meteorološka mašina. Izgleda da ne mogu da vidim baš najjasnije Bordoovim očima, a? Samo se zavaravam, Osmatraču. Samo se zavaravam. Pronađi šlem za prenos misli i vidi da li je Kont uspeo da umakne."
<BR>&nbsp;&nbsp;&nbsp;&nbsp;&nbsp;Posmatrao sam još nekoliko trenutaka okrnjeni stub meteorološke mašine, te fantastične naprave koja je zadala toliko jada svetu u Drugom Ciklusu. Pokušao sam da prodrem pogledom kroz njene glatke, gotovo mramorne strane i da razaberem usko mešanu unutrašnjost tog tajanstvenog uređaja, kadrog da potopi čitave kontinente, koji je pre mnogo vremena pretvorio moju rodnu grudu na zapadu iz planinske zemlje u lanac ostrva. Konačno, okrenuo sam se odatle, pronašao javni šlem za prenos misli, upitao za Konta, dobio odgovor koji sam očekivao i na kraju zatražio adresu mesta gde bismo mogli da potražimo utočište.
<BR>&nbsp;&nbsp;&nbsp;&nbsp;&nbsp;"Dakle?" upita me Princ.
<BR>&nbsp;&nbsp;&nbsp;&nbsp;&nbsp;"Kont od Perisa zaklan je za vreme osvajanja zajedno sa svim sinovima. Njegove dinastije je nestalo, titula mu je ukinuta, a dvorac pretvoren, po nalogu osvajača, u muzej. Ostalo perisko plemstvo je ili mrtvo ili uspelo da pobegne. Pronašao sam mesto za tebe u svratištu Hodočasnika."
<BR>&nbsp;&nbsp;&nbsp;&nbsp;&nbsp;"Ne. Povedi me sa sobom kod Pamtitelja."
<BR>&nbsp;&nbsp;&nbsp;&nbsp;&nbsp;"Je li to esnaf u koji sada želiš da se učlaniš?"
<BR>&nbsp;&nbsp;&nbsp;&nbsp;&nbsp;On nestrpljivo odmahnu rukom. "Ne, budalo! Ali kako mogu da ostanem sam u stranom gradu, kada su mi svi prijatelji nestali? Šta da kažem pravim Hodočasnicima u njihovom svratištu? Ostaću sa tobom. Pamtitelji teško mogu da otkažu utočište jednom slepom Hodočasniku."
<BR>&nbsp;&nbsp;&nbsp;&nbsp;&nbsp;Nije mi ostavio nikakvog izbora i tako je pošao sa mnom u Dvoranu Pamtitelja.
<BR>&nbsp;&nbsp;&nbsp;&nbsp;&nbsp;Morali smo da propešačimo pola grada i na to nam je otišao skoro ceo dan. Stekao sam utisak da u Perisu vlada prilični nered. Dolazak osvajača poremetio je ustrojstvo našeg društva, ostavivši bez posla veliku masu ljudi, a u nekim slučajevima cele esnafe. Primetio sam na ulicama desetak mojih kolega Osmatrača, od kojih su neki još tumarali unaokolo sa svojim kolicima punim instrumenata, dok su se drugi, kao i ja, oslobodili tog tereta, premda i dalje nisu znali šta da čine sa sobom. Imali su tupe i prazne izraze lica; mnogima su oči bile vodnjikave od odavanja piću, kome su se priklonili kada je cela disciplina ukinuta. U sličnoj situaciji bili su i Stražari, koji su se vrteli besciljno i pometeno, zato što više nije postojalo ništa što bi čuvali; ponajgore je bilo sa Braniteljima, koji su još bili prestrašeni i ošamućeni neslavnim krajem odbrane Zemlje. Nisam primetio nijednog Gospodara, a još manje Vladara, ali je zato bilo mnoštvo nezaposlenih Klovnova, Muzičara, Pisara, kao i drugih dvorskih funkcionera koji su se bezglavo vrzmali unaokolo. Bile su tu i horde tupavih uškopljenika, čija su se bezumna tela otromboljila usled neuobičajenog nekorišćenja. Izgledalo je da jedino Prodavci i Somnambulisti bez problema obavljaju svoj uobičajeni posao.
<BR>&nbsp;&nbsp;&nbsp;&nbsp;&nbsp;Osvajači su se mogli primetiti na svakom koraku. Po dvoje ili troje, oni su krstarili svakom ulicom, dugonoga stvorenja, sa rukama koje su gotovo dopirale do kolena; očni kapci su im bili teški, nozdrve skrivene u filterskim kesama, usne pune i jedre; kada ne bi bile rastavljene, izgledale su savršeno spojene, bez ikakvog traga da ih ima dve. Većina ih je bila odevena u istovetnu uniformu tamnozelene boje, koja je predstavljala znamenje vojne okupacije; mali broj ih je nosio revolvere neobično primitivnog tipa, velike i teške predmete, obešene o kaiš na leđima, koji su po svoj prilici pre imali ukrasnu nego odbrambenu funkciju. Izgledali su prilično opušteni dok su se kretali među nama - mudri osvajači, sigurni u sebe i ponosni, sasvim oslobođeni straha od eventualnog nasilnog ponašanja poraženih Zemljana. Pa ipak, činjenica da nikada nisu išli sami svedočila je da nisu sasvim lišeni zebnji. Nisam osećao odbojnost prema njima zato što su bili ovde, niti je na mene delovala nepritajena arogantnost njihovih posesivnih pogleda kojima su prosto gutali drevne spomenike Perisa; Princ od Rouma, međutim, kome su sve prilike naprosto predstavljale uspravne šipke tamnosive boje spram svetlosivog polja, instinktivno je osećao njihovu blizinu i tada bi se uvek neprijateljski narogušio.
<BR>&nbsp;&nbsp;&nbsp;&nbsp;&nbsp;Takođe se moglo videti znatno više nego što je to uobičajeno vanzemaljskih posetilaca, na stotine vrsta stvorova sa drugih zvezda, od kojih su neki bili kadri da dišu naš vazduh, dok su drugi išli u hermetičkim kuglama, malim, piramidalnim boksovima ili mermbranastim odelima. Nimalo nije bilo čudno videti ovakve strance na Zemlji, razume se, ali je njihova mnogobrojnost postala zapanjujuća. Bilo ih je posvuda: motali su se po zdanjima starih religija Zemlje, kupovali blistave modele Kule Perisa od Prodavaca na uličnim uglovima, oprezno se peli na gornje nivoe tratoarnih traka, buljili u okupirano stanovništvo, snimali na sve strane, menjali novac kad lukavih ćifti, čavrljali sa Letačima i Somnambulistima, stavljali živote na kocku u našim restoranima, išli po grupama u razgledanje. Izgledalo je kao da su naši osvajači moćno razglasili po celo Galaksiji: VIDITE SADA STARU ZEMLJU. POD NOVOM UPRAVOM.
<BR>&nbsp;&nbsp;&nbsp;&nbsp;&nbsp;U takvoj situaciji posao je cvetao jedino našim prosjacima. Oni sa drugih svetova uzaludno su vukli za rukave strane davaoce milostinje, ali su zato Zemljani bili srećnije ruke, sa izuzetkom Mutanata, koji nisu uvek prepoznavani kao domaća sojta. Video sam nekoliko takvih nesrećnika, razočaranih što su bili odbijeni, kako se okomljuju na one koji su imali više sreće i obaraju ih na tle, dok galaktički turisti sve to pomno snimaju za uveseljavanje na dalekim kućnim sedeljkama.
<BR>&nbsp;&nbsp;&nbsp;&nbsp;&nbsp;Na vreme smo stigli u Dvoranu Pamtitelja.
<BR>&nbsp;&nbsp;&nbsp;&nbsp;&nbsp;Bilo je to nemoguće zdanje, što i nije bilo neobično, budući da se u njemu nalazila celokupna prošlost naše planete. Uzdizalo se do ogromne visine na južnoj obali Sine, tačno sa suprotne strane podjednako masivnog Kontovog dvorca. Ali nastamba pogubljenog Konta predstavljala je staru zgradu, veoma staru, zapravo još iz Prvog Ciklusa, dugačku, zavojitu strukturu od sivog kamena sa zelenim, metalnim krovom u tradicionalnom periskom stilu, dok je Dvorana Pamtitelja bila konstrukcija uglačane beline, sa površinom nenarušenom prozorima, preko koje se od vrha do dna spuštala zlatna spirala od poliranog metala sa upisanom istorijom čovečanstva. Gornji deo spirale bio je prazan. Sa udaIjenosti na kojoj sam se nalazio nisam mogao da razaberem ništa i zapitao sam se da li su se Pamtitelji pomučili da upišu na svoju zgradu-hroniku epizodu o konačnom porazu Zemlje. Kasnije sam saznao da to nije slučaj - da se priča, naime, završava na kraju Drugog Ciklusa, i da o svim potonjim jadima i bedi nema mnogo reči.
<BR>&nbsp;&nbsp;&nbsp;&nbsp;&nbsp;Spuštala se noć. Peris, koji je izgledao tako sumorno po oblačnom i kišnom danu, najednom se prolepšao, poput bogate udovice, koja se vratila iz Jorslema sa povraćenom mladošću i pohotljivošću. Gradske svetiljke bacale su mekan, ali ošamućujući sjaj, koji je magično osvetljavao stara, siva zdanja, umekšavajući uglove, prikrivajući oronulost starine, pretapajući ružnoću u lepotu. Kontova palata preobražena je iz masivne zgradurine teških zidova u vazdušastu bajku. Kula Perisa, oivičena, svetiljkama spram tamnog zaleđa, nadnosila se nad nama sa istoka poput kakvog džinovskog, tankog pauka, ali pauka koji je u isti mah ljubak i šarmantan. Belina Dvorane Pamtitelja postala je sada nedopustivo lepa, a spirala sa istorijskim napisima više nije izgledala kao da se zavojito uspinje do vrha, već se sticao utisak da se direktno zariva u gledaočevo srce. U ovo vreme, Letači Perisa već su se vinuli put neba, izvodeći nad našim glavama dražesnu baletsku predstavu; njihova membranasta krila bila su sasvim raširena kako bi uhvatila što više svetlosti koja je dopirala odozdo, dok su im vitka tela stajala pod određenim uglom u odnosu na obzorje. Kako su se samo zabavljala, ta genetski izmenjena deca Zemlje, ti srećni pripadnici jednog esnafa, koji je od svojih članova tražio jedino da uživaju u životu! Oni su zračili lepotom na sumoran donji svet poput mnoštva malih meseca. U njihovom vazdušnom plesu pridružili su im se i osvajači, koji su leteli na neki meni nepoznati način, dugačkih nogu privučenih sasvim uz telo. Primetio sam da Letači ne ispoljavaju odbojnost prema onima koji su došli da podele njihove radosti, već su, naprotiv, sa dobrodošlicom dočekivali vanzemaljce, dopuštajući im da uzmu udela u plesu.
<BR>&nbsp;&nbsp;&nbsp;&nbsp;&nbsp;Još više, na zaleđu samog nebeskog svoda, okretala su se dva lažna meseca, crna i uglačana, krećući se sa zapada na istok. Grumuljice pravilno ustrojene svetlosti vrtele su se usred atmosfere na način za koji sam ja pretpostavio da predstavlja uobičajenu i tipičnu perisku zabavu; zvučnici koji su lebdeli ispod oblaka zasipali su nas blistavom muzikom. Odnekud se začuo devojački smeh; osetio sam miris opojnog vina. Ako ovako izgleda osvojeni Peris, upitao sam se, kakav li je tek onda bio dok je uživao slobodu?
<BR>&nbsp;&nbsp;&nbsp;&nbsp;&nbsp;"Da li smo stigli do Dvorane Pamtitelja?" upita nestrpljivo Princ Enrik.
<BR>&nbsp;&nbsp;&nbsp;&nbsp;&nbsp;"Da, stigli smo", uzvratih ja. "Veliko, belo zdanje."
<BR>&nbsp;&nbsp;&nbsp;&nbsp;&nbsp;"Znam kako izgleda, budalo! A koja je... znatno slabije vidim kada padne mrak... ona zgrada tamo?"
<BR>&nbsp;&nbsp;&nbsp;&nbsp;&nbsp;"Pokazujete na Kontov dvarac, visočanstvo."
<BR>&nbsp;&nbsp;&nbsp;&nbsp;&nbsp;"Tamo je, dakle."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto ne pođemo dalje?"
<BR>&nbsp;&nbsp;&nbsp;&nbsp;&nbsp;"Posmatram Peris", rekoh. "Nikada još nisam video takvu lepotu. Roum je takođe privlačan, ali na jedan drugi način. Roum je car; Peris je kurtizana."
<BR>&nbsp;&nbsp;&nbsp;&nbsp;&nbsp;"Postao si pesnik, izanđali starkeljo!"
<BR>&nbsp;&nbsp;&nbsp;&nbsp;&nbsp;"Osećam se znatno mlađi. Mogao bih sada da igram po ulicama. Ovaj grad meni peva."
<BR>&nbsp;&nbsp;&nbsp;&nbsp;&nbsp;"Hajdemo unutra. Hajdemo unutra. Ovde smo da bismo videli Pamtitelje. Kasnije će biti vremena za pesmu."
<BR>&nbsp;&nbsp;&nbsp;&nbsp;&nbsp;Uzdahnuo sam i poveo ga prema ulazu u veliku dvoranu. Uspinjali smo se pločnikom od nekog crnog, uglačanog kamena, dok su snopovi svetlosti šarali po nama, ispitivali nas i snimali. Čudovišna abonosna vrata, široka pet čovekovih visina, a visoka deset, pokazala su se samo kao projektovana opsena, jer kad smo im se približili, osetio sam im dubinu, ugledao im zasvođenu unutrašnjost i shvatio da su samo prikaza. Iskusio sam nejasnu toplinu i neki čudan miris kada smo prošli kroz njih.
<BR>&nbsp;&nbsp;&nbsp;&nbsp;&nbsp;Unutra se nalazilo mamutsko predvorje, od koga je u podjednakoj meri zastajao dah kao i od velikog unutrašnjeg prostora dvorca Princa od Rouma. Sve je bilo belo, kamen je zračio nekim unutrašnjim sjajem, koji je sve oblivao blistavošću. Desno i levo od nas teška vrata vodila su u krila zdanja. Iako je pala noć, mnoštvo prilika tiskalo se oko prisutnih pultova postavljenih na stražnjem zidu predvorja, gde su im ekrani i šlemovi omogućavali da stupe u vezu sa masivnom arhivom esnafa Pamtitelja. Sa zanimanjem sam primetio da su većina onih koji su ovamo došli sa pitanjima o prošlosti čovečanstva bili osvajači.
<BR>&nbsp;&nbsp;&nbsp;&nbsp;&nbsp;Koraci su nam odjekivali dok smo koračali preko popločanog poda.
<BR>&nbsp;&nbsp;&nbsp;&nbsp;&nbsp;Nisam primetio nijednog Pamtitelja i tako smo došli do prijemnog pulta, gde sam stavio šlem za prenos misli i obavestio mozak sa kojim sam dobio vezu da tražim Pamtitelja Bazila, koga sam na kratko sreo u Roumu.
<BR>&nbsp;&nbsp;&nbsp;&nbsp;&nbsp;"Kakav posao imaš sa njim?"
<BR>&nbsp;&nbsp;&nbsp;&nbsp;&nbsp;"Kod mene je njegov šal, koga mi je ostavio na čuvanje kada je otišao iz Rouma."
<BR>&nbsp;&nbsp;&nbsp;&nbsp;&nbsp;"Pamtitelj Bazil vratio se u Roum da završi svoja istraživanja, po dopuštenju osvajača. Poslaću ti jednog drugog člana esnafa da uzme šal."
<BR>&nbsp;&nbsp;&nbsp;&nbsp;&nbsp;Nismo morali dugo da čekamo. Stajali smo zajedno u stražnjem delu predvorja i ja sam posmatrao gungulu osvajača željnih da što više nauče, kada se pred nama pojavio jedan dežmekast čovek stroga lica, nešto mlađi od mene, ali nipošto više mlad, sa ceremonijalnim šalom svog esnafa oko širokih ramena.
<BR>&nbsp;&nbsp;&nbsp;&nbsp;&nbsp;"Ja sam Pamtitelj Elegro", objavi on svečanim glasom.
<BR>&nbsp;&nbsp;&nbsp;&nbsp;&nbsp;"Doneo sam vam Bazilov šal."
<BR>&nbsp;&nbsp;&nbsp;&nbsp;&nbsp;"Hodite. Pođite za mnom."
<BR>&nbsp;&nbsp;&nbsp;&nbsp;&nbsp;Iznikao je iz jednog neupadljivog mesta u zidu, gde se jedan klizajući blok okretao oko pivota. Sada je ponovo prošao istim putem i brzo krenuo niz jedan hodnik. Doviknuh mu da mi je saputnik slep i da ne može da drži njegov korak, na šta se Pamtitelj Elegro zaustavi i uputi nam očigledno nestrpljiv pogled. Usne, koje su mu bile zakrivljene nadole, zgrčiše se i on poče da čeprka kratkim prstima po gustoj, crnoj bradi. Kada smo ga sustigli, nastavio je sporije da korača. Išli smo tako beskrajnim hadnicima, sve dok na kraju nismo stigli do Elegrovog obitavališta, negde visoko u zdanju.
<BR>&nbsp;&nbsp;&nbsp;&nbsp;&nbsp;Soba je bila tamna, ali puna ekrana, šlemova, oprema za pisanje, glasnih kutija i drugih pomagala za učenje. Zidovi su bili zastrti nekom tamno crvenom tvari, očigledno živom, budući da su joj nabori na rubovima podrhtavali u pulsirajućem ritmu. Tri pokretne svetiljke nisu u dovoljnoj meri osvetljavale prostoriju.
<BR>&nbsp;&nbsp;&nbsp;&nbsp;&nbsp;"Evo šala", rekoh.
<BR>&nbsp;&nbsp;&nbsp;&nbsp;&nbsp;Izvadio sam ga iz vreće koju sam nosio sa sobom. Zabavljalo me je da ga nosim neko vreme tokom prvih pometenih dana posle osvajanja - uostalom, Bazil ga je ostavio u mojim rukama kada je odjurio niz ulicu, a ja svakako nisam imao nameru da prisvojim njegovu stvar, premda je bilo očigledno da on baš ne mari mnogo zbog gubitka - ali ubrzo sam ga odložio, zato što je čovek u odori Osmatrača sa šalom Pamtitelja dovodio druge u zabunu. Elegro ga je osorno uzeo od mene i odmotao ga, pažljivo ga zagledajući, kao da traži vaške.
<BR>&nbsp;&nbsp;&nbsp;&nbsp;&nbsp;"Odakle ti ovo?"
<BR>&nbsp;&nbsp;&nbsp;&nbsp;&nbsp;"Bazil i ja smo se sreli na ulici u samom trenutku invazije. Bio je veoma uzbuđen. Pokušao sam da ga zaustavim i primirim, ali on je samo projurio pored mene, a meni je u prolazu ostao u ruci njegov šal."
<BR>&nbsp;&nbsp;&nbsp;&nbsp;&nbsp;"On nam je to drugačije objasnio."
<BR>&nbsp;&nbsp;&nbsp;&nbsp;&nbsp;"Žao mi je ako sam ga kompromitovao", rekoh.
<BR>&nbsp;&nbsp;&nbsp;&nbsp;&nbsp;"U svakom slučaju, ti si vratio šal. Obavestiću Roum noćas o tome. Očekuješ li nagradu za to što si učinio?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Ozlovoljen, Elegro reče: "Šta?"
<BR>&nbsp;&nbsp;&nbsp;&nbsp;&nbsp;"Da mi bude dopušteno da kao šegrt pristupim esnafu Pamtitelja."
<BR>&nbsp;&nbsp;&nbsp;&nbsp;&nbsp;On me pogleda začuđeno. "Ti imaš svoj esnaf."
<BR>&nbsp;&nbsp;&nbsp;&nbsp;&nbsp;"Biti Osmatrač u ovo vreme isto je što i biti bez esnafa. Šta sada da Osmatram? Razrešen sam zaveta koje sam dao."
<BR>&nbsp;&nbsp;&nbsp;&nbsp;&nbsp;"Možda. Ali prestar si da potražiš novi esnaf."
<BR>&nbsp;&nbsp;&nbsp;&nbsp;&nbsp;"Ne baš sasvim prestar."
<BR>&nbsp;&nbsp;&nbsp;&nbsp;&nbsp;"Naš esnaf nije lak."
<BR>&nbsp;&nbsp;&nbsp;&nbsp;&nbsp;"Spreman sam na težak rad. Želim da učim. Pod stare dane prabudila mi se radoznalost."
<BR>&nbsp;&nbsp;&nbsp;&nbsp;&nbsp;"Što ne postaneš Hodočasnik kao tvoj prijatelj? Tako bi video sveta."
<BR>&nbsp;&nbsp;&nbsp;&nbsp;&nbsp;"Već sam ga video. Sada želim da se pridružim Pamtiteljima i da steknem uvid u prošlost."
<BR>&nbsp;&nbsp;&nbsp;&nbsp;&nbsp;"To možeš da uradiš i ako dole zatražiš informacije. Naša znanja stoje ti na raspolaganju, Osmatraču."
<BR>&nbsp;&nbsp;&nbsp;&nbsp;&nbsp;"To nije isto. Učlani me u vaš esnaf."
<BR>&nbsp;&nbsp;&nbsp;&nbsp;&nbsp;"Zašto ne pokušaš kod Indeksera", predloži mi Elegro. "Posao je sličan, a ne zahteva ovoliko truda."
<BR>&nbsp;&nbsp;&nbsp;&nbsp;&nbsp;"Želim ovde da se učlanim."
<BR>&nbsp;&nbsp;&nbsp;&nbsp;&nbsp;Elegro teško uzdahnu. Stao je da krši prste, da klima glavom i gricka usne. To mu je očigledno bilo svojstveno. Dok je tako razmišljao, jedna unutrašnja vrata se otvoriše i u prostoriju uđe jedna žena-Pamtitelj, noseći u obema rukama malu, tirkiznu muzičku kuglu. Napravila je četiri koraka i zastala, očigledno iznenađena činjenicom da Elegro ima posetioce.
<BR>&nbsp;&nbsp;&nbsp;&nbsp;&nbsp;Klimnula je u znak izvinjenja: "Navratiću kasnije."
<BR>&nbsp;&nbsp;&nbsp;&nbsp;&nbsp;"Ostani", reče joj Pamtitelj, a zatim se okrenu prema Princu i meni. "Moja žena. Pamtitelj Olmein." Onda se ponovo obrati supruzi: "Ovo su putnici koji su upravo prispeli iz Rouma. Doneli su nam Bazilov šal. Osmatrač sada traži da ga učlanimo u naš esnaf. Šta mi savetuješ?"
<BR>&nbsp;&nbsp;&nbsp;&nbsp;&nbsp;Bele veđe Pamtitelja Olmein se skupiše; ona odloži muzičku kuglu u jednu tamnu, kristalnu vazu; dok je to činila, nehotice ju je uključila i iz nje zastruja desetak iskričavih nota pre no što je bila isključena. Zatim ona stade da pažljivo osmatra nas, a mi nju. Bila je primetno mlađa od svog supruga, koji je već duboko zašao u srednje godine, dok ona tek što je izišla iz prvog cveta mladosti. Pa ipak, zračila je nekom unutarnjom snagom koja je govorila o znatno većoj zrelosti. Možda je, pomislio sam, boravila u Jorslemu da bi se podmladila; ali ako je to posredi, onda je bilo čudno što se i on nije podvrgao istom tretmanu, izuzev ako nije odveć uvažavao izgled koji su mu pružale poodmakle godine. Ona je neosporno bila privlačna. Imala je krupno lice, sa visokim čelom, naglašenim jabučicama, širokim, senzualnim usnama i istaknutom bradom. Kosa joj je bila blistavocrna, stvarajući snažan kontrast sa bledilom kože. Ovako bela koža predstavlja retkost među nama, premda sada znam da je to bila znatno češća pojava u drevnim vremenima, kada je pasmina bila različita. Avluela, moj ljupki, mali Letač, takođe se odlikovala istom kombinacijom crnog i belog, ali sve sličnosti su tu prestajale, zato što je Avluela predstavljala oličenje krhkosti, za razliku od Pamtitelja Olmein, koja je sva bila satkana od snage. Ispod dugačkog, vitkog vrata telo joj se prelivalo u lepo oblikovana ramena, čvrste grudi, vitke noge. Držanje joj je bilo kraljevsko.
<BR>&nbsp;&nbsp;&nbsp;&nbsp;&nbsp;Dugo nas je promatrala, sve dok se ja na kraju nisam odvažio da podignem pagled do njenih široko razmaknutih, crnih očiju. Konačno, ona reče: "Da li se Osmatrač smatra pozvanim da nam se pridruži?"
<BR>&nbsp;&nbsp;&nbsp;&nbsp;&nbsp;Izgledalo je da je pitanje upućeno svakom od nas ko želi da odgovori. Ja sam oklevao; sa Elegrom je bio isti slučaj; najzad, oglasio se Princ od Rouma svojim uobičajenim, zapovedničkim tonom: "Osmatrač je pozvan da se pridruži vašem esnafu."
<BR>&nbsp;&nbsp;&nbsp;&nbsp;&nbsp;"A ko si ti?" upita Olmein.
<BR>&nbsp;&nbsp;&nbsp;&nbsp;&nbsp;Kada je ponovo progovorio, Princ je znatno umerio glas: "Jedan slepi Hodočasnik, gospo, koji je dopešačio dovde iz Rouma, u društvu ovog čoveka. Ako je na meni da procenim, nećete pogrešiti ako ga uzmete na šegrtovanje."
<BR>&nbsp;&nbsp;&nbsp;&nbsp;&nbsp;Elegro reče: "A ti? Kakvi su tvoji planovi?"
<BR>&nbsp;&nbsp;&nbsp;&nbsp;&nbsp;"Ja ovde jedino želim utočište", reče Princ. "Dojadilo mi je potucanje, a čeka me i puno razmišljanja. Možda mi možete pronaći neke sitne poslove koje bih obavljao kod vas. Ne bih želeo da se razdvojim od svog druga."
<BR>&nbsp;&nbsp;&nbsp;&nbsp;&nbsp;Olmein se okrenu prema meni i reče mi: "Razmotrićemo tvoj slučaj. Ukoliko ti bude odabreno, poslaćemo te na testove. Ja ću ti biti sponzor."
<BR>&nbsp;&nbsp;&nbsp;&nbsp;&nbsp;"Olmein", ote se Elegru, koga je ovaj obrt očigledno zbunio.
<BR>&nbsp;&nbsp;&nbsp;&nbsp;&nbsp;Ona nam samo uputi jedan vedar osmeh. Izgledalo je da predstoji porodična rasprava; ali do nje ipak nije došlo i Pamtitelji nam ponudiše gostoprimstvo, sokove, oštrija pića i noćni smeštaj. Obedovali smo odvojeno od njih u jednom delu stana, dok su se u drugom u međuvremenu sakupili ostali Pamtitelji da razmotre moju nepravilnu molbu za pristup u njihov esnaf. Princ je izgledao neobično uzbuđen; prosuo je hranu na pod, izlio vino iz boce, nespretno petljao priborom za jelo, neprestano prinosio prste svojim sivim, metalnim očima, kao da ga tamo nešto nesnosno svrbi.
<BR>&nbsp;&nbsp;&nbsp;&nbsp;&nbsp;Konačno, on mi reče prigušenim, nestrpljivim glasom: "Opiši mi je!"
<BR>&nbsp;&nbsp;&nbsp;&nbsp;&nbsp;Učinio sam ono što je želeo, i to podrobno, pažljivo birajući reči kako bih mu što življe predočio sliku.
<BR>&nbsp;&nbsp;&nbsp;&nbsp;&nbsp;"Prelepa je, zar ne?"
<BR>&nbsp;&nbsp;&nbsp;&nbsp;&nbsp;"Jeste. Poznato vam je, doduše, da čovek mojih godina ima posla samo sa apstrakcijama, zato što mu žlezde više ne vrše staru funkciju."
<BR>&nbsp;&nbsp;&nbsp;&nbsp;&nbsp;"I sam njen glas me uzbuđuje", reče Princ. "Ona ima moć. Prava je kraljica. Mora da je prelepa; ne bi bilo pravično kada joj telo ne bi bilo u skladu sa glasom."
<BR>&nbsp;&nbsp;&nbsp;&nbsp;&nbsp;"Ona je", rekoh teškim glasom, "supruga drugog čoveka i naš gostoprimljivi domaćin."
<BR>&nbsp;&nbsp;&nbsp;&nbsp;&nbsp;Na um mi pade onaj dan u Roumu kada je Prinčev palankin izišao iz dvorca, a on ugledao Avluelu i naredio joj da dođe k njemu, uvukavši je kroz zastore da bi je iskoristio. Vladar može da manipuliše nižim klasama na taj način, ali ne i jedan Hodočasnik; poznavajući Princa, međutim, počeo sam da se pribojavam njegovih planova. Ponovo je stao da dobuje po metalnim očima. Mišići na licu su mu titrali.
<BR>&nbsp;&nbsp;&nbsp;&nbsp;&nbsp;"Obećajte mi da se nećete uvaljivati u nevolju sa njom", rekoh.
<BR>&nbsp;&nbsp;&nbsp;&nbsp;&nbsp;Uglovi usana mu se zgrčiše i on zausti da uzvrati nekom ljutitom opaskom, ali se u poslednji čas obuzda. Posle nekoliko trenutaka, uz očigledan napor, on reče: "Pogrešno si me procenio, starče. Pokoravaću se ovdašnjim pravilima gostoprimstva. A sada, budi tako dobar i natoči mi još malo vina."
<BR>&nbsp;&nbsp;&nbsp;&nbsp;&nbsp;Zavirio sam među zalihe i izvukao odande novu bocu. Bilo je to jako, crveno vino, a ne zlatni napitak iz Rouma. Nalih ga u čaše; ubrzo smo iskapili i tu bocu. Ja je uhvatih duž linija gde je bila spojena, snažno je stisnuh i ona puče kao mehur od sapunice. Nekoliko trenutaka kasnije, u obedovaonicu uđe Olmein. U međuvremenu se preobukla; prethodno je nosila popodnevnu odeću tamne boje i grubog tkanja, a sada je imala na sebi skerletnu haljinu, koja je kopčom bila pričvršćena među dojkama, otkrivajući mi obline i senke njenog tela; iznenadilo me je kada sam video da je izabrala da zadrži pupak. On joj je narušavao glatki pregib stomaka na način koji je bio tako izazovan, da je to gotovo uticalo i na mene.
<BR>&nbsp;&nbsp;&nbsp;&nbsp;&nbsp;Ona mi se obrati zadovoljnim glasom: "Šegrtovanje ti je odobreno pod mojim sponzorstvom. Testiranje će biti obavljeno noćas. Ako ga budeš prošao, bićeš dodeljen našem odeljku." Oči joj zatreptaše u iznenadnoj plimi pakosti. "Moraš da znaš da se sve to uopšte ne dopada mom suprugu. Ali toga se uopšte ne treba bojati. A sada, obojica pođite sa mnom."
<BR>&nbsp;&nbsp;&nbsp;&nbsp;&nbsp;Ona ispruži obe ruke, davši jednu meni, a drugu Princu. Prsti su joj bili studeni. Iznenada me je prožela neka unutarnja groznica pri dodiru sa ovom ženom, koja je u meni raspalila plam nove mladosti - bez ikakve pomoći vode iz kuće podmlađivanja u svetom Jorslemu.
<BR>&nbsp;&nbsp;&nbsp;&nbsp;&nbsp;"Hajdemo", reče Olmein i povede nas do mesta za testiranje.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
