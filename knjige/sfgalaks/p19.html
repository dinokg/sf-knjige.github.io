<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Piter Kartur: MAGLA
<P>&nbsp;&nbsp;&nbsp;&nbsp;&nbsp;Veliki čovek je zagunđao, a onda rekao polako: "Ne mogu to da učinim, mister. Subotom uveče odlazim u varoš. A ovo je subota veče."
<BR>&nbsp;&nbsp;&nbsp;&nbsp;&nbsp;Mali čovek na tremu drhtao je dok se naginjao napred, pokušavajući da razabere reči prigušivane lavežom pasa u zadnjem dvorištu. Njegovo sitno, budno lice bilo je bledo, otegnuto, njegove oči usplamtele. Delovao je kao da je, na neki način, manji nego što bi trebalo da bude - kao da se smežurao. Odelo je visilo na njemu, suviše veliko. Oči su mu bile umorne, pogled izgubljen.
<BR>&nbsp;&nbsp;&nbsp;&nbsp;&nbsp;"Gospodine... gospodine Braune, slušajte me, molim vas. Ako je to stvarno, ovoga puta... a ne samo glasina... molim vas!"
<BR>&nbsp;&nbsp;&nbsp;&nbsp;&nbsp;Braun polako odmahnu glavom, budnih očiju.
<BR>&nbsp;&nbsp;&nbsp;&nbsp;&nbsp;"Ali, to je ono za čim sam tragao, gospodine Braune. Vi ste to videli. I drugi su. Zakleli ste se da je to istina."
<BR>&nbsp;&nbsp;&nbsp;&nbsp;&nbsp;"Naravno." Braun otpljunu, klimajući glavom.
<BR>&nbsp;&nbsp;&nbsp;&nbsp;&nbsp;"Naravno. I k'o što oni vele, mi bogme nismo lažovi."
<BR>&nbsp;&nbsp;&nbsp;&nbsp;&nbsp;"Znam... Gospodine Braune, ja sam istraživač psihičkih fenomena - duhova i sličnih stvari. Moram noćas da vidim to priviđenje." Smežurani čovek zatvori za trenutak oči i osloni se o stub trema.
<BR>&nbsp;&nbsp;&nbsp;&nbsp;&nbsp;"Subota veče."
<BR>&nbsp;&nbsp;&nbsp;&nbsp;&nbsp;"Ali, gospodine Braune... ovo će biti poslednje veče."
<BR>&nbsp;&nbsp;&nbsp;&nbsp;&nbsp;"Možda je baš sad ovde, ne znam."
<BR>&nbsp;&nbsp;&nbsp;&nbsp;&nbsp;"Ja znam, gospodine Braune." Mali čovek protrlja svoj prst na kome se nalazio velik zlatan prsten. "Znam. Još najviše desetak minuta. A ja moram..." On zastade, puštajući svoje oči da preklinju u njegovo ime.
<BR>&nbsp;&nbsp;&nbsp;&nbsp;&nbsp;"Pa, držim da to zaslužuje da ga čovek pogleda, jakako."
<BR>&nbsp;&nbsp;&nbsp;&nbsp;&nbsp;"Jeste, li... sigurni da znate kako izgleda?"
<BR>&nbsp;&nbsp;&nbsp;&nbsp;&nbsp;"Znam valjda šta sam video. Zlatno i blistavo, eto kakvo je. Mora biti mrak da bi se videlo. Potpuni mrak. Ono se, u stvari, ne pokreće. Samo mirno stoji i nekako šljašti."
<BR>&nbsp;&nbsp;&nbsp;&nbsp;&nbsp;"To je ono, gospodine Braune. Moram da ga vidim!"
<BR>&nbsp;&nbsp;&nbsp;&nbsp;&nbsp;"Bojim se da neće moći, mister. Ja idem u grad."
<BR>&nbsp;&nbsp;&nbsp;&nbsp;&nbsp;Braun je motrio na oči malog čoveka, video bol u njima. "Bogme, ako se to isplati... a držim da bi moralo da mi se isplati ako treba da ostanem kod kuće u subotu uveče."
<BR>&nbsp;&nbsp;&nbsp;&nbsp;&nbsp;"Trajaće samo jedan minut... jedan trenutak."
<BR>&nbsp;&nbsp;&nbsp;&nbsp;&nbsp;"Mor'o bih da pođem."
<BR>&nbsp;&nbsp;&nbsp;&nbsp;&nbsp;"Spreman sam da dam za to sve što imam, gospodine Braune. Sve."
<BR>&nbsp;&nbsp;&nbsp;&nbsp;&nbsp;"Koliko?"
<BR>&nbsp;&nbsp;&nbsp;&nbsp;&nbsp;"Ja... ja nemam novaca."
<BR>&nbsp;&nbsp;&nbsp;&nbsp;&nbsp;"Humh!"
<BR>&nbsp;&nbsp;&nbsp;&nbsp;&nbsp;"Moljakao sam za auto-stop nekoliko stotina milja da bih stigao ovamo."
<BR>&nbsp;&nbsp;&nbsp;&nbsp;&nbsp;Braun odmahnu glavom. "Imate lep prsten... E pa, moram da pođem u varoš."
<BR>&nbsp;&nbsp;&nbsp;&nbsp;&nbsp;Mali čovek opusti svoju ruku niz bok. Onda je ponovo podiže. I njegov pogled se premestio na čudno oblikovani prsten na njegovom prstu.
<BR>&nbsp;&nbsp;&nbsp;&nbsp;&nbsp;"Ja... ne mogu vam dozvoliti da imate ovo."
<BR>&nbsp;&nbsp;&nbsp;&nbsp;&nbsp;Braun sleže svojim masivnim ramenima, odstupi jedan korak i spusti ruku na unutrašnju bravu.
<BR>&nbsp;&nbsp;&nbsp;&nbsp;&nbsp;"Sada moram da zaključam kuću i pustim napolje pse... Nemojte se motati po dvorištu kad pustim pse."
<BR>&nbsp;&nbsp;&nbsp;&nbsp;&nbsp;"Ne... Čekajte... možete imati prsten."
<BR>&nbsp;&nbsp;&nbsp;&nbsp;&nbsp;Braun zaškilji očima. "Ne znam..."
<BR>&nbsp;&nbsp;&nbsp;&nbsp;&nbsp;"Možete ga imati."
<BR>&nbsp;&nbsp;&nbsp;&nbsp;&nbsp;Veliki čovek otvori ulazna vrata i prihvati prsten. Stao je u stranu, da bi propustio malog čoveka. Zatim kresnu šibicu i pripali petrolejku na stolu. Okretao je prsten uvek iznova, veoma polako, u svojim debelim prstima. Oči su mu lukavo škiljile. Zlatan, ali ne od zlata. Suviše težak da bi bio zlato - ili bilo koji drugi metal. Suviše veliki za prste malog čoveka. Braun ga natače na svoj mali prst, osećajući kako prijanja uz meso.
<BR>&nbsp;&nbsp;&nbsp;&nbsp;&nbsp;Mali čovek, koračajući nervozno, pronašao je vrata spavaće sobe.
<BR>&nbsp;&nbsp;&nbsp;&nbsp;&nbsp;Braun ga grubo gurnu. "Hajde, napred. Platili ste, i tu nema ničeg što bi pozledilo čoveka."
<BR>&nbsp;&nbsp;&nbsp;&nbsp;&nbsp;Ali mali čovek stade u stranu, propuštajući Brauna da uđe prvi.
<BR>&nbsp;&nbsp;&nbsp;&nbsp;&nbsp;U vazduhu, nasred spavaće sobe, svetlucala je jedna zlatna mrlja. Visoka možda osam stopa, a oko četiri široka.
<BR>&nbsp;&nbsp;&nbsp;&nbsp;&nbsp;Braun se hrapavo nasmeja.
<BR>&nbsp;&nbsp;&nbsp;&nbsp;&nbsp;"Nije utvara, je l' da mister? Znao sam da nije. Držim da ste mislili da plaćate za utvaru. Ja bogme nisam rekao da je utvara."
<BR>&nbsp;&nbsp;&nbsp;&nbsp;&nbsp;Lice malog čoveka otvrdnu. Pogledao je Brauna ispitivački, sa tugom. Onda slegnu ramenima.
<BR>&nbsp;&nbsp;&nbsp;&nbsp;&nbsp;"Ne mogu nikako verovati da ste vi stvarno prošli kroz ovo, Braune."
<BR>&nbsp;&nbsp;&nbsp;&nbsp;&nbsp;"Jakako." Veliki čovek se nasmeja. "Jakako da jesam. Gledajte."
<BR>&nbsp;&nbsp;&nbsp;&nbsp;&nbsp;"Čekajte. Ja ću poći s vama. Čekajte!" Mali čovek koraknu napred, a onda, kao da još uvek nije siguran, položi svoje prste na Braunovu ruku. "U redu."
<BR>&nbsp;&nbsp;&nbsp;&nbsp;&nbsp;Zajedno su krenuli napred u zlatnu maglu.
<BR>&nbsp;&nbsp;&nbsp;&nbsp;&nbsp;Bilo je drukčije za velikog čoveka - ovoga puta. Dok su ulazili u maglu, osetio je svuda po svojoj koži oštro bockanje. Ranije, nije bilo ničega sem osećaja vazduha. Pokušao je da korakne unazad, ali ga je mali čovek sprečio u tome nekom iznenađujućom snagom. Braun je bio prisiljen da produži napred.
<BR>&nbsp;&nbsp;&nbsp;&nbsp;&nbsp;Bockanje je postalo gotovo nepodnošljivo. Činilo mu se, sada, da dolazi u vrelim strujnim udarima, sa prsta na kome se nalazio prsten. Braun požuri napred, pokušavajući da se domogne poznatog miljea svoje spavaće sobe.
<BR>&nbsp;&nbsp;&nbsp;&nbsp;&nbsp;Iskoračili su iz magle.
<BR>&nbsp;&nbsp;&nbsp;&nbsp;&nbsp;Nije bilo nikakve poznate spavaće sobe. Kuća je nestala, a zajedno s njom i noć.
<BR>&nbsp;&nbsp;&nbsp;&nbsp;&nbsp;Dnevna svetlost. Dnevno doba u jednom poljskom pejzažu gde je trava bila plava, kakvu Braun još nikada nije video, i gde je drveće, visoko i bez grana, samo sa dugim iglicama, stremilo prema narandžastom nebu. Nebu na kome je Braun mogao da vidi tri džinovska sunca.
<BR>&nbsp;&nbsp;&nbsp;&nbsp;&nbsp;Veliki čovek se oslobodi stiska, opsova i okrete se da pogleda maglu iza sebe. Mali čovek odmahnu glavom.
<BR>&nbsp;&nbsp;&nbsp;&nbsp;&nbsp;"Uspeli smo, Braune. Magla je nestala."
<BR>&nbsp;&nbsp;&nbsp;&nbsp;&nbsp;Mali čovek se sada menjao. Činilo se da raste, da ispunjava svoju odeću. "Žao mi je, Braune. Nisam mogao da prođem sem sa prstenom na ruci... ili s nekim ko nosi prsten... A to znači - s vama."
<BR>&nbsp;&nbsp;&nbsp;&nbsp;&nbsp;"To je ludost. Gde..." Veliki čovek zastade, ponovo dižući pogled prema ona tri sunca. Zatim protrlja čelo.
<BR>&nbsp;&nbsp;&nbsp;&nbsp;&nbsp;"Kod kuće. Kod moje kuće... Pronađite neku drugu maglu dok budete nosili prsten. Onda se vratite kući... vašoj kući."
<BR>&nbsp;&nbsp;&nbsp;&nbsp;&nbsp;"Ali... magla?"
<BR>&nbsp;&nbsp;&nbsp;&nbsp;&nbsp;"Čućete glasine. Čudne priče. I mi ovde imamo priče o duhovima. Budite istraživač. Krenite tragom tih glasina."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Srećno, Braune."
<BR>&nbsp;&nbsp;&nbsp;&nbsp;&nbsp;Mali čovek se brzo okrete i poče da korača po čudnoj plavoj travi. Jednom se osvrnuo i pogledao Brauna, koji je bespomoćno zurio za njim.
<BR>&nbsp;&nbsp;&nbsp;&nbsp;&nbsp;Oklevao je trenutak, pa opet žurno nastavio napred. Časak kasnije bio je među iglastim drvećem, a onda nestao Braunu s vidika.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
