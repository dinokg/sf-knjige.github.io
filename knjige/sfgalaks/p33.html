<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Avro Menhetn: LOPTICA ZA KRIKET
<P>&nbsp;&nbsp;&nbsp;&nbsp;&nbsp;Gvozdeno-žitka supstanca tresnula je o tlo uz tup udar, koncentrisala se u oblik lopte, otkotrljala polako iz šupe, stigla do sredine druma, a onda zastala. Njena putanja preko armiranog betona bila je obeležena dubokom brazdom, kao da se kotrljala kroz glinu.
<BR>&nbsp;&nbsp;&nbsp;&nbsp;&nbsp;Profesor Lej baci pogled na časovnik: bilo je tačno 3:33 posle podne. Njegov eksperiment je uspeo. Napravio je jednu supstancu do tada nepoznate specifične težine koja je sada, nesrećnom slučajnošću, ležala nasred druma.
<BR>&nbsp;&nbsp;&nbsp;&nbsp;&nbsp;"Hej", reče P. S. Dželks, "šta je to?"
<BR>&nbsp;&nbsp;&nbsp;&nbsp;&nbsp;Profesor i policajac su gledali loptu. "Umakla vam je i zaorala drum", produži Dželks. Izgledao je zabrinut. "Šta je to?"
<BR>&nbsp;&nbsp;&nbsp;&nbsp;&nbsp;"U nekim zvezdama", reče profesor, "atomi su zbijeni na takav način da je materija od koje su sastavljeni neobično teška. U slučaju Van Maanena, na primer, zvezde čija je materija 300.000 puta gušća od vode, čiodina glava bi probila vašu šaku kao metak."
<BR>&nbsp;&nbsp;&nbsp;&nbsp;&nbsp;"Shvatam", reče P. S. Dželks. Izgledalo je da se sprema da pogleda svoju šaku kao da bi to moglo razjasniti situaciju. "Vi najbolje znate kako stvari stoje, gospodine, siguran sam u to. A sad najbolje da je vratite u vašu radionicu. Ne želimo da zaustavimo saobraćaj." P. S. Dželks je želeo da nema više nikakve veze sa objektom.
<BR>&nbsp;&nbsp;&nbsp;&nbsp;&nbsp;"Bojim se da ne mogu", uzvrati profesor. Sagnuo se i pokušao da podigne loptu. Nije se ni pomerila.
<BR>&nbsp;&nbsp;&nbsp;&nbsp;&nbsp;"Zaglavila se?" upita P. S. Dželks. Zamahnuo je svojom velikom cokulom i tresnuo loptu, a onda se zateturao natrag, stežući stopalo. Lopta se nije pomerila.
<BR>&nbsp;&nbsp;&nbsp;&nbsp;&nbsp;Nobi Klark, iz garaže, zaustavi svoj kamion. "Ovde se ne igra fudbal, druškane", dobacio je P. S. Dželksu, svom starom neprijatelju.
<BR>&nbsp;&nbsp;&nbsp;&nbsp;&nbsp;"Zaglavila se", reče Dželks, suviše iznenađen da bi mu vratio milo za drago.
<BR>&nbsp;&nbsp;&nbsp;&nbsp;&nbsp;Nobi izađe iz kamiona. Ćušnuo je loptu nogom. "Šta je ovo?" obratio se profesoru.
<BR>&nbsp;&nbsp;&nbsp;&nbsp;&nbsp;"Jedan eksperiment", reče profesor Lej. "Imate li neku alatku? Voleo bih da je vratim natrag u moju radionicu."
<BR>&nbsp;&nbsp;&nbsp;&nbsp;&nbsp;Nobi izvuče iz kamiona čekić težak sedam funti. Tresnuo je njime postrance po lopti, upotrebivši svu svoju snagu. Čekić odskoči unazad.
<BR>&nbsp;&nbsp;&nbsp;&nbsp;&nbsp;Nobi zaurla, ispusti čekić i poče da siše svoje prste.
<BR>&nbsp;&nbsp;&nbsp;&nbsp;&nbsp;"Taj udarac bi pomerio najmanje tri stotine funti", reče profesor Lej. "Zbilja interesantno. Lopta mora da teži više."
<BR>&nbsp;&nbsp;&nbsp;&nbsp;&nbsp;Iza ugla izbiše lokalna vatrogasna kola, koja je pozvao P. S. Dželks. Vatrogasci se zagledaše u loptu. Kao i obično, njihov talenat za improvizaciju priskočio im je u pomoć. Obavili su omču od čeličnog užeta oko lopte, a drugi kraj užeta privezali za vatrogasna kola. Vozač vatrogasnih kola polako je krenuo prvom brzinom. Trenutak kasnije uže puče, pričinivši znatnu štetu vatrogasnim kolima.
<BR>&nbsp;&nbsp;&nbsp;&nbsp;&nbsp;Stigla su i jedna policijska kola. Četiri policajca sa pljosnatim kapama iskočiše iz njih. Ubrzo posle toga drum je bio blokiran, a okolo lopte podignut zastor od tkanine za džakove. O svemu je obavešten predsednik vlade, a novinama je dato oprezno saopštenje o tome kako se, zbog udesa u eksperimentalnoj stanici nedaleko od Ministarstva rata, građanstvu zabranjuje pristup u to područje. Ipak, naglašeno je da nema razloga za uznemirenost, jer nisu u pitanju nikakvi radioaktivni materijali.
<BR>&nbsp;&nbsp;&nbsp;&nbsp;&nbsp;Tri viša oficira iz Ministarstva rata stigla su u vreme popodnevnog čaja, koji su pripremile lokalne predstavnice Ženskog instituta a poslužio ga u ograđenom području P. S. Dželks.
<BR>&nbsp;&nbsp;&nbsp;&nbsp;&nbsp;"Profesore Lej", reče general, "ne sviđa nam se ovaj publicitet. Krajnje je neprikladan."
<BR>&nbsp;&nbsp;&nbsp;&nbsp;&nbsp;"Lopta se otkotrljala iz moje radionice", objašnjavao je profesor. "Neka iznenadna, ekstragravitaciona sila. Nisam mogao da je zaustavim."
<BR>&nbsp;&nbsp;&nbsp;&nbsp;&nbsp;"Dopremite dizalicu za tenkove", obrecnu se general.
<BR>&nbsp;&nbsp;&nbsp;&nbsp;&nbsp;Prošlo je izvesno vreme pre nego što je posada dizalice uspela da načini zadovoljavajući zahvat na objektu. Pokušali su da iskopaju beton oko njega, ali dok su to činili, izgledalo je da lopta tone sve dublje. Na kraju su podesili dizalicu u neku vrstu mengela i njima obuhvatili loptu.
<BR>&nbsp;&nbsp;&nbsp;&nbsp;&nbsp;Motor dizalice je zagrmeo. Čelične sajle su zacvilele. Čitava dizalica je drhtala u silnom naporu da uspe. Ali lopta se nije pomerila.
<BR>&nbsp;&nbsp;&nbsp;&nbsp;&nbsp;"Daj pun gas, čoveče!" prodra se general. "Ovo je vladina svojina."
<BR>&nbsp;&nbsp;&nbsp;&nbsp;&nbsp;Sajle su se slomile. A isto tako a ruka dizalice. Morali su dopremiti iz vojne baze drugu dizalicu da ukloni prvu. General i ostali visoki oficiri vratili su se u Ministarstvo rata da napišu izveštaj o tome kako civilne firme snabdevaju oružane snage Njenog Kraljevskog Veličanstva falš opremom, što bi svakako trebalo odmah podvrći vojnom disciplinskom sudu.
<BR>&nbsp;&nbsp;&nbsp;&nbsp;&nbsp;Sledećeg jutra svi listovi zemlje - a glavni izvor inspiracije bio im je Nobi Klark - podjarili su naciju u takvo stanje zabrinutosti zbog bizarnog objekta profesora Leja da se ubrzo posle doručka u Dauning stritu okupila velika gomila. Svi prisutni - muškarci, žene i deca - zahtevali su da se nešto preduzme. Stigao je čak i kablogram od australijskog premijera sa pitanjem koje su mere preduzete da bi se sprečilo da lopta propadne kroz centar Zemlje i izbije na drugoj strani, i tom prilikom, možda, upropasti igralište za kriket koje je bilo tako brižljivo pripremljeno za Četvrti međunarodni šampionat.
<BR>&nbsp;&nbsp;&nbsp;&nbsp;&nbsp;Predsednik vlade lično se pojavio nekoliko puta na stepeništu broja 10, dajući prstima znak 'V'. Kao metod pomeranja lopte, međutim, to nije delovalo bogzna kako prikladno.
<BR>&nbsp;&nbsp;&nbsp;&nbsp;&nbsp;U vreme ručka događaji su poprimili još dramatičniji tok. Ekstremističko krilo Opozicije, zahtevajući istovremeno ostavku vlade, predlagalo je da se na sramnu loptu baci jedna britanska hidrogenska bomba, i na taj način uništi i ona i jedna izrazito torijevska izborna jedinica.
<BR>&nbsp;&nbsp;&nbsp;&nbsp;&nbsp;Američko ratno vazduhoplovstvo, koristeći mlazne bombardere iz Grinhem Komona, dovozilo je u delovima najveću dizalicu na svetu - jednog teškaša od 250 tona. Krupova firma iz Esena javila je telefonom da će kroz nekoliko časova završti dizalicu od 500 tona.
<BR>&nbsp;&nbsp;&nbsp;&nbsp;&nbsp;Posle ručka predsednik vlade napustio je Dauning strit kolima da ispita problem na licu mesta. Sada su ga videli kako daje znak 'V' držeći jednu ping-pong lopticu između prstiju.
<BR>&nbsp;&nbsp;&nbsp;&nbsp;&nbsp;Pozornica je sada bila pravi darmar privremenih železničkih pruga, dizalica, vatrogasnih kola, vojske, predstavnika sindikata i, na periferiji, drvenih tribina koje je podigla firma 'Batlinovi vikend kampovi'. Premijer se s teškom mukom probio do unutrašnje ograde.
<BR>&nbsp;&nbsp;&nbsp;&nbsp;&nbsp;"Žao mi je zbog svega ovoga, gospodine", obratio mu se profesor. "Neke nepredviđene komplikacije."
<BR>&nbsp;&nbsp;&nbsp;&nbsp;&nbsp;Premijer zagunđa. Pogledao je loptu, koja je postala sva uglačana od raznih sprava za dizanje što su se tokom proteklih časova obavijale oko nje. Ljutito ju je džarnuo svojim štapom. Loptica iskoči iz žljeba u kome je ležala i otkotrljala se polako niz nagib druma, da bi se na kraju smirila u slivniku.
<BR>&nbsp;&nbsp;&nbsp;&nbsp;&nbsp;Profesor Lej se nasmeja i baci pogled na časovnik. Bilo je 3:33 posle podne. "Trebalo je da pomislim na ovako nešto", rekao je. "Nepostojana smesa. Njena molekularna struktura se pogoršava posle..." bacio je ponovo pogled na časovnik, "...posle dvadeset četiri časa. Moram videti šta tu može da se uradi."
<BR>&nbsp;&nbsp;&nbsp;&nbsp;&nbsp;Podigao je loptu i stavio je u džep. "Posao jednog naučnika nikada nije do kraja obavljen", promrmljao je. Onda je ušao u svoju radionicu i zalupio vrata iza sebe.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
