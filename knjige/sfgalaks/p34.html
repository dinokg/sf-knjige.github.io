<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Artur Feldman: MATEMATIČARI
<P>&nbsp;&nbsp;&nbsp;&nbsp;&nbsp;Bili su u vrtu. "A sada, Zoe", reče Zinia Hokins svojoj devetogodišnjoj kćerki, "prestani da lepršaš okolo, pa će ti tata ispričati jednu priču."
<BR>&nbsp;&nbsp;&nbsp;&nbsp;&nbsp;Zoe se spustila na viseću mrežu. "Istinitu priču, tata?"
<BR>&nbsp;&nbsp;&nbsp;&nbsp;&nbsp;"Sve se desilo tačno ovako kako ću ti ispričati", reče Drejk Hokins, uštinuvši Zoe za rumeni obraščić. "Elem: pre dve hiljade i jedanaest godina, u 1985. - računajući to vreme prema Zemaljskom kalendaru - jedno pleme bića sa zvezde Pas, u Siriusu, izvršilo je invaziju na Zemlju."
<BR>&nbsp;&nbsp;&nbsp;&nbsp;&nbsp;"A kako su izgledala ta bića, oče?"
<BR>&nbsp;&nbsp;&nbsp;&nbsp;&nbsp;"Kao ljudska, u mnogom, mnogom pogledu. Svako od njih je imalo po dve ruke, dve noge i sve ostale organe kojima su ljudi obdareni."
<BR>&nbsp;&nbsp;&nbsp;&nbsp;&nbsp;"Zar nije bilo baš nikakve razlike između tih bića sa Psa i ljudi, tata?"
<BR>&nbsp;&nbsp;&nbsp;&nbsp;&nbsp;"Bilo je. Svaki od došljaka imao je jedan par krila pokrivenih zelenim perjem, koja su izrastala iz njihovih ramena, a dugi purpurni rep."
<BR>&nbsp;&nbsp;&nbsp;&nbsp;&nbsp;"Koliko je takvih bića bilo, oče?"
<BR>&nbsp;&nbsp;&nbsp;&nbsp;&nbsp;"Tačno tri miliona i četrdeset jedan odrasli mužjak a tri odrasle ženke. Ta stvorenja su se na Zemlji pojavila najpre na ostrvu Sardiniji. U roku od pet sedmica ona su postala gospodari čitavog globusa."
<BR>&nbsp;&nbsp;&nbsp;&nbsp;&nbsp;"Zar se Zemljani nisu oduprli, tata?"
<BR>&nbsp;&nbsp;&nbsp;&nbsp;&nbsp;"Ljudi su ratovali protiv zavojevača, koristeći metke, obične bombe, super-atomske bombe i gasove."
<BR>&nbsp;&nbsp;&nbsp;&nbsp;&nbsp;"Kako izgledaju te stvari, oče?"
<BR>&nbsp;&nbsp;&nbsp;&nbsp;&nbsp;"Oh, one već odavno ne postoje. Nazivali su ih municijom. Ljudi su se borili međusobno takvim stvarima."
<BR>&nbsp;&nbsp;&nbsp;&nbsp;&nbsp;"A ne idejama, kao što mi to sada činimo, oče?"
<BR>&nbsp;&nbsp;&nbsp;&nbsp;&nbsp;"Ne, već vatrenim oružjem, kao što sam rekao. Ali zavojevači su bili imuni prema municiji."
<BR>&nbsp;&nbsp;&nbsp;&nbsp;&nbsp;"Šta znači 'imun'?"
<BR>&nbsp;&nbsp;&nbsp;&nbsp;&nbsp;"Zaštićen od povrede. Onda su ljudi pokušali klicama i bakterijama da se odupru zvezdanim bićima."
<BR>&nbsp;&nbsp;&nbsp;&nbsp;&nbsp;"Kako su izgledale te stvari?"
<BR>&nbsp;&nbsp;&nbsp;&nbsp;&nbsp;"Sićušne, sićušne bubice koje su Zemljani pokušali da ubace injekcijom u tela zavojevača, sa ciljem da se ovi razbole i umru. Ali bubice uopšte nisu delovale na Zvezdana bića."
<BR>&nbsp;&nbsp;&nbsp;&nbsp;&nbsp;"Nastavi, tata. Ta bića su ovladala čitavom Zemljom. Nastavi odatle."
<BR>&nbsp;&nbsp;&nbsp;&nbsp;&nbsp;"Treba da znaš da su došljaci bili neuporedivo inteligentniji od Zemljana. U stvari, zavojevači su bili najveći matematičari u Sistemu."
<BR>&nbsp;&nbsp;&nbsp;&nbsp;&nbsp;"Sta je to Sistem? I šta znači matematičar?"
<BR>&nbsp;&nbsp;&nbsp;&nbsp;&nbsp;"Mlečni put. A matematičar je onaj koji dobro računa, procenjuje, premerava, koji se dobro razume u brojeve."
<BR>&nbsp;&nbsp;&nbsp;&nbsp;&nbsp;"Znači li to, oče, da su zavojevači pobili sve Zemljane?"
<BR>&nbsp;&nbsp;&nbsp;&nbsp;&nbsp;"Ne sve. Pobili su mnoge, ali su od mnogih drugih načinili robove. Baš kao što su ljudi koristili konje i stoku, tako su i pridošlice koristile ljude. Od nekih su načinili radnike, a ostale su poklali radi hrane."
<BR>&nbsp;&nbsp;&nbsp;&nbsp;&nbsp;"Tata, kakvim su jezikom govorila ta bića sa Psa?"
<BR>&nbsp;&nbsp;&nbsp;&nbsp;&nbsp;"Veoma jednostavnim jezikom, ali ljudi nikada nisu uspeli da ovladaju njime. A zavojevači su, zahvaljujući svojoj mnogo većoj imteligenciji, savladali sve jezike globusa."
<BR>&nbsp;&nbsp;&nbsp;&nbsp;&nbsp;"Kako su Zemljani nazivali zavojevače, oče?"
<BR>&nbsp;&nbsp;&nbsp;&nbsp;&nbsp;"'An-voli'. Upola anđeli, upola đavoli."
<BR>&nbsp;&nbsp;&nbsp;&nbsp;&nbsp;"Znači, tata, na Zemlji je vladao mir pošto su An-voli pokorili ljude?"
<BR>&nbsp;&nbsp;&nbsp;&nbsp;&nbsp;"Jedno kraće vreme. Onda su neki od najhrabrijih ljudi, predvođeni jednim koji se zvao Sveznadar, pobegli u unutrašnjost Grenlanda. Sveznadar je bio psihijatar, najistaknutiji na Zemlji."
<BR>&nbsp;&nbsp;&nbsp;&nbsp;&nbsp;"Šta je to psihijatar?"
<BR>&nbsp;&nbsp;&nbsp;&nbsp;&nbsp;"Onaj koji drugima deli ideje."
<BR>&nbsp;&nbsp;&nbsp;&nbsp;&nbsp;"Znači, bio je veoma bogat?"
<BR>&nbsp;&nbsp;&nbsp;&nbsp;&nbsp;"Bio je najbogatiji čovek na Zemlji. Posle dubljeg razmišljanja, Sveznadar je smislio način da oslobodi Zemlju od An-vola."
<BR>&nbsp;&nbsp;&nbsp;&nbsp;&nbsp;"Kako, tata?"
<BR>&nbsp;&nbsp;&nbsp;&nbsp;&nbsp;"Usavršio je jedan metod, zvan Svezandar--Hjuz-Ilinski tehnika, pomoću koga je prožeo An-vole ljudskim emocijama."
<BR>&nbsp;&nbsp;&nbsp;&nbsp;&nbsp;"Šta znači 'prožeti'?"
<BR>&nbsp;&nbsp;&nbsp;&nbsp;&nbsp;"Nakljukao ih je njima i udesio da oni budu svesni toga."
<BR>&nbsp;&nbsp;&nbsp;&nbsp;&nbsp;Zenia se umeša: "Zar ne govoriš pomalo iznad moći razumevanja jednog deteta, Drejk?"
<BR>&nbsp;&nbsp;&nbsp;&nbsp;&nbsp;"Ne, mama", reče Zoe. "Ja razumem ono šta je tata objasnio. A sada nemoj više da nas prekidaš."
<BR>&nbsp;&nbsp;&nbsp;&nbsp;&nbsp;"I tako", produži Drejk, "Sveznadar je napunio An-vole ljudskim emocijama kao što su ljubav, mržnja, ambicija, ljubomora, zloba, zavist, očajanje, nada, strah, stid i tako dalje. Ubrzo su An-voli počeli da se ponašaju kao ljudi, i tokom strašnog desetodnevnog građanskog rata bilo je istrebljeno dve trećine populacije An-vola."
<BR>&nbsp;&nbsp;&nbsp;&nbsp;&nbsp;"Znači, tata, da su An-voli na kraju pobili jedni druge?"
<BR>&nbsp;&nbsp;&nbsp;&nbsp;&nbsp;"Umalo, sve dok jedan od njih po imenu Žalibar, pun svetosti i rečitosti, nije održao propoved o bratstvu svih An-vola. Zavojevači, brzo preobraćeni, prekinuli su svoje svađe, i Zemljani su bili još žešće podjarmljeni."
<BR>&nbsp;&nbsp;&nbsp;&nbsp;&nbsp;"Oh, tata, zar nisu Sveznadar i njegovi sledbenici na Grenlandu bili strašno tužni kad su se stvari tako preokrenule?"
<BR>&nbsp;&nbsp;&nbsp;&nbsp;&nbsp;"Neko vreme. Onda je Sveznadar potegao svoj poslednji adut."
<BR>&nbsp;&nbsp;&nbsp;&nbsp;&nbsp;"Je li to sleng, tata? Adut?"
<BR>&nbsp;&nbsp;&nbsp;&nbsp;&nbsp;"Da. Coup de grace. As u rukavu, koga je čuvao za slučaj da sve drugo omane."
<BR>&nbsp;&nbsp;&nbsp;&nbsp;&nbsp;"Shvatam, tata. Ideja koja će nadadutirati sve što bi druga strana mogla da iznese. Šta je to bilo, oče? Šta su oni imali?"
<BR>&nbsp;&nbsp;&nbsp;&nbsp;&nbsp;"Sveznadar je prožeo An-vole nostalgijom."
<BR>&nbsp;&nbsp;&nbsp;&nbsp;&nbsp;"Šta je nostalgija?"
<BR>&nbsp;&nbsp;&nbsp;&nbsp;&nbsp;"Čežnja za zavičajem."
<BR>&nbsp;&nbsp;&nbsp;&nbsp;&nbsp;"Oh, tata, zar Sveznadar nije bio mudar? To znači da su An-voli bili potpuno ispunjeni željom da odlete natrag na Zvezdu sa koje su došli."
<BR>&nbsp;&nbsp;&nbsp;&nbsp;&nbsp;"Tačno. I tako, jednog dana, svi An-voli, jedna ogromna armija, lepršajući svojim velikim zelenim krilima, okupili su se u Crnim brdima Severne Amerike i, na dati signal, poleteli sa Zemlje, dok su svi ljudi pevali: ;Slava, slava danu našeg oslobođenja!'"
<BR>&nbsp;&nbsp;&nbsp;&nbsp;&nbsp;"Znači, oče, svi An-voli su odleteli sa Zemlje?"
<BR>&nbsp;&nbsp;&nbsp;&nbsp;&nbsp;"Ne svi. Bila su dva deteta An-vola, jedno muško i jedno žensko, stara po dve godine, koja su se rodila na Zemlji i koja su krenula i poletela prema nebu sa ostalim An-volima. Ali kada su stigla do gornjih granica stratosfere, ona su se pokolebala, okrenula repove i odletela natrag na Zemlju. Zvali su se Zizo i Ziza."
<BR>&nbsp;&nbsp;&nbsp;&nbsp;&nbsp;"I šta je bilo sa Zizijem i Zizom, tata?"
<BR>&nbsp;&nbsp;&nbsp;&nbsp;&nbsp;"Pa, kao i svi drugi An-voli, oni su bili veliki matematičari. I tako su se namnožili."
<BR>&nbsp;&nbsp;&nbsp;&nbsp;&nbsp;"Oh, tata", nasmeja se Zoe, lepršajući uzbuđeno svojim krilima, "to je bila veoma lepa priča!"
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
