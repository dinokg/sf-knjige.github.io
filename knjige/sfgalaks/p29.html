<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Rej Bredberi: DVOJNIK
<P>&nbsp;&nbsp;&nbsp;&nbsp;&nbsp;U osam časova uveče najzad je sve bilo lepo postavljeno: duge cigarete, kristalne čaše i srebrna činija sa isitnjenim ledom u kojoj se nalazila trbušasta, zelena boca. Bacila je još jedan, poslednji pogled po prostoriji - sve slike visile su uspravno a pepeljare stajale na dohvatu ruke. Protresla je malo jastučić na sofi, odstupila korak unazad i ispitivački začkiljila očima. Posle toga otišla je brzo u kupatilo, donela otuda bočicu sa strihninom i stavila je ispod nekoliko ilustrovanih magazina na stočiću levo od kauča. Čekić i mašice za led već je ranije sakrila ispod stola.
<BR>&nbsp;&nbsp;&nbsp;&nbsp;&nbsp;Bila je spremna.
<BR>&nbsp;&nbsp;&nbsp;&nbsp;&nbsp;Činilo se da je i interfon to shvatio jer je baš tada zazvonio. Kad je podigla slušalicu, jedan glas je rekao:
<BR>&nbsp;&nbsp;&nbsp;&nbsp;&nbsp;"Dolazim gore."
<BR>&nbsp;&nbsp;&nbsp;&nbsp;&nbsp;Zamišljala ga je kako sada stoji u liftu, lebdi polako naviše kroz gvozdeni šaht kuće, prstima dodiruje svoju malu, negovanu bradicu, ispravlja svoj beli sako od smokinga da mu bolje nalegne uz leđa i ramena, a na kraju još jednom prolazi rukom preko svoje prosedo-plave kose. Da, dobro je izgledao taj muškarac od pedesetak godina, koji je još mogao da posećuje slobodne, tridesetogodišnje žene - živahan, šarmantan, veseo i zabavan, na vino i sve ostalo spreman.
<BR>&nbsp;&nbsp;&nbsp;&nbsp;&nbsp;"Ti si varalica", prošapta ona vratima, pre nego što je on zakucao.
<BR>&nbsp;&nbsp;&nbsp;&nbsp;&nbsp;"Dobro veče, Marta", rekao je. "Hoćeš li samo tako da stojiš i zuriš u mene kao da me prvi put vidiš?" Poljubila ga je bez reči. "Zar je to bio poljubac?" hteo je da zna. Njegove tople plave oči uveseljeno sevnuše. "Evo, ovako", rekao je i vatreno je poljubio.
<BR>&nbsp;&nbsp;&nbsp;&nbsp;&nbsp;Zar je ovo zaista drukčije nego što je bilo prošle nedelje, prošlog meseca, prošle godine? pitala se ona sklopljenih očiju. Zašto sam tako nepoverljiva? Zbog neke ko zna kakve sitnice, koju čak ne bi mogla ni definisati, zato što je tako beznačajna. On se neznatno ali ipak drastično promenio. U stvari, toliko drastično i potpuno, da ona već nedeljama nije imala mira. U želji da pobegne od sebe i svog nespokoja, stekla je naviku da oko tri izjutra leti helikopterom do Pointa na morskoj obali, gde su preko čitave noći na oblacima bili projicirani filmovi - prastari filmovi iz 1975. i nešto kasnijih godina - gigantske slike prošlosti u magli iznad mračnih talasa koji su donosili glasove glumaca kao glasove bogova i poput plime zapljuskivali obalu. Bila je stalno premorena.
<BR>&nbsp;&nbsp;&nbsp;&nbsp;&nbsp;"Ovo nije baš oduševljen doček", reče on, držeći je čvrsto ispruženim rukama i posmatrajući je kritički. "Zar nešto nije u redu, Marta?"
<BR>&nbsp;&nbsp;&nbsp;&nbsp;&nbsp;"Sve je u redu", reče ona. Ništa nije u redu, mislila je. Ti nisi u redu, mislila je. Gde si ti večeras, Leonarde? S kim to igraš na nekom mestu, s kim piješ u nekom stanu na drugom kraju grada, prema kome se ponašaš tako ljubazno i šarmantno? Jer, sasvim je izvesno da se ne nalaziš sada u ovoj prostoriji, i ja sam čvrsto rešena da to najzad dokažem.
<BR>&nbsp;&nbsp;&nbsp;&nbsp;&nbsp;"Šta je to?" upita on pognute glave. "Čekić? Jesi li možda vešala slike, Marta?"
<BR>&nbsp;&nbsp;&nbsp;&nbsp;&nbsp;"Ne. Njime ću tebe da udarim po glavi", uzvrati ona i nasmeja se.
<BR>&nbsp;&nbsp;&nbsp;&nbsp;&nbsp;"Naravno ", složio se on vedro. "A sada, možda će ti ovo skrenuti misli na nešto drugo." Izvadio je iz džepa somotsku kutijicu, otvorio je i pokazao Marti bisernu ogrlicu.
<BR>&nbsp;&nbsp;&nbsp;&nbsp;&nbsp;"Oh, Leonarde!" Drhtavim rukama stavila je ogrlicu i uzbuđeno se okrenula prema njemu. "Tako si dobar prema meni."
<BR>&nbsp;&nbsp;&nbsp;&nbsp;&nbsp;"To je samo mala pažnja", branio se on.
<BR>&nbsp;&nbsp;&nbsp;&nbsp;&nbsp;U takvim prilikama ona je gotovo zaboravljala svoje nepoverenje. Nije imala nikakvog razloga da se žali na njega, zar ne? Njegovo interesovanje za nju nipošto nije oslabilo, ili možda jeste? Sasvim sigurno nije. On je bio nepromenjeno ljubazan i nežan i velikodušan. Prilikom svake posete donosio joj je neki skupocen nakit. Zašto se, onda, u njegovom prisustvu osećala tako usamljena? Zašto je imala osećaj neke čudne nelagodnosti dok god je on bio kod nje? Počelo je to pre osam nedelja sa jednom slikom u novinama. Slikom koja je prikazivala njega i Alisu Saners uveče sedamnaestog aprila u golf klubu. Ona je tu fotografiju videla tek mesec dana kasnije i odmah zatražila o tome razjašnjenje:
<BR>&nbsp;&nbsp;&nbsp;&nbsp;&nbsp;"Leonarde, nisi mi pričao da si sedamnaestog aprila bio sa Alisom Samers u golf klubu."
<BR>&nbsp;&nbsp;&nbsp;&nbsp;&nbsp;"Stvarno, Marta? Pa, zaista sam je tamo pratio."
<BR>&nbsp;&nbsp;&nbsp;&nbsp;&nbsp;"Ali, zar nisi to isto veče bio ovde sa mnom?"
<BR>&nbsp;&nbsp;&nbsp;&nbsp;&nbsp;"Nemoguće. Znaš dobro da mi posle večere sve do rane zore slušamo simfonije i pijemo vino."
<BR>&nbsp;&nbsp;&nbsp;&nbsp;&nbsp;"Sigurna sam da si sedamnaestog aprila bio kod mene, Leonarde."
<BR>&nbsp;&nbsp;&nbsp;&nbsp;&nbsp;"Pobrkala si stvari, mila moja. Da li redovno vodiš dnevnik?"
<BR>&nbsp;&nbsp;&nbsp;&nbsp;&nbsp;"Nisam više dete."
<BR>&nbsp;&nbsp;&nbsp;&nbsp;&nbsp;"Time je slučaj zaključen. Nema dnevnika, nema dokaza. Verovatno sam veče pre toga ili jedan dan kasnije bio kod tebe. Hodi, Marta, ispij svoju čašu."
<BR>&nbsp;&nbsp;&nbsp;&nbsp;&nbsp;Ali ona se nije zadovoljila tim odgovorom. Noću nije mogla da spava zato što je stalno o tome razmišljala i znala zasigurno da je on sedamnaestog aprila bio kod nje. A to je, dabome, bilo apsurdno. On nije mogao da bude istovremeno na dva različita mesta.
<BR>&nbsp;&nbsp;&nbsp;&nbsp;&nbsp;Sada su oboje gledali čekić pored njihovih stopala. Ona ga podiže i položi pored činije za hlađenje vina. "Poljubi me", rekla je iznenada.
<BR>&nbsp;&nbsp;&nbsp;&nbsp;&nbsp;Htela je najzad da bude načisto sa čitavim tim slučajem.
<BR>&nbsp;&nbsp;&nbsp;&nbsp;&nbsp;On malo ustuknu i reče: "Najpre jedan gutljaj vina."
<BR>&nbsp;&nbsp;&nbsp;&nbsp;&nbsp;Odlučno je odmahnula glavom.
<BR>&nbsp;&nbsp;&nbsp;&nbsp;&nbsp;"Ne, već sada, odmah", insistirala je i pritisnula svoje usne na njegove.
<BR>&nbsp;&nbsp;&nbsp;&nbsp;&nbsp;Ono je opet bilo tu. Razlika. Mala promena. Ta razlika nije se mogla definisati, ili makar samo objasniti. Bilo bi to ravno pokušaju da se jednom slepcu dočaraju boje duge. Ali jedva primetna, hemijska promena njegovog poljupca bila je očigledna. To više nije bio poljubac gospodina Leonarda Hila. Imao je mnogo sličnosti sa poljupcem Leonarda Hila, ali je ipak bio toliko različit da je njena podsvest alarmantno reagovala. Šta bi pokazala jedna analiza vlažnosti na njegovim usnama. Nedostatak bakterija? A što se tiče samih usana - da li su one zapravo bile nešto čvršće, ili nešto mekše nego ranije? Da, bilo kakva sitnica.
<BR>&nbsp;&nbsp;&nbsp;&nbsp;&nbsp;"Lepo, a sada pređimo na vino", reče ona, vadeći zapušač iz zelene boce. Nasula je do vrha njegovu čašu. "Oh, donesi, molim te, podmetače za čaše iz kuhinje." Dok je on bio odsutan, usula je poveću dozu strihinina u njegovu čašu. On se vratio sa podmetačima i dohvatio sa stola svoju čašu.
<BR>&nbsp;&nbsp;&nbsp;&nbsp;&nbsp;"Za nas dvoje", nazdravio je.
<BR>&nbsp;&nbsp;&nbsp;&nbsp;&nbsp;Blagi bože, mislila je ona, šta ako sam se ipak prevarila? Ako je on to zaista? Ako sam ja samo običan paranoik, stvarno ćaknuta, a da toga ni sama nisam svesna?
<BR>&nbsp;&nbsp;&nbsp;&nbsp;&nbsp;"Za nas dvoje." Čaše su tiho zazvečale.
<BR>&nbsp;&nbsp;&nbsp;&nbsp;&nbsp;On je na dušak iskapio svoju. "Nebesa", rekao je i skupio lice u grimasu. "Ova stvar ima odvratan ukus. Gde li si je samo nabavila?"
<BR>&nbsp;&nbsp;&nbsp;&nbsp;&nbsp;"Kod Modestija."
<BR>&nbsp;&nbsp;&nbsp;&nbsp;&nbsp;"Mora da su ti podvalili već ukvarenu bocu. Javiću im odmah da nam donesu drugu."
<BR>&nbsp;&nbsp;&nbsp;&nbsp;&nbsp;"Nije potrebno, imam još dve u hladnjaku."
<BR>&nbsp;&nbsp;&nbsp;&nbsp;&nbsp;Kad je donela novu bocu iz kuhinje, on je kao i ranije sedeo živahan i čio u jednoj od fotelja. "Sjajno izgledaš", izjavi ona.
<BR>&nbsp;&nbsp;&nbsp;&nbsp;&nbsp;"I osećam se sjajno. A ti si prekrasna. Čini mi se da te večeras volim više nego ikada ranije."
<BR>&nbsp;&nbsp;&nbsp;&nbsp;&nbsp;Čekala je da on klone u stranu i počne da zuri u nju slomljenim pogledom. Umesto toga, samo je otvorio novu bocu i rekao: "Napred, u zadovoljstvo!"
<BR>&nbsp;&nbsp;&nbsp;&nbsp;&nbsp;Prošao je jedan sat dok su ispraznili drugu bocu. On je pričao zanimljive anegdote, držao njene ruke u svojima i ljubio ih nežno s vremena na vreme. Ali onda je ipak zabrinuto namrštio čelo.
<BR>&nbsp;&nbsp;&nbsp;&nbsp;&nbsp;"Marta, večeras mi izgledaš tako potištena", rekao je. "Zar nešto nije u redu?"
<BR>&nbsp;&nbsp;&nbsp;&nbsp;&nbsp;"Ništa", odgovorila je.
<BR>&nbsp;&nbsp;&nbsp;&nbsp;&nbsp;Vest je pročitala prethodne nedelje u novinama - malu, neupadljivu vest koja ju je ispunila neimirom i navela da smisli neki plan koji će objasniti njen osećaj usamljenosti u njegovom prisustvu.
<BR>&nbsp;&nbsp;&nbsp;&nbsp;&nbsp;Vest o marionetama. O firmi 'Marionete, Inc'. Naravno, tvrdilo se u članku, takve grozote u stvarnosti uopšte ne postoje. Ali, uprkos tome, širile su se svakakve glasine. A i policija je već počela da vodi istragu.
<BR>&nbsp;&nbsp;&nbsp;&nbsp;&nbsp;Marionete prirodne ljudske veličine. Mehaničke, bez kojekakvih veza i kanapa, savršene kopije stvarnih ljudi, tako da ih je nemoguće raspoznati. Mogle su da se nabave po ceni od deset hiljada dolara na nekakvoj tajanstvenoj crnoj berzi. Mogla se nabaviti tačna kopija sopstvene ličnosti. Osobe kojima su dojadile društvene obaveze trebalo je samo da poruče svoju vernu kopiju, koja je jela, pila, rukovala se i sa ostalim gostima vodila razgovore - gospođom Rajnhart s vaše leve strane, gospodinom Simonsom desno od vas, i gospođicom Glemer, preko puta vas.
<BR>&nbsp;&nbsp;&nbsp;&nbsp;&nbsp;Koliko li se samo političkih tirada moglo tako izbeći, i to potpuno čiste savesti? Koliko li slabih pozorišnih komada čovek više nije morao da gleda! Koliko dosadnih poznanika se čovek na taj način mogao elegantno otarasiti, a da ih zbog toga ne uvredi! I, najzad, morale su se imati u vidu i ljupke dragane, koje je sada čovek mogao spokojno da ignoriše, a da ih pri tome ipak ne ignoriše!
<BR>&nbsp;&nbsp;&nbsp;&nbsp;&nbsp;Već i od same pomisli na to ona je postajala gotovo histerična. Razume se, ni izdaleka još nije bilo dokazano da takve marionete zaista postoje. Sve su to bile samo ružne glasine, koje su zvučale taman toliko verodostojno da šokiraju ljude osetljivije prirode.
<BR>&nbsp;&nbsp;&nbsp;&nbsp;&nbsp;"Opet duhom odsutna", reče on, prekidajući je u njenim razmišljanjima. "U mislima si ponovo ko zna gde. Šta se danas dešava u tvojoj lepoj glavi?"
<BR>&nbsp;&nbsp;&nbsp;&nbsp;&nbsp;Zurila je u njega, prekorevajući sebe da je učinila veliku grešku; jer on je mogao svakog časa da se sruši u grčevima i umre. Tada bi gorko žalila zbog svoje smešne ljubomore.
<BR>&nbsp;&nbsp;&nbsp;&nbsp;&nbsp;Odgovorila je impulsivno: "Tvoja usta. Imaju tako smešan ukus."
<BR>&nbsp;&nbsp;&nbsp;&nbsp;&nbsp;"Oh", reče on. "Otkud sad odjednom...?"
<BR>&nbsp;&nbsp;&nbsp;&nbsp;&nbsp;"Ona već dosta dugo vremena imaju smešan ukus."
<BR>&nbsp;&nbsp;&nbsp;&nbsp;&nbsp;Sada je po prvi put izgledao istinski pogođen. "Stvarno? Jako mi je žao. Zatražiću da mi se prepiše neko sredstvo protiv toga."
<BR>&nbsp;&nbsp;&nbsp;&nbsp;&nbsp;"Ne trudi se, to i nije toliko važno."
<BR>&nbsp;&nbsp;&nbsp;&nbsp;&nbsp;Osećala je kako joj srce brže kuca, a istovremeno i neku ledenu jezu. Da, bila su to njegova usta. Uostalom, kako bi se od najboljih hemičara i moglo očekivati da nečiji ukus tačno analiziraju i reprodukuju? To je bilo isključeno. Ukus je individualno specifičan. On kod svakog čoveka znači nešto drugo. U tom pogledu naučnici su zatajili. Nije više mogla nijedan minut da izdrži. Otišla je do drugog kauča, sagnula se i ispod jastučića izvukla pištolj.
<BR>&nbsp;&nbsp;&nbsp;&nbsp;&nbsp;"Šta ti je to?" upita on začuđeno. "Oh, bože moj." Nasmejao se. "Pištolj. Kako dramatično!"
<BR>&nbsp;&nbsp;&nbsp;&nbsp;&nbsp;"Uhvatila sam te", reče ona.
<BR>&nbsp;&nbsp;&nbsp;&nbsp;&nbsp;"Zar kod mene ima nešto da se uhvati?" upitao je mirno. Oko njegovih očiju obrazovaše se male bore osmeha, ali usta su mu bila tvrda.
<BR>&nbsp;&nbsp;&nbsp;&nbsp;&nbsp;"Obmanjivao si me. Ti već osam nedelja ili možda čak i više nisi ovde bio."
<BR>&nbsp;&nbsp;&nbsp;&nbsp;&nbsp;"Stvarno? Pa gde sam to bio?"
<BR>&nbsp;&nbsp;&nbsp;&nbsp;&nbsp;"Kod Alise Samers, pretpostavljam. Mogla bih se kladiti da si i u ovom trenutku kod nje."
<BR>&nbsp;&nbsp;&nbsp;&nbsp;&nbsp;"Zar je to moguće?"
<BR>&nbsp;&nbsp;&nbsp;&nbsp;&nbsp;"Ja ne poznajem Alisu Samers. Još nikada se nismo srele, ali ovog časa osećam veliku želju da je pozovem telefonom."
<BR>&nbsp;&nbsp;&nbsp;&nbsp;&nbsp;"Molim lepo", reče on, gledajući je pravo u oči.
<BR>&nbsp;&nbsp;&nbsp;&nbsp;&nbsp;"I učiniću to", uzvrati ona, prilazeći telefonu.
<BR>&nbsp;&nbsp;&nbsp;&nbsp;&nbsp;Ruka joj je drhtala tako jako da je jedva okrenula broj centrale. Dok je čekala da joj saopšte broj telefona Alise Samers, posmatrala je Leonarda. I on je, sa svoje strane, nju posmatrao, ispitivačkim pogledom psihijatra koji postavlja dijagnozu za jedan neobičan fenomen.
<BR>&nbsp;&nbsp;&nbsp;&nbsp;&nbsp;"Suviše si uzbuđena", reče on odlučno. "Draga moja Marta..."
<BR>&nbsp;&nbsp;&nbsp;&nbsp;&nbsp;"Ostani da sediš!"
<BR>&nbsp;&nbsp;&nbsp;&nbsp;&nbsp;"Draga moja Marta." Zavalio se natrag na jastuk. Na licu mu je bio osmeh, kao da ga je nešto zabavljalo. "Šta si čitala u poslednje vreme?"
<BR>&nbsp;&nbsp;&nbsp;&nbsp;&nbsp;"Samo članak u novinama o marionetama."
<BR>&nbsp;&nbsp;&nbsp;&nbsp;&nbsp;"Onu besmislicu? Blagi bože, Marta, ja se gotovo stidim zbog tebe. Pa to je sve najobičnije naklapanje. Lično sam o tome zatražio obaveštenja!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Naravno!" uzviknu on razdragano. "Imam toliko mnogo društvenih obaveza, a sem toga i moja prva žena se vratila iz Indije, o čemu sam ti već pričao, i toliko me je saletala da sam najzad došao na ideju o tome kako bi bilo divno da poručim negde vernu kopiju sebe samog i pošaljem tog dvojnika da je zabavlja i tako me oslobodi jedne velike napasti - što bi bilo zaista zgodno, zar ne? Ali u čitavoj priči o tim marionetama ni jedna jedina reč nije bila istinita. Najobičnija novinarska patka, to te uveravam. A sad hodi, odloži najzad slušalicu, da popijemo još po jednu čašu vina."
<BR>&nbsp;&nbsp;&nbsp;&nbsp;&nbsp;Zurila je u njega pometeno dok joj je servirao to objašnjenje. Bila je gotovo već ubeđena da govori istinu i taman se spremala da spusti slušalicu, kad je on izgovorio reč 'vino'. Onda je odmahnula glavom i rekla: "Jedan trenutak! Neću dozvoliti da me ubediš verbalnim argumentima. Maločas sam ti usula u piće dozu otrova koja bi ubila pola tuceta ljudi. Ali ti do sada nisi ispoljio još nikakve znake trovanja. To nešto dokazuje, zar ne?"
<BR>&nbsp;&nbsp;&nbsp;&nbsp;&nbsp;"To ne dokazuje baš ništa. Dokazuje samo da ti je apotekar omaškom dao pogrešnu bocu, što je sasvim moguće. Žao mi je što te moram razočarati, ali ja se izvrsno osećam. A sada ostavi telefon, Marta, i budi ponovo razumna."
<BR>&nbsp;&nbsp;&nbsp;&nbsp;&nbsp;Ona je čvrsto držala slušalicu. "Pozivni broj glasi pet-pet-jedan-dva-četiri-devet" začula je glas iz slušalice.
<BR>&nbsp;&nbsp;&nbsp;&nbsp;&nbsp;"Htela bih samo da se osvedočim", prošaptala je.
<BR>&nbsp;&nbsp;&nbsp;&nbsp;&nbsp;"U redu, neka ti bude." Slegnuo je ramenima. "Ali, ako mi ne veruješ, bojim se da ćeš ubuduće morati da se lišiš i mojih poseta. Ono što je tebi potrebno, draga Marta, to je jedan dobar psihijatar. I to što je moguće pre!"
<BR>&nbsp;&nbsp;&nbsp;&nbsp;&nbsp;"Halo, gospođice, dajte mi, molim, pet-pet-jedan-dva četiri-devet."
<BR>&nbsp;&nbsp;&nbsp;&nbsp;&nbsp;"Ostavi to, Marta", reče on i ispruži ruku prema njoj.
<BR>&nbsp;&nbsp;&nbsp;&nbsp;&nbsp;Telefon je beskonačno dugo zvonio. Najzad se javio jedan glas. Marta je slušala nekoliko trenutaka, a onda spustila slušalicu.
<BR>&nbsp;&nbsp;&nbsp;&nbsp;&nbsp;Leonard je pogleda u lice i reče: "Pa, jesi li sada zadovoljna?"
<BR>&nbsp;&nbsp;&nbsp;&nbsp;&nbsp;"Da", uzvrati ona. Usta su joj bila suva. Podigla je pištolj.
<BR>&nbsp;&nbsp;&nbsp;&nbsp;&nbsp;"Ne!" vrisnu on prestravljeno i skoči na noge.
<BR>&nbsp;&nbsp;&nbsp;&nbsp;&nbsp;"To je bio tvoj glas na telefonu", reče Marta.
<BR>&nbsp;&nbsp;&nbsp;&nbsp;&nbsp;"Bio si kod nje!"
<BR>&nbsp;&nbsp;&nbsp;&nbsp;&nbsp;"Poludela si! Pobogu, Marta, shvati već jednom da se varaš, to je bio neko drugi, a ti si toliko razdražena da njegov glas brkaš s mojim!"
<BR>&nbsp;&nbsp;&nbsp;&nbsp;&nbsp;Ona povuče obarač - jedanput, dvaput, triput.
<BR>&nbsp;&nbsp;&nbsp;&nbsp;&nbsp;On pade na pod.
<BR>&nbsp;&nbsp;&nbsp;&nbsp;&nbsp;Stajala je sasvim blizu njega. Osećala je strah i počela da plače. Saznanje da on stvarno leži na tepihu zbunjivalo ju je i zapanjilo. Ona je zamišljala da će marioneta ostati na nogama i smejati joj se u lice - neranjiva, neoštećena, besmrtna.
<BR>&nbsp;&nbsp;&nbsp;&nbsp;&nbsp;Prevarila sam se, mislila je. Poludela sam. To je Leonard Hil, a ja sam ga ubila.
<BR>&nbsp;&nbsp;&nbsp;&nbsp;&nbsp;Njegove oči bile su zatvorene, ali usne su se pokretale. "Marta", prošaptao je. "Zašto me nisi ostavila na miru? Oh, Marta."
<BR>&nbsp;&nbsp;&nbsp;&nbsp;&nbsp;"Pozvaću lekara", reče ona.
<BR>&nbsp;&nbsp;&nbsp;&nbsp;&nbsp;"Ne, ne, ne." On odjednom poče da se smeje.
<BR>&nbsp;&nbsp;&nbsp;&nbsp;&nbsp;"Morala si kad-tad saznati. A kako nipošto ne možeš da se obuzdaš, mala ludo, nemam ništa protiv da ti sve priznam."
<BR>&nbsp;&nbsp;&nbsp;&nbsp;&nbsp;Pištolj ispade iz njene ruke.
<BR>&nbsp;&nbsp;&nbsp;&nbsp;&nbsp;"Ja..." poče on, tresući se od smeha. "Ja već... već čitavu godinu nisam bio kod tebe!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Već čitavu jednu godinu, punih dvanaest meseci! Da, Marta, dvanaest meseci!"
<BR>&nbsp;&nbsp;&nbsp;&nbsp;&nbsp;"Lažeš!"
<BR>&nbsp;&nbsp;&nbsp;&nbsp;&nbsp;"Oh, sada odjednom misliš da želim da te lažem, je l' da? Zašto si u poslednjih desetak sekundi promenila mišljenje? Smatraš li možda da sam Leonand Hil? U tom slučaju grdno se varaš!"
<BR>&nbsp;&nbsp;&nbsp;&nbsp;&nbsp;"Znači, ono si ipak bio ti? Maločas, u sobi Alise Samers?"
<BR>&nbsp;&nbsp;&nbsp;&nbsp;&nbsp;"Ja? Ne! Vezu sa Alisom otpočeo sam pre godinu dana, kad sam tebe napustio!"
<BR>&nbsp;&nbsp;&nbsp;&nbsp;&nbsp;"Napustio si me?"
<BR>&nbsp;&nbsp;&nbsp;&nbsp;&nbsp;"Da, napustio, napustio!" uzviknu on smejući se gromko. "Ja sam umoran čovek, Marta. Moje srce nije više u redu. Čitava ta društvena gungula bila je suviše naporna za mene. Tada sam uobražavao da će mi biti dovoljna jedna mala promena. Zato sam otpočeo sa Alisom, ali mi je ubrzo i nje bilo dosta. Onda je na red došla Helena Kingsli - sećaš se još nje, zar ne? I to je trajalo sasvim kratko vreme. Njena naslednica postala je En Montgomeri, koja me takođe nije mogla duže vezati za sebe. Oh, Marta, večeras se šest mojih kopija nalaze na različitim mestima u gradu, šest blistavo uspelih mehaničkih dvoličnjaka, koji uspešno zabavljaju pola tuceta žena. A znaš li šta ja - pravi Leonard Hil - u međuvremenu činim?
<BR>&nbsp;&nbsp;&nbsp;&nbsp;&nbsp;Ležim kod kuće u krevetu, nakon što sam čitao jedan mali tom Montenjevih eseja, popio pola čaše čokoladnog mleka i u deset časova ugasio svetlost. Spavam već čitav jedan sat, uživam u snu pravednika, i oko pet časova izjutra ustaću svež i odmoran."
<BR>&nbsp;&nbsp;&nbsp;&nbsp;&nbsp;"Ućuti, najzad!" vrisnu ona.
<BR>&nbsp;&nbsp;&nbsp;&nbsp;&nbsp;"Moram ti sve ispričati", produži on. "Prostrelila si nekoliko mojih tetiva. Ne mogu više da ustanem. Svaki lekar odmah bi ustanovio šta sam ja u stvari, jer u tom pogledu moja konstrukcija nije dovoljno savršena. Ona je gotovo savršena, ali za ovakve slučajeve ipak ne u dovoljnoj meri. Oh, Marta, nisam hteo da te pozledim. Veruj mi, hteo sam samo tvoju sreću. Zato sam moje povlačenje i isplanirao tako brižljivo. Samo ova do svake pojedinosti savršena kopija koštala me je petnaest hiljada dolara. Ali uprkos tome postoje neki varijabilni faktori. Na primer, pljuvačka. Žalosna omaška, koja je pobudila tvoju sumnju. Ali moraš znati da sam te voleo."
<BR>&nbsp;&nbsp;&nbsp;&nbsp;&nbsp;Ona je imala utisak da će se svakog časa srušiti na pod, početi da se grči i ludi. Morala ga je na neki način naterati da ućuti.
<BR>&nbsp;&nbsp;&nbsp;&nbsp;&nbsp;"A kad sam video koliko me i ostale vole", prošapta on, zureći široko otvorenih očiju u tavanicu, "morao sam i te sirotice snabdeti mojim kopijama. Jer, sve me one tako mnogo vole. Nadam se, Marta, da im nećeš ništa pričati o ovome? Obećaj mi da nećeš pokvariti moje veze s njima. Ja sam veoma umoran i hteo bih samo da imam svoj mir, jednu dobru knjigu, malo toplog mleka i mnogo sna. Nećeš ih pozvati i reći im istinu o meni?"
<BR>&nbsp;&nbsp;&nbsp;&nbsp;&nbsp;"Ove godine, čitave ove godine, bila sam sama, svake noći sama", reče ona kao da je ošamućena. "Zabavljala sam se sa jednom marionetom! Bila u Ništa zaljubljena! Živela sam sa mrtvom stvari, a ne sa živim čovekom!"
<BR>&nbsp;&nbsp;&nbsp;&nbsp;&nbsp;"Ja još mogu da te volim, Marta!"
<BR>&nbsp;&nbsp;&nbsp;&nbsp;&nbsp;"Gospode!" uzviknu ona i dograbi čekić.
<BR>&nbsp;&nbsp;&nbsp;&nbsp;&nbsp;"Ostavi to, Marta!"
<BR>&nbsp;&nbsp;&nbsp;&nbsp;&nbsp;Udarila ga je po lobanji, a zatim počela da ga mlati teškim oruđem po grudima, po rukama i nogama, koje su se divlje trzale. Posle toga se ponovo okomila na njegovu mekanu lobanju i udarala je sve dotle dok ispod kože nije izbio goli čelik. Onda je iznenadna detonacija raspršila mesingane točkiće i delove žice po čitavoj prostoriji.
<BR>&nbsp;&nbsp;&nbsp;&nbsp;&nbsp;"Volim te", govorila su usta neživog čoveka. Udarila ih je čekićem i jezik ispade napolje. Staklene oči otkotrljaše se preko tepiha. Ona je i dalje mahnito udarala po marioneti sve dok ova nije ličila na žalosne ostatke neke električne železnice. Dok je to činila smejala se kao luda.
<BR>&nbsp;&nbsp;&nbsp;&nbsp;&nbsp;U ostavi pored kuhinje našla je nekoliko velikih kutija od kartona. Ubacila je u njih zupčanike, žice i metalne delove i uvezala ih kanapom. Desetak minuta kasnije pozvala je telefonom pokućara.
<BR>&nbsp;&nbsp;&nbsp;&nbsp;&nbsp;"Odnesite ove pakete gospodinu Leonardu Hilu na Elm drajvu, broj sedamnaest", rekla je i dala mu napojnicu. "Odmah, još večeras. Probudite ga i recite da mu donosite jedno iznenađenje od Marte."
<BR>&nbsp;&nbsp;&nbsp;&nbsp;&nbsp;"Jedno iznenađenje od Marte", ponovi pokućar.
<BR>&nbsp;&nbsp;&nbsp;&nbsp;&nbsp;Kad su se vrata za njim zatvorila, ona je sela sa pištoljem na kauč, igrajući se nervozno oružjem i osluškujući. Poslednji šum u njenom životu bilo je lako zveckanje paketa koje je pokućar odnosio niz hodnik: metal je tiho zveketao, točkić o točkić, žica o žicu, sve slabije i udaljenije, dok na kraju nije sve utihnulo.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
