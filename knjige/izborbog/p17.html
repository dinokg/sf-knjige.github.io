<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Osećao se starim i usamljenim. Prvi put posle mnogo godina osećao se usamljenim, a po prvi put je uopšte osetio da je star.
<BR>&nbsp;&nbsp;&nbsp;&nbsp;&nbsp;"Pitala sam da li da ti kažem", rekla je Marta. "Možda i ne bi trebalo da ti kažem, Džesone, ali moraš da znaš. Svi su bili vrlo ljubazni i puni razumevanja..."
<BR>&nbsp;&nbsp;&nbsp;&nbsp;&nbsp;"I pomalo su se zabavljali", rekao je.
<BR>&nbsp;&nbsp;&nbsp;&nbsp;&nbsp;"Ne slažem se baš", kazala je. "Ali malo su zbunjeni što si se ti toliko uznemirio. Zemlja njima ne znači toliko, naravno, koliko znači tebi i meni. Neki od njih nikad nisu ni bili ovde. Za njih, Zemlja je samo stara i divna priča. A svi su kazali da oni ostali možda i nemaju nameru da se vrate i ostanu; možda je to samo istraživačko putovanje, kako bi zadovoljili radoznalost."
<BR>&nbsp;&nbsp;&nbsp;&nbsp;&nbsp;"Zapravo", rekao je Džeson, "njima uopšte nije stalo. Imaju zvezde; Zemlja im nije potrebna. Kao što kažeš: to je za njih samo priča. Pomislio sam da sazovem sastanak starih i poverljivih prijatelja, i nekoliko mladih s kojima smo najbliži."
<BR>&nbsp;&nbsp;&nbsp;&nbsp;&nbsp;"To je možda ipak dobra ideja", rekla je Marta. "Došli bi, sigurna sam. To bi moglo mnogo da pomogne. Mnogo šta su naučili. Ni ne znamo šta su sve naučili."
<BR>&nbsp;&nbsp;&nbsp;&nbsp;&nbsp;"Ne bih se mnogo oslanjao na to što su naučili", rekao je Džon. "Ukupno, sigurno su mnogo saznali. Otkako su otišli na zvezde, ukupno znanje koje su sakupili verovatno je jednako veliko, ili i veće od svega što je čovek naučio na Zemlji pre Nestanka. Ali to znanje je površno. Naučili su površinske činjenice, da su određene stvari moguće ili da izvesno delovanje stvara određene posledice, ali nisu stekli istinsko razumevanje jer se nisu potrudili da saznaju kako i zašto. I zbog toga, iako znaju mnogo čudnih i neverovatnih stvari, to znanje im ne koristi jer ne mogu da ga upotrebe. Štaviše, mnogo toga ljudi uopšte ne mogu ni da razumeju. Toliko je tuđe ljudskom shvatanju univerzuma da se ne može razumeti sve dok čovek ne usvoji tuđinske tačke gledišta i intelektualne procese i..."
<BR>&nbsp;&nbsp;&nbsp;&nbsp;&nbsp;"Ne moraš da nastavljaš", gorko je rekao Džeson. "Znam koliko je to nemoguće."
<BR>&nbsp;&nbsp;&nbsp;&nbsp;&nbsp;"Nisam ovo želeo da kažem", rekao je Džon, "jer znam da ti se neće dopasti. Ali, ako dođe do gustog, ti i Marta možete da odete na zvezde."
<BR>&nbsp;&nbsp;&nbsp;&nbsp;&nbsp;"Znaš da je to ne mogu, Džone", rekao je Džeson. "A mislim da ni Marta ne bi mogla. Zemlja nam je u kostima. Predugo smo živeli s njom. Postala je deo nas."
<BR>&nbsp;&nbsp;&nbsp;&nbsp;&nbsp;"Često sam se pitala kako bi to izgledalo", rekla je Marta. "Razgovarala sam s toliko ljudi, i mnogo su mi pričali o tome. Ali kad bi trebalo odlučiti, mislim da ipak ne bih mogla da pođem."
<BR>&nbsp;&nbsp;&nbsp;&nbsp;&nbsp;"Vidiš", rekao je Džeson, "mi smo samo dve sebične starine."
<BR>&nbsp;&nbsp;&nbsp;&nbsp;&nbsp;I to je istina, pomislio je. Sebično je držati se Zemlje, polagati pravo na nju, na čitavu Zemlju, samo za jednu osobu. Kad dobro razmisli, Čovečanstvo ima pravo da se vrati na Zemlju ako to želi. Nisu je napustili po svojoj slobodnoj volji; odvedeni su s nje. Ako su uspeli da nađu put nazad, nema ni pravnog ni moralnog ograničenja da se vrate. Najgore od svega, shvatio je, bilo bi njihovo navaljivanje da podele, s onima koji su ostali na Zemlji, sve ono što su naučili i stekli, sva svoja tehnološka dostignuća, sva svoja blistava nova shvatanja, sve svoje sjajno znanje, rešeni da predaju na slobodnu upotrebu neprosvećenim ljudima sa Zemlje sve dobrobiti neprekinutog ljudskog napretka. A šta s plemenima, kojima to nije potrebno? I šta s robotima? Iako bi možda roboti i pozdravili njihov povratak. Malo je znao o robotima i kakav bi bio njihov stav u takvom slučaju.
<BR>&nbsp;&nbsp;&nbsp;&nbsp;&nbsp;Za dan ili dva saznaće i šta roboti misle o tome. Sutra ujutro, on, Džon i Jezekilj poći će uz reku sa Crvenim Oblakom i njegovim ljudima.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
