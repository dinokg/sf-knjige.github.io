<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Najveća i najrazornija žurka koja je ikada održana sada je već zašla u četvrto pokolenje, a niko još ne pokazuje nameru da ode. Neko je svojevremeno bacio pogled na sat, ali bilo je to pre jedanaest godina, a još se ništa nije desilo.
<BR>&nbsp;&nbsp;&nbsp;&nbsp;&nbsp;Nered je neverovatan i treba ga videti da bi se poverovalo da je tako nešto moguće, ali ako nemate naročite potrebe da poverujete u to, nemojte ići da vidite, jer vam se neće dopasti.
<BR>&nbsp;&nbsp;&nbsp;&nbsp;&nbsp;Nedavno je na nebu došlo do grmljavine i sevanja i počela je da kruži priča da se to vodi borba između flota nekoliko suparničkih kompanija za čišćenje tepiha, koje poput lešinara kruže iznad poprišta žurke, vrebajući svoju priliku, ali ne treba verovati u ono što se čuje na žurkama, a naročito ne na ovoj.
<BR>&nbsp;&nbsp;&nbsp;&nbsp;&nbsp;Jedan od problema, a on će se očigledno sve više pogoršavati, sastoji se u tome da su ljudi na žurki ili deca, ili unuci, ili praunuci onih koji su prvobitno odlučili da ne odu kući, a zbog cele one zapetljavine sa selektivnim razmnožavanjem i recesivnim genima to znači da su svi prisutni na žurki u ovom trenutku ili krajnje fanatični posetioci žurki ili mucavi idioti ili, sve češće i češće, i jedno i drugo.
<BR>&nbsp;&nbsp;&nbsp;&nbsp;&nbsp;Ovako ili onako, to znači da, genetski govoreći, svako sledeće pokolenje ima sve manje izgleda od prethodnog da ode.
<BR>&nbsp;&nbsp;&nbsp;&nbsp;&nbsp;No, u proces ulaze i drugi činioci, kao, na primer, kada će nestati pića.
<BR>&nbsp;&nbsp;&nbsp;&nbsp;&nbsp;Ali, zbog nekih stvari koje su u svoje vreme izgledale kao odlična ideja (a jedna od nevolja sa žurkama bez kraja jeste to što stvari koje samo podsećaju na odlične ideje tamo uvek nastavljaju da podsećaju na odlične ideje), ta tačka izgleda da je još daleko.
<BR>&nbsp;&nbsp;&nbsp;&nbsp;&nbsp;Jedna od stvari koje su u svoje vreme izgledale kao odlična ideja bila je i ta da žurka treba da dobije polet - ne na normalan način na koji žurke treba da dobiju polet, već bukvalno: da poleti.
<BR>&nbsp;&nbsp;&nbsp;&nbsp;&nbsp;Jedne noći, odavno, grupa pijanih astroinženjera motala se oko zgrade i kopala po ovome, čačkala po onome, treskala po nečem trećem, a kada se sunce podiglo sledećeg jutra, zaprepastilo se kada je videlo da obasjava zgradu punu veselih pijanaca koja je sada poput mlade i nesigurne ptice lepršala iznad vrhova krošnji.
<BR>&nbsp;&nbsp;&nbsp;&nbsp;&nbsp;Ne samo to, već je leteća žurka uspela da pribavi prilično teško naoružanje. Ukoliko je trebalo da ikada ulete u neku raspravu sa trgovcima vinom, želeli su da argumenti budu na njihovoj strani.
<BR>&nbsp;&nbsp;&nbsp;&nbsp;&nbsp;Pretvaranje od nečega što je bilo koktel-parti sa punim radnim vremenom u pljačkaški parti sa nepotpunim radnim vremenom odigralo se sa krajnjom lakoćom i pokazalo se od prilične koristi time što je dodalo malo novog poleta i žestine čitavoj stvari, a u toj tački bilo je to neophodno zbog ogromnog broja ponavljanja muzičkih tačaka koje je bend svirao poslednjih nekoliko godina.
<BR>&nbsp;&nbsp;&nbsp;&nbsp;&nbsp;Pljačkali su, otimali, držali su čitave gradove kao taoce da bi za njih dobili sveže zalihe sira, slanih keksa, avokada, suvog mesa, te vina i žestokih pića koje su sada uzimali sa letećih tankera.
<BR>&nbsp;&nbsp;&nbsp;&nbsp;&nbsp;Ali sa problemom nestanka pića moraće jednog dana da se suoče.
<BR>&nbsp;&nbsp;&nbsp;&nbsp;&nbsp;Planeta iznad koje sada lebde nije više ona ista iznad koje su počeli lebdenje.
<BR>&nbsp;&nbsp;&nbsp;&nbsp;&nbsp;U vrlo je lošem stanju.
<BR>&nbsp;&nbsp;&nbsp;&nbsp;&nbsp;Žurka ju je jezivo mnogo napadala, a niko sa planete nije do sada uspeo da joj uzvrati udarac zbog nasumičnog i nepredvidivog načina na koji se teturala po nebu.
<BR>&nbsp;&nbsp;&nbsp;&nbsp;&nbsp;To je đavolska žurka.
<BR>&nbsp;&nbsp;&nbsp;&nbsp;&nbsp;To je takođe đavolska stvar ako te udari u donji deo leđa.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
