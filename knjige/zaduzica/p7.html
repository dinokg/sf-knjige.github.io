<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. RAT POČINJE
<P>&nbsp;&nbsp;&nbsp;&nbsp;&nbsp;Sa Sivene, kao iz izvora zračenja, trupe Carstva oprezno su se otiskivale u tamu nepoznate Periferije. Džinovski brodovi prevaljivali su ogromne razdaljine što razdvajaju zvezde lutalice na rubu Galaksije i pipajući tražili put oko najdalje granice uticaja Zadužbine.
<BR>&nbsp;&nbsp;&nbsp;&nbsp;&nbsp;Svetovi, doskora izolovani u dvovekovnom varvarstvu, ponovo doživeše da se na njihovom tlu nađe carska vlastela. Pred moćnom artiljerijom uperenom na glavne gradove zaklinjali su se na vernost.
<BR>&nbsp;&nbsp;&nbsp;&nbsp;&nbsp;Garnizoni su ostajali, garnizoni ljudstva u uniformama Carstva sa oznakom svemirskog broda i sunca na ramenu. Starci su posmatrali i prisećali se zaboravljenih priča očeva njihovih dedova o onim vremenima kada je univerzum bio veliki, bogat i u miru, a svima je upravljao taj isti znak svemirskog broda i sunca.
<BR>&nbsp;&nbsp;&nbsp;&nbsp;&nbsp;Veliki brodovi nastaviše da predu svoju nit isturenih baza još bliže oko Zadužbine. A kako bi koji svet bio utkan na svoje mesto u tkivu, krenuo bi izveštaj Belu Rioziju koji je svoj glavni stan smestio u stenovitu, jalovu planetu lutalicu bez sunca.
<BR>&nbsp;&nbsp;&nbsp;&nbsp;&nbsp;Riozi je bio raspoložen i smešio se Dukemu Baru. "A šta vi mislite, patricije?"
<BR>&nbsp;&nbsp;&nbsp;&nbsp;&nbsp;"Ja? Kakvu uopšte vrednost mogu imati moje misli? Nisam vojnik."
<BR>&nbsp;&nbsp;&nbsp;&nbsp;&nbsp;Jednim umornim, zgađenim pogledom on upi pretrpani nered kamenom obložene odaje, izdubljene u zidu jedne špilje, kojoj su veštački vazduh, svetlost i toplota davali obeležje jedinog mehura života u prostranstvu sumorne planete.
<BR>&nbsp;&nbsp;&nbsp;&nbsp;&nbsp;On promrmlja: "Ako je do pomoći koju bih mogao ili želeo da vam pružim, mogli biste me vratiti na Sivenu."
<BR>&nbsp;&nbsp;&nbsp;&nbsp;&nbsp;"Još ne. Još ne." General obrnu svoju stolicu prema uglu u kome se nalazila ogromna, sjajnoprovidna lopta koja je prikazivala staru carsku prefekturu Anakreon sa njenim obližnjim sektorima.
<BR>&nbsp;&nbsp;&nbsp;&nbsp;&nbsp;"Kasnije, kad se ovo završi, vratićete se svojim knjigama i još ponečemu. Postaraću se da se vama i vašoj deci zauvek vrate porodični posedi."
<BR>&nbsp;&nbsp;&nbsp;&nbsp;&nbsp;"Hvala vam", s lakom ironijom reče Bar, "mada ne delim vašu veru u srećan ishod svega ovog."
<BR>&nbsp;&nbsp;&nbsp;&nbsp;&nbsp;Riozi se promuklo nasmeja. "Ne započinjite opet s vašim proročanskim naricanjem. Ova mapa govori glasnije od svih vaših žalobnih teorija."
<BR>&nbsp;&nbsp;&nbsp;&nbsp;&nbsp;Blago je milovao krivudave, nevidljive obrise mape. "Umete li da čitate mape u radijalnoj projekciji? Umete? Onda pogledajte i sami. Zlatne zvezde predstavljaju carske teritorije, crvene one koje su potčinjene Zadužbini, a ružičaste one koje su po svoj prilici pod njenim ekonomskim uticajem. A sad gledajte..."
<BR>&nbsp;&nbsp;&nbsp;&nbsp;&nbsp;Riozijeva šaka pokri zaobljenu dršku i jedna oblast oštrih belih tačkica polagano se pretvori u tamnoplave zvezde. Kao neka posuvraćena kupa one se grupisaše oko crvenih i ružičastih.
<BR>&nbsp;&nbsp;&nbsp;&nbsp;&nbsp;"Te plave zvezde su zauzele moje trupe", sa spokojnim zadovoljstvom reče Riozi, "a one i dalje napreduju. Otpora nigde nije bilo. Varvari su mirni. A, što je važnije, nije bilo nikakvog otpora ni od zadužbinskih trupa. Očigledno je da spavaju mirno i duboko."
<BR>&nbsp;&nbsp;&nbsp;&nbsp;&nbsp;"Prilično ste raštrkali vaše jedinice, zar ne?", upita Bar.
<BR>&nbsp;&nbsp;&nbsp;&nbsp;&nbsp;"Zapravo i nisam", odvrati Riozi, "iako to tako izgleda. Ključne tačke, gde imam garnizone i koje utvrđujem, relativno su malobrojne, ali pažljivo odabrane. Zbog toga je upotrebljeno malo jedinica, a strateški rezultat je veliki. Ima u tome mnogo prednosti, više nego što bi to izgledalo nekome ko nije brižljivo proučavao vasionsku taktiku, ali će zato, na primer, svakome biti jasno da mogu poći u napad iz bilo koje tačke opkoljavanja. Kad završim opkoljavanje Zadužbini će biti nemoguće da napada s boka ili s leđa. U odnosu na nju neću imati ni bok ni pozadinu.
<BR>&nbsp;&nbsp;&nbsp;&nbsp;&nbsp;Ova strategija prethodnog opkoljavanja već je isprobana, i to naročito pre nekih dve hiljade godina u kampanjama Lorisa VI, mada uvek nepotpuno; uvek uz znanje i pokušaje mešanja od strane neprijatelja. Ovo je nešto drugo."
<BR>&nbsp;&nbsp;&nbsp;&nbsp;&nbsp;"Idealan slučaj iz udžbenika?" Barov glas je bio slab i ravnodušan.
<BR>&nbsp;&nbsp;&nbsp;&nbsp;&nbsp;Riozi postade nestrpljiv: "Još uvek mislite da moja vojska neće uspeti?"
<BR>&nbsp;&nbsp;&nbsp;&nbsp;&nbsp;"Tako mora biti."
<BR>&nbsp;&nbsp;&nbsp;&nbsp;&nbsp;"Znate li da se u vojnoj istoriji još nije desilo da napadačke trupe konačno ne pobede, tamo gde je opkoljavanje bilo potpuno, izuzev ukoliko ne bi postojala neka spoljna flota dovoljne snage da razbije opsadu."
<BR>&nbsp;&nbsp;&nbsp;&nbsp;&nbsp;"Kad vi tako kažete."
<BR>&nbsp;&nbsp;&nbsp;&nbsp;&nbsp;"I dalje se držite svog mišljenja?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Riozi sleže ramenima. "Nek' vam bude."
<BR>&nbsp;&nbsp;&nbsp;&nbsp;&nbsp;Bar pusti da besno ćutanje potraje još neki trenutak, pa mirno upita: "Da li ste dobili odgovor od Cara?"
<BR>&nbsp;&nbsp;&nbsp;&nbsp;&nbsp;Riozi izvadi cigaretu iz kutije koja se nalazila u zidu iza njegove glave, stavi kraj s filtrom među usne, brižljivo je pripali i reče: "Mislite na moj zahtev za pojačanje? Stigao je, ali to je sve. Samo odgovor."
<BR>&nbsp;&nbsp;&nbsp;&nbsp;&nbsp;"Bez brodova."
<BR>&nbsp;&nbsp;&nbsp;&nbsp;&nbsp;"Nijedan. Napola sam to i očekivao. Iskreno govoreći, patricije, nije trebalo da dozvolim da me vaše teorije navedu na to da ih uopšte zatražim. To stvara lažnu sliku o meni."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Sasvim. Brodovi predstavljaju premiju. U poslednja dva veka u građanskim ratovima slupano je više od polovine Velike flote, a ono što je preostalo u prilično je traljavom stanju. Znate, to ne znači da brodovi koji se sada grade ne vrede ništa. Mislim da danas u Galaksiji nema čoveka koji bi mogao napraviti prvorazredni hiperatomski motor."
<BR>&nbsp;&nbsp;&nbsp;&nbsp;&nbsp;"To znam", reče Sivenjanin. Pogled mu je bio zamišljen i okrenut k sebi. "Nisam znao da i vi to znate. I tako, Njegovo carsko veličanstvo ne može da odvoji brodove. Psihoistorija je to mogla predvideti; zapravo, verovatno je to i učinila. Mogu da kažem da mrtva ruka Harija Seldona dobija prvu rundu."
<BR>&nbsp;&nbsp;&nbsp;&nbsp;&nbsp;Riozi oštro odgovori: "Bilo kako bilo, već imam dovoljno brodova, tako da vaš Seldon ne dobija ništa. Ukoliko situacija postane ozbiljnija, onda će biti još brodova. Osim toga, Car ne zna celu priču."
<BR>&nbsp;&nbsp;&nbsp;&nbsp;&nbsp;"Stvarno?" Šta mu niste saopštili?"
<BR>&nbsp;&nbsp;&nbsp;&nbsp;&nbsp;"Vaše teorije - očigledno." Riozi je imao zlurad izgled. "Priča je u svojoj osnovi neverovatna, uz sve dužno poštovanje prema vama. Ukoliko je dalji razvoj potkrepi, ukoliko mi događaji pruže dokaz, onda ću, ali tek onda, ukazati na smrtnu opasnost.
<BR>&nbsp;&nbsp;&nbsp;&nbsp;&nbsp;Osim toga", nemarno nastavi Riozi, "takva priča nepotkrepljena činjenicama ima ukus lese majeste koji teško da može goditi Njegovom carskom veličanstvu."
<BR>&nbsp;&nbsp;&nbsp;&nbsp;&nbsp;"Mislite da upozoriti ga da njegovom uzvišenom prestolu preti opasnost da ga podrije šačica bednih varvara s kraja Galaksije ne bi bila opomena u koju bi verovao i koju bi shvatio? To vi, dakle, ništa od njega ne očekujete."
<BR>&nbsp;&nbsp;&nbsp;&nbsp;&nbsp;"Izuzev, ukoliko u nešto ne ubrajate Carevog specijalnog izaslanika."
<BR>&nbsp;&nbsp;&nbsp;&nbsp;&nbsp;"Čemu onda specijalni izaslanik?"
<BR>&nbsp;&nbsp;&nbsp;&nbsp;&nbsp;"Stari je to običaj. Neposredni predstavnik krune prisustvuje svakoj vojnoj kampanji koja je pod državnim pokroviteljstvom."
<BR>&nbsp;&nbsp;&nbsp;&nbsp;&nbsp;"Zaista? A zašto?"
<BR>&nbsp;&nbsp;&nbsp;&nbsp;&nbsp;"Na taj način se simbolično zadržava lično Carevo rukovođenje svakom kampanjom. Izaslanik je poprimio i jednu sekundarnu funkciju - obezbeđuje vernost generala. U tom pogledu nema uvek uspeha."
<BR>&nbsp;&nbsp;&nbsp;&nbsp;&nbsp;"Biće vam to malo nezgodno, generale. Znate, mešanje još jedne vlasti sa strane."
<BR>&nbsp;&nbsp;&nbsp;&nbsp;&nbsp;"U to ne sumnjam", Riozi malo pocrvene, "ali tu se ništa ne može ..."
<BR>&nbsp;&nbsp;&nbsp;&nbsp;&nbsp;Kraj generalove ruke se zažari prijemnik i uz neprimetan trzaj valjak s porukom upade u žljeb. Riozi ga odmota: "Odlično! Tu smo!"
<BR>&nbsp;&nbsp;&nbsp;&nbsp;&nbsp;Pomalo začuđeno, Dukem podiže obrve.
<BR>&nbsp;&nbsp;&nbsp;&nbsp;&nbsp;Riozi primeti: "Znate da smo zarobili jednog od tih trgovaca. Živog, a i njegov brod - potpuno netaknut."
<BR>&nbsp;&nbsp;&nbsp;&nbsp;&nbsp;"Čuo sam neku priču."
<BR>&nbsp;&nbsp;&nbsp;&nbsp;&nbsp;"E, upravo su ga doveli i kroz koji minut će biti ovde. Ostanite, patricije. Želim da budete ovde dok ga budem saslušavao. Prvenstveno sam vas zbog toga i pozvao danas. Vi ćete ga možda razumeti, dok meni može nešto važno promaći."
<BR>&nbsp;&nbsp;&nbsp;&nbsp;&nbsp;Začu se signal s ulaza, i jedan dodir generalovog nožnog palca širom otvori vrata. Na pragu se nalazio visok i bradat čovek u kratkom kaputu od meke, kožaste plastike, sa kapuljačom zabačenom iza vrata. Ruke su mu bile slobodne, a ukoliko je i primećivao da su ljudi oko njega naoružani, nije to pokazivao.
<BR>&nbsp;&nbsp;&nbsp;&nbsp;&nbsp;On neusiljeno stupi unutra i pogleda oko sebe lukavim očima. Generala je udostojio jednim rudimentarnim mahanjem ruke i polunaklonom.
<BR>&nbsp;&nbsp;&nbsp;&nbsp;&nbsp;"Kako se zovete?" odsečno upita Riozi.
<BR>&nbsp;&nbsp;&nbsp;&nbsp;&nbsp;"Latan Devers." Trgovac zadenu palčeve za široki kicoški pojas. "Jeste li vi ovde šef?"
<BR>&nbsp;&nbsp;&nbsp;&nbsp;&nbsp;"Vi ste trgovac Zadužbine?"
<BR>&nbsp;&nbsp;&nbsp;&nbsp;&nbsp;"Tačno. Čujte, ako ste vi šef, bolje kažite ovim vašim najamnicima da se klone mog tovara."
<BR>&nbsp;&nbsp;&nbsp;&nbsp;&nbsp;General podiže glavu i hladno osmotri zarobljenika. "Odgovaraj samo na pitanja. Ne predlaži naređenja, jer ti to niko ne traži."
<BR>&nbsp;&nbsp;&nbsp;&nbsp;&nbsp;"U redu. Važi, samo jedan od vaših momaka je već sebi u nedrima izbušio rupu od dve stope, trpajući prste tamo gde nije trebalo."
<BR>&nbsp;&nbsp;&nbsp;&nbsp;&nbsp;Riozi skrenu pogled na dežurnog poručnika: "Govori li ovaj čovek istinu? Vrank, u tvom izveštaju se ne pominju gubici u ljudstvu."
<BR>&nbsp;&nbsp;&nbsp;&nbsp;&nbsp;"U tom času ih nije bilo, gospodine." Poručnik je govorio kruto, sa strepnjom. "Kasnije je naloženo da se brod pretraži, jer se pročulo da se na njemu nalazi neka žena. Umesto nje, gospodine, nađene su mnoge sprave nepoznate prirode, sprave za koje zarobljenik tvrdi da spadaju u njegov trgovački espap. Tokom pretresa jedna od tih sprava je sevnula i usmrtila vojnika koji ju je držao."
<BR>&nbsp;&nbsp;&nbsp;&nbsp;&nbsp;General se ponovo obrati trgovcu: "Da li tvoj brod prevozi atomske eksplozive?"
<BR>&nbsp;&nbsp;&nbsp;&nbsp;&nbsp;"O Galaksijo, ne! Zašto? Ta budala je zgrabila atomsku bušilicu za pogrešan kraj i nagarila najveću disperziju. To se ne radi. To vam je kao kad biste sami sebi uperili u glavu neutronski pištolj. Sprečio bih ja njega da mi petorica nisu sedela na grudima."
<BR>&nbsp;&nbsp;&nbsp;&nbsp;&nbsp;Riozi rukom dade znak stražaru koji je čekao: "Odlazi. Zarobljeni brod smesta zapečatiti da bi se sprečio pristup. Sedi, Deverse."
<BR>&nbsp;&nbsp;&nbsp;&nbsp;&nbsp;Trgovac sede na pokazano mu mesto, strpljivo izdržavajući ispitivački oštar pogled carskog generala i radoznali ovlašni pogled sivenjanskog patricija.
<BR>&nbsp;&nbsp;&nbsp;&nbsp;&nbsp;Riozi reče: "Razborit si ti čovek, Deverse."
<BR>&nbsp;&nbsp;&nbsp;&nbsp;&nbsp;"Zahvaljujem. Da li to moje lice ostavlja na vas tako snažan utisak, ili vam je nešto potrebno? No, da ja vama nešto kažem. Ja sam dobar poslovan čovek."
<BR>&nbsp;&nbsp;&nbsp;&nbsp;&nbsp;"To mu iziđe na isto. Predao si svoj brod, a mogao si rešiti i da se uludo troši naša municija, i da te raznesemo u elektronske čestice. Ukoliko i ubuduće budeš imao takav pogled na život moglo bi ti to doneti dobar postupak."
<BR>&nbsp;&nbsp;&nbsp;&nbsp;&nbsp;"Šefe, dobar postupak je ono za čim prosto ginem."
<BR>&nbsp;&nbsp;&nbsp;&nbsp;&nbsp;"Dobro, a ja prosto ginem za saradnjom." Riozi se osmehnu i poluglasno primeti Dukemu Baru: "Nadam se da reč 'ginuti' znači ono što mislim. Da li ste ikad čuli ovako varvarski žargon?"
<BR>&nbsp;&nbsp;&nbsp;&nbsp;&nbsp;Devers učtivo produži: "Važi, kapiram. Samo, kakvu to saradnju pominješ, šefe? Da ti pravo kažem, ne znam na čemu sam." On se obazre. "Na primer, gde se ovo mesto nalazi i kakve su vam namere?"
<BR>&nbsp;&nbsp;&nbsp;&nbsp;&nbsp;"Ah, nismo završili s predstavljanjem. Izvinjavam se." Riozi je bio dobro raspoložen. "Ovaj gospodin je Dukem Bar, patricije iz Carstva. Ja sam Bel Riozi, plemić iz Carstva i general trećeg razreda u vojsci Njegovog carskog veličanstva."
<BR>&nbsp;&nbsp;&nbsp;&nbsp;&nbsp;Trgovcu se obesi vilica, a onda će: "Carstvo? Ono staro Carstvo o kome smo učili u školi? Čudno! Uvek sam nekako držao da ga više nema."
<BR>&nbsp;&nbsp;&nbsp;&nbsp;&nbsp;"Pogledaj oko sebe. Ono postoji", ozbiljno primeti Riozi.
<BR>&nbsp;&nbsp;&nbsp;&nbsp;&nbsp;"Uostalom, mogao sam se i sam setiti." Latan Devers pokaza bradom prema tavanici. "Mnogo su uglancano izgledali oni brodovi što su skleptali moju deregliju. Takve brodove ne bi moglo da sagradi nijedno kraljevstvo sa Periferije." On svede obrve. "Kakva je igra, šefe? Ili treba da vam se obraćam sa generale?"
<BR>&nbsp;&nbsp;&nbsp;&nbsp;&nbsp;"Igra je rat."
<BR>&nbsp;&nbsp;&nbsp;&nbsp;&nbsp;"Carstvo protiv Zadužbine, je l' da?"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Mislim da znaš zbog čega."
<BR>&nbsp;&nbsp;&nbsp;&nbsp;&nbsp;Trgovac se oštro zagleda u njega, pa odrečno odmahnu glavom.
<BR>&nbsp;&nbsp;&nbsp;&nbsp;&nbsp;Riozi ga ostavi da razmišlja, a zatim tiho reče: "Siguran sam da znaš zbog čega."
<BR>&nbsp;&nbsp;&nbsp;&nbsp;&nbsp;Latan Devers promrmlja: "Baš je vrućina", i ustade da skine kaput s kapuljačom. Zatim ponovo sede, ispruživši noge ispred sebe.
<BR>&nbsp;&nbsp;&nbsp;&nbsp;&nbsp;"Znate", prijateljski primeti, "držim da očekujete da uz urlik đipim i raspalim oko sebe. Ako bih odabrao pravi trenutak mogao bih da te smlavim pre no što i mrdneš, a ovaj stari laf, što samo sedi i ništa ne zbori, ne bi mogao da me spreči."
<BR>&nbsp;&nbsp;&nbsp;&nbsp;&nbsp;"Međutim, ti to nećeš učiniti", ubeđeno reče Riozi.
<BR>&nbsp;&nbsp;&nbsp;&nbsp;&nbsp;"Neću", ljubazno potvrdi Devers. "Prvo i prvo, to što bih te ubio ne bi sprečilo rat, tako bar mislim. Tamo odakle si ima još puno generala."
<BR>&nbsp;&nbsp;&nbsp;&nbsp;&nbsp;"Veoma tačna procena."
<BR>&nbsp;&nbsp;&nbsp;&nbsp;&nbsp;"A drugo, mene bi verovatno skleptali dve sekunde pošto bih te sredio i brzo bi me ubili, a možda i sporo, sve zavisi. Al' ziher bi me upokojili, a kad planiram nekako ne volim da na to računam. Ne isplati se."
<BR>&nbsp;&nbsp;&nbsp;&nbsp;&nbsp;"Kažem ja da si ti razborit čovek."
<BR>&nbsp;&nbsp;&nbsp;&nbsp;&nbsp;"Ima nešto što bih voleo, šefe. Voleo bih da mi kažeš šta ti je značilo ono da znam zbog čega ste se stuštili na nas. Ne znam, a igre pogađaljke mi ne leže."
<BR>&nbsp;&nbsp;&nbsp;&nbsp;&nbsp;"Da? Da li si čuo za Harija Seldona?"
<BR>&nbsp;&nbsp;&nbsp;&nbsp;&nbsp;"Ne. Već sam rekao da ne volim da pogađam"
<BR>&nbsp;&nbsp;&nbsp;&nbsp;&nbsp;Riozi letimice pogleda Dukema Bara koji se blago smešio i ponovo imao onaj svoj sanjalački izgled.
<BR>&nbsp;&nbsp;&nbsp;&nbsp;&nbsp;Iskrivivši lice, Riozi reče: "Nemoj ti da se igraš, Deverse. Postoji predanje, legenda ili istinita priča - svejedno mi je šta od toga - o vašoj Zadužbini koje kaže da ćete na koncu vi zasnovati Drugo carstvo. Poznata mi je prilično podrobna verzija psihoistorijskog trućanja Harija Seldona, a i vaši planovi za napad na Carstvo."
<BR>&nbsp;&nbsp;&nbsp;&nbsp;&nbsp;"Tako?" Devers je zamišljeno klimao. "A ko ti je sve to ispričao?"
<BR>&nbsp;&nbsp;&nbsp;&nbsp;&nbsp;"Zar je to važno?" sa opasnom blagošću odgovori Riozi. "Ti nisi ovde da bi postavljao pitanja. Želim da čujem št znaš o legendi o Seldonu."
<BR>&nbsp;&nbsp;&nbsp;&nbsp;&nbsp;"Ali ako je to legenda..."
<BR>&nbsp;&nbsp;&nbsp;&nbsp;&nbsp;"Ne igraj se rečima, Deverse."
<BR>&nbsp;&nbsp;&nbsp;&nbsp;&nbsp;"Ne igram se. Zapravo, reći ću ti odmah - ti o tome znaš koliko i ja. To je nedotupavna priča koju ni pas s maslom ne bi progutao. U njoj je svaka reč neverovatna, prosto ne možeš ništa razabrati. Da, čuo sam te priče o Seldonu, Drugom carstvu i tako dalje. Uveče uspavljuju klince takvim bajkama. Mladi zevzeci se zavlače u pokrajne sobe i piju trilere o Seldonu sa džepnih projektora. Ali time se samo mlađarija mlati. Odnosno, neinteligentni matorci." Trgovac prezrivo odmahnu glavom.
<BR>&nbsp;&nbsp;&nbsp;&nbsp;&nbsp;Carskom generalu se smrče pogled. "Je li to baš tako? Ne laži uzalud, čoveče. Bio sam na planeti, na Terminusu. Poznajem vašu Zadužbinu. Pogledao sam je u lice."
<BR>&nbsp;&nbsp;&nbsp;&nbsp;&nbsp;"A mene pitaš? Mene, koji na njoj nisam sastavio ni dva meseca u deset godina. Ti traćiš vreme. No, samo napred s ratom, ukoliko si u potrazi za legendom."
<BR>&nbsp;&nbsp;&nbsp;&nbsp;&nbsp;Po prvi put Bar blago zausti: "Znači, toliko si siguran u to da će Zadužbina pobediti."
<BR>&nbsp;&nbsp;&nbsp;&nbsp;&nbsp;Trgovac se okrenu. Malo se zacrveneo, dok mu je stari ožiljak na slepoočnici pobledeo. "Hm, tajni ortak. Doktore, kako si to dokonao iz mojih reči?"
<BR>&nbsp;&nbsp;&nbsp;&nbsp;&nbsp;Riozi jedva primetno klimnu Baru, a Sivenjanin tiho produži: "Da nije tako i sama pomisao na tako nešto bi te zabrinula, kada bi mislio da tvoj svet može izgubiti ovaj rat i žeti gorke plodove poraza. Moj svet je to jednom doživeo - i još uvek to doživljava."
<BR>&nbsp;&nbsp;&nbsp;&nbsp;&nbsp;Latan Devers je pipkao svoju bradu, pogledajući čas u jednog čas u drugog od svojih protivnika, a onda se kratko nasmeja: "Šefe, je l' on uvek tako govori?" Zatim se uozbilji. "Pa, i šta je to poraz" Kome to smeta? Meni? Tipovima kao što sam ja?" Podsmešljivo mahnu glavom. "Shvatite jedno", ubedljivo i plahovito reče trgovac, "jednom prosečnom planetom obično upravlja pet ili šest trbonja. Oni će nagraisati, ali zbog njih se ja ne sekiram. Shvatate. Narod? Obični tipovi? Naravno, neki izginu, a ostali plaćaju neko vreme nove dažbine. No, sve se sredi; samo sebe istroši. I onda ponovo bude kao nekad, samo sa novom petoricom ili šestoricom."
<BR>&nbsp;&nbsp;&nbsp;&nbsp;&nbsp;Dukemu Baru su se širile nozdrve, dok su na njegovoj staračkoj desnoj ruci igrale žile, no ne reče ni reči.
<BR>&nbsp;&nbsp;&nbsp;&nbsp;&nbsp;Oči Latana Deversa bile su uprte u njega. Ništa mu nije promicalo. On produži: "Čujte, život provodim u svemiru zbog mojih sve-po-pet-i-deset para drangulija, kao i zbog piva i pereca kojima me podmazuju Kombinati. A tamo", tu palcem pokaza preko svog ramena, "tamo kod kuće sede zadrigle tipčine i svakog trenutka zarade onoliko koliko iznosi moj godišnji prihod, ubirući kajmak od mene i od meni sličnih. Pretpostavimo da vi upravljate Zadužbinom. Opet ćemo vam biti potrebni. Vama ćemo biti i potrebniji nego što smo sada Kombinatima, jer se vi ovde ne nalazite, a mi bismo vam donosili lovu. Napravili bismo bolji posao sa Carstvom. Da, napravili bismo ga, a ja sam poslovan čovek. Ja sam za posao ukoliko je saldo pozitivan." Sa jetkom ratobornošću netremice je posmatrao dva čoveka.
<BR>&nbsp;&nbsp;&nbsp;&nbsp;&nbsp;Nekoliko minuta ništa nije narušavalo tišinu, a onda u žlebu zvecnu valjak. General ga otvori, baci pogled na čitka slova i jednim pokretom uključi vizuelne uređaje.
<BR>&nbsp;&nbsp;&nbsp;&nbsp;&nbsp;"Pripremite plan sa položajem svakog broda u akciji. Očekujte naređenje za defanzivu uz upotrebu celokupnog naoružanja."
<BR>&nbsp;&nbsp;&nbsp;&nbsp;&nbsp;Riozi se maši za svoj ogrtač. Zakočavajući ga na ramenu, poluglasno prošaputa Baru: "Ostavljam vam ovog čoveka. Očekujem rezultate. Rat je i mogu biti okrutan prema onima koji iznevere moja očekivanja. Upamtite!" Pozdravivši obojicu, on se udalji.
<BR>&nbsp;&nbsp;&nbsp;&nbsp;&nbsp;Latan Devers ga je pratio pogledom. "Nešto ga je pogodilo tamo gde boli. Šta se dešava?"
<BR>&nbsp;&nbsp;&nbsp;&nbsp;&nbsp;"Očito, bitka", nabusito će Bar. "Vojska Zadužbine se upušta u svoju prvu bitku. Bolje pođi sa mnom."
<BR>&nbsp;&nbsp;&nbsp;&nbsp;&nbsp;U odaji su bili naoružani vojnici. Držali su se s poštovanjem, a lica su im bila stroga. Dever krenu iz sobe za ponosnim starim sivenjanskim patricijem.
<BR>&nbsp;&nbsp;&nbsp;&nbsp;&nbsp;Odaja u koju ih dovedoše bila je manja, ogoljenija. U njoj su se nalazile dve postelje, viziekran, tuš i sanitarni uređaji. Vojnici izmarširaše, a teška vrata se zatvoriše uz šuplju jeku.
<BR>&nbsp;&nbsp;&nbsp;&nbsp;&nbsp;"Hm?" Devers se s negodovanjem obazre oko sebe. "Ovo kao da je za stalno."
<BR>&nbsp;&nbsp;&nbsp;&nbsp;&nbsp;"I jeste", kratko uzvrati Bar. Stari Sivenjanin mu okrenu leđa.
<BR>&nbsp;&nbsp;&nbsp;&nbsp;&nbsp;Trgovac razdraženo upita: "Doktore, kakvu igru ti igraš?"
<BR>&nbsp;&nbsp;&nbsp;&nbsp;&nbsp;"Ne igram nikakvu igru. Poverili su te meni, to je sve."
<BR>&nbsp;&nbsp;&nbsp;&nbsp;&nbsp;Trgovac ustade i primače mu se. Njegova krupna prilika nadnese se nad neuznemirenog patricija. "Da? Ali i ti si sa mnom u ćeliji, a dok su nas sprovodili i u tebe su pištolji bili upereni kao i u mene. Čuj, sav si se bio raspalio zbog mojih pogleda na rat i mir."
<BR>&nbsp;&nbsp;&nbsp;&nbsp;&nbsp;Uzalud je čekao. "U redu, da te nešto upitam. Spomenuo si da se i tvoja zemlja jednom izvukla. Od koga? Od ljudi sa komete iz spoljne magline?"
<BR>&nbsp;&nbsp;&nbsp;&nbsp;&nbsp;Bar podiže pogled: "Od Carstva."
<BR>&nbsp;&nbsp;&nbsp;&nbsp;&nbsp;"Tako? Šta ti onda ovde radiš?"
<BR>&nbsp;&nbsp;&nbsp;&nbsp;&nbsp;Bar je rečito ćutao.
<BR>&nbsp;&nbsp;&nbsp;&nbsp;&nbsp;Trgovac isturi donju usnu i polagano zaklima glvom. Zatim skide pljosnatu člankastu narukvicu s članka desne ruke i pruži je: "Šta misliš o ovome?" Na levici je nosio neku paricu.
<BR>&nbsp;&nbsp;&nbsp;&nbsp;&nbsp;Sivenjanin uze nakit. Polako je reagovao na trgovčev pokret, a onda je stavi na svoju ruku. Čudno štrecanje u zglavku brzo prođe.
<BR>&nbsp;&nbsp;&nbsp;&nbsp;&nbsp;Deversov glas se smesta promeni: "Tako je, doktore, samo napred. Jedino treba da govoriš neusiljeno. Ukoliko u sobi ima prislušnih uređaja neće primiti ništa. To tu ti je distorter polja, nepatvorena konstrukcija Meloua. Odavde pa sve do spoljne ivice Galaksije prodaje se na svakoj planeti za dvadeset i pet kredita. Ti ga dobijaš džabe. Ne mrdaj usnama dok budeš govorio i budi neusiljen. Treba da uhvatiš u čemu je štos."
<BR>&nbsp;&nbsp;&nbsp;&nbsp;&nbsp;Dukem Bar iznenada oseti da je umoran. Svrdlajući pogled trgovčevih očiju bio je sjajan i molećiv. Osećao je da nije dorastao toj molbi.
<BR>&nbsp;&nbsp;&nbsp;&nbsp;&nbsp;Bar zapita: "Šta želiš?" Reči sa nepokretnih usana behu nerazgovetne.
<BR>&nbsp;&nbsp;&nbsp;&nbsp;&nbsp;"Rekao sam ti. Pričaš kao oni koje nazivamo rodoljubima. A tvoj rođeni svet Carstvo je slistilo, dok se ti ovde ližeš sa plavokosim generalom Carstva. Tu se ništa ne slaže, zar ne?"
<BR>&nbsp;&nbsp;&nbsp;&nbsp;&nbsp;Bar odgovori: "Ja sam svoju ulogu odigrao. Osvajač, carski vicekralj je zbog mene mrtav."
<BR>&nbsp;&nbsp;&nbsp;&nbsp;&nbsp;"Tako? Je l' to bilo skoro?"
<BR>&nbsp;&nbsp;&nbsp;&nbsp;&nbsp;"Pre četrdeset godina."
<BR>&nbsp;&nbsp;&nbsp;&nbsp;&nbsp;"Pre ... četrdeset ... godina!"
<BR>&nbsp;&nbsp;&nbsp;&nbsp;&nbsp;Reči kao da su imale neko značenje za trgovca. Namršti se. "Suviše davno da bi se od uspomena živelo. Zna li za to ovaj mladi naduvenko u generalskoj uniformi?"
<BR>&nbsp;&nbsp;&nbsp;&nbsp;&nbsp;Bar potvrdi glavom.
<BR>&nbsp;&nbsp;&nbsp;&nbsp;&nbsp;Deversove oči se smrkoše od razmišljanja. "Želiš li da Carstvo pobedi?"
<BR>&nbsp;&nbsp;&nbsp;&nbsp;&nbsp;Stari sivenjanski patricije iznebuha gnevno prasnu. "Neka Carstvo i sve njegove tvorevine propadnu u sveopštoj katastrofi. To je ono čemu se svakodnevno cela Sivena moli. Nekada sam imao braću, sestru i oca. No, sad imam decu i unuke. General zna gde su."
<BR>&nbsp;&nbsp;&nbsp;&nbsp;&nbsp;Devers je čekao.
<BR>&nbsp;&nbsp;&nbsp;&nbsp;&nbsp;Bar produži šapatom: "Ali šta bi me moglo zadržati kada bi očekivani ishod opravdavao rizik? Oni bi znali kako da umru."
<BR>&nbsp;&nbsp;&nbsp;&nbsp;&nbsp;Trgovac će blago: "Jednom si ubio vicekralja, a?Z naš, nešto se prisećam. Imali smo jednom jednog gradonačelnika, zvao se Hober Melou. Posetio je Sivenu; to je tvoj svet, zar ne? Upoznao se sa čovekom koji se zvao Bar."
<BR>&nbsp;&nbsp;&nbsp;&nbsp;&nbsp;Dukem Bar je zurio oštro i sumnjičavo: "Šta ti o tome znaš?"
<BR>&nbsp;&nbsp;&nbsp;&nbsp;&nbsp;"Ono što i svaki trgovac u Zadužbini. Možda si ti neki stari prevejanko koga su poturili da mi pronađe slabu tačku. Sigurno, u tebe su uperili pištolje, ti mrziš Carstvo i sav si za to da se ono dokusuri. Onda ti ja padnem na prsa i izlijem dušu, a general bude zadovoljan. Doktore, malo ima izgleda za to.
<BR>&nbsp;&nbsp;&nbsp;&nbsp;&nbsp;No, ipak, voleo bih da doživim da dokažeš da si sin Onuma Bara sa Sivene - šesti, onaj najmađi koji je izbegao pokolj."
<BR>&nbsp;&nbsp;&nbsp;&nbsp;&nbsp;Ruka Dukema Bara je podrhtavala dok je otvarao pljosnatu metalnu kutiju u udubljenju u zidu. Uz tiho zveckanje ćušnu metalni predmet u trgovčevu šaku.
<BR>&nbsp;&nbsp;&nbsp;&nbsp;&nbsp;"Pogledaj ovo", reče.
<BR>&nbsp;&nbsp;&nbsp;&nbsp;&nbsp;Devers je piljio. Prineo je bliže očima ispupčeni središnji beočug lanca i tiho opsovao. "To je monogram Meloua, ili sam ja novajlija koji pati od svemirke bolesti, a i konstrukcija je od pre pedeset godina."
<BR>&nbsp;&nbsp;&nbsp;&nbsp;&nbsp;Podiže pogled i nasmeši se. "Ruku ovamo, doktore. Atomski štit u prirodnoj čovečnoj veličini jedini je dokaz koji tražim", a onda ispruži svoju krupnu šaku.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
