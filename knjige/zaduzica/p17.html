<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. MUTANT
<P>&nbsp;&nbsp;&nbsp;&nbsp;&nbsp;"Hangar" na Kalganu je u svojoj suštini bio nekakva čudna ustanova proistekla iz potrebe da se smesti ogroman broj brodova kojima su pristizali posetioci sa strane, kao i iz, istovremeno, zbog toga nastale nužde da se za njih obezbedi konačište. Prvi bistri momak koji je smislio pravo rešenje brzo je postao milioner. Njegovi naslednici - na osnovu srodstva ili, pak, sredstva - jamačno su se ubrajali u najbogatije ljude na Kalganu.
<BR>&nbsp;&nbsp;&nbsp;&nbsp;&nbsp;"Hangar" je zauzimao kvadratne milje i milje prostora, a naziv "hangar" nipošto ga ne opisuje u dovoljnoj meri. U osnovi je to hotel - za brodove. Putnik plati unapred, a njegovom brodu se dodeli sidrište sa kog može poletiti u svemir kad god to poželi. Posetilac u tom slučaju živi, kao i obično, na svom brodu. Uobičajene hotelske usluge se, naravno, mogu dobiti, te se tako po naročito povoljnim cenama mogu nabaviti hrana i lekovi, može se obaviti jednostavno održavanje broda i obezbediti po neznatnoj ceni poseban transport na samom Kalganu.
<BR>&nbsp;&nbsp;&nbsp;&nbsp;&nbsp;Tako bi posetilac spojio račun za hangarski prostor i hotel, a uz to nešto i uštedeo. Vlasnici prodaju pravo na privremeno korišćenje zemljišnog prostora uz visoku zaradu. Vlada ubira ogromne poreze. Svi se zabavljaju. Niko ne gubi. Jednostavna stvar!
<BR>&nbsp;&nbsp;&nbsp;&nbsp;&nbsp;Jedan čovek je upravo išao ivicom širokih hodnika koji su povezivali mnoga krila u hangaru; jednom davno razmišljao je o novini i korisnosti upravo opisanog sistema, ali ta vrsta razmišljanja bila je za časove dokolice, a sasvim neprilična za ovaj čas.
<BR>&nbsp;&nbsp;&nbsp;&nbsp;&nbsp;Glomazni brodovi baškarili su se svom širinom i dužinom u nizovima brižljivo odeljenih ćelija, i čovek je redom odbacivao jedan niz za drugim. Bio je stručnjak za ovo čime se upravo bavio, čak i da mu prethodno proučavanje hangarskog registra nije dalo određenije obaveštenje osim sumnjive naznake određenog krila - koje je primalo po stotine brodova - njegovo specijalizovano znanje bi izdvojilo iz tih nekoliko stotina jedan brod.
<BR>&nbsp;&nbsp;&nbsp;&nbsp;&nbsp;Njegovo ćutanje kao da prekide uzdah. Čovek zastade a zatim se izgubi u jednom od nizova: postade insekt koji gamiže nezapažen od nadmenih metalnih čudovišta što tu počivaju. Tu i tamo treperenje svetlosti iz bočnih okana ukazivalo bi na prisustvo nekog ko se sa organizovanog uživanja rano vratio nekom jednostavnijem - ili možda intimnijem - uživanju koje je sam upriličio.
<BR>&nbsp;&nbsp;&nbsp;&nbsp;&nbsp;Čovek zastade, i da je imao običaj da se osmehuje verovatno bi to sad učinio. Izvesno je da vijuge u njegovom mozgu obaviše nešto što bi se moglo nazvati mentalnim ekvivalentom osmeha.
<BR>&nbsp;&nbsp;&nbsp;&nbsp;&nbsp;Brod pred kojim se zaustavio bio je vitak i očigledno brz. Ono što je njega zanimalo bila je neuobičajenost njegove konstrukcije. Nije to bio uobičajeni model - sada je većina brodova u ovom kvadrantu Galaksije ili oponašala zadužbinsku konstrukciju ili su ih gradili tehničari Zadužbine. Ali ovaj je bio naročit. Bio je brod Zadužbine - ako ništa drugo a ono zbog malecnih ispupčenja na kori, koja su bila moduli zaštitnog ekrana, a samo je jedan zadužbinski brod mogao imati ekran. Bilo je i drugih znakova.
<BR>&nbsp;&nbsp;&nbsp;&nbsp;&nbsp;Čovek nije oklevao.
<BR>&nbsp;&nbsp;&nbsp;&nbsp;&nbsp;Elektronska baterija ispod reda brodova, koji je uprava kao ustupak osamljivanja postavila, za njega nije predstavljala ništa. On rastvori bateriju koristeći specijalnu neutrališuću silu s kojom je raspolagao, a da pri tom nije aktivirao alarm.
<BR>&nbsp;&nbsp;&nbsp;&nbsp;&nbsp;Prvo upoznavanje nezvanog gosta sa unutrašnjošću broda bio je neočekivani i gotovo prijateljski zvuk prigušene sirene u brodskoj dnevnoj sobi, prouzrokovan prislanjanjem dlana na malu foto-ćeliju u glavnoj ulaznoj komori.
<BR>&nbsp;&nbsp;&nbsp;&nbsp;&nbsp;I dok se ta uspešna pretraga nastavljala, Toran i Bejta jedva da su osećali neku sigurnost unutar čeličnih zidova Bejte. Komedijaš Mazgova, koji im je odao da u svom mršavom telu poput šestaka skriva otmeno ime Magnifiko Gigantikus, pogrbljeno je sedeo za stolom i halapljivo proždirao hranu iznetu pred njega.
<BR>&nbsp;&nbsp;&nbsp;&nbsp;&nbsp;Njegove tužne smeđe oči podizale bi se s jela jedino da prate Bejtino kretanje po kuhinji u kojoj je jeo.
<BR>&nbsp;&nbsp;&nbsp;&nbsp;&nbsp;"Male je vrednosti hvala slaboga", promrmlja on, "no primite je, jer već nedelju dana, vaistinu, samo su otpaci preda me stizali, a mada moje telo slabašno izgleda, apetit mi je nedolično veliki."
<BR>&nbsp;&nbsp;&nbsp;&nbsp;&nbsp;"Samo ti jedi, onda", s osmehom će Bejta. "Ne gubi vreme na zahvaljivanje. Kao da beše neka poslovica iz Središnje Galaksije o zahvalnosti?"
<BR>&nbsp;&nbsp;&nbsp;&nbsp;&nbsp;"Vaistinu postoji, moja gospo. Rekoše mi da je neki mudrac jednom rekao: 'Zahvalnost je najlepša i najdelotvornija kada se ne izrodi u praznoslovlje.' No, avaj, gospo, ja kao da ništa drugo nisam do gomila praznoslovlja. Jednom praznoslovlje moje bi ugodno uhu Mazgova i donese mi dvorsko odelo i veliko ime - jer nekad sam se zvao prosto Bobo, a to mu se nije dopalo - no kad mu moje praznoslovlje ne bi ugodilo, batine i bič bi se sručili na moje jadne kosti."
<BR>&nbsp;&nbsp;&nbsp;&nbsp;&nbsp;Toran uđe u pilotsku kabinu. "Sad možemo samo da čekamo, Bej. Nadam se da Mazgov shvata da zadužbinski brod predstavlja teritoriju Zadužbine."
<BR>&nbsp;&nbsp;&nbsp;&nbsp;&nbsp;Magnifiko Gigantikus, bivši Bobo, razrogači svoje oči i uskliknu: "Kako mora biti velika Zadužbina, pred kojom čak i okrutne sluge Mazgova drhte."
<BR>&nbsp;&nbsp;&nbsp;&nbsp;&nbsp;"Zar si i ti čuo za Zadužbinu?" nasmeši se Bejta.
<BR>&nbsp;&nbsp;&nbsp;&nbsp;&nbsp;"A ko nije?" Magnifiko je tajanstveno šaputao. "Ima nekih koji kažu da je to svet velike mađije, ognja koji proždire planete i tajne ogromne moći. Kažu da ni najveći plemići Galaksije ne mogu doživeti toliku počast i poštovanje kakvu normalno uživa običan čovek koji može da kaže 'Građanin sam Zadužbine' - makar bio običan svemirski rudar ili neka ništarija kao ja."
<BR>&nbsp;&nbsp;&nbsp;&nbsp;&nbsp;"Magnifiko", primeti Bejta, "nikad nećeš završiti ako budeš držao govorancije. Evo, daću ti malo aromatičnog mleka. Ukusno je." Na sto je stavila bokal pun mirišljavog mleka i izvela Torana iz odaje.
<BR>&nbsp;&nbsp;&nbsp;&nbsp;&nbsp;"Tori, šta ćemo sad s njim?" Ona neodređeno pokaza rukom prema kuhinji.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Hoćemo li ga predati, ukoliko dođe Mazgov?"
<BR>&nbsp;&nbsp;&nbsp;&nbsp;&nbsp;"A šta bismo drugo, Bej? Zvučalo je kao da je uznemiren, što je potvrđivao i pokret kojim je s čela gurnuo vlažni uvojak. On nestrpljivo produži: "Pre nego što sam ovamo došao imao sam neku neodređenu predstavu da će jedino biti potrebno da potražimo Mazgova i da odmah pređemo na stvar - na stvar, ovaj, ništa određeno."
<BR>&nbsp;&nbsp;&nbsp;&nbsp;&nbsp;"Znam šta hoćeš da kažeš, Tori. Nisam se ni ja mnogo nadala da ću baš ja videti Mazgova, ali, mislila sam da ćemo moći prikupiti, iz prve ruke, neke podatke o celoj toj gužvi, i onda ih preneti ljudima koji su upućeniji u ovu međuzvezdanu spletku. Nisam ja špijun kao iz knjiga."
<BR>&nbsp;&nbsp;&nbsp;&nbsp;&nbsp;"Shvatam te, Bej!" Prekrstio je ruke i namrštio se. "Kakva situacija! Da nije bilo ovog poslednjeg čudnog slučaja ne bi ni pomislila da postoji neko poput Mazgova. Misliš da će doći po svog komedijaša?"
<BR>&nbsp;&nbsp;&nbsp;&nbsp;&nbsp;"Nisam sigurna da bih volela da to učini." Bejta je gledala u njega. "Ne znam šta bih rekla ili učinila. A ti?"
<BR>&nbsp;&nbsp;&nbsp;&nbsp;&nbsp;Unutrašnji alarm se oglasi isprekidano, nametljivo. Bejtine usne su se bezglasno pomerile: "Mazgov!"
<BR>&nbsp;&nbsp;&nbsp;&nbsp;&nbsp;Na pragu je stajao Magnifiko raskolačenih očiju i cvileo: "Mazgov?"
<BR>&nbsp;&nbsp;&nbsp;&nbsp;&nbsp;"Moramo ih pustiti unutra", promrmlja Toran.
<BR>&nbsp;&nbsp;&nbsp;&nbsp;&nbsp;Kontakt otvori ulaznu komoru, a za pridošlicom se zatvori spoljni kapak. Skener je pokazivao samo jednu jedinu nejasnu priliku.
<BR>&nbsp;&nbsp;&nbsp;&nbsp;&nbsp;"To je samo jedan čovek", reče Toran i s neskrivenim okalšanjem se naže nad cev za vezu i progovori, skoro drhtavim glasom: "Ko ste vi?"
<BR>&nbsp;&nbsp;&nbsp;&nbsp;&nbsp;"Bolje me pustite unutra, pa ćete to saznati!"
<BR>&nbsp;&nbsp;&nbsp;&nbsp;&nbsp;Reči su slabašno dopirale iz prijemnika.
<BR>&nbsp;&nbsp;&nbsp;&nbsp;&nbsp;"Saopštavam ti da je ovo brod Zadužbine i stoga teritorija Zadužbine po međunarodnom ugovoru."
<BR>&nbsp;&nbsp;&nbsp;&nbsp;&nbsp;"Znam to."
<BR>&nbsp;&nbsp;&nbsp;&nbsp;&nbsp;"Približi se podignutih ruku ili ću pucati. Dobro sam naoružan."
<BR>&nbsp;&nbsp;&nbsp;&nbsp;&nbsp;"U redu!"
<BR>&nbsp;&nbsp;&nbsp;&nbsp;&nbsp;Toran otvori unutrašnja vrata, zatvori kontakt na automatskom pištolju, dok mu je palac lebdeo iznad mesta na kome je trebalo pritisnuti. Čuo se bat koraka, vrata se širom otvoriše i Magnifiko istog časa povika: "To nije Mazgov! To je neki drugi čovek!"
<BR>&nbsp;&nbsp;&nbsp;&nbsp;&nbsp;'Čovek' se ozbiljno nakloni komedijašu. "Vrlo tačno. Nisam Mazgov." Ruke su mu bile raširene. "Nisam naoružan i dolazim miroljubivim poslom. Odahnite i odložite pištolj. Ruka vam nije dovoljno sigurna da bih bio spokojan."
<BR>&nbsp;&nbsp;&nbsp;&nbsp;&nbsp;"Ko ste vi?" grubo upita Toran.
<BR>&nbsp;&nbsp;&nbsp;&nbsp;&nbsp;"To sam ja vas mogao da upitam", hladno će stranac, "jer se vi ovde lažno predstavljate, a ne ja."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Vi tvrdite da ste građanin Zadužbine, a na planeti nema nijednog ovlašćenog trgovca."
<BR>&nbsp;&nbsp;&nbsp;&nbsp;&nbsp;"To nije tačno. Otkud znate?"
<BR>&nbsp;&nbsp;&nbsp;&nbsp;&nbsp;"Zato što ja jesam građanin Zadužbine, a to mogu i ispravama dokazati. A gde su vaše isprave?"
<BR>&nbsp;&nbsp;&nbsp;&nbsp;&nbsp;"Mislim da bi bilo bolje da odete."
<BR>&nbsp;&nbsp;&nbsp;&nbsp;&nbsp;"Mislim da ne bi. Ukoliko su vam makar malo poznati metodi Zadužbine, a trebalo bi da budu, bez obzira na vaše lažno predstavljanje, onda znate da bi najbliži zadužbinski centar primio upozorenje ukoliko se ne bih vratio na moj brod u određeno vreme. Zato i sumnjam da bi, praktično, tvoje oružje imalo mnogo efekta."
<BR>&nbsp;&nbsp;&nbsp;&nbsp;&nbsp;Neko vreme je vladalo neodlučno ćutanje, a onda Bejta mirno reče: "Skloni atomski pištolj, Torane, i primi njegove reči zdravo za gotovo. Zvuči kao da govori istinu."
<BR>&nbsp;&nbsp;&nbsp;&nbsp;&nbsp;"Hvala vam", reči stranac.
<BR>&nbsp;&nbsp;&nbsp;&nbsp;&nbsp;Toran odloži pištolj na stolicu pored sebe: "Kako bi bilo da sad objasniš?"
<BR>&nbsp;&nbsp;&nbsp;&nbsp;&nbsp;Stranac je i dalje stajao. Bio je dugih kostiju i jakih mišića. Lice mu je bilo u strogim, ravnim površinama i nekako je bilo jasno da se nikada ne osmehuje. Međutim, u očima nije bilo okrutnosti.
<BR>&nbsp;&nbsp;&nbsp;&nbsp;&nbsp;"Vesti se brzo prenose, naročito kad su o nečemu što izgleda neverovatno. Ne verujem da na Kalganu ima nekoga ko ne zna da je danas dvoje turista iz Zadužbine natrljalo nos ljudima Mazgova. Do večeri sam čuo glavne pojedinosti, a, kao što sam napomenuo, osim mene na planeti nema turista iz Zadužbine. Takve stvari znamo."
<BR>&nbsp;&nbsp;&nbsp;&nbsp;&nbsp;"Ko su to, mi?"
<BR>&nbsp;&nbsp;&nbsp;&nbsp;&nbsp;"Mi smo mi. Na primer, ja! Znao sam da ste u hangaru - neko je načuo da ste to rekli. Na svoj način sam to proverio u knjizi, a i pronašao vaš brod."
<BR>&nbsp;&nbsp;&nbsp;&nbsp;&nbsp;Iznenada se okrenu prema Bejti. "Vi ste rodom iz Zadužbine, zar ne?"
<BR>&nbsp;&nbsp;&nbsp;&nbsp;&nbsp;"Jesam li?"
<BR>&nbsp;&nbsp;&nbsp;&nbsp;&nbsp;"Član ste demokratske opozicije - zovu je 'podzemnim pokretom'. Ne sećam se vašeg imena, ali se sećam lika. Nedavno ste otišli iz Zadužbine, a da ste bili važnija ličnost to ne biste mogli učiniti."
<BR>&nbsp;&nbsp;&nbsp;&nbsp;&nbsp;Bejta sleže ramenima.: "Mnogo znate."
<BR>&nbsp;&nbsp;&nbsp;&nbsp;&nbsp;"Da. Pobegli ste s nekim čovekom. S ovim?"
<BR>&nbsp;&nbsp;&nbsp;&nbsp;&nbsp;"Da li je važno šta ću reći?"
<BR>&nbsp;&nbsp;&nbsp;&nbsp;&nbsp;"Ne, jedino želim da postignemo potpuno uzajamno razumevanje. Verujem da je na nedelju dana pre nego što ste onako žurno otišli lozinka bila: 'Seldon, Hardin i Sloboda', Vođa vašeg ogranka je Porfirat Hart."
<BR>&nbsp;&nbsp;&nbsp;&nbsp;&nbsp;"Gde ste to saznali?" Bejta se iznenada razjari. "Da li ga je policija ščepala?" Toran ju je zadržavao, ali ona se oslobodi i priđe bliže.
<BR>&nbsp;&nbsp;&nbsp;&nbsp;&nbsp;Čovek iz Zadužbine mirno odvrati: "Niko ga nije uhvatio. Jedino što se podzemni pokret veoma širi, pa i na neočekivanim mestima. Ja sam kapetan Han Pričer iz Informacija, a i sam sam vođa jednog ogranka - nije uopšte važno pod kojim imenom."
<BR>&nbsp;&nbsp;&nbsp;&nbsp;&nbsp;On malo sačeka, a onda će: "Ne, ne morate mi verovati. U našem poslu bolje je biti preterano sumnjičav nego obratno. Ali bolje bi bilo da preskočim uvod."
<BR>&nbsp;&nbsp;&nbsp;&nbsp;&nbsp;"Da", reče Toran, "kako bi bilo da to učiniš."
<BR>&nbsp;&nbsp;&nbsp;&nbsp;&nbsp;"Mogu li da sednem? Hvala." Kapetan Pričer prebaci dugačku nogu preko kolena druge noge i pusti da mu ruka visi niz naslon stolice. "Prvo bih rekao da ne znam o čemu se radi - mislim, iz vašeg ugla. Vas dvoje niste iz Zadužbine, ali nije teško pogoditi da ste s nekog od samostalnih trgovačkih svetova. To me ne uznemirava suviše. Međutim, znatiželjan sam da čujem šta ćete s ovim momkom, s ovim pajacom koga ste doveli na sigurno mesto? Znate, sigurno, da rizikujete život ukoliko ga zadržite."
<BR>&nbsp;&nbsp;&nbsp;&nbsp;&nbsp;"To ti ne bih mogao reći."
<BR>&nbsp;&nbsp;&nbsp;&nbsp;&nbsp;"Hm, hm! Pa, nisam ni mislio da ćete moći. No, ako očekujete da se uz fanfare rogova, doboša i električnih organa pojavi sam Mazgov - umirite se! Mazgov tako ne radi."
<BR>&nbsp;&nbsp;&nbsp;&nbsp;&nbsp;"Šta?" uglas uzviknuše Toran i Bejta, a iz ugla u kome je Magnifiko čuljio svoje vidno narasle uši iznenada dođe do radosnog trzaja.
<BR>&nbsp;&nbsp;&nbsp;&nbsp;&nbsp;"Baš tako. I sam sam pokušavao da sa njim stupim u vezu, postupajući mnogo temeljnije nego vas dvoje amatera. Ne pali. Čovek se nigde lično ne pojavljuje, ne dozvoljava da ga fotografišu niti da prave njegova obličja, a mogu ga videti samo njegovi najbliži saradnici."
<BR>&nbsp;&nbsp;&nbsp;&nbsp;&nbsp;"Da li to treba da objasni njegovo zanimanje za nas, kapetane?" upita Toran.
<BR>&nbsp;&nbsp;&nbsp;&nbsp;&nbsp;"Ne. Taj komedijaš je ključ. Taj komedijaš je jedan od malobrojnih koji ga jesu videli. On im je potreban. Možda je on dokaz koji mi treba, a nešto mi je potrebno, to samo Galaksija zna, da probudim Zadužbinu."
<BR>&nbsp;&nbsp;&nbsp;&nbsp;&nbsp;"Zar je treba buditi?" s iznenadnom zajedljivošću upade Bejta. "Zbog čega? U kojoj ulozi dejstvujete kao uzbuna - u ulozi buntovnog demokrate ili pripadnika tajne policije i provokatora?"
<BR>&nbsp;&nbsp;&nbsp;&nbsp;&nbsp;Oštre bore se pojaviše na kapetanovom licu. "Kada je cela Zadužbina ugrožena, gospođo revolucionarko, stradaju i demokrate i tirani. Spasimo tirane od još gorih tirana, da bismo ih zbacili kad na njih dođe red."
<BR>&nbsp;&nbsp;&nbsp;&nbsp;&nbsp;"O kakvom to većem tiraninu govorite?" planu Bejta.
<BR>&nbsp;&nbsp;&nbsp;&nbsp;&nbsp;"O Mazgovu! Ponešto sam o njemu saznao, dovoljno da bi mi to već nekoliko puta donelo smrt da sam bio manje okretan. Pošaljite komedijaša iz sobe. O ovome se može govoriti samo nasamo."
<BR>&nbsp;&nbsp;&nbsp;&nbsp;&nbsp;"Magnifiko." Bejta odrešno pokaza rukom i komedijaš se bez reči izgubi.
<BR>&nbsp;&nbsp;&nbsp;&nbsp;&nbsp;Kapetanov glas je bio ozbiljan i strastven, ali toliko tih da mu se Toran i Bejta sasvim primakoše.
<BR>&nbsp;&nbsp;&nbsp;&nbsp;&nbsp;"Mazgov je lukav - suviše lukav da ne bi shvatao vrednost magnetičnosti i privlačnosti u ličnom predvođenju. Ukoliko se toga odriče, čini to s razlogom. Taj razlog sigurno počiva na činjenici da bi lični kontakt otkrio nešto za šta je od najveće važnosti da se ne otkrije."
<BR>&nbsp;&nbsp;&nbsp;&nbsp;&nbsp;Ne dopuštajući im da postave pitanje, on produži: "Zbog ovoga sam posetio njegovo rodno mesto i raspitao se kod ljudi koji zbog onog što znaju neće dugo živeti. Već sad ih je malo živih. Sećaju se jednog deteta koje se rodilo pre trideset godina - smrti njegove majke - njegove neobične mladosti. Mazgov nije ljudsko biće!"
<BR>&nbsp;&nbsp;&nbsp;&nbsp;&nbsp;Zgroženi maglovitim skrivenim smislom, njegovo dvoje slušalaca ustuknuše. Nijedno od njih dvoje nije potpuno niti jasno shvatalo, ali pretnja u rečenici bila je sasvim određena.
<BR>&nbsp;&nbsp;&nbsp;&nbsp;&nbsp;"On je mutant i to uspešan, ako je suditi po njegovoj kasnijoj karijeri", produži kapetan. "Ne znam kolike su mu moći, niti do koje je mere ono što u našim trilerima nazivaju 'nadčovekom'; međutim, uspeti se za dve godine od nule do pobednika nad kalganskim generalisimusom, to već dovoljno kazuje. Shvatate li opasnost? Da li je Seldonov plan mogao uzeti u obzir i jednu genetičku nepravilnost, sa njenim nepredvidljivim biološkim odlikama?"
<BR>&nbsp;&nbsp;&nbsp;&nbsp;&nbsp;"Ne verujem u to", polagano reče Bejta. "To je neka složena smicalica. Ukoliko je Mazgov nadčovek, zbog čega nas njegovi ljudi nisu ubili kad im je to bilo moguće?"
<BR>&nbsp;&nbsp;&nbsp;&nbsp;&nbsp;"Već sam rekao da ne znam stepen njegove mutacije. Možda još nije spreman za Zadužbinu, te bi odupiranje izazovu dok ne bude spreman predstavljalo dokaz najveće mudrosti. Kako bi bilo da mi ipak dopustite da porazgovaram s komedijašem?"
<BR>
<BR>&nbsp;&nbsp;&nbsp;&nbsp;&nbsp;Kapetan stade pred drhtavog Magnifika, koji očigledno nije imao poverenja u ovog ogromnog, strogog čoveka.
<BR>&nbsp;&nbsp;&nbsp;&nbsp;&nbsp;"Da li si video Mazgova svojim očima?" sporo započe kapetan.
<BR>&nbsp;&nbsp;&nbsp;&nbsp;&nbsp;"Isuviše dobro, poštovani gospodine. A, uz to, i osetio težinu njegove šake na svom telu."
<BR>&nbsp;&nbsp;&nbsp;&nbsp;&nbsp;"U to ne sumnjam. Možeš li ga opisati?"
<BR>&nbsp;&nbsp;&nbsp;&nbsp;&nbsp;"Strašno je i setiti ga se, poštovani gospodine. Kršan je to čovek. Pored njega čak i vi biste izgledali k'o vejka. Kosa mu je plamteće grimizne boje, a da se sa svom silinom i težinom obesim o njegovu mišicu ne bih je mogao pomeriti - ni za vlas." Magnifikova mršavost kao da se sruči u splet ruku i nogu. "Da bi razgalio svoje generale i sebe samog, često bi me, držeći me za pojas, jednim prstom podizao na groznu visinu, a ja bih morao da mu recitujem poeziju. Tek posle dvadesetog stiha bi me spustio, al' bi to ponovio za svaki improvizovani ili nesavršeni slik. To je čovek nadmoćne snage, poštovani gospodine, koji svoju snagu svirepo koristi - a njegove oči, poštovani gospodine, niko nije video."
<BR>&nbsp;&nbsp;&nbsp;&nbsp;&nbsp;"Šta? Šta to reče?"
<BR>&nbsp;&nbsp;&nbsp;&nbsp;&nbsp;"Nosi neke čudne naočare, gospodine. Kažu da su neprozirne, a daju mu neku čarobnu moć koja daleko prevazilazi ljudske moći!" Glas mu se utanji i postade tajanstven. "Čuo sam da videti njegove oči znači videti samu smrt; da pogledom ubija, poštovani gospodine."
<BR>&nbsp;&nbsp;&nbsp;&nbsp;&nbsp;Magnifikov pogled je hitro leteo od jednog do drugog posmatrača. "Istina je", glas mu zadrhta, "živa istina."
<BR>&nbsp;&nbsp;&nbsp;&nbsp;&nbsp;Bejta duboko uzdahnu. "Izgleda da ste u pravu, kapetane. Da li želite da preuzmete vođstvo?"
<BR>&nbsp;&nbsp;&nbsp;&nbsp;&nbsp;"Pa, da razmotrimo situaciju. Da li nekom ovde nešto dugujete? Da li je podignuta gornja barijera u hangaru?"
<BR>&nbsp;&nbsp;&nbsp;&nbsp;&nbsp;"Svakog časa mogu krenuti."
<BR>&nbsp;&nbsp;&nbsp;&nbsp;&nbsp;"Onda krenite. Mazgov možda ne želi da se bori sa Zadužbinom, ali se izlaže velikom riziku ukoliko pusti Magnifikusa da umakne. Tako se, verovatno, može i objasniti ona potera za tim jadnikom. Možda vas gore čekaju brodovi. Koga bi mogli optužiti za zločin, ako se izgubite u svemiru?"
<BR>&nbsp;&nbsp;&nbsp;&nbsp;&nbsp;"Imate pravo", mračno priznade Toran.
<BR>&nbsp;&nbsp;&nbsp;&nbsp;&nbsp;"Međutim, imate zaštitni omotač i verovatno ste brži od bilo čega što oni imaju, tako da čim iziđete iz atmosfere treba da napravite krug kroz neutralni sloj do druge hemisfere, a zatim da se vinete napolje pri najvećem ubrzanju."
<BR>&nbsp;&nbsp;&nbsp;&nbsp;&nbsp;"Da", hladno će Bejta, "a šta biva kad se vratimo na Zadužbinu, šta će onda biti kapetane?"
<BR>&nbsp;&nbsp;&nbsp;&nbsp;&nbsp;"No, tad ćete biti građani Kalgana spremni za saradnju, zar ne? Ne znam ništa što bi to opovrgavalo, je l' tako?"
<BR>&nbsp;&nbsp;&nbsp;&nbsp;&nbsp;Niko ne reče ništa. Toran priđe komandama. Oseti se neprimetan trzaj.
<BR>&nbsp;&nbsp;&nbsp;&nbsp;&nbsp;Kad se Toran već toliko odvojio od Kalgana da je mogao pokušati sa prvim međuzvezdanim skokom, po prvi put se lice kapetana Pričera malo nabra - zato što nijedan brod Mazgova nije ni pokušao da spreči njihov odlazak.
<BR>&nbsp;&nbsp;&nbsp;&nbsp;&nbsp;"Izgleda da nas pušta da odvedemo Magnifika", dobaci Toran. "Vašoj priči se ne piše dobro."
<BR>&nbsp;&nbsp;&nbsp;&nbsp;&nbsp;"Izuzev", ispravi ga kapetan, "ukoliko ne želi da ga odvedemo, a u tom slučaju ne piše se dobro Zadužbini."
<BR>&nbsp;&nbsp;&nbsp;&nbsp;&nbsp;Tek nakon poslednjeg skoka, kad su već bili u neutralnom sloju Zadužbine, na brod stiže prva emisija vesti preko ultratalasa.
<BR>&nbsp;&nbsp;&nbsp;&nbsp;&nbsp;Beše u vestima jedna novost koja jedva da je bila spomenuta. Izgleda da je neki generalisimus - a spiker koji se dosađivao ne reče njegovo ime - uložio kod Zadužbine žalbu zbog nasilnog odvođenja nekoga s njegovog dvora. Najavljivač potom pređe na sportske vesti.
<BR>&nbsp;&nbsp;&nbsp;&nbsp;&nbsp;"Ipak nas je za jedan korak preduhitrio", ledeno primeti kapetan Pričer, a zatim zamišljeno dodade: "Spreman je za Zadužbinu, a ovo mu služi kao izgovor za akciju. To nam otežava stvar. Moraćemo da delamo pre nego što zaista budemo spremni."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
