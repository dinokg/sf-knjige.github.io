<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. PODMIĆIVANJE
<P>&nbsp;&nbsp;&nbsp;&nbsp;&nbsp;Narednik Moli Luk je bio idealan vojnik. Poticao je sa golemih zemljoradničkih planeta iz Plejade, gde je jedino vojnički zanat mogao prekinuti vezu sa zemljom i životom uzaludnog dirinčenja, a bio je tipičan za tu sredinu. Lišen mašte u dovoljnoj meri da se bez straha suoči sa opasnošću, bio je i dovoljno snažan i hitar da to čini sa uspehom. Bez pogovora je prihvatao naređenja, odlučno gonio svoje potčinjene, a postojano obožavao svog generala.
<BR>&nbsp;&nbsp;&nbsp;&nbsp;&nbsp;Osim toga, bio je i vedre prirode. Kada bi na dužnosti bez trunke oklevanja ubio čoveka, činio je to i bez trunke mržnje.
<BR>&nbsp;&nbsp;&nbsp;&nbsp;&nbsp;To što je narednik Luk davao znak na vratima pre nego što će ući bio je samo još jedan znak taktičnosti, jer bi s punim pravom mogao da uđe i bez ikakve najave.
<BR>&nbsp;&nbsp;&nbsp;&nbsp;&nbsp;Unutra, dva čoveka podigoše poglede sa svog večernjeg obreda, a jedan od njih ispruživši stopalo preseče promukli glas koji je sa veselom živahnošću čegrtao iz olupanog džepnog prijemnika.
<BR>&nbsp;&nbsp;&nbsp;&nbsp;&nbsp;"Opet knjige?" upita Latan Devers.
<BR>&nbsp;&nbsp;&nbsp;&nbsp;&nbsp;Narednik ispruži čvrsto namotani valjak filma i počeša se po vratu. "Pripada inženjeru Oru, ali mu se mora vratiti. Hoće da ga pošalje svojim klincima, ovaj, kao suvernir, ovaj."
<BR>&nbsp;&nbsp;&nbsp;&nbsp;&nbsp;Dukem Bar je sa zanimanje vrteo valjak u rukama. "Gde li ga je inženjer pronašao? On nema predajnik, zar ne?"
<BR>&nbsp;&nbsp;&nbsp;&nbsp;&nbsp;Narednik odlučno odmahnu glavom i pokaza na upravo šutnuti ostatak ispod postelje. "Taj tu je jedini. Ovaj tip Or je knjigu nabavio na jednom od ovih kokošinjačkih svetova što smo ih zauzeli. Držali su te knjige u jednoj naročitoj velikoj kući i morao je ubiti nekoliko domorodaca koji su pokušali da ga spreče da je uzme."
<BR>&nbsp;&nbsp;&nbsp;&nbsp;&nbsp;Merkao je valjak. "Lep suvenir - za klince."
<BR>&nbsp;&nbsp;&nbsp;&nbsp;&nbsp;Zastade, a onda će poluglasno: "Uzgred, pronosi se jedna fantastična vest. Mrvica, ali čak i kao takva suviše je to dobra vest da bi se krila. General je ponovo uspeo."
<BR>&nbsp;&nbsp;&nbsp;&nbsp;&nbsp;Polagano i ozbiljno poče da klima glavom. "Stvarno?" upita Devers. "A šta je uradio?"
<BR>&nbsp;&nbsp;&nbsp;&nbsp;&nbsp;"Izvršio je potpuno opkoljavanje, to je sve." S očinskim ponosom narednik poče da se smeje. "Zar nije sila? Kako je to samo smislio! Jedan od drugara, vešt na rečima, kaže da je sve išlo umilno k'o muzika sfera."
<BR>&nbsp;&nbsp;&nbsp;&nbsp;&nbsp;"Sad počinje velika ofanziva?" blago upita Bar.
<BR>&nbsp;&nbsp;&nbsp;&nbsp;&nbsp;"Nadam se", usledi žustar odgovor. "Pošto mi je ruka opet u jednom parčetu, prosto ne mogu da sačekam da se vratim na moj brod. Dojadilo mi je ovo džonjanje."
<BR>&nbsp;&nbsp;&nbsp;&nbsp;&nbsp;"I meni", s iznenadnom žestinom progunđa Devers. Zabrinuto je grizao donju usnu.
<BR>&nbsp;&nbsp;&nbsp;&nbsp;&nbsp;Narednik ga sumnjičavo odmeri i reče: "Bolje da se gubim. Skoro će kapetanov obilazak i bolje da me ne ukeba ovde"
<BR>&nbsp;&nbsp;&nbsp;&nbsp;&nbsp;On zastade na vratima: "Ovaj, gospodine", s iznenadnim snebivanjem obrati se trgovcu. "Javila mi se žena. Kaže da strašno radi onaj mali zamrzivač što ste mi ga dali da joj pošaljem. Ništa je ne košta, a u njega može da strpa celo mesečno sledovanje. Baš vam hvala."
<BR>&nbsp;&nbsp;&nbsp;&nbsp;&nbsp;"Ma, pusti to."
<BR>&nbsp;&nbsp;&nbsp;&nbsp;&nbsp;Za iskliberenim narednikom bez šuma se zatvoriše velika vrata.
<BR>&nbsp;&nbsp;&nbsp;&nbsp;&nbsp;Dukem Bar ustade sa stolice. "Pa lepo nam uzvraća za zamrzivač. Da pogledamo ovu novu knjigu. Ah, naslov je otkinut."
<BR>&nbsp;&nbsp;&nbsp;&nbsp;&nbsp;On odmota aršin-dva filma i pogleda ga prema svetlosti, a zatim prošapta: "E, što rekao narednik: Dabogda me proturili kroz odžak. Ovo je perivoj Sume, Deverse."
<BR>&nbsp;&nbsp;&nbsp;&nbsp;&nbsp;"Je li?" nezainteresovano reče trgovac. On odgurnu ostatak večere. "Sedi Bare. Slušanje stare književnosti mi ne prija. Čuo si šta kaže narednik?"
<BR>&nbsp;&nbsp;&nbsp;&nbsp;&nbsp;"Da, čuo sam. Pa šta?"
<BR>&nbsp;&nbsp;&nbsp;&nbsp;&nbsp;"Započinje ofanziva, a mi sedimo ovde!"
<BR>&nbsp;&nbsp;&nbsp;&nbsp;&nbsp;"A gde bi ti želeo da sediš?"
<BR>&nbsp;&nbsp;&nbsp;&nbsp;&nbsp;"Znaš šta mislim: nema svrhe čekati!"
<BR>&nbsp;&nbsp;&nbsp;&nbsp;&nbsp;"Nema?" Bar je pažljivo izvadio stari film iz predajnika i stavio novi. "Za ovih mesec dana ispričao si mi mnogo toga o istoriji Zadužbine, a u prošlim krizama veliki vođi kao da nisu ni radili ništa drugo do sedeli i čekali."
<BR>&nbsp;&nbsp;&nbsp;&nbsp;&nbsp;"Ah, Bare, ali oni su znali šta žele da postignu."
<BR>&nbsp;&nbsp;&nbsp;&nbsp;&nbsp;"Jesu li? Pretpostavljam da su to govorili kad bi sve već bilo završeno, a, šta znam, možda i jesu. Međutim, nema dokaza da stvari ne bi ispale dobro, ako ne i bolje, i da nisu znali čemu streme. Dubljim privrednim i sociološkim silama ne upravljaju pojedinci."
<BR>&nbsp;&nbsp;&nbsp;&nbsp;&nbsp;Devers se podsmehnu: "Ali ne postoji ni način da se proveri da stvari ne bi i gore ispale. Naopako rezonuješ." Pogled mu je bludeo. "A kako bi bilo da ga ubijem blasterom?"
<BR>&nbsp;&nbsp;&nbsp;&nbsp;&nbsp;"Koga? Riozija?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Bar uzdahnu. Njegove staračke oči pomuti sećanje na daleku prošlost. "Ubistvo nije izlaz, Deverse. Izazvan, i sam sam to pokušao nekada, kada sam imao dvadeset godina - no, ono ništa nije rešilo. Iz Sivene sam uklonio nitkova ali ne i sam carski jaram, a taj jaram je bio bitan a ne nitkov."
<BR>&nbsp;&nbsp;&nbsp;&nbsp;&nbsp;"Ali doktore, Riozi nije običan nitkov. On je cela prokleta armija. Bez njega bi se raspala. Vešaju se kao bebe za njega. Ovaj narednik prosto podetinji kad govori o njemu."
<BR>&nbsp;&nbsp;&nbsp;&nbsp;&nbsp;"Pa i da je tako? Ima još vojske i drugih vođa. Moraš se udubiti. Na primer, ovaj Brodrig - to je čovek koga Car najviše sluša. Mogao bi zatražiti stotine brodova dok Riozi mora da se bori sa deset. Znam ga po čuvenju."
<BR>&nbsp;&nbsp;&nbsp;&nbsp;&nbsp;"Tako? Šta je s njim?" Bespomoćnost u trgovčevom pogledu zameni živo zanimanje.
<BR>&nbsp;&nbsp;&nbsp;&nbsp;&nbsp;"Da ti ga ukratko opišem? To ti je hulja niskog porekla, koja pomoću nepogrešivog laskanja golica prohteve Cara. Dvorska aristokratija, i sama gamad, mrzi ga zbog toga što ne polaže pravo ni na porodicu ni na smernost. U svemu savetuje Cara, a u najgrđim poslovima Careva je alatka. Veran je jer je tako izabrao, a odan zbog nužde. U Carstvu nema čoveka koji bi u podlosti bio prevejaniji, a suroviji u uživanjima. Kažu da se u Carevu milost može ući samo preko njega, a u njegovu kroz gadost."
<BR>&nbsp;&nbsp;&nbsp;&nbsp;&nbsp;"Uh!" Devers je zamišljeno čupkao svoju uredno potkresanu bradu. "I tog starog momka Car je poslao ovamo da motri na Riozija. Znaš, nešto mi pade na um."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Recimo da ovaj nalickani Brodrig omrzne naše mlado ljubimče Armije?"
<BR>&nbsp;&nbsp;&nbsp;&nbsp;&nbsp;"Možda je to već učinio. Nije baš poznat po sposobnosti da zavoli."
<BR>&nbsp;&nbsp;&nbsp;&nbsp;&nbsp;"Recimo da to bude veoma jaka mržnja. Car bi mogao za to da čuje i Riozi bi se našao u nevolji."
<BR>&nbsp;&nbsp;&nbsp;&nbsp;&nbsp;"A-ha! Sasvim moguće. Kako nameravaš da to postigneš?"
<BR>&nbsp;&nbsp;&nbsp;&nbsp;&nbsp;"Ne znam. Pretpostavljam da se da podmititi?"
<BR>&nbsp;&nbsp;&nbsp;&nbsp;&nbsp;Patricije se blago nasmeja. "Da, na neki način, mada ne onako kako si podmitio narednika - ne sa malim zamrzivačem. Čak i da dopreš do njegovog nivoa, ne bi se isplatilo. Verovatno da nema čoveka koji bi se tako lako dao podmititi, ali kome nedostaje ono osnovno poštenje časne korupcije. On ne ostaje podmićen, ne postoji ta suma. Smisli nešto drugo."
<BR>&nbsp;&nbsp;&nbsp;&nbsp;&nbsp;Devers prebaci nogu preko kolena i poče da brzo i neumorno mrda nožnim palcem. "To je tek prvi nagoveštaj, mada..."
<BR>&nbsp;&nbsp;&nbsp;&nbsp;&nbsp;On zastade, ulazni signal ponovo zatreperi, i na pragu se opet pojavi narednik. Bio je uzbuđen; široko lice mu je bilo crveno i nenasmešeno.
<BR>&nbsp;&nbsp;&nbsp;&nbsp;&nbsp;"Gospodine", započe on. "Gospodine", nervozno pokušavajući da bude ponizan, "blagodarim vam za zamrzivač, uvek ste mi se lepo obraćali, iako sam ja običan seljački sin, a vi velika gospoda."
<BR>&nbsp;&nbsp;&nbsp;&nbsp;&nbsp;Njegov plejadski naglasak postao je toliko jak da se skoro nije moglo razabrati šta govori; u uzbuđenju njegovo seljačko poreklo je potpuno izbrisalo tako dugo i mučno negovano vojničko držanje.
<BR>&nbsp;&nbsp;&nbsp;&nbsp;&nbsp;Bar ga blago upita: "Šta je, naredniče?"
<BR>&nbsp;&nbsp;&nbsp;&nbsp;&nbsp;"Gospodar Brodrig vam dolazi sutra. Sutra! Znam to jer je kapetan naredio da se moji ljudi pripreme za sutrašnju smotru... zbog njega. Mislio sam... da treba da vas opomenem."
<BR>&nbsp;&nbsp;&nbsp;&nbsp;&nbsp;Bar uzvrati: "Hvala ti, naredniče, zahvaljujemo ti na tome. Ali čoveče, sve je u redu, ne treba da..."
<BR>&nbsp;&nbsp;&nbsp;&nbsp;&nbsp;Međutim, na licu narednika Luka ocrtavala se nesumnjiva strepnja. Promuklo je šaputao: "Ne znate vi šta se o njemu priča. Prodao se svemirskom nesčastivom. Ne, ne smejte se. Najgroznije priče pričaju o njemu. Kažu da ga kud god krene prate ljudi s automskim pištoljima i da im kad poželi da se zabavi samo naredi da raznesu svakog na kog naiđu. Oni to učine - a on se smeje. Kažu da ga se i sam Car pribojava, a da on primorava Cara da povećava poreze i da mu ne dopušta da sasluša žalbe naroda. I još kažu da mrzi generala. Kažu i da bi voleo da ga ubije jer je general tako velik i mudar. Al' to ne može, jer je naš general svakome dorastao i zna da je gospodar Brodrig opak čovek."
<BR>&nbsp;&nbsp;&nbsp;&nbsp;&nbsp;Narednik poče da trepće i nasmeši se sa iznenadnom nepriličnom stidljivošću na ovaj svoj izliv, a onda se licem još uvek okrenut prema njima povuče prema vratima. Grčevito je klimao glavom: "Mislite na ovo što sam vam rekao. Čuvajte ga se."
<BR>&nbsp;&nbsp;&nbsp;&nbsp;&nbsp;Pognute glave, on izađe.
<BR>&nbsp;&nbsp;&nbsp;&nbsp;&nbsp;Devers oštro pogleda nagore. "Ovo navodi vodu na našu vodenicu, jer l' da, doktore"
<BR>&nbsp;&nbsp;&nbsp;&nbsp;&nbsp;Bar mu suvo odgovori: "To zavisi od Brodriga, zar ne?"
<BR>&nbsp;&nbsp;&nbsp;&nbsp;&nbsp;No, zadubljen u misli, Devers ga nije čuo.
<BR>&nbsp;&nbsp;&nbsp;&nbsp;&nbsp;Duboko je razmišljao.
<BR>
<BR>&nbsp;&nbsp;&nbsp;&nbsp;&nbsp;Gospodar Brodrig saže glavu ulazeći u skučene prostorije trgovačkog broda, a za njim užurbano uđoše dva naoružana telohranitelja sa isukanim atomskim pištoljima i profesionalno svirepim pogledima najmljenih ubica.
<BR>&nbsp;&nbsp;&nbsp;&nbsp;&nbsp;Carski sekretar nije baš izgledao kao neko ko je svoju dušu prodao. Ukoliko ga je svemirski nečastivi kupio, nije baš ostavio vidnog traga o svom vlasništvu. Pre bi se moglo reći da je Brodrig dašak dvorske mode koji je dopirio da oživi surovu, ogoljenu ružnoću jedne vojne baze.
<BR>&nbsp;&nbsp;&nbsp;&nbsp;&nbsp;Oštre, uske linije njegovog blistavog i besprekornog odela stvarale su iluziju visine sa čijeg su vrha u trgovca zurile niz kosinu dugačkog nosa hladne, bezosećajne oči. Sedefasti riševi na člancima tanano su lepršali dok je spuštao svoju palicu od ukrašene slonovače na tle pred sobom i na nju se ljupko oslonio.
<BR>&nbsp;&nbsp;&nbsp;&nbsp;&nbsp;"Ne", uz mali gest reče, "ostani tu gde si. Ostavi svoje igračke, one me ne zanimaju."
<BR>&nbsp;&nbsp;&nbsp;&nbsp;&nbsp;Privukao je stolicu i brižljivo je oprašio komadom providne tkanine koji je bio zakačen za vrh bele palice, a zatim seo. Devers baci pogled na drugu stolicu, ali mu Brodrig lenjo reče: "Stajaćeš u prisustvu plemića iz Carstva."
<BR>&nbsp;&nbsp;&nbsp;&nbsp;&nbsp;Smešio se.
<BR>&nbsp;&nbsp;&nbsp;&nbsp;&nbsp;Devers sleže ramenima: "Ukoliko vas ne zanima moj espap, zašto sam ovde?"
<BR>&nbsp;&nbsp;&nbsp;&nbsp;&nbsp;Carski sekretar je hladno čekao, pa Devers sporo dodade: "Gospodine."
<BR>&nbsp;&nbsp;&nbsp;&nbsp;&nbsp;"Da bismo bili nasamo", reče sekretar. "Misliš da bih prešao dve stotine parseka u svemiru da pogledam neke drangulije? Tebe sam želeo da vidim." Iz izgravirane kutije izvadi ružičastu pilulicu i delikatno je stavi među zube. Polako i sa uživanjem je sisao.
<BR>&nbsp;&nbsp;&nbsp;&nbsp;&nbsp;"Na primer, ko si ti? Da li si zaista građanin tog varvarskog sveta zbog koga je došlo do ovog nastupa vojničke sumanutosti?"
<BR>&nbsp;&nbsp;&nbsp;&nbsp;&nbsp;Devers ozbiljno potvrdi glavom.
<BR>&nbsp;&nbsp;&nbsp;&nbsp;&nbsp;"I on te je zaista zarobio nakon otpočinjanja ove svađe koju naziva ratom. Mislim na našeg mladog generala."
<BR>&nbsp;&nbsp;&nbsp;&nbsp;&nbsp;Devers ponovo klimnu. "Tako! Dobro, moj poštovani stranče. Vidim da ti je govorljivost minimalna. Olakšaću ti. Kao da ovaj naš general vodi naizgled besmislen rat, uz strašan utrošak energije - i to zbog nekog sveta velikog kao muvin ispljuvak, sveta na kraju nigdine koji svakom razumnom čoveku ne bi izgledao vredan ni jednog jedinog hica iz jednog jedinog topa. A general nije nerazuman. Naprotiv. Rekao bih da je vrlo vispren. Da li me razumeš?"
<BR>&nbsp;&nbsp;&nbsp;&nbsp;&nbsp;"Ne bih to mogao reći, gospodine."
<BR>&nbsp;&nbsp;&nbsp;&nbsp;&nbsp;Sekretar je razgledao svoje nokte, a onda će: "Slušaj dalje. General ne bi uzalud traćio svoje ljude i brodove zbog nekakvog jalovog sticanja slave. Znam da govori o slavi i časti Carstva, ali sasvim je sigurno da ne pali to što se pretvara da je jedan od onih nepodnošljivih polubogova Junačke ere. Ovde je nešto drugo u pitanju, a ne samo slava - a, osim toga, to čudno, nepotrebno staranje o tebi. Da si ti nešto moj zarobljenik i da si meni tako malo rekao kao što si našem generalu ja bih ti rasporio trbuh i zadavio te tvojim rođenim crevima.
<BR>&nbsp;&nbsp;&nbsp;&nbsp;&nbsp;Devers ostade nepomičan. Pogled mu je polako šetao od jednog do drugog sekretarovog snagatora. Bili su pripravni, željno pripravni.
<BR>&nbsp;&nbsp;&nbsp;&nbsp;&nbsp;Sekretar se nasmeši: "E pa, ti si neki ćutljiv đavo. Po generalu ni psihosonda nije ostavila nikakav utisak, a tu je, uzgred budi rečeno, napravio grešku, jer me je to uverilo da naš mladi vojni genije laže." Bio je u izvanrednom raspoloženju.
<BR>&nbsp;&nbsp;&nbsp;&nbsp;&nbsp;"Moj čestiti trgovče", nastavi on, "imam ja jednu moju psihosondu koja bi trebalo da ti naročito dobro odgovara. Vidiš li ovo..."
<BR>&nbsp;&nbsp;&nbsp;&nbsp;&nbsp;Između palca i kažiprsta nemarno je držao veoma složeno iscrtane, ružičastožute četvorougaonike, odmah i lako prepoznatljive.
<BR>&nbsp;&nbsp;&nbsp;&nbsp;&nbsp;Devers to i reče: "To izgleda kao novac."
<BR>&nbsp;&nbsp;&nbsp;&nbsp;&nbsp;"I jeste novac - najjači novac u Carstvu, jer za njega jamče moji posedi, veći i od Carevih. Sto hiljada kredita. Tu su! Između dva prsta! Tvoji su!"
<BR>&nbsp;&nbsp;&nbsp;&nbsp;&nbsp;"Za šta gospodine? Dobar sam trgovac, ali svaka trgovima ide u dva pravca."
<BR>&nbsp;&nbsp;&nbsp;&nbsp;&nbsp;"Za šta? Za istinu! Kakav je generalov cilj? Zbog čega vodi ovaj rat?"
<BR>&nbsp;&nbsp;&nbsp;&nbsp;&nbsp;Latan Devers uzdahnu i zamišljeno pogladi bradu. "Kakav mu je cilj?" Pogledom je pratio sekretarove ruke koje su polagano, novčanicu po novčanicu, odbrojavale novac: "Jednom rečju, Carstvo."
<BR>&nbsp;&nbsp;&nbsp;&nbsp;&nbsp;"Hm! Kako je to obično! Uvek se na to svede. Ali kako? Kakav je to toliko širok i otvoren put koji vodi od ruba Galaksije do vrha Carstva?"
<BR>&nbsp;&nbsp;&nbsp;&nbsp;&nbsp;"Zadužbina ima svoje tajne", s gorčinom reče Devers. "Imaju knjige, stare knjige - toliko stare da je jezik kojim su napisane poznat samo nekolicini ljudi na vrhu. Tajne su, međutim, zaodenute u ritual i religiju i niko ih ne može koristiti. Ja sam pokušao i sada se nalazim ovde - jer me tamo čeka smrtna presuda."
<BR>&nbsp;&nbsp;&nbsp;&nbsp;&nbsp;"Tako. A te stare tajne? Hajde, za sto hiljada zaslužujem više pojedinosti."
<BR>&nbsp;&nbsp;&nbsp;&nbsp;&nbsp;"Transmutacija elemenata", kratko će Devers.
<BR>&nbsp;&nbsp;&nbsp;&nbsp;&nbsp;Sekretarove oči se suziše i izgubiše od nezainteresovanosti. "Rečeno mi je da je transmutacija praktično nemoguća zbog zakona atomistike."
<BR>&nbsp;&nbsp;&nbsp;&nbsp;&nbsp;"I jeste, ukoliko se koristi atomska energija. No, naši stari su bili mudri. Ima i većih izvora energije no što su atomi. Ukoliko Zadužbina odluči da koristi te izvore kao što sam pomenuo..."
<BR>&nbsp;&nbsp;&nbsp;&nbsp;&nbsp;Devers je osećao kako mu nešto blago gamiže po stomaku. Mamac se izvijao, a riba ga je omirisala.
<BR>&nbsp;&nbsp;&nbsp;&nbsp;&nbsp;Iznenada, sekretar reče: "Nastavi. Siguran sam da general zna za sve ovo. Međutim, šta namerava da preduzme kad bude jednom okončao ovu situaciju koja kao da je iz komične opere?"
<BR>&nbsp;&nbsp;&nbsp;&nbsp;&nbsp;Devers je zadržao čvrstinu glasa: "Pomoću transmutacije ostvariće kontrolu nad čitavim ustrojstvom vašeg Carstva. Rudna bogatstva više neće imati nikakvu vrednost jer će Riozi biti u stanju da pravi tungsten od aluminijuma, a iridijum od gvožđa. Jednim jedinim udarcem biće odbačen čitav proizvodni sistem koji se zasniva na oskudici izvesnih elemenata, a obilju drugih. Biće to najveći poremećaj koji je Carstvo ikad videlo, a samo će Riozi biti kadar da ga zaustavi. A tu je i pitanje ove nove energije koju sam spomenuo; kod Riozija upotreba te energije neće pobuđivati versku grižu savesti. Ništa ga sada ne može zaustaviti. Zadužbinu je uhvatio za šiju i kad s njom završi za dve godine će postati Car."
<BR>&nbsp;&nbsp;&nbsp;&nbsp;&nbsp;"Tako?" Bodrig se veselo nasmeja. "Iridijum od gvožđa, to si rekao? Reći ću ti jednu državnu tajnu. Znaš li da je Zadužbina već stupila u vezu s generalom?"
<BR>&nbsp;&nbsp;&nbsp;&nbsp;&nbsp;Devers se uspravi.
<BR>&nbsp;&nbsp;&nbsp;&nbsp;&nbsp;"Kao da si iznenađen. A zašto i ne bi stupila u vezu? To sad izgleda logično. Ponudili su mu sto tona iridijuma godišnje da bi zaključili mir. Da bi sačuvali glave, prekršili su svoja verska načela i pretvorili sto tona gvožđa u iridijum. To je na mestu - ali ne treba se čuditi što je naš potpuno nepodmitljivi general odbio - kad može imati i iridijum i Carstvo. A jadni Kleon ga naziva svojim jedinim poštenim generalom. Moj bradati trgovče, pošteno si zaslužio novac."
<BR>&nbsp;&nbsp;&nbsp;&nbsp;&nbsp;On ga baci, a Devers poče da hvata novčanice u letu.
<BR>&nbsp;&nbsp;&nbsp;&nbsp;&nbsp;Gospodar Brodrig zastade na pragu i osvrnu se. "Podsećam te na jedno, trgovče. Moji drugari s pištoljima nemaju ni ušiju, ni jezika, ni obrazovanja, ni razboritosti. Ne mogu da čuju, govore, pišu, pa čak ni za psihosondu nisu dovoljno suvisli. No, veoma su umešni za zanimljiva pogubljenja. Čoveče, kupio sam te za sto hiljada kredita. Bićeš dobra i unosna roba. Ukoliko ikad zaboraviš da si kupljen i pokušaš da... recimo... ponoviš naš razgovor Rioziju, bićeš pogubljen. Pogubljen na moj način."
<BR>&nbsp;&nbsp;&nbsp;&nbsp;&nbsp;Na nežnom licu se naprečac pojaviše oštre bore žestoke svireposti, koje namešteni osmeh preobraziše u keženje crvenih usnica. Devers opazi svemirskog nečastivog koji je kupio svog kupca kako viri iz kupčevih očiju.
<BR>&nbsp;&nbsp;&nbsp;&nbsp;&nbsp;Ćutke je išao ka svojoj odaji ispred dva uperena atomska pištolja Brodrigovih drugara.
<BR>&nbsp;&nbsp;&nbsp;&nbsp;&nbsp;Na pitanje Dukema Bara odgovori sa zamišljenim zadovoljstvom. "Ne, nipošto to je od svega najčudnije. On je mene podmitio."
<BR>&nbsp;&nbsp;&nbsp;&nbsp;&nbsp;Dva meseca teškog rata ostavili su svoj trag na Beli Rioziju. Oko njega je lebdela neka pritiskajuća ozbiljnost; postao je razdražljiv.
<BR>&nbsp;&nbsp;&nbsp;&nbsp;&nbsp;S nestrpljenjem se obrati naredniku Luku, koji ga je obožavao: "Sačekaćeš napolju, vojniče, a kad budem završio odvešćeš ove ljude u njihove odaje. Neka niko ne ulazi dok ne pozovem. Niko, razumeš li?"
<BR>&nbsp;&nbsp;&nbsp;&nbsp;&nbsp;Ukočeno salutirajući narednik izađe iz sobe, a Riozi uz gunđavo gađenje pokupi papire sa svog stola, baci ih u gornju ladicu i zalupi je.
<BR>&nbsp;&nbsp;&nbsp;&nbsp;&nbsp;"Sedite", kratko reče dvojici koji su čekali. "Nemam mnogo vremena. Zapravo, ne bi trebalo da sam ovde, ali bilo je potrebno da vas vidim."
<BR>&nbsp;&nbsp;&nbsp;&nbsp;&nbsp;Obrati se Dukemu Baru, čiji su dugi prsti sa zanimanjem milovali kristalnu kocku u koju je bilo utisnuto asketsko, izborano obličje Njegovog carskog veličnastva Kleona II.
<BR>&nbsp;&nbsp;&nbsp;&nbsp;&nbsp;"Pre svega, patricije", reče general, "vaš Seldon gubi. Tačno je da se dobro bori, jer se ovi ljudi iz Zadužbine roje kao beslovesne pčele, a bore kao ludaci. Svaka planeta se žestoko brani, a i kada je zauzeta toliko se buntovnički giba da je skoro isto toliko teško sačuvati je kao što je bilo i osvojiti. No, one su zauzete i držimo ih. Vaš Seldon gubi."
<BR>&nbsp;&nbsp;&nbsp;&nbsp;&nbsp;"Ali još nije izgubio", učtivo promrmlja Bar.
<BR>&nbsp;&nbsp;&nbsp;&nbsp;&nbsp;"I sama Zadužbina se drži manje optimistički. Nude mi milione da ne bih tog Seldona izlagao konačnom iskušenju."
<BR>&nbsp;&nbsp;&nbsp;&nbsp;&nbsp;"Tako se šapuće."
<BR>&nbsp;&nbsp;&nbsp;&nbsp;&nbsp;"Ah, dakle, šapat mi prethodi? Da li trtljaju i o najnovijoj vesti?"
<BR>&nbsp;&nbsp;&nbsp;&nbsp;&nbsp;"A koja je to najnovija vest?"
<BR>&nbsp;&nbsp;&nbsp;&nbsp;&nbsp;"Da je gospodar Brodrig, Carev miljenik, postao zamenik komandanta i to na svoj zahtev."
<BR>&nbsp;&nbsp;&nbsp;&nbsp;&nbsp;Devers po prvi put prozbori. "Na svoj zahtev, šefe? Kako to? Da nisi zavoleo tog tipa?" On se nasmeja.
<BR>&nbsp;&nbsp;&nbsp;&nbsp;&nbsp;Riozi mirno uzvrati: "Ne, to ne bih mogao da kažem. Stvar je u tome što je položaj kupio po ceni za koju sam smatrao da je poštena i prikladna."
<BR>&nbsp;&nbsp;&nbsp;&nbsp;&nbsp;"Po kojoj?"
<BR>&nbsp;&nbsp;&nbsp;&nbsp;&nbsp;"Da od Cara zatraži pojačanja."
<BR>&nbsp;&nbsp;&nbsp;&nbsp;&nbsp;Podozrivi Deversov osmeh se proširi. "Stupio je u vezu s Carem, a? Kužim, šefe, da samo čekaš na ta pojačanja, a da ona svakog časa treba da stignu. Je l' tačno?"
<BR>&nbsp;&nbsp;&nbsp;&nbsp;&nbsp;"Nije! Već su prispela. Pet brodova; blistavi i jaki, uz ličnu čestitku Cara, dok se na putu nalazi još brodova. Šta nije u redu, trgovče?" podrugljivo upita.
<BR>&nbsp;&nbsp;&nbsp;&nbsp;&nbsp;Devers progovori, kroz iznenada odrvenele usne: "Ništa!"
<BR>&nbsp;&nbsp;&nbsp;&nbsp;&nbsp;Riozi se odvoji od stola i krupnim koracima priđe trgovcu, držeći ruku na ručici automatskog pištolja.
<BR>&nbsp;&nbsp;&nbsp;&nbsp;&nbsp;"Trgovče, šta nije u redu? Kao da te je ova vest uznemirila. Odjednom kao da te ne zanima Zadužbina."
<BR>&nbsp;&nbsp;&nbsp;&nbsp;&nbsp;"Ne zanima me."
<BR>&nbsp;&nbsp;&nbsp;&nbsp;&nbsp;"Da, ima u tebi nečeg čudnog."
<BR>&nbsp;&nbsp;&nbsp;&nbsp;&nbsp;"Je l' tako, šefe?" Devers se usiljeno nasmeši i steže pesnice u džepovima. "Samo reci šta je to čudno, pa ću zbog tebe da se promenim."
<BR>&nbsp;&nbsp;&nbsp;&nbsp;&nbsp;"Evo, ovo je čudno. Lako se daš uhvatiti. Na prvi udarac, kad ti je bila utrošena baterija atomskog zaštitnog polja, predao si se. Spreman si da ostaviš svoj svet ne tražeći ništa. Sve je to zanimljivo, zar ne?"
<BR>&nbsp;&nbsp;&nbsp;&nbsp;&nbsp;"Ginem da budem uz pobedničku stranu, šefe. Ja sam razborit čovek, i sam si to rekao."
<BR>&nbsp;&nbsp;&nbsp;&nbsp;&nbsp;Riozi reče dubokim glasom: "To priznajem. Ipak, otkad nije uhvaćen nijedan drugi trgovac. Svi trgovački brodovi do jednog imaju toliku brzinu da mogu pobeći ukoliko žele. Svi do jednog imaju zaštitno polje koje, kad se reši na borbu, podnosi sve udarce koje im zada laka krstarica. Svi trgovci do jednog bore se na smrt, ukoliko to prilika iziskuje. Utvrđeno je da su trgovci predvodnici i podstrekači gerilskog ratovanja na okupiranim planetama i u prepadima iz zasede u okupiranom svemiru. Da li si ti jedini razborit čovek? Niti se boriš niti bežiš, a izdajnik postaješ kad ti to niko ne traži. Jedinstven si, zapanjujuće jedinstven - zapravo, sumnjivo jedinstven."
<BR>&nbsp;&nbsp;&nbsp;&nbsp;&nbsp;Devers tiho reče: "Shvatam te, ali meni ne možeš ništa prikačiti. Ovde sam već šest meseci i bio sam dobar dečko."
<BR>&nbsp;&nbsp;&nbsp;&nbsp;&nbsp;"Bio si, a ja sam ti se odužio dobrim postupkom. Nisam dirao tvoj brod, a prema tebi sam se ponašao sa svom pažnjom. No, ti izneveravaš. Obaveštenja koja bi dobrovoljno dao, na primer, o tvojim napravama, mogla bi biti od koristi. Izgleda da su atomski principi njihove izrade primenjeni i kod nekih od najubojitijih oružja Zadužbine. Tačno?"
<BR>&nbsp;&nbsp;&nbsp;&nbsp;&nbsp;"Ja sam samo trgovac", reče Devers, "a ne jedan onih glavešina tehničara. Prodajem robu, ne pravim je."
<BR>&nbsp;&nbsp;&nbsp;&nbsp;&nbsp;"E, i na to ćemo doći. Zato sam i došao. Na primer, pretražićemo tvoj brod ne bi li pronašli lični atomski štit. Nisi ga do sada nosio, ali ga svi vojnici Zadužbine nose. To će biti dobar dokaz da ima podataka koje ne želiš da pružiš. Tačno?"
<BR>&nbsp;&nbsp;&nbsp;&nbsp;&nbsp;Nije bilo odgovora. Riozi produži. "A biće i neposrednijih dokaza. Doneo sam psihosondu. Jednom je zakazala, ali dodir s neprijateljem proučava."
<BR>&nbsp;&nbsp;&nbsp;&nbsp;&nbsp;Glas mu postade preteći i Devers oseti kako mu se u dijafragmu zabija pištolj - generalov pištolj, do tada u navlaci.
<BR>&nbsp;&nbsp;&nbsp;&nbsp;&nbsp;General mirno primeti: "Skinućeš narukvicu i sav ostali metalni nakit koji nosiš, i to ćeš mi predati. Polako! Atomska polja mogu izvitoperiti, vidiš, a psihosonda može da prodre samo kroz statičko polje. Tako, to ću uzeti."
<BR>&nbsp;&nbsp;&nbsp;&nbsp;&nbsp;Prijemnik na generalovom stolu je svetleo, a kapsula sa porukom upade u žleb pored koga je stajao Bar, još uvek držeći trodimenzionalno poprsje Cara.
<BR>&nbsp;&nbsp;&nbsp;&nbsp;&nbsp;Riozi stade iza pisaćeg stola s atomskim pištoljem na gotovs. Obrati se Baru: "I vi, patricije. Osudila vas je vaša narukvica. Jednom ste mi pomogli, a i ja nisam osvetoljubiv. Međutim, sudbinu vaše porodice koja mi je talac odrediću na osnovu psihosondiranja."
<BR>&nbsp;&nbsp;&nbsp;&nbsp;&nbsp;Dok se Riozi saginjao da uzme kapsulu sa porukom, Bar podiže poprsje Kleona u kristalnom omotaču i spusti ga mirno i metodično na generalovu glavu.
<BR>&nbsp;&nbsp;&nbsp;&nbsp;&nbsp;Sve se odigralo toliko brzo da Devers nije imao vremena da uzdahne. Kao da se u starcu iznenada pojavio neki demon.
<BR>&nbsp;&nbsp;&nbsp;&nbsp;&nbsp;"Izlazi", kroz stisnute zube prošapta Bar. "Brzo!" On zgrabi atomski pištolj koji je ispao Rioziju i sakri ga ispod bluze.
<BR>&nbsp;&nbsp;&nbsp;&nbsp;&nbsp;Kada se pojaviše iz jedva oškrinutih vrata, narednik Luk se osvrnu.
<BR>&nbsp;&nbsp;&nbsp;&nbsp;&nbsp;Bar s lakoćom reče: "Napred, naredniče!"
<BR>&nbsp;&nbsp;&nbsp;&nbsp;&nbsp;Devers zatvori za sobom vrata.
<BR>&nbsp;&nbsp;&nbsp;&nbsp;&nbsp;Narednik Luk ih je ćuteći sprovodio u njihove odaje, a zatim, uz najkraće zastajkivanje produži porde njih, jer ga je cev atomatskog pištolja gurnula u rebra, dok mu je oštar glas govorio na uho: "Ka trgovčevom brodu."
<BR>&nbsp;&nbsp;&nbsp;&nbsp;&nbsp;Devers koraknu napred da otvori hermetički zabravljena vrata, a Bar reče: "Ostani gde si, Luče. Bio si čestit i nećemo te ubiti."
<BR>&nbsp;&nbsp;&nbsp;&nbsp;&nbsp;Ali narednik je prepoznao monogram na pištolju. Gušeći se od besa povika: "Ubili ste generala!"
<BR>&nbsp;&nbsp;&nbsp;&nbsp;&nbsp;Uz divalj, nerazgovetan urlik, on zaslepljeno jurnu prema jarosnoj eksploziji pištolja i skljoka se u raznetu ruševinu.
<BR>&nbsp;&nbsp;&nbsp;&nbsp;&nbsp;Trgovački brod se već beše popeo na mrtvu planetu kad signalne lampice započeše svoje nestvarno treperenje, a prema mlečnoj paučini velikog Sočiva u nebu koje bilo Galaksije podigoše se druge crne forme.
<BR>&nbsp;&nbsp;&nbsp;&nbsp;&nbsp;Devers ozbiljno reče: "Drž' se Bare - da vidimo da li imaju brod koji bi bio brz kao moj."
<BR>&nbsp;&nbsp;&nbsp;&nbsp;&nbsp;Znao je da nemaju!
<BR>&nbsp;&nbsp;&nbsp;&nbsp;&nbsp;A kada se obreše na svemirkoj pučini, trgovčev glas kao da je bio izgubljen i beživotan: "On što sam isfabrikovao Brodrigu izgleda da je bilo suviše dobro. Kao da se slizao s generalom."
<BR>&nbsp;&nbsp;&nbsp;&nbsp;&nbsp;Pohitaše u dubine zvezdane mase koja je bila Galaksija.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
