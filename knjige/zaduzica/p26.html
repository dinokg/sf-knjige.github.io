<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. RUŠEVINE TRANTORA
<P>&nbsp;&nbsp;&nbsp;&nbsp;&nbsp;Pronalaženje nekog cilja na velikoj planeti Trantor predstavlja jedinstven problem u Galaksiji. Na Trantoru nema kontinenata, niti okeana, koji bi se sa razdaljine od hiljadu milja mogli prepoznati. Nema reka, jezera, niti ostrva, koje bi čovek ugledao kroz procepe u oblacima.
<BR>&nbsp;&nbsp;&nbsp;&nbsp;&nbsp;Metalom pokriveni svet jeste - bolje reći bio je - jedan jedini gigantski grad, a iz spoljnog svemira stranac bi jedino lako prepoznao staru carsku palatu. Bejtaje kružila oko sveta skoro na visini kojom se kreću vazdušna vozila, ponavljajući svoje mučno traganje.
<BR>&nbsp;&nbsp;&nbsp;&nbsp;&nbsp;Od polarnih oblasti, gde je ledena skrama na metalnim kubetima predstavljala sumornu potvrdu neispravnosti ili zapuštenosti mašina za regulisanje vremenskih uslova, kretali su prema jugu. Povremeno bi eksperimentisali tako što bi povezivali (ili smatrali da povezuju) ono što vide i ono što je pokazivala nedovoljna karta, pribavljena na Neotrantoru.
<BR>&nbsp;&nbsp;&nbsp;&nbsp;&nbsp;Ali kada se pojavila, nije bilo nikakve sumnje. Praznina u metalnoj prevlaci planete bila je široka predeset milja. Neobično zelenilo širilo se preko stotina kvadratnih milja, okružujući divotnu drvenu carsku rezidenciju.
<BR>&nbsp;&nbsp;&nbsp;&nbsp;&nbsp;Bejta je lebdela i polako se snalazila u prostoru. Put su im jedino ukazivali ogromni nadvožnjaci. Duge prave strele na karti, a glatke, sjajne trake ispod njih.
<BR>&nbsp;&nbsp;&nbsp;&nbsp;&nbsp;Do onog što je na karti bilo obeleženo kao univerzitetska oblast dođoše pomoću instrumenata, i brod poče da se spušta na zaravnjenu površinu koja nekad, mora biti, beše prometni kosmodrom.
<BR>&nbsp;&nbsp;&nbsp;&nbsp;&nbsp;Tek pošto zaroniše u metalni haos glatka lepota vidljiva iz vazduha pretvori se u polomljeni, izvitopereni krš koji je za sobom ostavilo Pustošenje. Kubeta su bila srubljena, glatki zidovi ogubani i iskrivljeni, a samo na časak opaziše otkrivenu površinu zemlje, možda nekoliko stotina jutara, tamnu i pooranu.
<BR>&nbsp;&nbsp;&nbsp;&nbsp;&nbsp;Li Senter je čekao da se brod oprezno spusti. Bio je to tuđinski brod, nije bio s Neotrantora, i on u sebi uzdahnu. Tuđinski brodovi i mućkanja sa ljudima iz spoljnog svemira mogli bi značiti kraj kratkog razdoblja mira i vraćanje na stara veličanstvena vremena bitki i umiranja. Senter je bio vođa Skupine, čuvao je stare knjige i čitao o tim davnim danima. Nije ih želeo.
<BR>&nbsp;&nbsp;&nbsp;&nbsp;&nbsp;Prošlo je možda i deset minuta u gnežđenju čudnog broda na zaravni, no za to vreme njemu navreše uspomene. Najpre se javi veliki majur iz njegovog detinjstva - primetio je samo užurbane gomile ljudi. A onda se javi seoba mladih porodica ka novim zemljištima. Bio je tada desetogodišnjak; zbunjeni i preplašeni jedinac.
<BR>&nbsp;&nbsp;&nbsp;&nbsp;&nbsp;Pa nove zgrade; velike metalne ploče su morale biti iščupane iz temelja i bačene u stranu; otkrivenu zemlju je valjalo preokrenuti, osvežiti i oživeti; pa obližnje zgrade, od kojih je jedne valjalo rušiti i sravniti, a druge pretvoriti u nova prebivališta.
<BR>&nbsp;&nbsp;&nbsp;&nbsp;&nbsp;Letine je trebalo uzgajati i žnjeti; zasnovati miroljubive odnose s okolnim majurima...
<BR>&nbsp;&nbsp;&nbsp;&nbsp;&nbsp;Bilo je narastanja i širenja i spokojne delotvornosti samouprave. Pojavi se i nova generacija prekaljene mladeži, rođene u zemlji. Veliki je to dan bio kad su ga izabrali za vođu Skupine, i kad se po prvi put od svog osamnaestog rođendana nije obrijao, već je motrio kako mu raste brada Vođe.
<BR>&nbsp;&nbsp;&nbsp;&nbsp;&nbsp;A sada će se možda Galaksija umešati i dokrajčiti kratku idilu izolovanosti...
<BR>&nbsp;&nbsp;&nbsp;&nbsp;&nbsp;Brod je pristao. Bez reči je posmatrao kako se otvara kapak. Iziđe ih četvoro, opreznih, budnih očiju. Trojica su bili muškarci različitih likova, stari, mladi, mršavi i kljunasti. Sa njima je, kao njiva ravna, koračala jedna žena. Njegova ruka se odvoji od dva staklasta crna pramena brade kad je koraknuo napred i načinio univerzalni pokret kojim se izražava miroljubivost. Beše ispružio obe ruke pred sobom, okrenuvši nagore otvrdle, žuljevite dlanove.
<BR>&nbsp;&nbsp;&nbsp;&nbsp;&nbsp;Mladić priđe dva koraka bliže i ponovi tu kretnju. "Dolazim s miroljubivim namerama." Naglasak je bio čudan, ali reči behu razumljive i dobrodošle. "Neka bude mir", odvrati on dubokim glasom. "Skupina vam želi dobrodošlicu. Ako ste gladni, bićete nahranjeni! Ako ste žedni, bićete napojeni!"
<BR>&nbsp;&nbsp;&nbsp;&nbsp;&nbsp;"Zahvaljujemo na ljubaznosti, i kad se vratimo na naš svet kazaćemo lepu reč o vašoj Skupini", sporo usledi odgovor.
<BR>&nbsp;&nbsp;&nbsp;&nbsp;&nbsp;Čudan odgovor, ali dobar. Ljudi iz Skupine iza njega su se osmehivali, a iz dubina obližnjih zgrada izmileše žene.
<BR>&nbsp;&nbsp;&nbsp;&nbsp;&nbsp;Kad se nađoše u njegovom stanu, iz skrovišta izvuče zatvorenu kutiju čije su stranice bile ogledala i ponudi svakog gosta dugačkim, debelim cigarama čuvanim za važne prilike. Pred ženom je oklevao. Sedela je sa muškarcima. Stranci su to očigledno dopuštali, pa čak i očekivali takvu besramnost. Ukočeno ju je poslužio.
<BR>&nbsp;&nbsp;&nbsp;&nbsp;&nbsp;Ona s osmehom prihvati jednu cigaru, uvlačeći njen mirisni dim sa svim uživanjem koje bi čovek mogao očekivati. Li Senter priguši zgražanje.
<BR>&nbsp;&nbsp;&nbsp;&nbsp;&nbsp;Ukočeni razgovor pre obeda učtivo se dotače i pitanja zemljoradnje na Trantoru.
<BR>&nbsp;&nbsp;&nbsp;&nbsp;&nbsp;"A kako stoji sa hidroponikom?" upita starac. "Za svet kakav je Trantor hidroponika bi, jamačno, bila pravi odgovor."
<BR>&nbsp;&nbsp;&nbsp;&nbsp;&nbsp;Senter je sporo odmahivao glavom. Nije bio siguran. Njegovo poznavanje ovog nepoznatog pitanja svodilo se na ono iz knjiga: "Veštačko uzgajanje biljki u hemikalijama, mislite? Ne, ne na Trantoru. Hidroponika iziskuje industrijalizovani svet - na primer, veliku hemijsku industriju. U ratu ili nekoj katastrofi, kad propadne industrija, ljudi umiru od gladi. A ni sva hrana se ne može veštački uzgajati. Neka gubi hranljivu vrednost. Zemlja je još uvek jeftinija, bolja - a uvek mnogo pouzdanija."
<BR>&nbsp;&nbsp;&nbsp;&nbsp;&nbsp;"Imate li dovoljno hrane?"
<BR>&nbsp;&nbsp;&nbsp;&nbsp;&nbsp;"Dovoljno, mada je možda jednolična. Imamo živinu koja nam daje jaja i mlekulje koje daju mlečne proizvode; međutim, snabdevanje mesom nam zavisi od spoljne trgovine."
<BR>&nbsp;&nbsp;&nbsp;&nbsp;&nbsp;"Trgovina?" Mladić kao da odjednom postade zainteresovan. " Znači, trgujete. A šta izvozite?"
<BR>&nbsp;&nbsp;&nbsp;&nbsp;&nbsp;"Metal", beše kratak odgovor. "Pogledajte i sami. Imamo neograničene rezerve već obrađenog metala. Sa Neotrantora dolaze brodovi da razbiju označenu oblast - time povećavaju našu obradivu površinu - a za uzvrat nam daju meso, konzervisano voće, koncentrate hrane, poljoprivredne mašine i tako dalje. Odnose metal, a obe strane imaju korist."
<BR>&nbsp;&nbsp;&nbsp;&nbsp;&nbsp;Gostili su se hlebom, sirom i kuvanim povrćem koje je bez pogovora bilo slasno. Stanovnici spoljnih svetova po prvi put postadoše nešto više od običnih gostiju, dok su kao desert jeli smrznuto voće, što je bio jedini uvozni artikal na jelovniku. Mladić izvadi kartu Trantora.
<BR>&nbsp;&nbsp;&nbsp;&nbsp;&nbsp;Li Senter je polako proučavao kartu. Saslušavši ih, on im ozbiljno reče: "Okolno zemljište čini sastavni deo Univerziteta. Mi, zemljoradnici, na njemu ne uzgajamo letinu. Po mogućstvu čak i ne zalazimo tamo. Ono spada u ono nekoliko ostataka nekadašnjeg vremena koje želimo da sačuvamo kakvi su bili."
<BR>&nbsp;&nbsp;&nbsp;&nbsp;&nbsp;"Mi tragamo za znanjem. Ništa nećemo dirati. Kao talac neka posluži naš brod", žudno, grozničavo predloži starac.
<BR>&nbsp;&nbsp;&nbsp;&nbsp;&nbsp;"Odvešću vas onda tamo", odvrati Senter.
<BR>&nbsp;&nbsp;&nbsp;&nbsp;&nbsp;Te noći su stranci spavali, a te noći Li Senter posla jednu poruku na Neotrantor.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
