<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. POČETAK TRAGANJA
<P>&nbsp;&nbsp;&nbsp;&nbsp;&nbsp;Usamljena planeta Utočište - jedina planeta jedinog sunca u galaktičkom sektoru koji se bez reda gubio u međugalaktičkom vakuumu - nalazila se pod opsadom.
<BR>&nbsp;&nbsp;&nbsp;&nbsp;&nbsp;Strogo uzev, u vojnom smislu sasvim izvesno se nalazila pod opsadom, jer su sve oblasti s galaktičke strane, koje nisu bile udaljenije od dvadeset parseka, bile na domašaju isturenih baza Mazgova. U toku četiri meseca od sloma Zadužbine veze Utočišta su prekinute kao paučina Oštricom brijača. Brodovi Utočišta slili su se u unutrašnjost ka rodnoj planeti, a samo Utočište je sada bilo borbena baza.
<BR>&nbsp;&nbsp;&nbsp;&nbsp;&nbsp;U svakom drugom pogledu opsada je bila i bliža, jer je sve već prekrila koprena bespomoćnosti i propasti.
<BR>&nbsp;&nbsp;&nbsp;&nbsp;&nbsp;Bejta je vukla noge niz ružičasto valoviti prolaz pored redova stolova prekrivenih mlečnom plastikom i naslepo pronašla svoje mesto. Smestila se na visokoj stolici bez naslona, mehanički odgovarajući na pozdrave koje je napola čula, protrljala umorne oči nadlanicom umorne ruke i mašila se za jelovnik.
<BR>&nbsp;&nbsp;&nbsp;&nbsp;&nbsp;Imala je vremena da zabeleži snažnu mentalnu reakciju odvratnosti na istaknuto prisustvo raznih jela od veštački uzgajanih gljiva, koje su na Utočištu smatrali najvećom poslasticom, dok su one za njen zadužbinski ukus bile veoma nesvarljive - a zatim, oslušnuvši neko jecanje u svojoj blizini, podiže pogled.
<BR>&nbsp;&nbsp;&nbsp;&nbsp;&nbsp;Sve do tada njena predstava o Džadi, toj ružnoj, neupadljivoj plavuši prćastog nosa, koja je u trpezariji sedela iskosa, bila je površna, onakva kakvu čovek obično ima o nekom s kim nije ni poznanik. No, Džadi je sada plakala, žalosno grizla svoju vlažnu maramicu i gušila jecaje toliko da joj se koža na licu osula podbulim crvenim pečatima. Njen bezoblični kombinezon za zaštitu od zračenja bio je na ramenima razdrljen, a prozračna zaštitna maska joj je upala u kolač, gde je i ostala.
<BR>&nbsp;&nbsp;&nbsp;&nbsp;&nbsp;Bejta se pridruži trima devojkama koje su se jedna za drugom smenjivale u večnoj primeni večno nedelotvornih lekova kakvi su tapkanje po ramenu, milovanje po kosi i nevezano mrmljanje.
<BR>&nbsp;&nbsp;&nbsp;&nbsp;&nbsp;"Šta je?" prošapta ona.
<BR>&nbsp;&nbsp;&nbsp;&nbsp;&nbsp;Jedna se okrenu prema njoj i diskretno sleže ramenima jedno 'Ne znam. A zatim, shvativši nedovoljnost tog gesta, povuče Bejtu u stranu.
<BR>&nbsp;&nbsp;&nbsp;&nbsp;&nbsp;"Valjda je imala težak dan. A i brine o mužu."
<BR>&nbsp;&nbsp;&nbsp;&nbsp;&nbsp;"On je u svemirskoj izvidnici?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Bejta prijateljski ispruži ruku prema Džadi.
<BR>&nbsp;&nbsp;&nbsp;&nbsp;&nbsp;"Zašto ne ideš kući, Džadi?" Njen glas živahnim poslovnim tonom prekide prethodne nežne, pihtijaste koještarije. Džadi napola uvređeno podiže pogled. "Ove nedelje sam već jedan put izostala..."
<BR>&nbsp;&nbsp;&nbsp;&nbsp;&nbsp;"Znači, izostaćeš i drugi put. Ukoliko pokušaš da ostaneš, znaš, izostaćeš tri dana iduće nedelje - tako da bi tvoj današnji odlazak bio ravan patriotizmu. Da li neka od vas devojaka radi u njenom odeljenju? Pa, postarajte se za njen karton. A ti, Džadi, najpre idi u kupatilo i vrati rumenilo na njegovo mesto. Hajde! Iš!"
<BR>&nbsp;&nbsp;&nbsp;&nbsp;&nbsp;Bejta se vrati na svoje mesto i ponovo uze jelovnik, osećajući turobno olakšanje. Ovakva raspoloženja su zarazna. U ovo doba nervne napetosti jedna rasplakana devojka bi čitavo njeno odeljenje dovela do raspamećenosti.
<BR>&nbsp;&nbsp;&nbsp;&nbsp;&nbsp;Sa gađenjem se odluči, pritisnu odgovarajuće dugme pored svog lakta i vrati jelovnik u njegovo udubljenje.
<BR>&nbsp;&nbsp;&nbsp;&nbsp;&nbsp;Visoka crnomanjasta devojka preko puta nje primeti: "Nijednoj od nas nije preostalo drugo do da plače, zar ne?" Njene zadivljujuće pune usnice jedva da se pomeriše, a Bejta zapazi da su uglovi brižljivo namazani kako bi pokazali onaj veštački, 'baš me briga' poluosmeh koji je bio poslednji krik mode.
<BR>&nbsp;&nbsp;&nbsp;&nbsp;&nbsp;Spuštenih trepavica Bejta je razmišljala o insinuaciji koja se krila u tim rečima, te stoga pozdravi promenu u vidu ručka kada se keramička ploča njenog stola uvuče unutra, a podiže se jelo. Pažljivo je skinula omot sa viljuške i noža, oprezno njima baratajući dok se nisu ohladili.
<BR>&nbsp;&nbsp;&nbsp;&nbsp;&nbsp;"Zar ne možeš da smisliš nešto drugo čime bi se bavila, Hela?"
<BR>&nbsp;&nbsp;&nbsp;&nbsp;&nbsp;"O, da", odvrati Hela, "mogu." Bacila je cigaretu u malo udubljenje nemarnim i stručnim pokretom prsta, a majušni atomski plamen je spremno dočeka pre nego što je dodirnula plitko dno.
<BR>&nbsp;&nbsp;&nbsp;&nbsp;&nbsp;"Eto, na primer", i tu Hela prekrsti duge, odnegovane šake ispod brade. "Mislim da bismo se mogli vrlo lepo nagoditi s Mazgovom i prekinuti čitavu besmislicu. Ali s druge strane nemam ... hm... mogućnosti da se brzo izgubim kad Mazgov bude zauzeo planetu."
<BR>&nbsp;&nbsp;&nbsp;&nbsp;&nbsp;Bejtino čelo ostade i dalje vedro. Glas joj je bio veseo i ravnodušan. "Nemaš slučajno brata ili muža na bojnim brodovima, a?"
<BR>&nbsp;&nbsp;&nbsp;&nbsp;&nbsp;"Ne. Utoliko pre ne vidim razloga za žrtvovanje tuđe braće i muževa."
<BR>&nbsp;&nbsp;&nbsp;&nbsp;&nbsp;"Veće žrtve će sigurno uslediti posle predaje."
<BR>&nbsp;&nbsp;&nbsp;&nbsp;&nbsp;"Zadužbina se predala i sve je mirno. Naši muškarci su otišli, a Galaksija se okrenula protiv nas."
<BR>&nbsp;&nbsp;&nbsp;&nbsp;&nbsp;Bejta sleže ramenima i primeti slatkim glasom: "Bojim se da ti brineš samo o prvoj od te dve stvari." Vratila se svome tanjiru s povrćem, osećajući oko sebe hladno ćutanje. Niko se na domaku razgovora nije ni potrudio da odgovori na Bejtinu ciničnost.
<BR>&nbsp;&nbsp;&nbsp;&nbsp;&nbsp;Ona se brzo pokupi, pošto je prethodno snažno pritisnula dugme koje raščisti sto za nekog iz naredne smene.
<BR>&nbsp;&nbsp;&nbsp;&nbsp;&nbsp;Tri mesta dalje, jedna nova devojka glasno prošapta Heli: "Ko je ova?"
<BR>&nbsp;&nbsp;&nbsp;&nbsp;&nbsp;Heline pokretne usne ravnodušno se izviše: "To je nećaka našeg koordinatora. Zar ne znaš?"
<BR>&nbsp;&nbsp;&nbsp;&nbsp;&nbsp;"Stvarno?" Njen pogled potraži krajičak leđa koja su iščezavala. "Šta radi ovde?"
<BR>&nbsp;&nbsp;&nbsp;&nbsp;&nbsp;"Radi kao obična radnica u montaži. Zar ne znaš da je moderno biti rodoljub? Toliko se demokratski ponašaju da mi se povraća."
<BR>&nbsp;&nbsp;&nbsp;&nbsp;&nbsp;"Nemoj, Hela", reče punačka devojka zdesna, "još se nikad nije pohvalila stricem. Što je ne ostaviš na miru?"
<BR>&nbsp;&nbsp;&nbsp;&nbsp;&nbsp;Praveći se da ne vidi svoju susetku, Hela se zagleda u jednu tačku i upali novu cigaretu.
<BR>&nbsp;&nbsp;&nbsp;&nbsp;&nbsp;Nova devojka je slušala brbljanje sjajnooke cure iz računovodstva, koja je sedela naspram nje. Reči su prosto letele. .".. i, navodno je bila u Kripti, ovaj, kad je Seldon govorio - i kad je, kažu, gradonačelnik sav zapenušio od besa, a i da je bilo nereda, i ovaj, tako to. Pobegla je pre nego što je sleteo Mazgov, a kažu da je njeno bekstvo bilo prosto fantastično uzbudljivo - morala je da prođe kroz blokadu i to - čudim se da nije o tome napisala knjigu, ovaj, sad su tako popularne ratne knjige. Navodno je bila i na planeti tog Mazgova - ovaj, na Kalganu i..."
<BR>&nbsp;&nbsp;&nbsp;&nbsp;&nbsp;Zvono je kreštavo zazvonilo i trpezarija se polako isprazni. Glas devojke iz računovodstva je i dalje zujao, a nova ga je na odgovarajućim mestima prekidala jedino uobičajenim, začuđenim: "Stvarno?"
<BR>&nbsp;&nbsp;&nbsp;&nbsp;&nbsp;U ogromnoj špilji svetla su se postupno po grupama smanjivala do potpune tame koja je za pravedne i marljive značila san, kad Bejta stiže svojoj kući.
<BR>&nbsp;&nbsp;&nbsp;&nbsp;&nbsp;Toran je sačeka na vratima držeći u šaci krišku hleba namazanog maslacem.
<BR>&nbsp;&nbsp;&nbsp;&nbsp;&nbsp;"Gde si bila?" Zalogaj mu je prigušivao glas. A zatim razgovetnije dodade: "Sprčkao sam nam neku večeru. Ako nije baš najbolja, nemoj meni zameriti."
<BR>&nbsp;&nbsp;&nbsp;&nbsp;&nbsp;Međutim, Bejta je raširenih očiju obilazila oko njega. "Tori! Gde ti je uniforma? Šta radiš u civilu?"
<BR>&nbsp;&nbsp;&nbsp;&nbsp;&nbsp;"Naređenje, Bej. Randu se upravo zatvorio sa Eblingom Mizom, a ja uopšte ne znam o čemu se radi. Eto, to je sve."
<BR>&nbsp;&nbsp;&nbsp;&nbsp;&nbsp;"Idem li i ja?" Ona mu se impulsivno približi.
<BR>&nbsp;&nbsp;&nbsp;&nbsp;&nbsp;"Mislim. Biće verovatno opasno", odgovori joj, prethodno je ljubeći.
<BR>&nbsp;&nbsp;&nbsp;&nbsp;&nbsp;"A šta nije opasno?"
<BR>&nbsp;&nbsp;&nbsp;&nbsp;&nbsp;"Tačno. Ah da, već sam poslao i po Magnifika, tako da će, po svoj prilici, i on poći."
<BR>&nbsp;&nbsp;&nbsp;&nbsp;&nbsp;"Znači da će morati da se otkaže njegov koncert u Fabrici motora?"
<BR>&nbsp;&nbsp;&nbsp;&nbsp;&nbsp;"Očigledno."
<BR>&nbsp;&nbsp;&nbsp;&nbsp;&nbsp;Bejta pređe u drugu sobu i sede za obed koji je sasvim jasno pokazivao da je 'sprčkan'. Ona vešto preseče sendviče na pola i reče: "Šteta za koncert. Devojke iz fabrike su mu se baš radovale. A i Magnifiko. Prokletstvo, tako je čudan."
<BR>&nbsp;&nbsp;&nbsp;&nbsp;&nbsp;"On podstiče tvoj materinski instikt, Bej. Kad jednom budemo imali bebu, zaboravićeš na Magnifika."
<BR>&nbsp;&nbsp;&nbsp;&nbsp;&nbsp;"Čini mi se da ti podstičeš taman onoliko materinskog kompleksa koliko mogu podneti", progovori iza sendviča Bejta. Onda odloži sendvič i začas se uozbilji.
<BR>&nbsp;&nbsp;&nbsp;&nbsp;&nbsp;"Tori."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Tori, danas sam bila u Gradskoj većnici - u Uredu za proizvodnju. Zbog toga sam i zakasnila."
<BR>&nbsp;&nbsp;&nbsp;&nbsp;&nbsp;"Šta si tamo radila?"
<BR>&nbsp;&nbsp;&nbsp;&nbsp;&nbsp;"Pa..." sa oklevanjem će ona. "To se skupljalo duže vremena. Došlo je do toga da ne mogu da smislim fabriku. Moral - prosto ne postoji. Devojke dobijaju bezrazložne nastupe plača. One koje se ne razbole postaju zlovoljne. Čak i one neprimetne se dure. U mom odeljenju proizvodnja nije ni četvrtinu od one kakva je bila kad sam došla, a nema dana kad su sve radnice na broju."
<BR>&nbsp;&nbsp;&nbsp;&nbsp;&nbsp;"Šta si tamo radila?"
<BR>&nbsp;&nbsp;&nbsp;&nbsp;&nbsp;"Postavila im nekoliko pitanja. Tori, ovako je širom Utočišta. Pad proizvodnje, porast buntovnosti i nezadovoljstva. Šef Ureda je samo slegao ramenima - pošto sam ga jedan sat čekala u predsoblju, a ušla jedino zbog toga što sam koordinatorova rođaka - i rekao da to prevazilazi njegove moći. Iskreno govoreći, mislim da ga nije briga."
<BR>&nbsp;&nbsp;&nbsp;&nbsp;&nbsp;"Hajde, nemoj se nervirati, Bej."
<BR>&nbsp;&nbsp;&nbsp;&nbsp;&nbsp;"Mislim da ga nije briga." Ona se ražesti. "Kažem ti da nešto nije u redu. Isto takvo osećanje nemoći obuzelo me je u Vremenskoj kripti, kad nas je Seldon izneverio. I sam si to osetio."
<BR>&nbsp;&nbsp;&nbsp;&nbsp;&nbsp;"Da, jesam."
<BR>&nbsp;&nbsp;&nbsp;&nbsp;&nbsp;"E, vratilo se", razdraženo nastavi ona. "Nikad nećemo biti u stanju da se odupremo Mazgovu. Čak i kad bismo imali materijala, nedostaju nam srce, duh i volja - Tori, nema svrhe boriti se..."
<BR>&nbsp;&nbsp;&nbsp;&nbsp;&nbsp;Toran se nije sećao da je ikad video Bejtu kako plače, a ni sada se ona ne zaplaka. Ne istinski. Ali Toran je lako obgrli oko ramena i prošapta: "Kako bi bilo da to zaboraviš, srce. Znam šta hočeš da kažeš. Ali ništa..."
<BR>&nbsp;&nbsp;&nbsp;&nbsp;&nbsp;"Da, ništa ne možemo učiniti! To svi govore, a mi samo sedimo i čekamo da se sruči sekira." Ona se vrati ostatku sendviča i čaja. Toran je tiho razmeštao postelje. Napolju je bio mrak.
<BR>
<BR>&nbsp;&nbsp;&nbsp;&nbsp;&nbsp;Randu, novonaimenovani koordinator - što je bila ratna služba - konfederacije gradova sa Utočišta, na svoj zahtev dobio je gornju sobu sa čijih prozora je mogao da pogledom bludi nad krovovima i zelenilom grada. Sada, dok su gasnula pećinska svetla, grad je tonuo u izjednačavajuću tamu bez senki. Randu nije želeo da razmišlja o simbolici.
<BR>&nbsp;&nbsp;&nbsp;&nbsp;&nbsp;"Postoji uzrečica na Utočištu da je vreme da pravedni i marljivi pođu na spavanje kad se ugase pećinska svetla", obrati se Eblingu Mizu, čije sjajne očice kao da behu zaokupljene crvenilom ispunjenom čašom u ruci.
<BR>&nbsp;&nbsp;&nbsp;&nbsp;&nbsp;"Spavaš li dosta u poslednje vreme?"
<BR>&nbsp;&nbsp;&nbsp;&nbsp;&nbsp;"Ne! Žao mi je što sam te ovamo pozvao tako kasno, Mize. Ali u poslednje vreme više volim noć. Zar to nije čudno? Ljudi sa Utočišta su u sebi izgradili uslovni refleks da odsustvo svetlosti znači spavanje. I ja sam. No, sad je drukčije..."
<BR>&nbsp;&nbsp;&nbsp;&nbsp;&nbsp;"Kriješ se", bez uvijanja reče Miz. "Na javi si okružen ljudima i osećaš da su njihovi pogledi i nadanja okrenuti ka tebi. Ne možeš to da izdržiš. U vreme sna ti si slobodan."
<BR>&nbsp;&nbsp;&nbsp;&nbsp;&nbsp;"I ti, znači, to osećaš? To bedno osećanje poraženosti."
<BR>&nbsp;&nbsp;&nbsp;&nbsp;&nbsp;Ebling Miz polagano zaklima glavom. "Osećam. To je masovna psihoza, (psovka) panika gomile. Galaksije ti, Randu, šta drugo očekuješ? Ovde je čitava jedna kultura sagrađena na slepoj cmizdravoj veri da je narodni junak iz prošlosti sve isplanirao i da se pobrinuo o svakom deliću njihovih (psovka) života. Ovakav način razmišljanja ima odlike ad religo, a ti znaš šta to znači."
<BR>&nbsp;&nbsp;&nbsp;&nbsp;&nbsp;"Uopšte ne znam."
<BR>&nbsp;&nbsp;&nbsp;&nbsp;&nbsp;Miza nije obradovalo što treba da objašnjava. To ga nikad nije radovalo. Stoga zareža, zagleda se u dugačku cigaru koju je kotrljao između prstiju, pa reče: "Odlikuje se reakcijama jake vere. Bez velikog šoka ubeđenja se ne mogu otresti, a u tom slučaju dolazi do gotovo potpunog mentalnog poremećaja. U lakim slučajevima - do histerije, morbidnog osećanja nesigurnosti. U težim slučajevima - do ludila i samoubistva."
<BR>&nbsp;&nbsp;&nbsp;&nbsp;&nbsp;Randu je grizao nokte.
<BR>&nbsp;&nbsp;&nbsp;&nbsp;&nbsp;"Kad nas je Seldon izneverio, drugim rečima, iščezao je naš oslonac, a toliko smo se dugo na njega oslanjali da su nam mišići toliko zakržljali da nismo u stanju da bez njega stojimo."
<BR>&nbsp;&nbsp;&nbsp;&nbsp;&nbsp;"To je ono. Malo nezgrapna metafora, ali to je ono."
<BR>&nbsp;&nbsp;&nbsp;&nbsp;&nbsp;"A ti, Eblinže, kako stoji s tvojim mišićima?"
<BR>&nbsp;&nbsp;&nbsp;&nbsp;&nbsp;Psiholog je filtrirao dugački udah vazduha kroz svoju cigaru i polako ispuštao dim kroz nju. "Zarđali su, ali nisu zakržljali. Moje zanimanje je dovelo do mrvice samostalnog razmišljanja."
<BR>&nbsp;&nbsp;&nbsp;&nbsp;&nbsp;"A vidiš li neki izlaz?"
<BR>&nbsp;&nbsp;&nbsp;&nbsp;&nbsp;"Ne, ali mora postojati. Možda Seldon nije predvideo Mazgova. Možda nije jamčio za našu pobedu. No, nije jamčio ni za poraz. Prosto je ispao iz igre, a mi smo ostali da se sami snalazimo. Mazgov se može pobediti."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Jedino onako kako se svako može pobediti - snažnim napadom na slabost. Vidiš, Randu, Mazgov nije nadčovek. Ako bi bio konačno poražen, svako bi se i sam u to uverio. Legende se o njemu toliko brzo gomilaju samo zbog toga što se o njemu ne zna ništa. Kažu da je mutant. Pa, šta s tim? Za one koji ne poznaju ljudski rod mutant znači 'nadčovek'. A on to nipošto nije.
<BR>&nbsp;&nbsp;&nbsp;&nbsp;&nbsp;Smatra se da se u Galaksiji svakog dana rađa nekoliko miliona mutanata. Od tih nekoliko miliona tek jedan ili dva odsto bivaju otkriveni pomoću mikroskopa i hemije. Od jedan ili dva od sto makromutanata, to jest onih kod kojih je mutacija vidljiva golim okom ili 'golom pameću', samo jedan ili dva odsto su nakaze prikladne za zabavne centre, laboratorije ili smrt. Od onih makromutanata čije su razlike pozitivne, skoro svi su bezopasni kurioziteti; neobični samo u jednom pogledu, a normalni, često i ispod normalnog, u gotovo svakom drugom. Shvataš Randu?"
<BR>&nbsp;&nbsp;&nbsp;&nbsp;&nbsp;"Shvatam, no kako stoji sa Mazgovom?"
<BR>&nbsp;&nbsp;&nbsp;&nbsp;&nbsp;"Ukoliko, dakle, uzmemo da je Mazgov mutant, možemo pretpostaviti da poseduje neki atribut, nesumnjivo mentalni, koji se može koristiti da bi osvojio svetove. U svakom drugom pogledu, bez sumnje, on ima svoje slabosti koje moramo pronaći. Ne bi on bio toliko tajanstven, toliko se krio od tuđeg pogleda, da te njegove slabosti nisu očigledne i fatalne. Ukoliko jeste mutant."
<BR>&nbsp;&nbsp;&nbsp;&nbsp;&nbsp;"Postoji li neka druga mogućnost?"
<BR>&nbsp;&nbsp;&nbsp;&nbsp;&nbsp;"Može biti. Uverenje da je mutant počiva na kapetanu Hanu Pričeru iz nekadašnje obaveštajne službe Zadužbine. Svoje zaključke je doneo na osnovu bledih uspomena onih koji su tvrdili da su poznavali Mazgova - ili nekog ko je mogao biti Mazgov - kao bebu i u ranom detinjstvu. Pričer je baratao mršavim pabircima, a lako je moguće da mu je ono malo dokaza što je našao poturio Mazgov u nekom svom cilju, jer je sigurno da je Mazgovu ogromno pomoglo to što ga bije glas da je mutant - nadčovek."
<BR>&nbsp;&nbsp;&nbsp;&nbsp;&nbsp;"Ovo je zanimljivo. Od kada već tako misliš?"
<BR>&nbsp;&nbsp;&nbsp;&nbsp;&nbsp;"Nikada nisam o tome razmišljao u smislu verovanja u to. To je samo jedna alternativa, koju bi valjalo razmotriti. Na primer, Randu, pretpostavi da je Mazgov otkrio neki oblik zračenja koji bi mogao potisnuti duhovnu energiju, upravo onako kao što poseduje takvo zračenje koje suzbija atomsku reakciju. Šta bi onda bilo, a? Možda bi to objasnilo ono što nas sada pogađa, a što je već zadesilo Zadužbinu?"
<BR>&nbsp;&nbsp;&nbsp;&nbsp;&nbsp;Randu kao da je utonuo u skoro bezglasnu sumornost.
<BR>&nbsp;&nbsp;&nbsp;&nbsp;&nbsp;"A šta je s tvojim istraživanjima na komedijašu Mazgova?"
<BR>&nbsp;&nbsp;&nbsp;&nbsp;&nbsp;"Još uvek su beskorisna. Upravo pred sam pad Zadužbine o njima sam ohrabrujuće govorio gradonačelniku, da bih ohrabrio njega, a delom i samog sebe. Da su moje matematičke alatke na visini zadatka, samo pomoću komedijaša mogao bih potpuno izanalizirati Mazgova. A onda bi bio naš. Onda bismo mogli razrešiti čudne anomalije koje sam već uočio."
<BR>&nbsp;&nbsp;&nbsp;&nbsp;&nbsp;"Kao, na primer?"
<BR>&nbsp;&nbsp;&nbsp;&nbsp;&nbsp;"Razmisli, čoveče. Mazgov je porazio flote Zadužbine kako je hteo, no ni jedan jedini put nije uspeo da u otvorenoj bici primora na povlačenje znatno slabije flote samostalnih trgovaca. Zadužbina je pala u jednom mahu, a samostalni trgovci se odupiru čitavoj njegovoj sili. Po prvi put je upotrebio depresor polja na atomsko naoružanje samostalnih trgovaca sa Mnemona. Oni su tu bitku izgubili zbog elementa iznenađenja, ali su se oduprli depresoru.
<BR>&nbsp;&nbsp;&nbsp;&nbsp;&nbsp;A onda je on ponovo i ponovo delovao protiv zadužbinske vojske. Delovao je na samu Zadužbinu. Zašto? Sa ovim našim sadašnjim saznanjem, sve je to bilo nelogično. Stoga, moraju postojati neki nama nepoznati činioci."
<BR>&nbsp;&nbsp;&nbsp;&nbsp;&nbsp;"Izdaja?"
<BR>&nbsp;&nbsp;&nbsp;&nbsp;&nbsp;"To je praznoglava glupost, Randu, (psovka) bulažnjenje. U Zadužbini nije bilo čoveka koji nije bio uveren u pobedu. Ko bi izdao stranu za koju je bilo sasvim sigurno da će pobediti?"
<BR>&nbsp;&nbsp;&nbsp;&nbsp;&nbsp;Randu priđe isturenom prozoru i ne videći stade zuriti u nevidljivo. "Ali sada je sigurno da gubimo, čak i kad bi Mazgov imao hiljadu slabosti; makar bio kao mreža sa hiljadu rupa..."
<BR>&nbsp;&nbsp;&nbsp;&nbsp;&nbsp;Nije se okretao. Izgledalo je kao da govore njegova pogrbljena leđa i ruke koje su nervozno jedna drugu gnječile iza leđa. "Eblinže, posle onog u Vremenskoj kripti lako smo umakli. I drugi su mogli pobeći. Svega nekolicina je to učinila. Većina nije. Depresor se mogao neutralizovati. Za tako što je bilo potrebno nešto pronicljivosti i izvestan napor. Svi brodovi zadužbinske flote mogli su odleteti na Utočište ili na susedne planete i nastaviti borbu kao što smo mi učinili. To nije učinio nijedan postotak. Zapravo, prišli su neprijatelju.
<BR>&nbsp;&nbsp;&nbsp;&nbsp;&nbsp;Podzemni pokret u Zadužbini, na koji se većina ljudi toliko oslanja, do sada nije učinio ništa značajnije. Mazgov je imao dovoljno političkog smisla da velikim trgovcima obeća zaštitu poseda i profita, te su mu i oni prišli."
<BR>&nbsp;&nbsp;&nbsp;&nbsp;&nbsp;"Plutokrate su uvek bile protiv nas", tvrdoglavo primeti Ebling Miz.
<BR>&nbsp;&nbsp;&nbsp;&nbsp;&nbsp;"A uvek su i držale vlast. Slušaj, Eblinže. Imamo razloga da verujemo da su Mazgov ili njegovi ljudi već u vezi sa moćnijim samostalnim trgovcima. Zna se da je najmanje deset od dvadeset i sedam trgovačkih svetova prišlo Mazgovu. Još deset se, možda, koleba. Na samom Utočištu ima takvih koji ne bi bili nesrećni zbog prevlasti Mazgova. Očigledno da je neodoljivo iskušenje dići ruke od ugrožene političke vlasti, ukoliko ćeš tako sačuvati kontrolu nad svojim privrednim poslovima."
<BR>&nbsp;&nbsp;&nbsp;&nbsp;&nbsp;"Misliš da Utočište može pobediti Mazgova?"
<BR>&nbsp;&nbsp;&nbsp;&nbsp;&nbsp;"Mislim da Utočište to neće." Na to Randu okrenu svoje zabrinuto lice prema psihologu. "Mislim da Utočište čeka da se preda. Pozvao sam te ovamo da bih ti to saopštio. Želim da odeš sa Utočišta."
<BR>&nbsp;&nbsp;&nbsp;&nbsp;&nbsp;Od iznenađenja Ebling Miz nadu svoje debele obraze: "Zar već?"
<BR>&nbsp;&nbsp;&nbsp;&nbsp;&nbsp;Randu se osećao užasno umornim. "Eblinže, ti si jedan od najvećih psihologa Zadužbine. Prvi veliki psiholozi su nestali sa Seldonom, ali ti si baš najbolji. Ti si naša jedina šansa da pobedimo Mazgova. To ovde ne možeš učiniti; moraćeš da odeš na ono što je preostalo od Carstva."
<BR>&nbsp;&nbsp;&nbsp;&nbsp;&nbsp;"Na Trantor?"
<BR>&nbsp;&nbsp;&nbsp;&nbsp;&nbsp;"Tako je. Od onog što je nekad bilo Carstvo danas su ostale samo kosti, ali u središtu mora još uvek postojati nešto. Tamo postoje arhive, Eblinže. Možda ćeš saznati nešto više o matematičkoj psihologiji, možda, dovoljno da se protumači komedijašev um. Naravno, i on će poći s tobom."
<BR>&nbsp;&nbsp;&nbsp;&nbsp;&nbsp;"Sumnjam da bi pristao, uprkos svom strahu od Mazgova, izuzev ukoliko sa njim ne odluči da pođe i tvoja snaja", suvo odvrati Miz.
<BR>&nbsp;&nbsp;&nbsp;&nbsp;&nbsp;"Znam. Zato će s tobom poći Toran i Bejta. Eblinže, postoji još jedan, veći zadatak. Pre tri stoleća Hari Seldon je osnovao dve Zadužbine; po jednu na svakom kraju Galaksije. Moraš naći tu Drugu zadužbinu."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
