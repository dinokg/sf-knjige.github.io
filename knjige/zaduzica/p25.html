<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. SMRT NA TRANTORU
<P>&nbsp;&nbsp;&nbsp;&nbsp;&nbsp;NEOTRANTOR - ...Mala planeta Delikes, koja je novo ime dobila posle Velikog pustošenja, skoro čitavo jedno stoleće bila je prestonica poslednje dinastije Prvog carstva. Bila je to senka od sveta i senka od carstva čije je postojanje imalo jedino nekog značaja zbog očuvanja zakonitosti. Pod prvom neotrantorskom dinastijom...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;Planeta se zvala Neotrantor! Novi Trantor! Izustivši to ime, u jednom mahu iscrpli biste svaku sličnost novog Trantora sa velikim uzorom. Dva parseka dalje sunce starog Trantora još uvek sija, a carska prestonica Galaksije iz prethodnog veka još uvek proseca svemir, tiho i večno ponavljajući svoju nebesku putanju.
<BR>&nbsp;&nbsp;&nbsp;&nbsp;&nbsp;Na starom Trantoru ljudi čak i žive. Nema ih mnogo - možda sto miliona tamo gde se pedeset godina ranije rojilo četrdeset milijardi. Ogromni metalni svet je u reckavim iverkama. Šiljaste višekrake kule jedne jedine građevine, koja je kao pojas opasivala zemlju, porušene su i prazne - još uvek nose tragove atomskih eksplozija i požara - behu to ostaci Velikog pustošenja koje se pre četrdeset godina odigralo.
<BR>&nbsp;&nbsp;&nbsp;&nbsp;&nbsp;Čudno je to da je svet koji je dve hiljade godina bio središte Galaksije - koji je vladao bezgraničnim svemirom i bio dom zakonodavaca i vladara čije su se zamisli protezale na parseke - čudno je da je takav svet mogao umreti za mesec dana. Čudno je da je svet koji je ostajao netaknut ogromnim osvajačkim pohodima i povlačenjima u toku milenijuma i isto toliko netaknut građanskim ratovima i dvorskim pobunama u drugom milenijumu - da takav svet konačno počiva mrtav. Bilo je čudno da je dika Galaksije postala leš koji se raspada.
<BR>&nbsp;&nbsp;&nbsp;&nbsp;&nbsp;A i dirljivo!
<BR>&nbsp;&nbsp;&nbsp;&nbsp;&nbsp;Proći će još mnogo stoleća dok se moćno delo pedeset ljudskih pokolenja ne bude toliko razgradilo da se više ne može koristiti. Sada je to delo neupotrebljivim činilo jedino opadanje moći samih ljudi. Pošto su milijarde poumirale, preostali milioni raskidoše blistavi metalni temelj planete i razgolitiše zemlju koja hiljadama godina nije osetila dodir sunca.
<BR>&nbsp;&nbsp;&nbsp;&nbsp;&nbsp;Okruženi mehaničkim savršenstvima ljudskih postignuća, opkoljeni industrijskim čudesima čovečanstva oslobođenog tiranije prirodne sredine - vratiše se zemlji. Na prostranim saobraćajnim raskršćima počeše da rastu pšenica i kukuruz. U senci kula pasle su ovce.
<BR>&nbsp;&nbsp;&nbsp;&nbsp;&nbsp;No, postojao je i Neotrantor - nepoznata selendra od planete, utonula u senku moćnog Trantora sve dotle dok kraljevska porodica kojoj je srce sišlo u pete, pred požarom i plamenom Velikog pustošenja nije pohitala na njega kao u svoje poslednje utočište - i tu se s mukom očuvala dok se nije povukao snažni talas pobuna. Odande je u avetinjskoj veličini vladala posmrtnim ostacima Imperije.
<BR>&nbsp;&nbsp;&nbsp;&nbsp;&nbsp;Dvadeset poljoprivrednih svetova sačinjavalo je Galaktičko carstvo!
<BR>&nbsp;&nbsp;&nbsp;&nbsp;&nbsp;Dagober IX, vladar dvadeset planeta nepokornih vlastelina i nesrećnih seljaka, bio je car Galaksije, Gospodar Univerzuma.
<BR>&nbsp;&nbsp;&nbsp;&nbsp;&nbsp;Onog krvavog dana kada je sa svojim ocem prispeo na Neotrantor, Dagober IX imao je dvadeset i pet godina. U očima i u duhu još su mu bili živi slava i moć Carstva. No njegov sin, onaj koji će jednog dana, možda, postati Dagober X, rođen je na Neotrantoru.
<BR>&nbsp;&nbsp;&nbsp;&nbsp;&nbsp;On je znao samo za dvadeset svetova.
<BR>&nbsp;&nbsp;&nbsp;&nbsp;&nbsp;Otvoreno vazdušno vozilo Džorda Komasona bilo je najlepše vozilo te vrste na celom Neotrantoru, i to s pravom. Nije se sve završavalo činjenicom da je Komason bio najveći zemljoposednik na Neotrantoru. Tu je započinjalo. Jer, nekada je on bio sadrug i zli duh mladog prestolonaslednika, koji se otimao iz stega nadmoćnog sredovečnog cara. A sad je sadrug i još uvek zli duh sredovečnog prestolonaslednika, koji je mrzeo ostarelog cara i vladao njime.
<BR>&nbsp;&nbsp;&nbsp;&nbsp;&nbsp;Vozeći se u svom vazdušnom vozilu sedefaste boje, sa zlatno-lumetronskim ukrasima kome nije bio potreban nikakav grb da bi ga prepoznali, vozeći se tako Džord Komason je nadgledao svoja zemljišta, milje i milje svog zatalasanog žita, svoje grdne mlatilice i žetelice, svoje zakupce i mašiniste, i pri tom pažljivo razmišljao o svojim problemima.
<BR>&nbsp;&nbsp;&nbsp;&nbsp;&nbsp;Pogrbljeni, smežurani vozač pored njega, smešeći se, blago je upravljao brodom kroz vetrove u gornjem sloju. Džord Komason se obraćao vetru, vazduhu i nebu: "Sećaš se šta sam ti rekao, Inčni?"
<BR>&nbsp;&nbsp;&nbsp;&nbsp;&nbsp;Inčnijeva proređena proseda kosa postade pramenasta na vetru. Krezavi osmeh mu rastegnu tanku usnicu, a uspravne bore na obrazima se još dublje usekoše, kao da večno skriva neku tajnu samo za sebe. Šapat njegova glasa jedva razgovetno mu zazvižda kroz zube.
<BR>&nbsp;&nbsp;&nbsp;&nbsp;&nbsp;"Sećam se i razmišljao sam o tome, gospodaru."
<BR>&nbsp;&nbsp;&nbsp;&nbsp;&nbsp;"A šta si razmišljao, Inčni?" U pitanju se oseti izvesno nestrpljenje.
<BR>&nbsp;&nbsp;&nbsp;&nbsp;&nbsp;Inčni se priseti kad je ono bio mlad, lep i vlastelin na starom Trantoru. Inčni se priseti da je na Neotrantoru unakažen starac, koji živi zahvaljujući milosti vlastelina Džorda Kamasona, i pohita da mu stavi na raspolaganje svoju oštroumnost ne bi li mu se time odužio za milost. On veoma tiho uzdahnu.
<BR>&nbsp;&nbsp;&nbsp;&nbsp;&nbsp;"Valjaće vam posetioci iz Zadužbine, gospodine", prošapta on. "Naročito, gospodine, kad dolaze samo na jednom brodu i s jednim jedinim borcem. Koliko su vam dobrodošli?"
<BR>&nbsp;&nbsp;&nbsp;&nbsp;&nbsp;"Dobrodošli?" neraspoloženo ponovi Komason. "Može biti. Međutim, ti ljudi su čarobnjaci i mogu biti moćni."
<BR>&nbsp;&nbsp;&nbsp;&nbsp;&nbsp;"Pih", promrmlja Inčni, "magla razdaljine krije istinu. Zadužbina je samo jedan svet. Njeni građani su samo ljudi. Ako na njih pucate iz atomskog pištolja, i oni umiru."
<BR>&nbsp;&nbsp;&nbsp;&nbsp;&nbsp;Inčni je održavao isti pravac. Reka ispod njih bila je samo jedna svetlucava krivudava linija. "Ne postoji li neki čovek za koga pričaju da je uskomešao brojne svetove Periferije", upita šapatom.
<BR>&nbsp;&nbsp;&nbsp;&nbsp;&nbsp;"Šta ti o tome znaš?" Komason iznenada postade veoma sumnjičav.
<BR>&nbsp;&nbsp;&nbsp;&nbsp;&nbsp;Na vozačevom licu nije bilo osmeha. "Ništa gospodine. Bila je to puka radoznalost."
<BR>&nbsp;&nbsp;&nbsp;&nbsp;&nbsp;Vlastelinovo oklevanje beše kratko. Sa brutalnom neposrednošću, on reče: "Ne pitaš ti ništa iz puke radoznalosti i tvoj način prikupljanja obaveštenja još će strpati tvoju šiju u mengele. Ali - neka ti bude! Taj čovek se zove Mazgov, a jedan njegov podanik je ovamo dolazio pre nekoliko meseci nekim... poslom. Očekujem još jednog... sada... da bismo zaključili posao."
<BR>&nbsp;&nbsp;&nbsp;&nbsp;&nbsp;"A ove pridošlice? Da nisu oni ti koje očekuješ?"
<BR>&nbsp;&nbsp;&nbsp;&nbsp;&nbsp;"Nemaju znake raspoznavanja koje bi morali imati."
<BR>&nbsp;&nbsp;&nbsp;&nbsp;&nbsp;"Javljeno je da je Zadužbina osvojena..."
<BR>&nbsp;&nbsp;&nbsp;&nbsp;&nbsp;"Ja ti to nisam rekao."
<BR>&nbsp;&nbsp;&nbsp;&nbsp;&nbsp;"Tako je javljeno", hladno produži Inčni, "a ukoliko je tačno, onda to mogu biti izbeglice pred uništenjem, a tad bi se u znak poštenog prijateljstva mogli zadržati za čoveka koga Mazgov pošalje."
<BR>&nbsp;&nbsp;&nbsp;&nbsp;&nbsp;"Da?" Komason se premišljao.
<BR>&nbsp;&nbsp;&nbsp;&nbsp;&nbsp;"Gospodine, pošto se dobro zna da prijatelj osvajača nije ništa drugo do poslednja žrtva, bila bi to mera časne samoodbrane. Jer, postoje i takve stvari kao što su psihosonde, a ovde imamo četiri mozga iz Zadužbine. Ima mnogo tog što bi vredelo saznati o Zadužbini, čak i o Mazgovu. A tad bi prijateljstvo Mazgova postalo mrvičak manje nadmoćno."
<BR>&nbsp;&nbsp;&nbsp;&nbsp;&nbsp;U tišini gornjeg sloja vazduha Komason se, zadrhtavši, vrati na svoju prvobitnu misao: "Ali šta ako Zadužbina nije pala? Ako su izveštaji lagali? Priča se da je njoj predskazano da ne može propasti."
<BR>&nbsp;&nbsp;&nbsp;&nbsp;&nbsp;"Ne živimo više u vremenu proroka, gospodine."
<BR>&nbsp;&nbsp;&nbsp;&nbsp;&nbsp;"A šta ako nije pala, Inčni. Pomisli! Ako nije pala. Mazgov mi je dao neka obećanja, zaista..." Otišao je predaleko, pa se malo povuče. "To jest, hvastao se, ali hvastanje je kao vetar, a teško je preći na delo."
<BR>&nbsp;&nbsp;&nbsp;&nbsp;&nbsp;Inčni se bezglasno nasmeja. "Zaista je teško preći na delo, ali samo dok se jednom ne krene. Čovek teško da bi mogao naći neki dalji razlog za bojazan nego što je to Zadužbina na kraju Galaksije."
<BR>&nbsp;&nbsp;&nbsp;&nbsp;&nbsp;"Pa, tu je i princ", gotovo za sebe primeti Komason.
<BR>&nbsp;&nbsp;&nbsp;&nbsp;&nbsp;"Znači, i on trguje s Mazgovom, gospodine?"
<BR>&nbsp;&nbsp;&nbsp;&nbsp;&nbsp;Komason ne uspe da sasvim prikrije svoj samozadovoljni izraz. "Ne baš. Ne koliko ja. Ali postaje sve neobuzdaniji, sve se teže da kontrolisati. Neki demon je ušao u njega. Ukoliko ščepam te ljude, a on ih odvede zbog nekih svojih ciljeva - jer ni njemu ne nedostaje izvesna lukavost - još nisam spreman za svađu s njim." On se namršti, a podbuli obrazi mu se nezadovoljno obesiše.
<BR>&nbsp;&nbsp;&nbsp;&nbsp;&nbsp;"Juče sam na nekoliko trenutaka video te strance", nevezano će prosedi vozač, "ono je čudna neka žena, ona crnka. Kreće se slobodno kao muškarac, a njeno bledilo upadljivo odudara od tamnog sjaja kose." U promuklom glasu gotovo da beše neke topline, tako da se Komason iznenađeno okrenu prema njemu.
<BR>&nbsp;&nbsp;&nbsp;&nbsp;&nbsp;"Verujem da se lukavost princa neće odupirati razumnom kompromisu. Mogli biste biti mirni ako mu prepustite devojku", produži Inčni.
<BR>&nbsp;&nbsp;&nbsp;&nbsp;&nbsp;Komasonu puče pred očima. "Ideja. Kakva ideja! Inčni, okreći! I, Inčni, ako se ovo dobro završi, ponovo ćemo porazgovarati o tvom oslobađanju."
<BR>&nbsp;&nbsp;&nbsp;&nbsp;&nbsp;Po povratku, sa gotovo praznovernim osećanjem simbolike, Komason zateče u svojoj radnoj sobi ličnu kapsulu. Bila je preneta talasnom dužinom poznatom samo nekolicini. Komason se ozari. Čovek Mazgova konačno dolazi, a Zadužbina je doista pala.
<BR>
<BR>&nbsp;&nbsp;&nbsp;&nbsp;&nbsp;Bejtine maglovite vizije, kad ih je imala, o carskim palatama, nisu se podudarale sa stvarnošću, tako da je u njoj bilo neko neodređeno osećanje razočaranosti. Odaja je bila malena, gotovo ružna, gotovo obična. Palata se nije mogla uporediti ni sa gradonačelnikom rezidencijom u Zadužbini - a Dagober IX...
<BR>&nbsp;&nbsp;&nbsp;&nbsp;&nbsp;Bejta je imala sasvim određene predstave o tome kako treba da izgleda jedan car. Ne sme da izgleda kao nečiji dobrodušni deda. Ne sme da bude mršav i bled - niti da svojom rukom sipa čaj, izražavajući pri tom brigu za udobnost svojih posetilaca.
<BR>&nbsp;&nbsp;&nbsp;&nbsp;&nbsp;Ipak, takav je bio.
<BR>&nbsp;&nbsp;&nbsp;&nbsp;&nbsp;Dagober IX se veselo smejuljio sipajući čaj u šolju koju je ukočeno ispružila.
<BR>&nbsp;&nbsp;&nbsp;&nbsp;&nbsp;"Draga moja, za mene je ovo veliko zadovoljstvo. Na trenutak sam daleko od ceremonija i dvorana. Već dugo nisam imao priliku da pozdravim posetioce iz mojih spoljnih provincija. Otkako sam ostario moj sin se bavi tim detaljima. Niste se upoznali s mojim sinom? Dobar je to dečko. Možda samo malo svojeglav. Ali i mlad je. Želite aromatičnu kapsulu? Ne?"
<BR>&nbsp;&nbsp;&nbsp;&nbsp;&nbsp;Toran pokuša da ga prekine: "Vaše carsko veličanstvo..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Vaše carsko veličanstvo, nije nam bila namera da vam smetamo..."
<BR>&nbsp;&nbsp;&nbsp;&nbsp;&nbsp;"Koješta, ne smetate mi. Večeras je zvanični prijem, ali do tada smo slobodni. Da vidimo, odakle ono dolazite? Kao da već dugo nismo imali zvučan prije. Rekoste da ste iz provencije Anakreon?"
<BR>&nbsp;&nbsp;&nbsp;&nbsp;&nbsp;"Iz Zadužbine, Vaše carsko veličanstvo!"
<BR>&nbsp;&nbsp;&nbsp;&nbsp;&nbsp;"Da, Zadužbina. Sad se sećam. Znam gde je. Ona je u provenciji Anakreon. Kakvo je tamo stanje?" brižno završi.
<BR>&nbsp;&nbsp;&nbsp;&nbsp;&nbsp;"Gospodaru", promumla Toran, "ne donosim nikakve pritužbe."
<BR>&nbsp;&nbsp;&nbsp;&nbsp;&nbsp;"To je lepo čuti. Pohvaliću mog vicekralja."
<BR>&nbsp;&nbsp;&nbsp;&nbsp;&nbsp;Toran bespomoćno pogleda u Eblinga Miza, čiji se odrešiti glas podiže: " Gospodaru, rekli su nam da će nam za posetu biblioteci na Trantoru biti potrebna vaša dozvola."
<BR>&nbsp;&nbsp;&nbsp;&nbsp;&nbsp;"Trantor?" blago upita car. "Trantor?"
<BR>&nbsp;&nbsp;&nbsp;&nbsp;&nbsp;A tada njegovi mršavim licem prelete izraz začuđenog bola. "Trantor?" prošapta. "Sad se sećam. Planiram da se tamo vratim na čelu mase brodova. Vi ćete sa mnom. Zajednički ćemo sravniti pobunjenika Glimera. Zajednički ćemo vaspostaviti carstvo!"
<BR>&nbsp;&nbsp;&nbsp;&nbsp;&nbsp;Povijena leđa mu se ispraviše, a glas mu ojača. Na trenutak pogled mu postade oštar, a onda poče da žmirka, pa će tiho: "Ali Glimer je mrtav! Trantor je mrtav... Na trenutak je izgledalo... Odakle ono rekoste da dolazite?"
<BR>&nbsp;&nbsp;&nbsp;&nbsp;&nbsp;"Je li on stvarno car?" šapnu Magnifiko Bejti. "Nekako sam mislio da su carevi veći i mudriji od običnih ljudi."
<BR>&nbsp;&nbsp;&nbsp;&nbsp;&nbsp;Bejta ga ućutka pokretom i reče: "Kad bi Vaše carsko veličanstvo potpisalo naredbu kojom nam dozvoljava da odemo na Trantor učinilo bi mnogo za opšte dobro."
<BR>&nbsp;&nbsp;&nbsp;&nbsp;&nbsp;"Na Trantor?" Car nije shvatao.
<BR>&nbsp;&nbsp;&nbsp;&nbsp;&nbsp;"Gospodaru, vicekralj Anakreona, u čije ime govorimo, poručuje da je Glimer još živ..."
<BR>&nbsp;&nbsp;&nbsp;&nbsp;&nbsp;"Živ! Živ!" gromko će Dagober, "Gde je? Biće rata!"
<BR>&nbsp;&nbsp;&nbsp;&nbsp;&nbsp;"Vaše carsko veličanstvo, to se još uvek ne sme obnarodovati. Nije sigurno gde se nalazi. Vicekralj nas šalje da vas s ovom činjenicom upoznamo, a jedino se na Trantoru može naći njegovo skrovište. Kad ga otkrijemo..."
<BR>&nbsp;&nbsp;&nbsp;&nbsp;&nbsp;"Da, da... Mora biti pronađen..." Stari car klecavo ode do zida i drhtavim prstom dodirnu malu fotoćeliju. Posle uzaludnog čekanja, on progunđa: "Moja služinčad ne dolaze. Ne mogu da čekam na njih."
<BR>&nbsp;&nbsp;&nbsp;&nbsp;&nbsp;Žvrljao je po praznom listu, a onda završi s jednim nacifranim 'D'. "Glimer će još upoznati moć svog cara. Odakle ono beste? Iz Anakreona? Kakvo je tamo stanje? Uživa li carevo ime ugled?"
<BR>&nbsp;&nbsp;&nbsp;&nbsp;&nbsp;Bejta uze papir iz njegovih mlitavih prstiju. "Narod obožava Vaše carsko veličanstvo. Svima je poznata vaša ljubav prema narodu."
<BR>&nbsp;&nbsp;&nbsp;&nbsp;&nbsp;"Morao bih posetiti moj dobri anakreonski narod, ali moj doktor kaže... Ne sećam se šta kaže, ali..." On podiže pogled. "Pomenuste li nešto Glimera?"
<BR>&nbsp;&nbsp;&nbsp;&nbsp;&nbsp;"Ne, Vaše carsko veličanstvo."
<BR>&nbsp;&nbsp;&nbsp;&nbsp;&nbsp;"Neće dalje. Vratite se i kažite to vašem narodu. Trantor će se održati! Moj otac upravo predvodi flotu, a pobunjeni gmaz Glimer će se slediti u svemiru sa onim svojim kraljeubilačkim ološem."
<BR>&nbsp;&nbsp;&nbsp;&nbsp;&nbsp;On klecavo ode do stolice, a pogled mu ponovo postade prazan. "Šta sam ono hteo?"
<BR>&nbsp;&nbsp;&nbsp;&nbsp;&nbsp;Toran ustade i duboko se pokloni: "Vaše carsko veličanstvo je bilo ljubazno prema meni, ali isteklo je vreme koje nam je bilo dodeljeno za prijem."
<BR>&nbsp;&nbsp;&nbsp;&nbsp;&nbsp;Na trenutak Dagober IX je stvarno izgledao kao car, kada je ustao i ukočeno postajao neko vreme dok su se njegovi posetioci, jedan po jedan, povlačili leđima okrenuti vratima...
<BR>&nbsp;&nbsp;&nbsp;&nbsp;&nbsp;... iza kojih ih sačeka dvadeset naoružanih ljudi i opkoli ih. Sevnu i neko ručno oružje...
<BR>
<BR>&nbsp;&nbsp;&nbsp;&nbsp;&nbsp;Bejti se svest vraćala sporo, mada bez onog osećanja 'Gde sam?' Jasno se sećala čudnog starca, koji je sebe nazivao carem, i drugih ljudi koji su napolju čekali. Kostobolno sevanje u zglavcima prstiju značilo je pištolj za omamljivanje.
<BR>&nbsp;&nbsp;&nbsp;&nbsp;&nbsp;Oči su joj bile zatvorene, dok je sa bolnom pažnjom osluškivala glasove.
<BR>&nbsp;&nbsp;&nbsp;&nbsp;&nbsp;Čula su se dva glasa. Jedan je bio spor i oprezan, a ispod površinske poniznosti osećala se podmuklost. Drugi je bio hrapav i zadebljao, kao raskvašen, a pogano je kuljao. Bejti se nijedan nije dopadao.
<BR>&nbsp;&nbsp;&nbsp;&nbsp;&nbsp;Zadebljali glas je vodio glavnu reč.
<BR>&nbsp;&nbsp;&nbsp;&nbsp;&nbsp;Bejta uhvati poslednje reči: "Taj matori ludak će večno živeti. To me zamara. Ljuti me, Komasone, hoću taj položaj. I ja starim."
<BR>&nbsp;&nbsp;&nbsp;&nbsp;&nbsp;"Vaše visočanstvo, najpre da vidimo čemu mogu poslužiti ovi ljudi. Možda ćemo imati i drugih izvora moći nego što su oni koje vaš otac još može da obezbedi."
<BR>&nbsp;&nbsp;&nbsp;&nbsp;&nbsp;Zadebljali glas se pretvori u nerazgovetni šapat, od koga Bejta uhvati samo reč '... devojka ...' ali drugi, onaj servilni glas, pretvori se u gadno, prituljeno cerekanje, propraćeno jednim drugarskim, skoro pokroviteljskim: "Dagobere, vi ne starite. Lažu oni koji kažu da više niste dvadesetogodišnji mladić."
<BR>&nbsp;&nbsp;&nbsp;&nbsp;&nbsp;Smejali su se uglas, a Bejti se sledi krv. Dagober - Vaše visočanstvo... Stari car je spominjao svojeglavog sina i nju ošamuti skriveni smisao šaputanja. Međutim, tako šta se ne događa ljudima u stvarnosti...
<BR>&nbsp;&nbsp;&nbsp;&nbsp;&nbsp;Do nje dopre spora, oštra bujica psovki izrečenih Toranovim glasom.
<BR>&nbsp;&nbsp;&nbsp;&nbsp;&nbsp;Otvorila je oči a Toranove, koje počivahu na njoj, pokazaše otvoreno olakšanje.
<BR>&nbsp;&nbsp;&nbsp;&nbsp;&nbsp;"Odgovaraćete caru za ovo razbojništvo. Odvežite nas", gnevno uzviknu Toran.
<BR>&nbsp;&nbsp;&nbsp;&nbsp;&nbsp;Bejta shvati da je članke njenih ruku i nogu uz zid i pod držala jaka sila privlačenja.
<BR>&nbsp;&nbsp;&nbsp;&nbsp;&nbsp;Zadebljali glas se približi Toranu. Bio je škembav, donji očni kapci su mu bili otečeni i tamni, a kosa proređena. Za njegovu šiljatu kapu bilo je zadenuto sivo perce, a pervaz njegovog jeleka bio je izvezen srebrnom metalnom penastom masom.
<BR>&nbsp;&nbsp;&nbsp;&nbsp;&nbsp;Dobro raspoložen, on se podsmehnu: "Car? Misliš, siroti, ludi car?"
<BR>&nbsp;&nbsp;&nbsp;&nbsp;&nbsp;"Imam njegovu dozvolu. Nijedan podanik ne sme ograničavati našu slobodu."
<BR>&nbsp;&nbsp;&nbsp;&nbsp;&nbsp;"Ali ja nisam podanik, ti svemirsko đubre. Ja sam regent i prestolonaslednik, i tako mi se treba obraćati. Što se tiče mog jadnog luckastog oca, njega zabavlja da s vremena na vreme prima posetioce. A mi mu ugađamo. To golica njegovu nazovi imperijalnu uobrazilju. Naravno, to nema nikakvog drugog značaja."
<BR>&nbsp;&nbsp;&nbsp;&nbsp;&nbsp;Onda se obre pred Bejtom, koja ga prezrivo odmeri. On se naže nad nju, zapahnuvši je jakim mirisom mentola.
<BR>&nbsp;&nbsp;&nbsp;&nbsp;&nbsp;"Oči joj lepo pristaju, Komasone, čak je i lepša kad ih otvori. Mislim da će odgovarati. Biće to egzotična poslastica za otupeo ukus, a?"
<BR>&nbsp;&nbsp;&nbsp;&nbsp;&nbsp;Toran načini jedan uzaludni trzaj, na koji se prestolonaslednik ni ne obazre, a Bejta oseti kako se ledena hladnoća u njoj pomera prema spoljašnosti, ka koži. Ebling Miz je još bio bez svesti; glava mu je nemoćno visila na prsima. Međutim, sa čuđenjem, Bejta spazi da su Magnifikove oči otvorene, kao da su već više minuta bile budne. Te krupne, smeđe oči okrenuše se prema Bejti i sa testastog lica počeše da je netremice posmatraju. Zacvileo je odmahujući glavom prema prestolonasledniku: "Ovaj mi je uzeo vizisonor." Prestolonaslednik se brzo okrenu u pravcu novog glasa. "Je li ovo tvoje, čudovište?" On smače instrument s ramena, o kome mu je visio okačen zelenim remenom a da ga Bejta do tog časa nije primetila. Nespretno ga je dodirivao, pokušavajući da izmami zvuk sa strune, ali za svoj trud ne dobi ništa za uzvrat. "Znaš li da sviraš na njemu, čudovište?"
<BR>&nbsp;&nbsp;&nbsp;&nbsp;&nbsp;Magnifiko jedanput klimnu."
<BR>&nbsp;&nbsp;&nbsp;&nbsp;&nbsp;"Uzaptio si brod Zadužbine", naprečac će Toran. "Ukoliko se car ne osveti, Zadužbina će to učiniti."
<BR>&nbsp;&nbsp;&nbsp;&nbsp;&nbsp;Na to mu polako, ironično, odgovori drugi čovek - Komason: "Koja Zadužbina? Ili Mazgov više nije Mazgov?"
<BR>&nbsp;&nbsp;&nbsp;&nbsp;&nbsp;Nije bilo odgovora na ovo. Prinčevo cerekanje otkri krupne neravne zube. Prekide se polje koje je držalo komedijaša, i on ga nimalo nežno ćušnu da stane na noge. U šake mu gurnu vizisonor.
<BR>&nbsp;&nbsp;&nbsp;&nbsp;&nbsp;"Sviraj nam, čudovište", naredi princ. "Odsviraj serenadu ljubavi i lepote ovoj našoj tuđinskoj gospi. Kaži joj da zatvor u zemlji mog oca nije dvorac, ali da je mogu odvesti u takav dvorac gde bi plivala u ružinoj vodici i saznala šta je ljubav jednog princa. Pevaj o ljubavi princa, čudovište."
<BR>&nbsp;&nbsp;&nbsp;&nbsp;&nbsp;On položi jednu debelu butinu na mermerni sto i lenjo poče da klati nogu, dok njegov uobraženi osmeh izazva u Bejti nemi bes. U bolnom, znojnom naporu, Toranovi mišići pokušaše da se oslobode polja. Ebling Miz se lagano promeškolji i zaječa.
<BR>&nbsp;&nbsp;&nbsp;&nbsp;&nbsp;"Prsti su mi se toliko ukočili da ne mogu..." uzdahnu Magnifiko.
<BR>&nbsp;&nbsp;&nbsp;&nbsp;&nbsp;"Sviraj, čudovište", dreknu princ. Na znak dat Komasonu svetla se pogasiše, a u polutami on skrsti ruke i poče da čeka.
<BR>&nbsp;&nbsp;&nbsp;&nbsp;&nbsp;Magnifikovi prsti su hitro, ritmično leteli s jednog na drugi kraj instrumenta s mnoštvom dirki - preko sobe brzo kliznu duga svetlosti. Zazvuča nizak, meki ton - treperav, žalostan. Nadvi se u tužnom smehu, a ispod njega se oglasi potmulo brujanje.
<BR>&nbsp;&nbsp;&nbsp;&nbsp;&nbsp;Tama kao da se pojača i zgusnu. Do Bejte je muzika dopirala kao utišana naborima nevidljivih pokrovaca. Iz dubine do nje stiže blistava svetlost, slična svetlom plamenu jedne jedine sveće na dnu neke jame.
<BR>&nbsp;&nbsp;&nbsp;&nbsp;&nbsp;Oči joj se automatski napregoše. Svetlost postade blistavija, ali i dalje zamućena. Kretala se kao neka paperjasta supstanca razlivenih boja, a muzika iznenada - kreštava, zla - razvi se do visokog krešenda. Svetlost brzo zatreperi, krećući se u brzom, gnusnom ritmu. Nešto se izvijalo u svetlosti. Nešto s otrovnim, metalnim krljuštima se uvijalo i razjapljivalo. A zajedno s tim i muzika se uvijala i razjapljivala.
<BR>&nbsp;&nbsp;&nbsp;&nbsp;&nbsp;Bejta se borila sa čudnim osećanjem, a zatim opazi da u sebi uzdiše. Gotovo da je ovo podseti na onaj trenutak u Vremenskoj kripti, ili na poslednje dane na Utočištu. Bila je to ona užasna, teška, lepljiva paučina strave i beznađa. Ona se sva utučena pod njom zguri.
<BR>&nbsp;&nbsp;&nbsp;&nbsp;&nbsp;Muzika zagalami nad njom stravično se cerekajući i, dok se grozničavo okretala u stranu, izgubi se ona izvijajuća strava na drugu stranu teleskopa, u mali krug svetlosti. Čelo joj je bilo orošeno i hladno.
<BR>&nbsp;&nbsp;&nbsp;&nbsp;&nbsp;Muzika konačno zamre. Mora biti da je trajala petnaest minuta, a Bejtu preplavi ogromno zadovoljstvo što je više nema. Svetla zablještaše, a njenom licu se primače znojavo, pečalno lice Magnifika čije su oči bile izbezumljene.
<BR>&nbsp;&nbsp;&nbsp;&nbsp;&nbsp;"Gospo moja", grcao je, "kako vam je?"
<BR>&nbsp;&nbsp;&nbsp;&nbsp;&nbsp;"Dosta dobro", prošapta ona, "ali zašto si onako svirao?"
<BR>&nbsp;&nbsp;&nbsp;&nbsp;&nbsp;Onda postade svesna ostalih u sobi. Toran i Miz su se mlitavo i bespomoćno naslanjali na zid, ali njene oči brzo preleteše preko njih. Pod stolom, čudno miran, ležao je princ. Komason je divlje ječao otvorenih usta iz kojih su mu curile bale.
<BR>&nbsp;&nbsp;&nbsp;&nbsp;&nbsp;Kad mu se Magnifiko približi Komason ustuknu i bezumno urliknu. Magnifiko se okrenu i u jednom skoku oslobodi ostale.
<BR>&nbsp;&nbsp;&nbsp;&nbsp;&nbsp;Toran se baci napred i žudno ščepa zemljoposednika za vrat. "Ti ćeš s nama. Bićeš nam potreban - da sigurno dospemo do našeg broda."
<BR>&nbsp;&nbsp;&nbsp;&nbsp;&nbsp;Dva časa kasnije, u brodskoj kuhinji, Bejta je služila ogromnu domaću pitu, a Magnifiko poče da slavi povratak u svemir bacivši se na nju uz veličanstveno zanemarivanje lepog ponašanja za stolom.
<BR>&nbsp;&nbsp;&nbsp;&nbsp;&nbsp;"Je li dobra, Magnifiko?"
<BR>&nbsp;&nbsp;&nbsp;&nbsp;&nbsp;"A-ha!"
<BR>&nbsp;&nbsp;&nbsp;&nbsp;&nbsp;"Magnifiko?"
<BR>&nbsp;&nbsp;&nbsp;&nbsp;&nbsp;"Da, gospo moja."
<BR>&nbsp;&nbsp;&nbsp;&nbsp;&nbsp;"Šta si ono tamo odsvirao?"
<BR>&nbsp;&nbsp;&nbsp;&nbsp;&nbsp;Komedijaš poče da se grči. "Pa... radije ne bih o tome. Nakad davno sam to naučio, a vizisonor ostavlja najdublji utisak na nervni sistem. Sigurno da je to nešto zlo i nedolično tvojoj krasnoj nevinosti, gospo moja."
<BR>&nbsp;&nbsp;&nbsp;&nbsp;&nbsp;"Oh, pusti, Magnifiko. Nisam ja toliko nevina. Nemoj toliko laskati. Da li sam ja videla što i oni?"
<BR>&nbsp;&nbsp;&nbsp;&nbsp;&nbsp;"Nadam se da nisi. Svirao sam to samo njima. Ukoliko si i ti nešto videla, to je bio samo krajičak, i to izdaleka."
<BR>&nbsp;&nbsp;&nbsp;&nbsp;&nbsp;"I to je bilo dovoljno. Znaš li da si obeznanio princa?"
<BR>&nbsp;&nbsp;&nbsp;&nbsp;&nbsp;Magnifiko turobno, prigušeno odvrati preko velikog komada pite: "Ubio sam ga, gospo moja."
<BR>&nbsp;&nbsp;&nbsp;&nbsp;&nbsp;"Šta?" Ona s mukom proguta vazduh.
<BR>&nbsp;&nbsp;&nbsp;&nbsp;&nbsp;"Bio je mrtav kad sam prestao, inače bih nastavio. Nije mi bio važan Komason. No princ te je, gospo moja, pokvareno gledao i..." On se zagrcnu u čudnoj mešavini gnušanja i zbunjenosti.
<BR>&nbsp;&nbsp;&nbsp;&nbsp;&nbsp;"Magnifiko, ti imaš vitešku dušu." Bejta oseti kako joj naviru čudne misli, ali ih strogo potisnu.
<BR>&nbsp;&nbsp;&nbsp;&nbsp;&nbsp;"Oh, gospo moja." On zabode svoj crveni nos u pitu, ali je iz nekih razloga nije jeo.
<BR>&nbsp;&nbsp;&nbsp;&nbsp;&nbsp;Ebling Miz je zurio kroz okno. Trantor je bio blizu - njegov metalni sjaj već strahovito jasan. I Toran je tu stajao.
<BR>&nbsp;&nbsp;&nbsp;&nbsp;&nbsp;"Ništa nećemo naći, Eblinže. Čovek Mazgova nas je pretekao", reče on s potmulom gorčinom.
<BR>&nbsp;&nbsp;&nbsp;&nbsp;&nbsp;Ebling Miz protrlja čelo rukom koja beše izgubila svoju nekadašnju punoću. Glas mu je bio odsutno gunđanje.
<BR>&nbsp;&nbsp;&nbsp;&nbsp;&nbsp;Toran se naljuti: "Kažem da ovi ljudi znaju da je Zadužbina pala. Kažem..."
<BR>&nbsp;&nbsp;&nbsp;&nbsp;&nbsp;"Ah!" Miz začuđeno podiže pogled. A onda blago položi ruku na Toranov ručni zglob, potpuno nesvestan prethodnog razgovora. "Torane, ja... posmatrao sam Trantor. Znaš... imam neko veoma čudno osećanje... još otkako smo prispeli na Neotrantor. To je neki poriv, neki strašni poriv koji me unutra goni i goni. Torane, ja to mogu postići; znam da to mogu postići. U mom duhu stvari postaju jasne - nikad nisu bile ovoliko jasne."
<BR>&nbsp;&nbsp;&nbsp;&nbsp;&nbsp;Toran se zagled u njega, pa sleže ramenima. Reči mu nisu ulivale poverenje. On oprezno upita: "Mize?"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Da li ste primetili da se na Neotrantor spušta jedan brod dok smo poletali?"
<BR>&nbsp;&nbsp;&nbsp;&nbsp;&nbsp;Posle kratkog razmišljanja, Miz odgovori: "Ne."
<BR>&nbsp;&nbsp;&nbsp;&nbsp;&nbsp;"Ja jesam. Možda mi se pričinilo, ali mogao je to biti onaj filijski brod."
<BR>&nbsp;&nbsp;&nbsp;&nbsp;&nbsp;"Onaj na kome je kapetan Han Pričer?"
<BR>&nbsp;&nbsp;&nbsp;&nbsp;&nbsp;"Onaj na kome je sam svemir zna ko. Magnifikovo objašnjenje... Dovde nas je sledio, Mize."
<BR>&nbsp;&nbsp;&nbsp;&nbsp;&nbsp;Ebling Miz ne reče ništa.
<BR>&nbsp;&nbsp;&nbsp;&nbsp;&nbsp;"Nešto nije u redu? Osećate se loše?" Toran je bio uporan.
<BR>&nbsp;&nbsp;&nbsp;&nbsp;&nbsp;Mizove sitne oči su bile zamišljene, sjajne i čudne. Nije odgovarao.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
