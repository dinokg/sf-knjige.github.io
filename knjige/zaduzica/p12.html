<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. RAT SE ZAVRŠAVA
<P>&nbsp;&nbsp;&nbsp;&nbsp;&nbsp;Latan Devers se sasvim određeno osećao nelagodno, a neodređeno ozlojeđeno. Primio je odlikovanje i sa nemim stoicizmom podneo visokoparni govornički izliv gradonačelnika koji je propratio grimiznu vrpzu. Time se završio njegov udeo u ceremonijama, no običaj ga je primorao da ostane. Običaj, uglavnom, one vrste koja mu nije dozvoljavala da na glas zeva ili digne nogu na sedište stolice; takav običaj ga je doveo do toga da čezne za svemirom kome je pripadao.
<BR>&nbsp;&nbsp;&nbsp;&nbsp;&nbsp;Sivenjanska delegacija, čiji je junak dana bio Dukem Bar, potpisala je Konvenciju i tako Sivena postade prva provincija koja je neposredno prešla od političke vladavine Carstva pod ekonomsku vladavinu Zadužbine. Pet carskih brodova - zarobljenih kada se Sivena pobunila iza položaja Pogranične flote Carstva - golemih i masivnih, bacalo je odbleske i ispaljivalo pozdravne plotune prolazeći nad gradom.
<BR>&nbsp;&nbsp;&nbsp;&nbsp;&nbsp;Nije bilo ničeg drugog do pića, i ćeretanja...
<BR>&nbsp;&nbsp;&nbsp;&nbsp;&nbsp;Neki glas ga je dozivao. Bio je to Forel, čovek koji je onim što bi u jednom jutru zaradio - to je Deversu bilo jasno - mogao kupiti dvadesetoricu takvih kao što je Devers, ali taj isti Forel ga je sada sa ljubaznom snishodljivošću prstom dozivao.
<BR>&nbsp;&nbsp;&nbsp;&nbsp;&nbsp;Izašao je na balkon, u hladni noćni vetar, i propisno se poklonio skrivajući svoju smrknutost u raščupanoj bradi. I nasmešeni Bar je bio tu. "Deverse, moraš mi priteći u pomoć", reče on. "Optužuju me za skromnost - za taj gnusni i krajnje neprirodan zločin."
<BR>&nbsp;&nbsp;&nbsp;&nbsp;&nbsp;"Deverse", Forel izvadi cigaru iz ugla usta da bi ovo rekao, "gospodar Bar tvrdi da vaše putovanje u Kleonovu prestonicu nije imalo nikakve veze sa opozivom Riozija."
<BR>&nbsp;&nbsp;&nbsp;&nbsp;&nbsp;"Ama baš nikakve, gospodine." Devers je bio osoran. "Cara uopšte nismo videli. Izveštaji sa suđenja, koje smo na povratku pokupili, pokazuju da je sve to bila obična nameštaljka. Na sudu su iznosili neku besmislicu o tome kako se general povezao sa prevratničkim interesima."
<BR>&nbsp;&nbsp;&nbsp;&nbsp;&nbsp;"A bio je nevin?"
<BR>&nbsp;&nbsp;&nbsp;&nbsp;&nbsp;"Riozi?" umeša se Bar. "Da! Tako mi Galaksije, da. U načelu, Brodrig je bio izdajnik, mada ni on nije bio kriv za ono čime ga je optužnica teretila. Bila je to sudska farsa, međutim, neophodna, predvidiva i neizbežna."
<BR>&nbsp;&nbsp;&nbsp;&nbsp;&nbsp;"Zbog psihoistorijske nužnosti, pretpostavljam." Forel je zvučno razvlačio rečenicu sa šaljivom lakoćom dobrog, starog poznanika.
<BR>&nbsp;&nbsp;&nbsp;&nbsp;&nbsp;"Tačno." Bar se uozbilji. "To ranije nije bilo jasno, ali kad se sve završilo i kad sam mogao da... pa... da bacim pogled na odgovore na kraju knjige, problem je postao jednostavan. Sada možemo da vidimo da društvena podloga Carstva dovodi do toga da su za njega osvajački ratovi nemogući. Pod slabim carevima Carstvo razdiru generali koji se bore za bezvredni i, svakako, smrtonosni presto. Pod jakim carevima Carstvo se sledi u paralizovanu ukočenost, gde na izgled na čas prestane raspadanje, ali jedino uz žrtvovanje svakog eventualnog rasta."
<BR>&nbsp;&nbsp;&nbsp;&nbsp;&nbsp;"Niste jasni, gospodaru Bare", ne uviđajući progunđa Forel, dok je snažno pućkao dimove.
<BR>&nbsp;&nbsp;&nbsp;&nbsp;&nbsp;Bar se polako osmehivao. "Hm, verovatno. To dolazi od neupućenosti u psihoistoriju. Reči su prilično nedovoljna zamena za matematičke jednačine. Ali da vidimo..."
<BR>&nbsp;&nbsp;&nbsp;&nbsp;&nbsp;Bar je razmišljao, dok se Forel odmarao leđima naslonjen na ogradu, a Devers posmatrao kadifasto nebo i čudeći se razmišljao o Trantoru.
<BR>&nbsp;&nbsp;&nbsp;&nbsp;&nbsp;"Vidite, gospodine, vi - i Devers - kao i svi drugi, bez sumnje, smatrali ste da se prethodno mora uneti razdor između Cara i njegovih generala, da bi se potuklo Carstvo. Vi i Devers, a i svi ostali, bili ste u pravu - i to stalno - u pogledu načela unutrašnje razjedinjenosti.
<BR>&nbsp;&nbsp;&nbsp;&nbsp;&nbsp;Međutim, pogrešili ste kada ste mislili da je taj unutrašnji razdor nešto što se može izazvati delima pojedinaca, na osnovu trenutnog nadahnuća. Pokušali ste sa podmićivanjem i lažima. Obraćali ste se ambiciji i strahu. No, uprkos svim naporima, za uzvrat ništa niste dobili. Zapravo, posle svakog pokušaja izgledi su bili sve gori. I dok su ovi neobuzdani talasići udarali, Seldonov talas plime nastavio je da se valja sve dalje i dalje, tiho, ali i nezadrživo."
<BR>&nbsp;&nbsp;&nbsp;&nbsp;&nbsp;Dukem Bar se okrenu i preko ograde pogleda u svetla grada koji se veselio. "Mrtva ruka je pomerila sve nas; moćnog generala i velikog Cara; moj svet i vaš svet - mrtva ruka Harija Seldona. Znao je da čovek kao što je Riozi mora propasti jer bi njegov uspeh donosio neuspeh, a što bi uspeh bio veći to bi neuspeh bio izvesniji."
<BR>&nbsp;&nbsp;&nbsp;&nbsp;&nbsp;"Ne bih mogao reći da ste jasniji", suvo primeti Forel.
<BR>&nbsp;&nbsp;&nbsp;&nbsp;&nbsp;"Trenutak", sa žarom nastavi Bar. "Osvrnite se na situaciju. Očito je da nas slab general ne bi ugrožavao. A ni jak general, u vreme slabog cara, ne bi nas ugrožavao, jer bi svoje naoružanje okrenuo ka nekoj plodonosnijoj meti. Zbivanja pokazuju da su tri četvrtine careva iz poslednja dva stoleća, pre nego što su to postali, bili pobunjeni generali i vicekraljevi.
<BR>&nbsp;&nbsp;&nbsp;&nbsp;&nbsp;Stoga jedino spoj jakog cara i jakog generala može nauditi Zadužbini, jer se jak car ne može lako zbaciti s prestola, a jak general biva prinuđen da se okrene spoljašnosti, preko granice.
<BR>&nbsp;&nbsp;&nbsp;&nbsp;&nbsp;Ali, šta je ono što cara čini jakim? šta je Kleona činilo jakim? To je očigledno. Jak je jer ne dozvoljava da bude jakih podanika. Dvorjanin koji se suviše obogati, ili general koji postane suviše popularan, postaje opasan. Celokupna novija istorija Carstva to nesumnjivo potvrđuje svakom caru dovoljno inteligentnom da bude jak.
<BR>&nbsp;&nbsp;&nbsp;&nbsp;&nbsp;Riozi je pobeđivao i Car je zbog toga postao sumnjičav. Atmosfera vremena primorala ga je da bude sumnjičav. Riozi odbija mito? Vrlo sumnjivo - sigurno ima skrivene pobude. Njegov najpouzdaniji dvorjanin iznenada postaje naklonjen Rioziju. Vrlo sumnjivo - skrivene pobude. Nisu pojedinačni postupci izazivali podozrenje. Bilo šta drugo bi ga izazvalo - i zbog toga su naše pojedinačne zavere bile neophodne i prilično uzaludne. Sumnjiv je bio uspeh Riozija. Zbog toga je smenjen, optužen, osuđen i ubijen. Zadužbina, dakle, još jednom pobeđuje.
<BR>&nbsp;&nbsp;&nbsp;&nbsp;&nbsp;Čujte, ne postoji nikakav zamisliv spoj događaja koji se ne bi završio pobedom Zadužbine. Bila je neizbežna, ma šta da smo mi ili Riozi uradili."
<BR>&nbsp;&nbsp;&nbsp;&nbsp;&nbsp;Zadužbinski magnat važno poče da klima glavom. "Tako, dakle! A šta bi se desilo da su car i general bili jedna ličnost? A? Šta bi onda bilo? Taj slučaj niste predvideli, prema tome još niste dokazali svoju tvrdnju."
<BR>&nbsp;&nbsp;&nbsp;&nbsp;&nbsp;Bar sleže ramenima. "Ništa ja ne mogu dokazati. Ne znam proračune. No, obraćam se vašem razumu. U Carstvu u kome svaki aristokrata, svaki moćan čovek, svaki gusar može težiti da dođe na presto - i to često s uspehom, kako to istorija pokazuje - šta bi se desilo čak i jakom caru, zaokupljenom ratovima sa inostranstvom na samom kraju Galaksije? Koliko bi trebalo da bude van prestonice pa da neko podigne barjake građanskog rata i primora ga da se vrati kući? Društvena sredina Carstva bi to vreme učinila veoma kratkim.
<BR>&nbsp;&nbsp;&nbsp;&nbsp;&nbsp;Rekao sam jednom Rioziju da ni sva moć Carstva ne može skrenuti mrtvu ruku Harija Seldona."
<BR>&nbsp;&nbsp;&nbsp;&nbsp;&nbsp;"Dobro! Dobro!" Forel se potpuno odobrovoljio. "Dakle, vi u suštini kažete da nas Carstvo ne može nikada ponovo ugroziti."
<BR>&nbsp;&nbsp;&nbsp;&nbsp;&nbsp;"Tako mi izgleda", potvrdi Bar. "Iskreno govoreći, Kleon možda neće preživeti ovu godinu, tako da će neizostavno biti spora oko toga ko će ga naslediti, a to bi za Carstvo moglo značiti poslednji građanski rat."
<BR>&nbsp;&nbsp;&nbsp;&nbsp;&nbsp;"Znači", reče Forel, "više nema neprijatelja."
<BR>&nbsp;&nbsp;&nbsp;&nbsp;&nbsp;Bar je bio zamišljen. "Tu je Druga zadužbina."
<BR>&nbsp;&nbsp;&nbsp;&nbsp;&nbsp;"Na drugom kraju Galaksije? Ali ona to još mnogo vekova neće biti."
<BR>&nbsp;&nbsp;&nbsp;&nbsp;&nbsp;Na ovo se Devers iznenada osvrnu i smrknuto pogleda u Forela. "Možda ima unutrašnjih neprijatelja."
<BR>&nbsp;&nbsp;&nbsp;&nbsp;&nbsp;"Zaista?" hladno upita Forel. "Ko to, na primer?"
<BR>&nbsp;&nbsp;&nbsp;&nbsp;&nbsp;"Na primer, ljudi koji bi, možda, poželeli da malo uvećaju bogatstvo i da spreče da se ono suviše usredsređuje van ruku onih koji za to bogatstvo rade. Shvatate šta hoću da kažem?"
<BR>&nbsp;&nbsp;&nbsp;&nbsp;&nbsp;Polagano, Forelov pogled prestade da bude prezriv, a po gnevu se izjednači sa Deversovim.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
