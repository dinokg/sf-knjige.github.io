<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ODLAZAK SA SOLARIJE
<P>&nbsp;&nbsp;&nbsp;&nbsp;&nbsp;56.
<BR>&nbsp;&nbsp;&nbsp;&nbsp;&nbsp;Odlazak sa Solarije protekao je kao u nekom bunilu. Treviz je na brzinu pokupio svoja neupotrebljiva oružja, otvorio hermetička vrata na brodu, i za tili čas, svi su se našli unutra. Tako se dogodilo da Treviz nije ni primetio, pre no što su se već dobrano udaljili od površine planete, da je i Falom pošao s njima.
<BR>&nbsp;&nbsp;&nbsp;&nbsp;&nbsp;Pri svemu tome, vrlo je verovatno da ipak ne bi uspeli da se na vreme sklone, samo da su Solarijanci bili osposobljeni za vazdušne letove. Solarijanskom brodu, čiji je dolazak bio najavljen, trebalo je nezamislivo mnogo vremena da doleti i da se spusti, dok je, s druge strane, kompjuter Daleke zvezde bio u stanju da, za samo nekoliko minuta, gravitacioni brod podigne okomito uvis.
<BR>&nbsp;&nbsp;&nbsp;&nbsp;&nbsp;Zahvaljujući ustrojstvu broda, gravitacioni potisak i sasmim tim, sila inercije, uopšte se nisu osećali; premda su, dakle, jedva podnošljive posledice ubrzanja pri takvom naglom poletanju bile unapred otklonjene - nije bilo mogućnosti da se spreče i posledice snažnog vazdušnog trenja. Temperatura na spoljnoj površini broda podigla se znatno brže i znatno više nego što su to pravila svemiroplovstva (ili čak i uputstva koja su se odnosila na sam brod) smatrala uputnim.
<BR>&nbsp;&nbsp;&nbsp;&nbsp;&nbsp;Dok su se još peli mogli su videti kako se drugi solarijanski brod spušta; njih još nekoliko ukaza se na vidiku. Treviz se u sebi upita sa kolikim se brojem robota Blis mogla uspešno poneti; konačno, on zaključi da bi, da su još samo petnaestak minuta ostali na površini planete, sigurno bili nadvladani.
<BR>&nbsp;&nbsp;&nbsp;&nbsp;&nbsp;Kada su se, konačno, našli u svemiru (odnosno, dovoljno daleko, sa jedva uočljivim pramenovima planetine eksosfere oko njih), Treviz uputi brod prema noćnoj strani Solarije. Bio je to pravi vremenski skok unapred, budući da su se sa površine digli u trenutku prvog sunčevog smiraja. Na noćnoj strani, Daleka zvezda trebalo je da bude u mogućnosti da se znatno brže ohladi, i na taj način, da počne da se od planete udaljuje osetno sporije, spiralnom putanjom.
<BR>&nbsp;&nbsp;&nbsp;&nbsp;&nbsp;Pelorat se pojavi iz sobe koju je delio sa Blis i reče: "Dete sada mirno spava. Pokazali smo mu kako treba da koristi toalet; veoma brzo je shvatilo."
<BR>&nbsp;&nbsp;&nbsp;&nbsp;&nbsp;"To me nimalo ne začuđuje. Nešto slično mora da je imalo i u Banderovom prebivalištu."
<BR>&nbsp;&nbsp;&nbsp;&nbsp;&nbsp;"Nisam tamo video nikakav toalet, mada sam ga tražio", primeti Pelorat saosećajno. "Što se mene tiče, nismo se ni za trenutak prerano vratili na brod."
<BR>&nbsp;&nbsp;&nbsp;&nbsp;&nbsp;"Pa, ni za kog od nas se to ne bi moglo reći... Ali zbog čega smo poveli i dete sa sobom?"
<BR>&nbsp;&nbsp;&nbsp;&nbsp;&nbsp;Pelorat, kao da se izvinjava, sleže ramenima. "Blis nije želela da ga tamo ostavi. Kao da je htela da spase jedan život, u zamenu za onaj koji je oduzela. Znaš, ne može da podnese..."
<BR>&nbsp;&nbsp;&nbsp;&nbsp;&nbsp;"Znam", odgovori Treviz.
<BR>&nbsp;&nbsp;&nbsp;&nbsp;&nbsp;"Znaš, dete je krajnje neobično", nastavi Pelorat.
<BR>&nbsp;&nbsp;&nbsp;&nbsp;&nbsp;"Nije ni čudo, reč je o hermafroditu", odvrati Treviz.
<BR>&nbsp;&nbsp;&nbsp;&nbsp;&nbsp;"Ali ima testise."
<BR>&nbsp;&nbsp;&nbsp;&nbsp;&nbsp;"Pa, prirodno je da ih ima."
<BR>&nbsp;&nbsp;&nbsp;&nbsp;&nbsp;"Ali vagina mu je veoma mala."
<BR>&nbsp;&nbsp;&nbsp;&nbsp;&nbsp;Treviz se namršti. "Odvratno."
<BR>&nbsp;&nbsp;&nbsp;&nbsp;&nbsp;"Nije baš tako, Golane", usprotivi se Pelorat. "Ono je samo prilagođeno datim potrebama. Zadatak mu je da proizvede oplođeno jajašce-ćeliju, koje se potom dalje razvija u laboratijskim uslovima - pod, rekao bih, brižnom pažnjom robota."
<BR>&nbsp;&nbsp;&nbsp;&nbsp;&nbsp;"A šta se događa ako njihov robotski sistem zakaže? Ukoliko bi se to dogodilo, više ne bi bili u mogućnosti da stvaraju podmladak."
<BR>&nbsp;&nbsp;&nbsp;&nbsp;&nbsp;"Bilo koji svet našao bi se u nevolji ukoliko bi došlo do raspada njihovog socijalnog ustrojstva."
<BR>&nbsp;&nbsp;&nbsp;&nbsp;&nbsp;"Ne bih baš morao reći da bih grcao u suzama ukoliko bi se to dogodilo Solarijancima."
<BR>&nbsp;&nbsp;&nbsp;&nbsp;&nbsp;"Pa", složi se Pelorat, "priznajem da im svet baš ne izgleda naročito privlačno - mislim, nama. Ali dragi moj, u pitanju su jedini ljudi i jedino socijalno ustrojstvo koji se bitno razlikuju od naših predstava o tome. Ali zanemariš li ljude i robote, imaš svet koji bi, inače..."
<BR>&nbsp;&nbsp;&nbsp;&nbsp;&nbsp;"Koji bi, inače, mogao da krene putem kojim je Aurora već zabrazdila", preseče ga Treviz. "Janove, kako je Blis?"
<BR>&nbsp;&nbsp;&nbsp;&nbsp;&nbsp;"Bojim se da je strašno iscrpljena. Spava. Sve ovo nije joj nimalo godilo, Golane."
<BR>&nbsp;&nbsp;&nbsp;&nbsp;&nbsp;"Pa, iskreno rečeno, ni ja nisam uživao."
<BR>&nbsp;&nbsp;&nbsp;&nbsp;&nbsp;Treviz zatvori oči, pomislivši da bi i sam mogao malo da odspava. Zatim odluči da priušti sebi malo predaha, čim postane siguran da Solarijanci nisu osposobljeni i za svemirske letove. U svakom slučaju, kompjuter mu do tog trenutka nije ni nagovestio prisutnost neke druge letelice u njihovoj neposrednoj blizini.
<BR>&nbsp;&nbsp;&nbsp;&nbsp;&nbsp;On sa gorčinom pomisli na dve planete Vasionaca koje su do ovog časa posetili - na neprijateljske, divlje pse na jednoj, i na neprijateljske, hermafroditske samotjake na drugoj - i na činjenicu da ni na jednoj od njih nisu naišli ni na najmanji nagoveštaj o mogućem položaju Zemlje. Sve što je proisteklo iz te dve posete bio je ovaj dečak, Falom.
<BR>&nbsp;&nbsp;&nbsp;&nbsp;&nbsp;On ponovo otvori oči. Pelorat je još sedeo s druge strane kompjutera, svečanog izraza lica.
<BR>&nbsp;&nbsp;&nbsp;&nbsp;&nbsp;"Trebalo je da to dete ostavimo na Solariji", reče odjednom Treviz, sa prizvukom čvrstog ubeđenja u glasu.
<BR>&nbsp;&nbsp;&nbsp;&nbsp;&nbsp;"Jadno dete. Ubili bi ga, tamo dole", odvrati Pelorat.
<BR>&nbsp;&nbsp;&nbsp;&nbsp;&nbsp;"Svejedno", usprotivi se Treviz. "Njemu je tamo mesto. Ono je, nema zbora, deo te zajednice. Da bude uklonjeno samo zato što je višak sudbina je s kojom je bio rođen."
<BR>&nbsp;&nbsp;&nbsp;&nbsp;&nbsp;"Ali drago moje momče, prilično je bezosećajno posmatrati tako stvari."
<BR>&nbsp;&nbsp;&nbsp;&nbsp;&nbsp;"Razumno je tako posmatrati stvari. Mi ne znamo kako se treba starati o njemu, i možda će još više trpiti s nama i na kraju ipak umreti. Čime se, uopšte, ono hrani?"
<BR>&nbsp;&nbsp;&nbsp;&nbsp;&nbsp;"Pa, pretpostavjam onim čime i mi, stari druže. U stvari, problem može biti šta ćemo mi jesti? Imamo li dovoljno zaliha?"
<BR>&nbsp;&nbsp;&nbsp;&nbsp;&nbsp;"Imamo, ne brini. Biće čak i više nego što treba, uključujući i našeg novog putnika."
<BR>&nbsp;&nbsp;&nbsp;&nbsp;&nbsp;Pelorat, međutim, kao da nije bio preterano zadovoljan. "Hrana nam postaje pomalo jednolična", reče on. "Možda je trebalo da ponesemo nešto sa Komporelena - mada, naravno, nisu imali ništa što bi zaista usrećilo čoveka."
<BR>&nbsp;&nbsp;&nbsp;&nbsp;&nbsp;"Nismo mogli. Otišli smo, kao što se sećaš, u priličnoj žurbi, kao i sa Aurore, i posebno sa Solarije... Ali malo jednoličnosti može se podneti. Čovek, možda, gubi dobro raspoloženje, ali ipak, preživljava se, nekako."
<BR>&nbsp;&nbsp;&nbsp;&nbsp;&nbsp;"Da li bi, ipak, u slučaju potrebe, bilo moguće pribaviti negde sveže zalihe?"
<BR>&nbsp;&nbsp;&nbsp;&nbsp;&nbsp;"Naravno, Janove. U svako doba. Zahvaljujući gravitacionom brodu i hipersvemirskim mašinama sva Galaksija nam je na dohvatu ruku. Za samo nekoliko dana možemo stići na bilo koje mesto. Problem je, međutim, u tome što je zbog nas pola Galaksije u stanju uzbune; stoga bih rado izvesno vreme ostao po strani."
<BR>&nbsp;&nbsp;&nbsp;&nbsp;&nbsp;"Pa, sigurno je tako... Čuj, čini mi se da Bander nije ispoljio nikakvo zanimanje za naš brod?"
<BR>&nbsp;&nbsp;&nbsp;&nbsp;&nbsp;"Verovatno mu nije doprlo do svesti o čemu je reč. Pretpostavljam, naime, da su Solarijanci još davno potpuno digli ruke od svemirskih letova. Njihova prvenstvena želja bila je da budu ostavljeni na miru; stoga je malo verovatno da bi mogli uživati u bezbednosti svoje povučenosti od ostalog sveta da su, istovremeno, sve vreme tumarali unaokolo, objavljajući svima svoje postojanje."
<BR>&nbsp;&nbsp;&nbsp;&nbsp;&nbsp;"Pa, Golane, kakav će biti naš sledeći korak?"
<BR>&nbsp;&nbsp;&nbsp;&nbsp;&nbsp;"Postoji i treći svet koji treba posetiti" odgovori Treviz.
<BR>&nbsp;&nbsp;&nbsp;&nbsp;&nbsp;Pelorat zavrte glavom. "Ako je suditi po prva dva, ne očekujem previše ni od trećeg."
<BR>&nbsp;&nbsp;&nbsp;&nbsp;&nbsp;"U ovom trenutku ne očekujem ni ja. Ipak, čim se malo naspavam izdaću nalog kompjuteru da nam izračuna putanju do tog trećeg sveta."
<BR>
<BR>&nbsp;&nbsp;&nbsp;&nbsp;&nbsp;57.
<BR>&nbsp;&nbsp;&nbsp;&nbsp;&nbsp;Treviz je spavao znatno duže nego što je nameravao, ali to jedva da je bilo od neke važnosti. Na brodu, u uobičajenom smislu reči, nije bilo ni dana ni noći, i dvadesetčetvoročasovni životni ciklus nikada nije bio do kraja poštovan. Sate su koristili po vlastitim željama i potrebama, i što se Treviza i Pelorata, a naročito Blis tiče, nije bilo nimalo neobično da odstupaju od prirodnog toka stvari kako u obedovanju, tako i u spavanju.
<BR>&nbsp;&nbsp;&nbsp;&nbsp;&nbsp;Dok je sa sebe skidao sapunicu (zbog štednje vode bilo je uputnije sapunicu otrti za sebe, nego je spirati) Treviz za trenutak pomisli da bi mogao odspavati još sat ili dva; ali, okrenuvši se, ugleda pred sobom Faloma, potpuno nagog, baš kao što je i on sam bio.
<BR>&nbsp;&nbsp;&nbsp;&nbsp;&nbsp;Zbunjen, on naglo koraknu unazad, što naravno, s obzirom na skučenost prostora za ličnu higijenu, izazva da telom udari u nešto tvrdo iza sebe. Treviz opsova. Falom je stajao zablenuvši se u njega, pokazujući prstom prema Trevizovom penisu. Ono što je pri tom govorio bilo je, dakako, sasvim nerazumljivo, ali sve u detetovom ponašanju jasno je ukazivalo da, jednostavno, nije u stanju da poveruje sopstvenim očima. Vlastitog spokojstva radi, Trevizu ne ostade ništa drugo do da rukama prekrije penis.
<BR>&nbsp;&nbsp;&nbsp;&nbsp;&nbsp;"Pozdrav", oslovi ga dete svojim visokim, piskavim glasićem.
<BR>&nbsp;&nbsp;&nbsp;&nbsp;&nbsp;Treviz se lako trže na detetovu neočekivanu upotrebu galaktičkog, ali mu odmah bi jasno da samo ponavlja tuđu reč.
<BR>&nbsp;&nbsp;&nbsp;&nbsp;&nbsp;Falom dodade, mučno se boreći sa rečima i izgovarajući svaku ponaosob: "Blis... kaže... vi... okupati... me."
<BR>&nbsp;&nbsp;&nbsp;&nbsp;&nbsp;"Ma nemoj?" odvrati Treviz. Stavivši obe ruke na detinja ramena, on dodade: "Ti... stani... ovde."
<BR>&nbsp;&nbsp;&nbsp;&nbsp;&nbsp;On pokaza na jedno određeno mesto na podu i Falom, naravno, smesta pogleda u pravcu Trevizovog prsta. Očigledno, nije razumeo ni jednu jedinu reč.
<BR>&nbsp;&nbsp;&nbsp;&nbsp;&nbsp;"Ne mrdaj odavde", dodade Treviz, i obema rukama uhvati dete, čvrsto ga pritiskajući kao da želi da mu objasni da treba da ostane nepokretno. Zatim se na brzinu osuši, navuče gačice, a potom i pantalone.
<BR>&nbsp;&nbsp;&nbsp;&nbsp;&nbsp;Zatim iziđe i grmnu: "Blis!"
<BR>&nbsp;&nbsp;&nbsp;&nbsp;&nbsp;Na brodu je, zaista, bilo veoma teško biti od nekog udaljen više od nekoliko metara, i Blis se, gotovo istog časa, pojavi na vratima svoje sobe. Ona mu se nasmeši i upita: "Jeste li me to pozvali, Trevize, ili sam samo čula da povetarac ćarlija preko bujne trave?"
<BR>&nbsp;&nbsp;&nbsp;&nbsp;&nbsp;"Ne trudite se da budete duhoviti, Blis. Šta je ono tamo?" Treviz pokaza palcem preko svog ramena.
<BR>&nbsp;&nbsp;&nbsp;&nbsp;&nbsp;Blis pogleda preko njega i odvrati: "Pa, rekla bih da je u pitanju mali Solarijanac koga smo juče doveli na brod."
<BR>&nbsp;&nbsp;&nbsp;&nbsp;&nbsp;"Vi ste ga doveli. Zbog čega mislite da ja treba da ga kupam?"
<BR>&nbsp;&nbsp;&nbsp;&nbsp;&nbsp;"Pomislila sam, samo, da biste to mogli poželeti. Dete je veoma pametno. Brzo uči galaktički i lako pamti sve što mu objasnim. Prirodno, i ja ga u tome pomalo podstičem."
<BR>&nbsp;&nbsp;&nbsp;&nbsp;&nbsp;"Prirodno."
<BR>&nbsp;&nbsp;&nbsp;&nbsp;&nbsp;"Tako je. Nastojim da ga sasvim smirim. Tokom svih ovih neprijatnih zbivanja, dole na planeti, držala sam ga u stanju ošamućenosti. Pobrinula sam se, u međuvremenu, da mirno i duže odspava ovde na brodu, i sada nastojim da mu bar malo odvratim misli od izgubljenog robota, Džembija, koga je, po svemu sudeći, veoma voleo."
<BR>&nbsp;&nbsp;&nbsp;&nbsp;&nbsp;"I sve će se, pretpostavljam, završiti tako što će on zavoleti ovo mesto."
<BR>&nbsp;&nbsp;&nbsp;&nbsp;&nbsp;"Nadam se. Veoma je prilagodljiv jer je još dete, i ja ga u tome ohrabrujem - u meri u kojoj se usuđujem da utičem na njegov mozak. Ubrzo ću početi da ga učim galaktički."
<BR>&nbsp;&nbsp;&nbsp;&nbsp;&nbsp;"Pa, onda, vi ga kupajte. Jesmo li se razumeli?"
<BR>&nbsp;&nbsp;&nbsp;&nbsp;&nbsp;Blis sleže ramenima. "I hoću, ako vam je baš toliko stalo, ali želela sam da se sprijatelji sa svima nama. Bilo bi veoma korisno kada bi svako od nas preuzeo na sebe deo roditeljskih obaveza. Sigurna sam da ste i vi spremni da tome date svoj doprinos."
<BR>&nbsp;&nbsp;&nbsp;&nbsp;&nbsp;"Ne baš u tolikoj meri. A sada, kada ga okupate, gledajte da ga se otarasite. Želim da razgovaram s vama."
<BR>&nbsp;&nbsp;&nbsp;&nbsp;&nbsp;"Kako to mislite - da ga se otarasim?" upita Blis, sa jedva primetnim prizvukom neprijateljstva u glasu.
<BR>&nbsp;&nbsp;&nbsp;&nbsp;&nbsp;"Nisam, naravno, mislio da ga izbacite kroz prozor. Mislio sam da ga smestite kod sebe u sobu. Neka mirno sedi u nekom uglu. Želim da razgovaram s vama."
<BR>&nbsp;&nbsp;&nbsp;&nbsp;&nbsp;"Biću vam na usluzi", odvrati Blis hladno.
<BR>&nbsp;&nbsp;&nbsp;&nbsp;&nbsp;Treviz se zagleda za njom, za trenutak potharanjujući svoj gnev, a onda uđe u komandnu prostoriju i uključi ekran.
<BR>&nbsp;&nbsp;&nbsp;&nbsp;&nbsp;Solarija je sada predstavljala taman krug, sa svetlećim polusrpom pri svom levom rubu. Treviz postavi dlanove na komandnu tablu, tražeći vezu sa kompjuterom; gotovo istog časa, on oseti kako gnev popušta. Čovek je trebalo da bude savršeno spokojan da bi se uspostavila delatna veza između mozga i kompjutera; i konačno, zahvaljujući uslovnom refleksu, njime zavlada spokoj.
<BR>&nbsp;&nbsp;&nbsp;&nbsp;&nbsp;U bilo kom smeru oko broda nije bilo ni najmanjeg nagoveštaja tuđih letelica; sve je bilo nemo, do same površine planete. Solarijanci (ili, verovatnije, njihovi roboti) ili nisu mogli, ili nisu nameravali da ih slede.
<BR>&nbsp;&nbsp;&nbsp;&nbsp;&nbsp;Baš dobro. To mu je pružalo mogućnost da, napokon, iziđe iza noćne strane planete. To bi se, uostalom, ionako dogodilo: što se brod bude više udaljavao od Solarije planetin disk postajaće sve manji, i sve će se više otkrivati, iako znatno udaljeniji, osetno veći disk sunca oko koga je ona kružila.
<BR>&nbsp;&nbsp;&nbsp;&nbsp;&nbsp;On podesi kompjuter da izvede brod izvan planetarne ravni, budući da je to trebalo da im omogući da, sa znatno više bezbednosti, postignu veće ubrzanje. Nakon toga, posle nekog vremena, u svakom slučaju brže, trebalo je da zađu u područje gde bi zakrivljenost svemira bila dovoljno mala da bi savršeno bezbedno mogli da izvedu hipersvemirski skok.
<BR>&nbsp;&nbsp;&nbsp;&nbsp;&nbsp;Sada je, kao što je često imao običaj, počeo da proučava obližnje zvezde. Tihe i nepromenljive, sadržale su u sebi neku opčinjujuću moć. Beskrajna udaljenost izbrisala je sve njihove grčeve i svu njihovu mahnitost, pretvorivši ih u sićušne grudve svetlosti.
<BR>&nbsp;&nbsp;&nbsp;&nbsp;&nbsp;Neka od tih grudvica mogla je, sasvim lako, biti sunce oko koje se Zemlja obrtala - matično Sunce (sa velikim S) pod čijim je zracima bio začet sav život, i zahvaljujući čijoj blagodarnosti se i samo čovečanstvo razvilo.
<BR>&nbsp;&nbsp;&nbsp;&nbsp;&nbsp;Očigledno, ako su svetovi Vasionaca kružili oko zvezda koje su bile blistave i predstavljale ugledne članove zvezdane porodice, i ako pored svega ipak nisu bile unete u velike galaktičke karte pohranjene u memoriju kompjutera - zbog čega, onda, to ne bi mogao biti slučaj i sa samim Suncem?
<BR>&nbsp;&nbsp;&nbsp;&nbsp;&nbsp;Ali možda su samo sunca Vasionaca bila ispuštena, zahvaljujući nekom pradavnom mirovnom ugovoru na osnovu koga im je bilo omogućeno da se izgube u tami vekova i prostora? Da li bi sunce Zemlje bilo uneto u veliku galaktičku kartu - ali ne i posebno obeleženo, kako bi se razlikovalo od milijardi sličnih sunaca - da nije u svom okrilju imalo i planetu gde je život mogao nastati i razvijati se?
<BR>&nbsp;&nbsp;&nbsp;&nbsp;&nbsp;Najzad, širom Galaksije bilo je oko trideset milijardi zvezda nalik na Sunce; ali samo je svaka hiljadita među njima imala planete na kojima je bio moguć život. Takvih je planeta, podesnih za život, u području od samo nekoliko stotina parseka u odnosu na njihov trenutni položaj - moglo biti i čitavu hiljadu. Znači li to, onda, da je trebalo da skakuće od jedne do druge zvezde nalik na Sunce, u traganju za njima?
<BR>&nbsp;&nbsp;&nbsp;&nbsp;&nbsp;S druge strane opet, možda se matično Sunce nije ni nalazilo u ovom području Galaksije. Koliko je još bilo područja gde su ljudi bili ubeđeni da se Sunce nalazi negde u njihovom susedstvu, i koliko je bilo onih koji su čvrsto verovali da su upravo oni potomci drevnih Iseljenika...?
<BR>&nbsp;&nbsp;&nbsp;&nbsp;&nbsp;Bila su mu potrebna obaveštenja, ali njih nije bilo niotkud.
<BR>&nbsp;&nbsp;&nbsp;&nbsp;&nbsp;Veoma je sumnjao da bi čak i najtemeljitija pretraga hiljadugodišnjih ruševina na Aurori pružila neko obaveštenje u pogledu položaja Zemlje. A još je više sumnjao da bi bilo moguće nagnati Solarijance da mu, dragovoljno, neko takvo obaveštenje ustupe.
<BR>&nbsp;&nbsp;&nbsp;&nbsp;&nbsp;Pored toga - ako su već sva obaveštenja o Zemlji bila uklonjena iz velike biblioteke na Trantoru, i ako nikakvog traga o Zemlji nije bilo ni u svesećanju Gee - činilo se malo verovatnim da bi bilo kakvo obaveštenje o Zemlji, koje je nekad moglo i postojati na nekom od izgubljenih svetova Vasionaca, ostalo netaknuto.
<BR>&nbsp;&nbsp;&nbsp;&nbsp;&nbsp;Najzad, ukoliko bi i pronašao Zemljino sunce, pa i samu Zemlju - makar pukom srećom - nije li se moglo dogoditi da ga neka sila učini nesvesnim tog otkrića? Nije li, možda, Zemljina samo-odbrana bila neprobojna? Možda se njena odlučnost da ostane sakrivena zaista ničim nije mogla pokolebati?
<BR>&nbsp;&nbsp;&nbsp;&nbsp;&nbsp;Za čim je on to, uopšte, tragao?
<BR>&nbsp;&nbsp;&nbsp;&nbsp;&nbsp;Da li je Zemlja postojala? Ili ga je, možda, neki propust u Seldonovom Planu naveo da pomisli (bez pravog razloga) da Zemlja postoji i da će je on pronaći?
<BR>&nbsp;&nbsp;&nbsp;&nbsp;&nbsp;Već proteklo pet stoleća kako je Seldonov Plan bio delatan, vodeći ljudski soj (tako bar tvrdi verovanje) ka bezbednoj luci, u okrilje Drugog carstva, većeg, plemenitijeg i slobodnijeg od Prvog - pa ipak je on, Treviz, glasao protiv njega, izjasnivši se za Galaktiku.
<BR>&nbsp;&nbsp;&nbsp;&nbsp;&nbsp;Galaktika je trebalo da bude ogroman, živi organizam, dok bi Drugo galaktičko carstvo, ma koliko veliko po svom obimu i raznovrsju, bilo tek puka zajednica individualnih bića, ništavnih u poređenju sa njim samim. Drugo galaktičko carstvo trebalo je da bude samo još jedan izraz one vrste udruživanja pojedinačnih bića kakvo je čovečanstvo nastojalo da uspostavi, i održi, od svojih najranijih dana. Drugo galaktičko carstvo moglo bi biti i najbolje i najveće u svojoj vrsti - pa ipak, bilo bi tek samo još jedan primer u toj vrsti.
<BR>&nbsp;&nbsp;&nbsp;&nbsp;&nbsp;A ako je Galaktika, kao izraz sasvim drugačije vrste zajedništva, trebalo da bude bolja od svega što bi Drugo galaktičko carstvo ikada moglo biti - znači da je morao postojati neki propust u Planu, nešto što je i sam veliki Hari Seldon prevideo.
<BR>&nbsp;&nbsp;&nbsp;&nbsp;&nbsp;S druge strane, ukoliko je zaista postojalo nešto što je Hari Seldon prevideo - kako je to on, Treviz, mogao da ispravi? On nije bio matematičar; nije znao ništa, baš ništa, o pojedinostima Plana; šta više, ne bi umeo ni da se razabere u njemu, čak i kad bi neko uznastojao da mu ga objasni.
<BR>&nbsp;&nbsp;&nbsp;&nbsp;&nbsp;Poznate su mu bile, zapravo, samo dve osnovne pretpostavke - da Plan barata ogromnim ljudskim masama, i da ljudi ne smeju biti svesni pravca i tokova koji vode do ostvarivanja Plana. Prva pretpostavka bila je sama po sebi jasna, imajući u vidu ogromno stanovništvo Galaksije; što se, pak, druge tiče, ni ona nije predstavljala obmanu, budući da su jedino pripadnici Druge zadužbine znali pojedinosti Plana, a oni su se, dakako, pobrinuli da tajnu zadrže za sebe.
<BR>&nbsp;&nbsp;&nbsp;&nbsp;&nbsp;Postojala je i treća pretpostavka - koja se, međutim, morala uzeti zdravo za gotovo; u tolikoj meri zdravo za gotovo da je niko nikad nije ni pomenuo, a možda, čak ni pomislio na nju - pa ipak, mogla je biti i skroz pogrešna. Pretpostavka koja je, ukoliko jeste bila pogrešna, mogla ugroziti i sam veliki cilj Plana, i doprineti da se Galaktika pretpostavi Carstvu.
<BR>&nbsp;&nbsp;&nbsp;&nbsp;&nbsp;Ali ako je ta treća pretpostavka bila toliko očigledna, i do te mere uzimana zdravo za gotovo da se niko nije čak ni potrudio da je javno saopšti - kako je, u tom slučaju, mogla biti pogrešna? I ako je nikad niko nije ni pomenuo, ili čak nije ni pomislio na nju, kako je onda Treviz mogao znati da ona uopšte postoji, ili ako je samo naslućivao da postoji, kako je mogao imati i najmanjeg pojma o tome u čemu se ona sastoji?
<BR>&nbsp;&nbsp;&nbsp;&nbsp;&nbsp;Da li je on zaista bio onaj Treviz, čovek bespogovorne intuicije - kako je to Gea od samog početka tvrdila? Da li je, zaista, bio u stanju da postupi ispravno, čak ni sam ne znajući zbog čega nešto čini?
<BR>&nbsp;&nbsp;&nbsp;&nbsp;&nbsp;Upravo nastoji da poseti svaki od svetova Vasionaca za koji je znao... Da li postupa ispravno? Da li su svetovi Vasionaca sadržali odgovor? Ili bar zametak odgvora?
<BR>&nbsp;&nbsp;&nbsp;&nbsp;&nbsp;Čega je još bilo na Aurori, osim ruševina i divljih pasa? (I možda drugih divljih stvorova. Pobesnelih bikova? Džinovskih pacova? Zelenookih, podmuklih mačaka?) Na Solariji je bilo razumnog života - ali čega zapravo, osim robota i ljudi, transduktora energije? Kakve je veze bilo koji od ta dva sveta mogao imati sa Seldonovim Planom - osim ukoliko nisu čuvali tajnu o položaju Zemlje?
<BR>&nbsp;&nbsp;&nbsp;&nbsp;&nbsp;Pa, ako i jesu, kakve je veze mogla Zemlja imati sa Seldonovim Planom? Nije li u pitanju možda bila čista mahnitost? Nije li, možda, suviše dugo i sa previše ozbiljnosti slušao, prepuštajući im se, maštarije o vlastitoj nepogrešivosti?
<BR>&nbsp;&nbsp;&nbsp;&nbsp;&nbsp;Sveprožimajući teret postiđenosti sruči se odjednom na njega i stade ga pritiskati, jedva mu dozvoljavajući da diše. On još jednom baci pogled put zvezda - dalekih, neosetljivih - i pomisli: Golane Trevize, ti si kralj svih galaktičkih budala!
<BR>
<BR>&nbsp;&nbsp;&nbsp;&nbsp;&nbsp;58.
<BR>&nbsp;&nbsp;&nbsp;&nbsp;&nbsp;Blisin glas trže ga iz razmišljanja. "Pa, Trevize, zbog čega ste želeli da me vidite... Nešto nije u redu?" Usta joj se skupiše odajući iznenadnu zabrinutost.
<BR>&nbsp;&nbsp;&nbsp;&nbsp;&nbsp;Treviz podiže pogled i na trenutak ne uspe da odagna rđavo raspoloženje. Zagledavši se u Blis, on odgovori: "Ne, ne. Sve je u redu. Ja... samo sam se bio izgubio u mislima. Povremeno, tako, prepuštam se razmišljanju."
<BR>&nbsp;&nbsp;&nbsp;&nbsp;&nbsp;Pomalo nevoljno, on se seti da je Blis u stanju da mu čita misli. Šta je imao kao zalog da ona to neće činiti? Samo njenu reč.
<BR>&nbsp;&nbsp;&nbsp;&nbsp;&nbsp;Ipak, činilo se da bez ikakvih zadnjih misli prihvata njegove reči: "Pelorat je sa Falomom, uči ga sklapanju rečenica na galaktičkom", reče ona. "Dete je, po svemu sudeći, spremno da jede što i mi, bez ikakvog izvoljevanja... Ali o čemu ste želeli da razgovaramo?"
<BR>&nbsp;&nbsp;&nbsp;&nbsp;&nbsp;"Pa, pođimo negde drugde", predloži Treviz. "Kompjuteru trenutno nisam potreban. Ukoliko nemate ništa protiv, pođimo u moju sobu. Krevet je namešten, i možete sesti na njega, a ja ću u naslonjaču. Ili obrnuto, ukoliko vam to više odgovara."
<BR>&nbsp;&nbsp;&nbsp;&nbsp;&nbsp;"Svejedno mi je." U nekoliko koraka stigoše do Trevizove sobe. Blis ga je pažljivo posmatrala. "Čini se da više niste besni."
<BR>&nbsp;&nbsp;&nbsp;&nbsp;&nbsp;"Zagledate u moje misli?"
<BR>&nbsp;&nbsp;&nbsp;&nbsp;&nbsp;"Ni slučajno. Zagledam vam lice."
<BR>&nbsp;&nbsp;&nbsp;&nbsp;&nbsp;"Ne, nisam više ljut. Povremeno, istina, na trenutak planem, ali to nije isto... A sada, ne zamerite mi, moram vam postaviti nekoliko pitanja."
<BR>&nbsp;&nbsp;&nbsp;&nbsp;&nbsp;Blis sede na Trevizov krevet, držeći se pomalo ukrućeno; na njenom širokom, lepo izvajanom licu lebdeo je izraz svečanog iščekivanja, baš kao i u njenim dubokim, smeđim očima. Gavranastocrna kosa koja joj je padala na ramena, bila je brižljivo doterana, a tanke, vitke ruke mirno su joj počivale na krilu. Oko nje širio se jedva raspoznatljiv miris parfema.
<BR>&nbsp;&nbsp;&nbsp;&nbsp;&nbsp;Treviz se nasmeši. "Udesili ste se kao kakva lutkica. Imam utisak da ste to namerno učinili, misleći da neću biti sposoban da se istresam na jedno mlado i lepo devojče."
<BR>&nbsp;&nbsp;&nbsp;&nbsp;&nbsp;"Ukoliko smatrate da će vam to činiti dobro - možete se istresati koliko god vam je volja. Jedino što ne želim to je da praskate i istresate se na Faloma."
<BR>&nbsp;&nbsp;&nbsp;&nbsp;&nbsp;"Nemam nikakvu nameru, ni sada ni u buduće. U stvari, nemam nikakvu nameru ni da praskam ni da se istresam ni na vas. Zar se nismo dogovorili da ćemo biti prijatelji?"
<BR>&nbsp;&nbsp;&nbsp;&nbsp;&nbsp;"Gea nikada nije ni gajila ništa drugo prema vama osim prijateljstva, Trevize."
<BR>&nbsp;&nbsp;&nbsp;&nbsp;&nbsp;"Ne govorim sada o Gei. Poznato mi je da ste deo Gee, i šta više, da jeste Gea. Pa ipak, jedan deo vas je i individualno biće, bar u izvesnom pogledu. Želim, ovog časa, da razgovaram sa tim individualnim bićem. Želim da razgovaram s nekim ko se zove Blis, ne obazirući se - ili obazirući se što je manje moguće - na Geu. Blis, zar nismo rekli da ćemo biti prijatelji?"
<BR>&nbsp;&nbsp;&nbsp;&nbsp;&nbsp;"Jesmo, Trevize."
<BR>&nbsp;&nbsp;&nbsp;&nbsp;&nbsp;"Dakle, zbog čega ste onda oklevali da sredite one robote na Solariji, na koje smo naišli pošto smo napustili Banderovo prebivalište? Ponizili su me, čak i fizički ozledili, pa ipak ništa niste preduzeli. Čak i ako se svakog trenutka moglo pojaviti još robota, i uprkos opasnosti da budete nadvladani - ništa niste preduzimali."
<BR>&nbsp;&nbsp;&nbsp;&nbsp;&nbsp;Blis se ozbiljno zagleda u njega, i odgovori kao da želi da objasni, a ne da opravda svoje ponašanje. "Niste u pravu, Trevize. Nije tačno da nisam ništa preduzela. Proučavala sam mozgove Robota Čuvara, nastojeći da ustanovim kako da ih zaustavim."
<BR>&nbsp;&nbsp;&nbsp;&nbsp;&nbsp;"Znam da ste to činili. Tako ste mi bar sami tada rekli. Ja, međutim, ne vidim nikakav smisao u tome. Čemu ih proučavati, budući da ste bili savršeno sposobni da ih uništite - što ste, konačno, i učinili?"
<BR>&nbsp;&nbsp;&nbsp;&nbsp;&nbsp;"Smatrate li da je lako uništiti neko razumno stvorenje?"
<BR>&nbsp;&nbsp;&nbsp;&nbsp;&nbsp;Treviz stisnu usne, s očiglednim izrazom prezira. "Ali Blis... Razumno stvorenje? Pa, u pitanju su bili samo roboti!"
<BR>&nbsp;&nbsp;&nbsp;&nbsp;&nbsp;"Samo roboti!" U glasu joj se pojavi neobična živost. "Uvek ista priča. Samo. Samo! A zbog čega je onaj Solarijanac, Bander, oklevao da nas ubije? Mi smo samo ljudska bića, bez transduktora. Zbog čega bismo uopšte oklevali da Faloma prepustimo njegovoj sudbini? Ta, on je samo Solarijanac, i to neodrasli Solarijanac. Ukoliko biste, služeći se tim 'samo' kao razlogom, nastavili da otpisujete sve i svašta, konačno neće ostati baš niko ili ništa, čije uništenje ne biste bili u stanju da opravdate. Uvek postoji neka kategorija u koju ih možete svrstati."
<BR>&nbsp;&nbsp;&nbsp;&nbsp;&nbsp;"Ne, Blis", odvrati Treviz, "nemojte jedan savršeno ispravan stav vući u krajnost, samo da biste ga načinili smešnim. Roboti jesu bili samo roboti. Tu činjenicu ne možete osporiti. Oni nisu ljudska bića. Niti razumna stvorenja, u našem smislu reči. Oni su samo mašine, koje se služe prividom razuma."
<BR>&nbsp;&nbsp;&nbsp;&nbsp;&nbsp;"Kako vam je lako da govorite o nečemu što, u stvari, ne poznajete", odvrati Blis. "Ja sam Gea. Razume se, ja sam i Blis, ali nisam manje Gea. Ja sam svet koji svaki svoj atom smatra i dragocenim i ispunjenim smislom. Ja/mi/Gea nismo tek tako voljni da razorimo neki organizam, mada uvek jesmo spremni da mu pomognemo da se razvije u nešto još složenije, pod uslovom da to ni na koji način ne bude na štetu celine.
<BR>&nbsp;&nbsp;&nbsp;&nbsp;&nbsp;Razum je ishodište najvišeg oblika organizovanosti za koji znamo, i potreba da se neki razum uništi izraz je, uvek, veoma bolne nužde. Pri tom, jedva da ima neke važnosti da li je u pitanju biohemijska ili mehanička vrsta razuma. U stvari, Roboti Čuvari predstavljali su vrstu razuma s kojom se ja/mi/Gea još nikada nismo sreli. Proučavati ga - prava je divota; uništiti ga - nezamislivo je. Osim, dabome, u slučaju krajnje nužde."
<BR>&nbsp;&nbsp;&nbsp;&nbsp;&nbsp;Treviz hladno odvrati: "Na kocki su bila tri, neuporedivo viša i važnija razuma: vaš vlasititi, zatim Pelaratov, ljudskog bića za koje vas veže duboka privrženost ljubavi, i najzad, ukoliko nemate ništa protiv što ga uopšte pominjem, moj."
<BR>&nbsp;&nbsp;&nbsp;&nbsp;&nbsp;"Četiri! Stalno zaboravljate da priključite i Faloma... Pa ipak, nisu bili na kocki, ne stvarno. Takva je bar bila moja procena. Saslušajte me... Zamislite da ste se našli pred nekom slikom, istinskim umetničkim remek-delom, ali čije samo postojanje može značiti smrt za vas. Sve što bi bilo potrebno da uradite jeste da uzmete poveću četku i nasumice prevučete njome preko platna; ono bi bilo zauvek izgubljeno, i vi biste bili bezbedni. Pretpostavimo, međutim, da ste umesto toga pomno proučili sliku, i naneli nešto boje ovde, stavili neku tačkicu onde, uklonili neku pojedinost na nekom trećem mestu, i tako dalje; izmenili biste na taj način platno u dovoljnoj meri tako da vam ono više ne bi ugrožavalo život, a ipak bi remek-delo bilo sačuvano. Prirodno, vaše izmene morale bi se izvesti sa beskrajnom, čak bolnom pažnjom. Bilo bi vam za to potrebno vremena, naravno; ali ne sumnjam da biste, ako biste vremena imali dovoljno, pokušali da, istovremeno, spasete i platno i svoj život."
<BR>&nbsp;&nbsp;&nbsp;&nbsp;&nbsp;"Možda ste u pravu", prihvati Treviz. "Ali vi ste na kraju, uništili platno a ništa niste dobili za uzvrat. Dohvatili ste tu svoju četku i stali ga premazivati, brišući sve one divotne nanose boja i uništavajući sve tananosti poteza i nadahnuća. A učinili ste to onog trenutka kada je sudbina onog malog hermafrodita bila na kocki, dok pred opasnošću koja se nadvila na Pelorata i mene, pa i vas samu, niste ni mrdnuli."
<BR>&nbsp;&nbsp;&nbsp;&nbsp;&nbsp;"Nama, Došljacima, nije u tom trenutku pretila nikakva neposredna opasnost, dok Falomu, čini mi se, jeste. Morala sam da biram između Robota Čuvara i Faloma, i kako nisam smela gubiti vreme, odabrala sam Faloma."
<BR>&nbsp;&nbsp;&nbsp;&nbsp;&nbsp;"Da li je, Blis, baš tako bilo? Brzi proračun u odmeravanju jednog uma naspram drugog, i još brža procena o većoj složenosti i većoj vrednosti jednog od njih?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Pretpostavimo, međutim", nastavi Treviz, "da ja sada ustvrdim da je kraj vas stajalo samo jedno obično dete, dete kome je zapretila smrt. I da ste stupili u dejstvo iznenada podstaknuti materinskim nagonom, dok ste se, sve vreme pre toga, kad su na kocki bili životi tri odrasla bića, bavili proračunima raznih mogućnosti."
<BR>&nbsp;&nbsp;&nbsp;&nbsp;&nbsp;Blis lako pocrvene. "Možda je, u svemu tome, bilo i nečega od toga što ste upravo opisali; ali nema nikakvog razloga da se prema mom postupku odnosite sa porugom. Pored toga, moj postupak predstavljao je i izraz racionalnog ponašanja.
<BR>&nbsp;&nbsp;&nbsp;&nbsp;&nbsp;"Pitam se da li je baš tako. Da je u vašem postupku zaista bilo nečeg racionalnog, prirodno bi bilo da delate na osnovu saznanja da će dete, neminovno, doživeti sudbinu kakvu mu je propisalo njegovo društvo. Ko zna koliko je hiljada dece do sada bilo prepušteno svojoj zlehudoj sudbini, samo da bi se održala mera naseljenosti koju Solarijanci smatraju najpogodnijom za svoj svet?"
<BR>&nbsp;&nbsp;&nbsp;&nbsp;&nbsp;"Postoji još jedan važan razlog, Trevize. Dete je trebalo da nestane jer je bilo premaleno da postane Naslednik, a razlog tome bila je smrt njegovog roditelja - koju sam ja prouzrokovala."
<BR>&nbsp;&nbsp;&nbsp;&nbsp;&nbsp;"Tako je... Ali pitanje je bilo: ubiti ili biti ubijen."
<BR>&nbsp;&nbsp;&nbsp;&nbsp;&nbsp;"To je sporedno. Ja mu jesam ubila roditelja. Nisam mogla, tek tako, ostati po strani i dopustiti da dete snađe smrt zbog onoga što sam ja učinila... Pored toga, zahvaljujući detetu u prilici smo da proučimo um kakav Gea do sada još nikada nije srela."
<BR>&nbsp;&nbsp;&nbsp;&nbsp;&nbsp;"Um jednog deteta."
<BR>&nbsp;&nbsp;&nbsp;&nbsp;&nbsp;"Ali neće to zauvek ostati. Tokom vremena, na njegovom mozgu razviće se dva transudktorska režnja. Ti režnjevi daju jednom Solarijancu svojstva s kojima se sve ono čime Gea raspolaže ne može meriti. Samo to što sam održavala svetlost u nekoliko svetiljki i pokrenula mehanizam koji otvara vrata, bilo je dovoljno da me svu iscrpi. Bander je, međutim, bio u stanju da energijom snabdeva imanje isto toliko složeno, a i veće po prostranstvu, nego što je grad koji smo pohodili na Komporelenu; štaviše, bio je to u stanju da čini čak i u snu."
<BR>&nbsp;&nbsp;&nbsp;&nbsp;&nbsp;"Znači, u detetu vidite važnu kariku u fundamentalnom izučavanju mozga."
<BR>&nbsp;&nbsp;&nbsp;&nbsp;&nbsp;"Da, u izvesnom pogledu."
<BR>&nbsp;&nbsp;&nbsp;&nbsp;&nbsp;"To, međutim, nije i moj pogled. Meni se, u stvari, čini da Falomov dolazak na brod znači pretnju po sve nas. I to veoma veliku."
<BR>&nbsp;&nbsp;&nbsp;&nbsp;&nbsp;"Pretnju - u kom smislu? Uz moju pomoć, dete će se savršeno prilagoditi. Izuzetno je inteligentno, i već ispoljava znake naklonosti prema svima nama. Ješće ono što i mi jedemo, ići kuda i mi budemo pošli, i zahvaljujući njegovom mozgu, ja/mi/Gea, doći ćemo do neprocenjivo važnih saznanja."
<BR>&nbsp;&nbsp;&nbsp;&nbsp;&nbsp;"A šta ako bude imao poroda? Kao što znate, nije potrebno da bude u paru s nekim svoje vrste. Sam je sebi dovoljan."
<BR>&nbsp;&nbsp;&nbsp;&nbsp;&nbsp;"Za porod neće biti sposoban još mnogo godina. Životni vek Vasionaca merio se stolećima, a Solarijanci nisu ispoljavali ni najmanju želju da se množe. Ograničena reprodukcija verovatno je u samoj osnovi njihovog biološkog i socijalnog usrojstva. Falom neće imati poroda još dugo vremena.
<BR>&nbsp;&nbsp;&nbsp;&nbsp;&nbsp;"Kako to možete znati?"
<BR>&nbsp;&nbsp;&nbsp;&nbsp;&nbsp;"Ja to ne znam. Samo se služim logikom."
<BR>&nbsp;&nbsp;&nbsp;&nbsp;&nbsp;"A ja vam kažem da će se na kraju ispostaviti da Falom predstavlja pretnju za nas."
<BR>&nbsp;&nbsp;&nbsp;&nbsp;&nbsp;"Vi to ne možete znati. Pored toga, ne razmišljate logično."
<BR>&nbsp;&nbsp;&nbsp;&nbsp;&nbsp;"Osećam to, Blis, iako bez nekog čvršćeg povoda... Za sada, u najmanju ruku. I ne zaboravite, Blis, vi ste ta, ne ja, koja preko svake mere veruje u moju nepogrešivost."
<BR>&nbsp;&nbsp;&nbsp;&nbsp;&nbsp;Blis se namršti, i licem joj pređe osećaj nelagodnosti.
<BR>
<BR>&nbsp;&nbsp;&nbsp;&nbsp;&nbsp;59.
<BR>&nbsp;&nbsp;&nbsp;&nbsp;&nbsp;Pelorat zastade na vratima komandne prostorije i, kolebajući se, pogleda unutra. Izgledalo je kao da pokušava da odgonetne da li je Treviz - ili možda nije - bio u poslu do guše.
<BR>&nbsp;&nbsp;&nbsp;&nbsp;&nbsp;Treviz je postavio dlanove na komandnu ploču, kao i uvek kada je pokušavao da postane deo kompjutera; očiju prikovanih za ekran. Pelorat na osnovu toga zaključi da je Treviz obuzet poslom, te ostade da strpljivo čeka, nastojeći da se ni ne pokrene, niti da, na bilo koji drugi način, poremeti svog prijatelja.
<BR>&nbsp;&nbsp;&nbsp;&nbsp;&nbsp;Konačno, Treviz podiže pogled prema Peloratu. Međutim, kao da baš nije bio sasvim svestan njegovog prisustva. Uvek, kada god je stupao u dvojstvo sa kompjuterom, Trevizove oči dobijale su neki ustakljen i neusredsređen izgled - kao da je gledao, mislio i živeo na neki drugi način, različit od neobičajenog.
<BR>&nbsp;&nbsp;&nbsp;&nbsp;&nbsp;Ipak, on lagano klimnu Peloratu, kao da se njegovo prisustvo, s mukom se probijajući, konačno i lenjo otisnulo na njegovoj mrežnjači. Posle nekoliko trenutaka podigao je šake sa komandne ploče i nasmešio se; ponovo je to bio stari Treviz.
<BR>&nbsp;&nbsp;&nbsp;&nbsp;&nbsp;"Bojim se, Golane, da te svaki čas ometam", reče Pelorat, s izvinjavajućim prizvukom u glasu.
<BR>&nbsp;&nbsp;&nbsp;&nbsp;&nbsp;"Ne, Janove. Ne radim trenutno ništa ozbiljno. Samo sam želeo da proverim da li ćemo uskoro biti spremni za skok. Čini mi se da smo mu blizu; pa ipak, odložiću ga za nekoliko časova, tek toliko da nam donese sreću."
<BR>&nbsp;&nbsp;&nbsp;&nbsp;&nbsp;"Da li sreća - ili bilo kakav drugi slučajni činilac - imaju sa tim ikakve veze?"
<BR>&nbsp;&nbsp;&nbsp;&nbsp;&nbsp;"To sam tek onako rekao", odgovori Treviz smešeći se. "Međutim, slučajni činioci mogu katkad odigrati ozbiljnu ulogu - bar u teoriji... Ali šta ti se to vrzma po glavi?"
<BR>&nbsp;&nbsp;&nbsp;&nbsp;&nbsp;"Mogu li da sednem?"
<BR>&nbsp;&nbsp;&nbsp;&nbsp;&nbsp;"Dabome. Biće ipak, bolje da pođemo u moju sobu. Kako je Blis?"
<BR>&nbsp;&nbsp;&nbsp;&nbsp;&nbsp;"Sasvim dobro." On se nakašlja. "Spava, sada. Mora dosta da spava, shvataš i sam."
<BR>&nbsp;&nbsp;&nbsp;&nbsp;&nbsp;"Dabome da shvatam. Hipersvemirska odvojenost od Gee."
<BR>&nbsp;&nbsp;&nbsp;&nbsp;&nbsp;"Upravo tako, stari druže."
<BR>&nbsp;&nbsp;&nbsp;&nbsp;&nbsp;"A Falom?" Treviz se zavali na svoj krevet, prepustivši naslonjaču Peloratu.
<BR>&nbsp;&nbsp;&nbsp;&nbsp;&nbsp;"Znaš one spise iz moje zbirke koje mi je tvoj kompjuter lepo preštampao? Ona drevna predanja? Pa, Falom ih sada čita. Dabome, on se tek malo razabira u galaktičkom, ali po svemu sudeći, dopada mu se sam zvuk reči dok ih izgovara. On je... Sve vreme, kad govorim o njemu, koristim ličnu zamenicu koja označava muški rod. Šta misliš, stari druže, zbog čega je to tako?"
<BR>&nbsp;&nbsp;&nbsp;&nbsp;&nbsp;Treviz sleže ramenima. "Možda samo zbog toga što si i ti mušakarac."
<BR>&nbsp;&nbsp;&nbsp;&nbsp;&nbsp;"Možda. Znaš, neverovatno je inteligentan."
<BR>&nbsp;&nbsp;&nbsp;&nbsp;&nbsp;"Siguran sam da je tako."
<BR>&nbsp;&nbsp;&nbsp;&nbsp;&nbsp;Za trenutak, Pelorat oklevaše. "Imam utisak da baš nisi naročito sklon Falomu."
<BR>&nbsp;&nbsp;&nbsp;&nbsp;&nbsp;"Janove, nemam protiv njega ništa lično. Nikada nisam imao dece, niti sam im ikad, uopšte uzev, bio sklon. Koliko se sećam, ti si imao dece."
<BR>&nbsp;&nbsp;&nbsp;&nbsp;&nbsp;"Samo jednog sina... Sećam se, pričinjavalo mi je veliko zadovoljstvo da se poigram s njim, dok je još bio dete. Možda je to razlog što sve vreme, govoreći o Falomu, upotrebljavam muški rod. Sve me to vraća unazad za dvadeset i više godine."
<BR>&nbsp;&nbsp;&nbsp;&nbsp;&nbsp;"Nemam ništa protiv tvoje naklonosti prema Falomu, Janove."
<BR>&nbsp;&nbsp;&nbsp;&nbsp;&nbsp;"I tebi bi se sigurno dopao, samo kad bi sebi pružio priliku da ga zavoliš."
<BR>&nbsp;&nbsp;&nbsp;&nbsp;&nbsp;"Siguran sam, Janove, da bih, i možda ću, zaista, jednog dana i pružiti sebi takvu priliku."
<BR>&nbsp;&nbsp;&nbsp;&nbsp;&nbsp;Pelorat ponovo zastade, oklevajući. "Svestan sam i toga da mora da si se već umorio od neprestanih rasprava sa Blis."
<BR>&nbsp;&nbsp;&nbsp;&nbsp;&nbsp;"U stvari, Janove, ja ni ne mislim da se baš preterano raspravljamo. U stvari, u poslednje vreme ona i ja se sasvim dobro slažemo. Čak smo, pre neki dan, imali i jedan zanimljiv razgovor - bez dreke, bez međusobnog optuživanja - o tome zbog čega je oklevala da nešto preduzme protiv Robota Čuvara. Na kraju krajeva, u poslednje vreme nam je nekoliko puta spasla život, te joj, čini mi se, ne mogu ponuditi ništa manje od prijateljstva. Je li tako?"
<BR>&nbsp;&nbsp;&nbsp;&nbsp;&nbsp;"Tako je. Shvatam to, ali pod 'raspravljati' nisam mislio 'svađati se'. Imao sam u vidu tu vašu stalnu prepirku o suprostavljanju pojedinačne svesti svesti Galaktike."
<BR>&nbsp;&nbsp;&nbsp;&nbsp;&nbsp;"Ah, to! Pa, verujem da će se ta rasprava između nas nastaviti - sa puno obzira na obe strane."
<BR>&nbsp;&nbsp;&nbsp;&nbsp;&nbsp;"Da li bi imao nešto protiv, Golane, ukoliko bih ti predočio nešto što govori u prilog njenom stanovištu?"
<BR>&nbsp;&nbsp;&nbsp;&nbsp;&nbsp;"Naravno da ne bih. Ipak, da li ti ideju o Galaktici prihvataš sam od sebe, ili te jednostavno čini srećnim da deliš isto mišljenje sa Blis?"
<BR>&nbsp;&nbsp;&nbsp;&nbsp;&nbsp;"Najiskrenije, sam od sebe. Duboko verujem da Galaktika treba da se ostvari. I ti si se, sam, opredelio za to, i postajem sve ubeđeniji da si ispravno postupio."
<BR>&nbsp;&nbsp;&nbsp;&nbsp;&nbsp;"Samo zato što sam se tako opredelio? Ali to nije dovoljno. Ma šta Gea tvrdila, moguće je da sam se prevario. Stoga, nemoj dozvoliti Blis da te ubedi, pozivajući se na moje opredeljenje."
<BR>&nbsp;&nbsp;&nbsp;&nbsp;&nbsp;"Mislim da nisi pogrešio. I nije me Blis u to uverila, već Solarija."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Pa, da počnemo od početka. Mi smo Izdvojenici, ti i ja."
<BR>&nbsp;&nbsp;&nbsp;&nbsp;&nbsp;"To je Blisin izraz, Janove. Više volim da o nama mislim kao o individualistima."
<BR>&nbsp;&nbsp;&nbsp;&nbsp;&nbsp;"To je semantičko pitanje, stari druže. Zovi ti to kako god hoćeš, ali uvek ostaje činjenica da iz ove kože ne možemo i da smo zatočenici vlastitih misli: mi, pre svega, mislimo na sebe same. Nagon samoodržanja je prvi zakon naše prirode, čak i ukoliko bi to išlo na uštrb svega živog."
<BR>&nbsp;&nbsp;&nbsp;&nbsp;&nbsp;"Ipak, poznati su brojni primeri žrtvovanja za druge."
<BR>&nbsp;&nbsp;&nbsp;&nbsp;&nbsp;"Veoma je mali broj takvih primera. Mnogo su brojniji primeri ljudi koji su, zarad svojih šašavih hirova, žrtvovali i ono što je drugima bilo najdraže."
<BR>&nbsp;&nbsp;&nbsp;&nbsp;&nbsp;"Dobro... I kakve to veze ima sa Solarijom?"
<BR>&nbsp;&nbsp;&nbsp;&nbsp;&nbsp;"Pa, eto, na Solariji smo imali priliku da vidimo šta se sa Izdvojenicima - ili, individualistima, ako ti se taj izraz više dopada - može dogoditi. Solarijanci jedva da bi mogli podneti i samu pomisao da međusobno dele čitav jedan svet. Da bi postigli punu ličnu slobodu, više im se dopada da žive u potpunoj izdvojenosti. Ne gaje nikakvu ljubav čak ni prema svom vlastitom potomstvu; na protiv, ubijaju ih ukoliko ih je, po njihovom mišljenju, prevelik broj. Okružuju se robotima-robovima, koje sami snabdevaju energijom, tako da kada oni umru, čitavo njihovo imanje, takođe, simbolično, zamire. Golane, ima li kakvog smisla diviti se tome? Možeš li to, uopšte, porediti sa obzirnošću, dobrotom i uzajamnim razumevanjem - onim što krasi Geu? Blis nijednog trenutka nije o ovome razgovarala sa mnom. To su, isključivo, moja lična osećanja."
<BR>&nbsp;&nbsp;&nbsp;&nbsp;&nbsp;"I priliči ti, Janove, da tako osećaš. Budi uveren da delim tvoja osećanja. I ja smatram da je solarijansko društvo užasavajuće - ali ono nije oduvek bilo takvo. Oni potiču od Zemljana, odnosno, neposredno, od Vasionaca koji su nekada i sami vodili normalan život. Solarijanci su, iz ovog ili onog razloga, odabrali put koji ih je odveo u jednu krajnost; ali ne možeš suditi o nečemu na osnovu krajnosti. Postoji li u čitavoj Galaksiji, sa bezbroj miliona naseljenih planeta, ijedan svet za koji pouzdano znaš da je izgradio društvo poput onog na Solariji, ili društvo koje bi, makar izdaleka, bilo nalik na solarijansko? Da li bi i sama Solarija izgradila takvo društvo - da nije preplavljena robotima? Meni se čini nezamislivim da bi se neka zajednica individualista - bez robota - uopšte mogla razviti u nešto što predstavlja sam vrhunac užasa."
<BR>&nbsp;&nbsp;&nbsp;&nbsp;&nbsp;Peloratovo lice malo otvrdnu. "Nalaziš rupe u svemu, Golane - ili u najmanju ruku, imam utisak da ti je dobrodošao i najbeznačajniji razlog kada treba da braniš vrstu Galaksije protiv koje si se izjasnio."
<BR>&nbsp;&nbsp;&nbsp;&nbsp;&nbsp;"Ne tražim rupe u svemu. Mora postojati razumno opravdanje za Galaktiku, i kada ga pronađem - znaću; i povući ću se. Ili možda, da se tačnije izrazim - ako ga pronađem."
<BR>&nbsp;&nbsp;&nbsp;&nbsp;&nbsp;"Zar i pomišljaš da bi se moglo dogoditi da ga ne nađeš?"
<BR>&nbsp;&nbsp;&nbsp;&nbsp;&nbsp;Treviz sleže ramenima. "Kako da ti kažem... Da li znaš zbog čega sam rad sa sačekam još nekoliko časova pre nego što načinim skok; šta više, da sam u opasnosti da ubedim sebe da pričekam još nekoliko dana?"
<BR>&nbsp;&nbsp;&nbsp;&nbsp;&nbsp;"Rekao si maločas da će biti bezbednije ukoliko još malo pričekamo."
<BR>&nbsp;&nbsp;&nbsp;&nbsp;&nbsp;"Da, jesam to rekao, ali dovoljno smo bezbedni i ovog časa. Ono od čega zapravo zazirem jeste mogućnost da nas ti svetovi Vasionaca, čijim koordinatama raspolažemo, na kraju svi iznevere. Znamo za samo tri, i na dva smo već bili, oba puta za dlaku izbegavši smrt. Pri svemu tome, sve do ovog trenutka nismo dobili ni najmanji nagoveštaj gde bi se Zemlja mogla nalaziti, a kamoli verodostojan podatak da Zemlja uopšte postoji. Sada treba da se susretnemo sa trećom i poslednjom prilikom... Šta će se dogoditi ako naše nade još jednom budu izneverene?"
<BR>&nbsp;&nbsp;&nbsp;&nbsp;&nbsp;Pelorat uzdahnu. "Znaš da postoje drevne priče - jedna od njih, zapravo, nalazi se među onima koje sam zadao Falomu kao vežbu - u kojima je čoveku omogućeno da iskaže tri želje; ali samo tri. U tim stvarima čini se da je broj tri posebno značajan, možda i zbog toga što je tri prvi neparan broj i, sledstveno tome, onaj koji presuđuje. Znaš, kada se dvoje razilaze, treći odlučuje... Međutim, ono što je u tim pričama bitno jeste da želje ništa ne donose onome ko ih izriče. Niko, nikada, ne izrakne neku odistinski vrednu želju. Oduvek sam, stoga, mislio da je u pitanju izraz drevne mudrosti, kojim se htelo da kaže da ono što želiš moraš i zaslužiti, a ne..."
<BR>&nbsp;&nbsp;&nbsp;&nbsp;&nbsp;Pelorat naglo, zbunjeno zaćuta. "Izvini, stari druže, što ti traćim vreme. Čim se dohvatim svoje najdraže teme počinjem da klepećem..."
<BR>&nbsp;&nbsp;&nbsp;&nbsp;&nbsp;"Ne, ne, Janove. Uvek me zanimaju tvoje priče. Pokušavam samo da pronađem analogiju. Omogućeno nam je da izreknemo tri želje - dve smo već iskoristili, i ništa dobro nisu nam donele. Preostala nam je još samo jedna. Iz nekog razloga, imam utisak da ni ovog puta neće biti ništa, i stoga sam nameravao da što je moguće duže odložim skok."
<BR>&nbsp;&nbsp;&nbsp;&nbsp;&nbsp;"I šta nameravaš da učiniš ako ni ovog puta ne uspemo? Da se vratiš na Geu? Ili, možda, na Terminus?"
<BR>&nbsp;&nbsp;&nbsp;&nbsp;&nbsp;"Oh, ne", odgovori Treviz šapatom, odmahujući glavom. "Potraga se mora nastaviti... Mada, ni sam ne znam kako."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
