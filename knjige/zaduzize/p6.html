<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRIČA O ZEMLJI
<P>&nbsp;&nbsp;&nbsp;&nbsp;&nbsp;22.
<BR>&nbsp;&nbsp;&nbsp;&nbsp;&nbsp;Treviz se osećao kao drogiran, pitajući se koliko je vremena proteklo.
<BR>&nbsp;&nbsp;&nbsp;&nbsp;&nbsp;Pokraj njega ležala je Miza Lizalor, ministarka saobraćaja. Ležala je potrbuške, glave iskrenute na jednu stranu, otvorenih usta i jedva primetno hrčući. Treviz za časak oseti zadovoljstvo što ona još spava. Kada se probudi, nadao se da će joj biti sasvim jasno da je ona usnula.
<BR>&nbsp;&nbsp;&nbsp;&nbsp;&nbsp;I Treviz je, takođe žudio za snom, ali je, nekako, osećao da je veoma važno da mu se ne prepusti. Nije ga nipošto, kada se probudi, smela zateći kako spava. Morala je da ustanovi da je on odoleo, dok je ona sama zapala u nesvesno stanje. Uostalom, tako nešto ona bi i očekivala od jednog zadužbinskog nemoralnog tipa, i stoga je smatrao uputnim da je u tom pogledu ne razočara.
<BR>&nbsp;&nbsp;&nbsp;&nbsp;&nbsp;Na neki način, dobro se pokazao. Pretpostavio je, sasvim umesno, da je Lizalor - s obzirom na svoju fizičku pojavu i snagu, svoju političku moć, na svoj prezir prema komporelenskim muškarcima s kojima je do tada održavala veze, na njenu (istovremeno) i užasnutost i opčinjenost pripovestima (Šta li je samo mogla čuti? upita se Treviz) o seksualnim pregnućima dekadenata sa Terminusa - mogla odistinski želeti da, kao muškarac, njome vlada. Mogla je to, čak, i otvoreno ispoljavati, a da istovremeno ni sama ne bude svesna svojih želja i očekivanja.
<BR>&nbsp;&nbsp;&nbsp;&nbsp;&nbsp;Postupio je u skladu sa takvom svojom pretpostavkom, i na njegovu sreću, ispostavilo se da je bio u pravu. (Treviz, onaj koji je uvek u pravu, naruga se samom sebi.) To je ovoj ženi donelo zadovoljstvo, a samom Trevizu omogućilo da ono što čini podesi tako da se žena do kraja iscrpi, a da on sam, srazmerno, sačuva snagu.
<BR>&nbsp;&nbsp;&nbsp;&nbsp;&nbsp;To baš nije bilo lako. Imala je predivno telo (četrdeset šest godina, reče, ali ga se nipošto ne bi postidela ni kakve dvadesetpetogodišnja sportiskinja) i beskrajno mnogo energije - čiju je količinu premašivala samo njena žudnja da je što više potroši.
<BR>&nbsp;&nbsp;&nbsp;&nbsp;&nbsp;Odista, ukoliko bi je bilo moguće ukoriti i naučiti umerenosti; ukoliko bi uz pomoć prakse (ali da li je on sam imao za to dovoljno snage?) uspela da se bolje koristi svojim mogućnostima, i, što je važnije, njegovim, pa moglo bi biti pravo uživanje da...
<BR>&nbsp;&nbsp;&nbsp;&nbsp;&nbsp;Hrkanje odjednom prestade i ona se promeškolji. On joj položi ruku na rame i blago je prodrma - i ona otvori oči. Treviz je ležao oslonjen na lakat, nastojeći da izgleda što svežije i pun života.
<BR>&nbsp;&nbsp;&nbsp;&nbsp;&nbsp;"Milo mi je što si uspela za zaspiš, draga", reče on. "Odmor ti je zaista bio potreban."
<BR>&nbsp;&nbsp;&nbsp;&nbsp;&nbsp;Ona mu se sanjivo osmehnu i on, za trenutak, sa nelagodnošću pomisli kako će mu predložiti da započnu iznova, ali se ona samo proteže i okrenu na leđa. A onda mu reče, blagim i zadovoljnim glasom: "Ispravno sam te procenila od samog početka. Ti si pravi kralj seksualnih zadovoljstava."
<BR>&nbsp;&nbsp;&nbsp;&nbsp;&nbsp;Treviz se potrudi da izigrava skromnost. "Bio sam sasvim prosečan."
<BR>&nbsp;&nbsp;&nbsp;&nbsp;&nbsp;"Koješta. Bio si izvanredan. Plašila sam se da se nisi uzdržavao i da te je ona žena iscrpla, ali si me uveravao u suprotno. I, rekla bih, govorio si istinu, zar ne?"
<BR>&nbsp;&nbsp;&nbsp;&nbsp;&nbsp;"Da li sam, da tako kažem, izgledao kao neko napola zasićen?"
<BR>&nbsp;&nbsp;&nbsp;&nbsp;&nbsp;"Ne, nisi", i ona prsnu u smeh.
<BR>&nbsp;&nbsp;&nbsp;&nbsp;&nbsp;"Da li još razmišljaš o psihičkoj sondi?"
<BR>&nbsp;&nbsp;&nbsp;&nbsp;&nbsp;Ona se ponovo nasmeja. "Jesi li pošašavio? Zar misliš da bih želela da te izgubim posle svega?"
<BR>&nbsp;&nbsp;&nbsp;&nbsp;&nbsp;"Pa ipak, možda bi bilo bolje kada bi, makar privremeno, ostala bez mene..."
<BR>&nbsp;&nbsp;&nbsp;&nbsp;&nbsp;"Šta?" Ona se namršti.
<BR>&nbsp;&nbsp;&nbsp;&nbsp;&nbsp;"Ukoliko bih ovde zauvek ostao, koliko bi, dr... draga moja, prošlo vremena pre nego što bi oči počele da motre, i usta da šapuću unakolo? Međutim, ukoliko nastavim sa svojom misijom, bilo bi prirodno da se povremeno vraćam da podnosim izveštaje, i u tom slučaju bilo bi, isto tako, sasvim prirodno da se zatvaram nasamo s tobom- s obzirom na važnost moje misije."
<BR>&nbsp;&nbsp;&nbsp;&nbsp;&nbsp;Ona se nekoliko trenutaka prepusti razmišljanju, odsutno se češkajući po bedrima. A onda reče: "Pa, rekla bih da si u pravu. Mrzim, dakako, i samu pomisao na to - ali rekla bih da si u pravu."
<BR>&nbsp;&nbsp;&nbsp;&nbsp;&nbsp;"I ne treba uopšte ni da pomišljaš da se neću vratiti", dodade Treviz. "Nisam tolika budala da smetnem s uma šta me ovde očekuje."
<BR>&nbsp;&nbsp;&nbsp;&nbsp;&nbsp;Ona mu se nasmeši, dodirnu mu blago šakom obraz, i upita, gledajući ga pravo u oči: "Je li i tebi prijalo, ljubavi?"
<BR>&nbsp;&nbsp;&nbsp;&nbsp;&nbsp;"Mnogo više nego samo prijalo, draga."
<BR>&nbsp;&nbsp;&nbsp;&nbsp;&nbsp;"Pa, ipak, ti si čovek iz Zadužbine. Čovek zrele mladosti, i to sa samog Terminusa. Mora biti da si se navikao na sve moguće vrste žena, sa svim mogućim tehnikama... "
<BR>&nbsp;&nbsp;&nbsp;&nbsp;&nbsp;"Još nikad nisam sreo nikog - nikog - nalik na tebe", odvrati Treviz sa uverljivošću koja kao da pokulja iz njega, jer na kraju krajeva, to i jeste bila istina.
<BR>&nbsp;&nbsp;&nbsp;&nbsp;&nbsp;"Pa, neka ti bude, kad tako kažeš", reče Lizalor zadovoljno. "Pa ipak, znaš, od starih navika teško se odustaje, i nisam sigurna da bih bila u stanju da reč jednog muškarca uzmem zdravo za gotovo, bez izvesnog zaloga. Kada me napokon budeš uputio u tu svoju misiju i ja se sa njom saglasim, ti i tvoj prijatelj, dr Pelorat, moći ćete da pođete, ali ću mladu ženu zadržati ovde. Ne strahuj, sa njom će se ovde dobro postupati; pretpostavljam, međutim, da će dr Peloratu nedostajati, i da će se on starati da što je češće moguće svraćate do Komporelena, čak i ako bi te oduševljenost za tu tvoju misiju mogla dovesti u iskušenje da predugo izbivaš odavde."
<BR>&nbsp;&nbsp;&nbsp;&nbsp;&nbsp;"Ali Lizalor to je nemoguće."
<BR>&nbsp;&nbsp;&nbsp;&nbsp;&nbsp;"Zar?" Sumnja ponovo zablista u njenim očima. "A zbog čega bi to bilo nemoguće? Zbog čega vam je ta žena toliko potrebna?"
<BR>&nbsp;&nbsp;&nbsp;&nbsp;&nbsp;"Nije seks u pitanju. Već sam ti to rekao, i ono što sam rekao puna je istina. Ona je Peloratova, i ja za nju nisam ni najmanje zainteresovan. Pored toga, ni ne sumnjam da bi se precepila nadvoje kada bi samo pokušala da se upusti u ono što je tebi tako nadmoćno pošlo za rukom."
<BR>&nbsp;&nbsp;&nbsp;&nbsp;&nbsp;Za časak, na Lizalorinom licu zaigra osmeh. Brzo ga potisnuvši, ona ozbiljno upita: "Šta, onda, tebi smeta ako ona ostane ovde na Komporelenu?"
<BR>&nbsp;&nbsp;&nbsp;&nbsp;&nbsp;"Ona je, znaš, od suštinske važnosti za našu misiju. Zbog toga je moramo imati na brodu."
<BR>&nbsp;&nbsp;&nbsp;&nbsp;&nbsp;"Pa, u tom slučaju, o kakvoj je misiji reč? Vreme je već da me sa njom upoznaš."
<BR>&nbsp;&nbsp;&nbsp;&nbsp;&nbsp;Veoma kratko, Treviz oklevaše. Mora joj reći istinu. Nikakva laž koju bi mogao smisliti ne bi bila toliko delotvorna.
<BR>&nbsp;&nbsp;&nbsp;&nbsp;&nbsp;"Saslušaj me", započe on. "Komporelen je bez sumnje star svet, jedan od najstarijih, ali je malo verovatno da je i najstariji. Ljudska vrsta ne potiče sa ove planete. Ljudi su prispeli ovamo sa nekog drugog sveta; ali moguće je da njihova vrsta ne potiče ni sa tog sveta, već sa nekog još starijeg. Na kraju, to zalaženje u prošlost mora biti privedeno kraju, i mi moramo stići do tog prvog sveta na kome je ljudska vrsta zaista nastala. Ono za čim tragamo je Zemlja."
<BR>&nbsp;&nbsp;&nbsp;&nbsp;&nbsp;Promena koju ugleda na licu Lize Mizalor zaprepasti ga.
<BR>&nbsp;&nbsp;&nbsp;&nbsp;&nbsp;Njene oči se širom otvoriše, dah joj postade ubrzan, i svaki mišić na njenom telu, dok je tako ležala, činilo se da se zgrčio.
<BR>&nbsp;&nbsp;&nbsp;&nbsp;&nbsp;Onda naglo ispruži ruke, i prsti joj se ukrstiše.
<BR>&nbsp;&nbsp;&nbsp;&nbsp;&nbsp;"Ti si izgovorio to ime", prošapta ona promuklim glasom.
<BR>
<BR>&nbsp;&nbsp;&nbsp;&nbsp;&nbsp;23.
<BR>&nbsp;&nbsp;&nbsp;&nbsp;&nbsp;Nakon toga, nije rekla ni reči; nije ga čak ni pogledala. Ona lagano spusti ruke, prevali noge preko ivice kreveta i ostade sedeći tako, okrenuvši mu leđa. Treviz ostade da leži, kao skamenjen.
<BR>&nbsp;&nbsp;&nbsp;&nbsp;&nbsp;Iz sećanja je lagano izvlačio reči Muna Lija Kompora, koje je ovaj izgovorio dok su stajali u praznom turističkom centru na Sejšelu. Čuo ga je kako govori o planeti predaka - onoj na kojoj se Treviz sada nalazio: "U pogledu Zemlje, ispunjeni su najgorim praznoverjem. Svaki put kada se pomene njeno ime podižu obe ruke i ukrštaju prste, kao da žele da odagnaju od sebe zlu kob."
<BR>&nbsp;&nbsp;&nbsp;&nbsp;&nbsp;Ali posle onoga što je upravo izrekao, bilo je savršeno beskorisno podsećati se na to.
<BR>&nbsp;&nbsp;&nbsp;&nbsp;&nbsp;"Šta sam to tako strašno rekao, Mizi?" promrmlja on.
<BR>&nbsp;&nbsp;&nbsp;&nbsp;&nbsp;Ona lagano odmahnu glavom, uspravi se i hitno zamače kroz vrata. Vrata se za njom zatvoriše i, trenutak kasnije, začu se šum tekuće vode.
<BR>&nbsp;&nbsp;&nbsp;&nbsp;&nbsp;Nije mu bilo druge do da čeka, nag, nedostojanstven, pitajući se da li da joj se pridruži pod tušem; gotovo istog časa bi mu jasno da je bolje da to ne učini. I upravo stoga što, na neki način, oseti da mu je tuš uskraćen, u njemu se javi još dublja potreba za njim.
<BR>&nbsp;&nbsp;&nbsp;&nbsp;&nbsp;Ona se konačno pojavi i u tišini započe da odabira odeću.
<BR>&nbsp;&nbsp;&nbsp;&nbsp;&nbsp;On je upita: "Ne zameraš li mi ako i ja..."
<BR>&nbsp;&nbsp;&nbsp;&nbsp;&nbsp;Ona ništa ne odgovori, i on njeno ćutanje protumači kao pristanak. On pokuša da pređe preko sobe snažnim i muževnim korakom, ali ga obuze nelagodnost kao u onim davnim danima kada ga je majka, povređena zbog nekog njegovog nestašluka, kažnjavala svojom ćutnjom, navodeći da ga uzdrhti od neprijatnosti.
<BR>&nbsp;&nbsp;&nbsp;&nbsp;&nbsp;U kupatilu se obazreo oko sebe razgledajući gole, popločane zidove. Zatim se još pažljivije zagledao u njih. Nije bilo ničega.
<BR>&nbsp;&nbsp;&nbsp;&nbsp;&nbsp;On ponovo otvori vrata i, proturivši glavu napolje, upita: "Čuj, kako se tuš stavlja u pokret?"
<BR>&nbsp;&nbsp;&nbsp;&nbsp;&nbsp;Ona odloži dezodorans (Treviz je, bar, mislio da je to bio dezodorans), približi se kupatilu i, ne pogledavši ga ni za trenutak, označi mu jedno mesto na zidu. Prateći njen prst Treviz napokon uoči jednu kružnu i ružičastu tačku na zidu, jedva obojenu, kao da je majstor i sam mrzeo što mora da naruši savršenu belinu zidova, makar i samo stoga što je trebalo nagovestiti kako se tuš stavlja u pokret.
<BR>&nbsp;&nbsp;&nbsp;&nbsp;&nbsp;Treviz gotovo neprimetno sleže ramenima, naže se prema zidu i dodirnu označeno mesto. Po svemu sudeći jedino je to trebalo i učiniti, jer se gotovo istog časa na njega iz svih pravaca sruči čitav potok najtananijih mlazeva vode. Duboko udahnuvši, on dodirnu označeno mesto i voda prestade da teče.
<BR>&nbsp;&nbsp;&nbsp;&nbsp;&nbsp;On ponovo otvori vrata, svestan toga da izgleda još manje dostojanstven dok je tako stajao, gotovo nesposoban da uobliči reči: "Čuj, kako dobijate toplu vodu?"
<BR>&nbsp;&nbsp;&nbsp;&nbsp;&nbsp;Ovoga puta njen se pogled zaustavi na njemu i, po svemu sudeći, njegov izgled učini da u njoj mine gnev (ili strah, ili kakvo god da je bilo osećanje što se probudilo u njoj) i ona se zakokita i, ne susprežući se, prsnu u gromovit smeh.
<BR>&nbsp;&nbsp;&nbsp;&nbsp;&nbsp;"Kakvu toplu vodu?" upita ona. "Zar misliš da se toliko razbacujemo energijom, da ćemo je trošiti čak i na zagrevanje vode za kupanje? Imaš na raspolaganju prijatnu, svežu vodu, dobijenu iz tek otopljenog leda. Šta bi još mogao poželeti? Vi, mekušci Zadužbinci! Tornjaj se tamo i peri se!"
<BR>&nbsp;&nbsp;&nbsp;&nbsp;&nbsp;Treviz oklevaše, ali ne zadugo, budući da je bilo potpuno jasno da nema nikakvog izbora.
<BR>&nbsp;&nbsp;&nbsp;&nbsp;&nbsp;Uočljivo oklevajući on ponovo dotače ružičastu tačku, napevši se čitavim telom u očekivanju ledenih mlazeva. Sveža voda? Odjednom oseti kako mu se na telu pojavljuje sapunica, i on se brzo stade trljati, prihvatajući to kao neizbežni deo kupanja i nadajući se, samo, da neće dugo potrajati.
<BR>&nbsp;&nbsp;&nbsp;&nbsp;&nbsp;Sad dođoše na red mlazevi čiste vode. Oh, topla... Pa, ne baš topla, ali ne ni sasvim hladna voda; u svakom slučaju, činila se toplom u poređenju sa njegovim naježenim telom. A onda, dok se premišljao da li da još jednom dodirne ružičastu tačku i zaustavi doticanje vode, pitajući se, istovremeno, kako je Lizalor izašla iz kupatila sasvim suva iako nigde na vidiku nije bilo ručnika, niti ičega što bi ga moglo zameniti - voda prestade da teče. A onda, odjednom, poteče snažna struja vazduha koja bi ga zacelo oborila da nije dolazila iz svih pravaca podjednako.
<BR>&nbsp;&nbsp;&nbsp;&nbsp;&nbsp;Vazduh je bio topao; čak, odveć topao. Bilo je potrebno - Trevizu je to bilo dobro poznato - znatno manje energije da bi se zagrejao vazduh nego da bi se zagrejala voda. Topao vazduh za nekoliko minuta sasuši vodene kapljice na njemu, i on iziđe iz kupatila suv kao da nikad u životu nije ni video vodu.
<BR>&nbsp;&nbsp;&nbsp;&nbsp;&nbsp;Činilo se kao da se Lizalor sasvim povratila. "Kako se osećaš?"
<BR>&nbsp;&nbsp;&nbsp;&nbsp;&nbsp;"Prilično dobro", odgovori Treviz. Zaista, osećao se gotovo neverovatno ugodno. "Trebalo je samo da budem pripravan na onu vodu... Nisi mi rekla da..."
<BR>&nbsp;&nbsp;&nbsp;&nbsp;&nbsp;"Mekušac", promrmlja Lizalor, sa umilnom porugom u glasu.
<BR>&nbsp;&nbsp;&nbsp;&nbsp;&nbsp;On se posluži njenim dezodoransom, a potom poče da se oblači, svestan da, za razliku od nje, nema čisto rublje. "Kako je trebalo da ga nazovem... taj svet?"
<BR>&nbsp;&nbsp;&nbsp;&nbsp;&nbsp;"Govoreći o njemu, mi uvek kažemo 'Najstarija'",odgovori ona.
<BR>&nbsp;&nbsp;&nbsp;&nbsp;&nbsp;"Otkud sam mogao znati da je naziv koji sam ja upotrebio pod zabranom?" upita on. "Nisi mi ništa rekla."
<BR>&nbsp;&nbsp;&nbsp;&nbsp;&nbsp;"Nisi ništa ni pitao."
<BR>&nbsp;&nbsp;&nbsp;&nbsp;&nbsp;"Kako sam mogao znati da treba da pitam?"
<BR>&nbsp;&nbsp;&nbsp;&nbsp;&nbsp;"Znaš sada."
<BR>&nbsp;&nbsp;&nbsp;&nbsp;&nbsp;"Ali ja sam sklon zaboravljanju."
<BR>&nbsp;&nbsp;&nbsp;&nbsp;&nbsp;"Ne bi bilo zgoreg da zapamtiš."
<BR>&nbsp;&nbsp;&nbsp;&nbsp;&nbsp;"U čemu je, u stvari, razlika?" On oseti kako ga obuzima bes. "U pitanju je samo jedna reč, zvuk."
<BR>&nbsp;&nbsp;&nbsp;&nbsp;&nbsp;Lizalor tmurno odgovori: "Postoje reči koje je bolje ne izgovarati. Da li ti izgovaraš svaku reč koju znaš, pod bilo kakvim okolnostima?"
<BR>&nbsp;&nbsp;&nbsp;&nbsp;&nbsp;"Neke su reči vulgarne, neke neodgovarajuće, a neke, pod posebnim okolnostima, mogu povrediti ljude. Šta je od toga... reč koju sam upotrebio?"
<BR>&nbsp;&nbsp;&nbsp;&nbsp;&nbsp;"To je sumorna, svečana reč", odgovori Lizalor. "Ona označava svet koji je bio predak svih nas, a koji danas ne postoji. Bila je to tragedija, koju doživljavamo utoliko dublje što se taj svet nalazio tako blizu nas. Ustručavamo se da ga uopšte pominjemo, ali ukoliko smo već prinuđeni, radije ne koristimo njegovo ime."
<BR>&nbsp;&nbsp;&nbsp;&nbsp;&nbsp;"A to što si podigla ruke i ukrstila prste? Kako to otklanja bol i tugu?"
<BR>&nbsp;&nbsp;&nbsp;&nbsp;&nbsp;Lizalorino lice buknu. "Bilo je to jače od mene, i nisam ti baš zahvalna što si me primorao da to učinim. Postoje ovde ljudi koji veruju da ta reč, čak i sama pomisao na nju, donose nesreću - i to je način na koji nastoje da je od sebe odagnaju."
<BR>&nbsp;&nbsp;&nbsp;&nbsp;&nbsp;"Da li i ti veruješ da ćeš odagnati nesreću pukim ukrštanjem prstiju?"
<BR>&nbsp;&nbsp;&nbsp;&nbsp;&nbsp;"Ne... Ipak, da, na izvestan način. Da nisam to učinila, osećala bih se krajnje nelagodno." Nije ga gledala. A onda, kao da želi da promeni temu razgovora, brzo dodade: "A na koji bi način ta vaša tamnokosa žena, za koju tvrdiš da je od suštinske važnosti za vašu misiju, trebalo da vas dovede do... do tog sveta čije si ime pomenuo?"
<BR>&nbsp;&nbsp;&nbsp;&nbsp;&nbsp;"Slobodno reci 'Najstarije'. Ili se, možda, bojiš da čak i to izgovoriš?"
<BR>&nbsp;&nbsp;&nbsp;&nbsp;&nbsp;"Radije o tome ne bih uopšte razgovarala; ipak, očekujem odgovor na svoje pitanje."
<BR>&nbsp;&nbsp;&nbsp;&nbsp;&nbsp;"Imam razloga da verujem da su njeni preci na svoj sadašnji svet prispeli sa Najstarije."
<BR>&nbsp;&nbsp;&nbsp;&nbsp;&nbsp;"Baš kao i mi", primeti Lizalor ponosno.
<BR>&nbsp;&nbsp;&nbsp;&nbsp;&nbsp;"Međutim, među njenim zemljacima postoji neka vrsta tradicije za koju ona kaže da predstavlja ključ za razumevanje Najstarije - pod uslovom da se dopre do tog sveta i prouče njegovi zapisi."
<BR>&nbsp;&nbsp;&nbsp;&nbsp;&nbsp;"Laže."
<BR>&nbsp;&nbsp;&nbsp;&nbsp;&nbsp;"Moguće je. Ipak, moramo proveriti."
<BR>&nbsp;&nbsp;&nbsp;&nbsp;&nbsp;"Ukoliko već imate tu ženu sa njenim problematičnim saznanjima, i ukoliko vam je ona neophodna da dospete do Najstarije - zbog čega ste, onda, uopšte dolazili na Komporelen?"
<BR>&nbsp;&nbsp;&nbsp;&nbsp;&nbsp;"Da bismo ustanovili položaj Najstarije. Imao sam, nekada, prijatelja koji je, kao i ja, bio građanin Zadužbine. Uveravao me je, međutim, da su njegovi preci sa Komporelena, i da je najviše iz istorije Najstarije sačuvano upravo na Komporelenu."
<BR>&nbsp;&nbsp;&nbsp;&nbsp;&nbsp;"Zaista, to je rekao? A da li ti je ispričao bar nešto iz njene istorije?"
<BR>&nbsp;&nbsp;&nbsp;&nbsp;&nbsp;"Jeste", odgovori Treviz, ponovo stupivši na čvrsto tle istine. "Rekao je da je Najstarija mrtav svet, u celosti zagađen radioaktivnošću. Nije znao da mi objasni zbog čega i kako, ali je verovao da su razlog tome bile atomske eksplozije. Tokom nekog rata, možda."
<BR>&nbsp;&nbsp;&nbsp;&nbsp;&nbsp;"Ne!" uzviknu Lizalor sa žestinom.
<BR>&nbsp;&nbsp;&nbsp;&nbsp;&nbsp;"Šta ti znači to 'Ne'? da nije bilo rata, ili da, možda, Najstarija nije zagađena radioaktivnošću?"
<BR>&nbsp;&nbsp;&nbsp;&nbsp;&nbsp;"Zagađena je, ali ne usled rata."
<BR>&nbsp;&nbsp;&nbsp;&nbsp;&nbsp;"U tom slučaju, kako je došlo do radioaktivnog zagađenja? Nije mogla biti radioaktivna od samog početka, budući da je iznedrila ljudsku rasu. Da je bila, ni ljudske rase ne bi bilo."
<BR>&nbsp;&nbsp;&nbsp;&nbsp;&nbsp;Činilo se kao da Lizalor pomalo okleva. Stajala je sasvim uspravno, dišući duboko, gotovo kao da se bori za vazduh. "Bila je to kazna", napokon odgovori. "Taj svet koristio je robote. Da li ti je poznato šta su roboti?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Koristili su robote, i zbog toga su bili kažnjeni. Svi svetovi koji su koristili robote bili su kažnjeni, i više ne postoje."
<BR>&nbsp;&nbsp;&nbsp;&nbsp;&nbsp;"Lizalor, ko ih je to kaznio?"
<BR>&nbsp;&nbsp;&nbsp;&nbsp;&nbsp;"Onaj Koji Kažnjava. Sile istorije. Ne znam." Ona pogleda u stranu, kao da joj je neugodno, a onda dodade, osetno tišim glasom: "Pitaj druge."
<BR>&nbsp;&nbsp;&nbsp;&nbsp;&nbsp;"Svakako, ali koga da pitam? Postoje li na Komporelenu ljudi koji su proučavali pradavnu istoriju?"
<BR>&nbsp;&nbsp;&nbsp;&nbsp;&nbsp;"Postoje. Nisu ovde baš naročito omiljeni - naročito među običnim građanima - ali Zadužbina, ta tvoja Zadužbina, uporno nastoji na onom što naziva intelektualnim slobodama."
<BR>&nbsp;&nbsp;&nbsp;&nbsp;&nbsp;"Nema se šta prigovoriti tom nastojanju, prema mom mišljenju", primeti Treviz.
<BR>&nbsp;&nbsp;&nbsp;&nbsp;&nbsp;"Sve što dolazi pod prinudom podložno je prigovoru", odvrati Lizalor.
<BR>&nbsp;&nbsp;&nbsp;&nbsp;&nbsp;Treviz sleže ramenima. Nije imalo nikakvog smisla ulaziti u raspravu oko toga. "Moj prijatelj, dr Pelorat, i sam je neka vrsta proučavaoca pradavne istorije", reče on. "Pretpostavljam da bi se rado susreo sa nekim od svojih komporelenskih kolega. Lizalor, da li nam možeš upriličiti takav susret?"
<BR>&nbsp;&nbsp;&nbsp;&nbsp;&nbsp;Ona potvrdno klimnu. "Postoji jedan istoričar, Vasil Denijador, ovde na univerzitetu, u gradu. On, istina, ne drži predavanja, ali je moguće da će biti u stanju da vam pomogne da doznate ono što želite."
<BR>&nbsp;&nbsp;&nbsp;&nbsp;&nbsp;"Zbog čega ne drži predavanja?"
<BR>&nbsp;&nbsp;&nbsp;&nbsp;&nbsp;"Ne zato što mu to ne bi bilo dozvoljeno; jednostavno, studenti se ne opredeljuju za njegova predavanja."
<BR>&nbsp;&nbsp;&nbsp;&nbsp;&nbsp;"Pretpostavljam", primeti Treviz nastojeći da mu glas ne zvuči podrugljivo, "da se studenti ni ne ohrabruju da to čine?"
<BR>&nbsp;&nbsp;&nbsp;&nbsp;&nbsp;"A zbog čega bi bili ohrabrivani? Denijador je skeptik; i mi ih ovde imamo, znaš. Uvek postoje pojedinci koji se ustobočuju, okrećući se protiv preovlađujućih gledišta; koji su, čak, toliko drski da smatraju da su samo oni u pravu, i da svi drugi greše."
<BR>&nbsp;&nbsp;&nbsp;&nbsp;&nbsp;"Nije li moguće da, u izvesnim slučajevima, stvari upravo tako stoje?"
<BR>&nbsp;&nbsp;&nbsp;&nbsp;&nbsp;"Taman posla!" prasnu Lizalor, sa takvom čvrstinom uverenja da namah bi jasno da nikakav dalji razgovor u tom pravcu ne bi imao nikakvog smisla. "Međutim, uprkos svom skepticizmu neće mu biti druge do da vam kaže isto ono što bi vam rekao i svaki drugi Komporelanac."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Da, ma koliko tragali, Najstariju nikada nećete naći."
<BR>
<BR>&nbsp;&nbsp;&nbsp;&nbsp;&nbsp;24.
<BR>&nbsp;&nbsp;&nbsp;&nbsp;&nbsp;U privatnim odajama koje su im bile dodeljene Pelorat je zamišljeno slušao Treviza; njegovo dugo, svečano lice bilo je bez ikakvog izraza. "Vasil Denijador, kažeš?" upita on. "Ne sećam se da sam ikada sreo njegovo ime, mada je moguće da tamo, na brodu, u svojoj biblioteci, imam neko njegovo delo."
<BR>&nbsp;&nbsp;&nbsp;&nbsp;&nbsp;"Da li si siguran da nisi nikada čuo za njega? Razmisli!" podstače ga Treviz.
<BR>&nbsp;&nbsp;&nbsp;&nbsp;&nbsp;"Ne sećam se, ovog trenutka, da sam ikada čuo za njega", oprezno odgovori Pelorat, "ali, na kraju krajeva, drago moje momče, mora da ima na stotine uglednih učenjaka za koje nikada nisam čuo; ili, ako jesam, da ne mogu da ih se setim."
<BR>&nbsp;&nbsp;&nbsp;&nbsp;&nbsp;"Ipak, mora biti da nije naučnik najvišeg ranga, jer bi u suprotnom sigurno čuo za njega."
<BR>&nbsp;&nbsp;&nbsp;&nbsp;&nbsp;"Proučavanje Zemlje..."
<BR>&nbsp;&nbsp;&nbsp;&nbsp;&nbsp;"Janove, počni da se privikavaš da koristiš naziv Najstarija. U suprotnom, biće neprilika."
<BR>&nbsp;&nbsp;&nbsp;&nbsp;&nbsp;"Proučavanje Najstarije", nastavi Pelorat, "ne predstavlja baš najisplativiji kutak u dvoranama saznanja, tako da naučnici najvišeg reda, čak i kada je u pitanju drevna istorija, nemaju neku naročitu želju da u njih zalaze. Ili da obrnemo stvar, oni koji su u njima već našli svoje mesto teško da vide kako bi im bavljenje nekim nezanimljivim svetom moglo doneti počasti najvišeg reda, čak i ako im je veoma stalo do njih. U svakom slučaju, ja nisam naučnik najvišeg reda, ni po čijem mišljenju; u to sam sasvim siguran."
<BR>&nbsp;&nbsp;&nbsp;&nbsp;&nbsp;"Jesi, po mom", nežno mu dobaci Blis.
<BR>&nbsp;&nbsp;&nbsp;&nbsp;&nbsp;"Da svakako, po tvome, draga", odvrati Pelorat nasmešivši se, " ali ti me ne procenjuješ na osnovu mojih naučničkih sposobnosti."
<BR>&nbsp;&nbsp;&nbsp;&nbsp;&nbsp;Bila je već skoro noć, sudeći, bar, po časovniku, i Treviz oseti kako nestrpljenje u njemu raste, kao i uvek kada bi Blis i Pelorat počeli da međusobno razmenjuju izraze nežnosti.
<BR>&nbsp;&nbsp;&nbsp;&nbsp;&nbsp;"Pokušaću da nam za sutra upriličim susret sa tim Denijadorom", reče on, "ali ako ni on o čitavoj stvari ne bude znao ništa više od ministarke, nećemo biti ništa dalje nego što smo to danas."
<BR>&nbsp;&nbsp;&nbsp;&nbsp;&nbsp;"Možda bi nas on mogao odvesti do nekog ko je znatno upućeniji u čitavu stvar", primeti Pelorat.
<BR>&nbsp;&nbsp;&nbsp;&nbsp;&nbsp;"Sumnjam. Odnos ovog sveta prema Zemlji... i ja bi trebalo da što pre započnem da se privikavam da se, govoreći o njoj, izražavam neodređeno. Odnos ovog sveta prema Najstarijoj je šašav i sujeveran." On se okrenu. "Pa, bio je ovo težak dan, i trebalo bi da razmislimo o večernjem obedu - ukoliko smo u stanju da se uhvatimo ukoštac sa ovdašnjom neizazovnom kuhinjom - a potom i o tome da se dobro ispavamo. Da li ste vas dvoje već naučili kako se upotrebljava tuš?"
<BR>&nbsp;&nbsp;&nbsp;&nbsp;&nbsp;"Drago moje momče", reče Pelorat, "postupali su sa nama krajnje ljubazno. Dali su nam sva moguća uputstva, čak i takva za kojima nismo imali nikakve potrebe."
<BR>&nbsp;&nbsp;&nbsp;&nbsp;&nbsp;"Čujte Trevize", umeša se Blis. "Šta je sa brodom?"
<BR>&nbsp;&nbsp;&nbsp;&nbsp;&nbsp;"Kako mislite - šta je s brodom?"
<BR>&nbsp;&nbsp;&nbsp;&nbsp;&nbsp;"Hoće li ga komporelenska vlada uzaptiti?"
<BR>&nbsp;&nbsp;&nbsp;&nbsp;&nbsp;"Neće. Verujem, bar, da neće."
<BR>&nbsp;&nbsp;&nbsp;&nbsp;&nbsp;"Oh. Divno. A zbog čega su odustali."
<BR>&nbsp;&nbsp;&nbsp;&nbsp;&nbsp;"Zbog toga što sam ubedio ministarku da odustane od tog svog nauma."
<BR>&nbsp;&nbsp;&nbsp;&nbsp;&nbsp;"Zadivljujuće", primeti Pelorat. "A meni baš nije ličila na osobu koju bi bilo moguće ubediti."
<BR>&nbsp;&nbsp;&nbsp;&nbsp;&nbsp;"Ne znam", reče Blis. "Međutim, po stanju njenog uma bilo je jasno da je Treviz veoma privlači."
<BR>&nbsp;&nbsp;&nbsp;&nbsp;&nbsp;Treviz uputi Blis pogled pun ogorčenosti. "Jeste li to, Blis, zaista učinili?"
<BR>&nbsp;&nbsp;&nbsp;&nbsp;&nbsp;"Učinila - šta, Trevize?"
<BR>&nbsp;&nbsp;&nbsp;&nbsp;&nbsp;"Vršljali po njenom umu... "
<BR>&nbsp;&nbsp;&nbsp;&nbsp;&nbsp;"Nisam vršljala. Međutim, kada sam uočila da je privlačite, nisam mogla odoleti a da je malo ne podstaknem. Tek malčice. Ionako bi do toga došlo samo po sebi; međutim, činilo mi se važnim da još malčice pojačam njenu naklonost prema vama."
<BR>&nbsp;&nbsp;&nbsp;&nbsp;&nbsp;"Naklonost? Bilo je mnogo više od toga. Da, omekšala je, ali tek posle tucanja."
<BR>&nbsp;&nbsp;&nbsp;&nbsp;&nbsp;Pelorat razrogači oči. "Ali ne misliš valjda da kažeš..."
<BR>&nbsp;&nbsp;&nbsp;&nbsp;&nbsp;"A što da ne?" upita Treviz izazovno. "Možda nije baš u prvom cvetu mladosti, ali je u ljubavne veštine sasvim dobro upućena. Uveravam vas, uopšte nije početnik. Niti ja sad imam nameru da izigravam viteza i lažem da bih je zaštitio. Bila je to njena ideja - zahvaljujući, možda, i Blisinom učinku - a ja nisam bio u položaju da je odbijem, čak i da mi je to palo na pamet, što se, priznajem, nije desilo... Hajde, Janove, ne gledaj me tako, kao kakav čistunac. Već je nekoliko meseci prošlo otkako nisam imao pravu priliku... A ti si..." On neodređeno izmahnu rukom prema Blis.
<BR>&nbsp;&nbsp;&nbsp;&nbsp;&nbsp;"Veruj mi, Golane", reče Pelorat pomalo zbunjen, "veoma grešiš ako moju reakciju tumačiš kao čistunstvo. Nemam baš ništa da ti prigovorim."
<BR>&nbsp;&nbsp;&nbsp;&nbsp;&nbsp;"Ali ona jeste čistunka", umeša se Blis. "Mislila sam samo da je još malo zagrejem za vas. Nisam imala na umu seksualni odnos."
<BR>&nbsp;&nbsp;&nbsp;&nbsp;&nbsp;"Međutim, upravo je to bilo ono do čega je vaše uplitanje dovelo, mala moja upletljiva Blis. Možda je ministarki neophodno da, javno, izigrava čistunku; međutim, čak i ako to jeste slučaj, čini se da je to samo stoga da još više raspiri plamen."
<BR>&nbsp;&nbsp;&nbsp;&nbsp;&nbsp;"I tako, pod pretpostavkom da ste je počešali gde treba, biće spremna da izneveri Zadužbinu..."
<BR>&nbsp;&nbsp;&nbsp;&nbsp;&nbsp;"Učinila bi to u svakom slučaju", odvrati Treviz. "Želela je da se dočepa broda..." On odjednom zastade, a onda upita šapatom: "Da li mogu da nas čuju?"
<BR>&nbsp;&nbsp;&nbsp;&nbsp;&nbsp;"Ne!" odgovori Blis.
<BR>&nbsp;&nbsp;&nbsp;&nbsp;&nbsp;"Jeste li sasvim sigurni u to?"
<BR>&nbsp;&nbsp;&nbsp;&nbsp;&nbsp;"Sasvim. Nemoguće je da neko nepozvan pokuša da se probije kroz Gein um a da to Gea istog časa ne primeti."
<BR>&nbsp;&nbsp;&nbsp;&nbsp;&nbsp;"U tom slučaju - stvari stoje ovako: Komporelen želi naš brod za sebe - kao naročito vrednu dopunu u svojoj floti."
<BR>&nbsp;&nbsp;&nbsp;&nbsp;&nbsp;"Zadužbina, van svake sumnje, neće biti spremna da to dozvoli?"
<BR>&nbsp;&nbsp;&nbsp;&nbsp;&nbsp;"Komporelen nema ni nameru da o tome obavesti Zadužbinu."
<BR>&nbsp;&nbsp;&nbsp;&nbsp;&nbsp;Blis uzdahnu. "Ah, vi, Izdvojenici! Najpre ministarka smera da izneveri Zadužbinu u korist Komporelena, a potom, u zamenu za seksualni užitak, i sam Komporelen... A što se Treviza tiče, on će sa zadovoljstvom izložiti prodaji svoje telesne usluge kako bi tu izdaju podstakao. Kakva samo anarhija vlada u toj vašoj Galaksiji! Kakav haos!"
<BR>&nbsp;&nbsp;&nbsp;&nbsp;&nbsp;"Grešite, mlada gospo", hladno odvrati Treviz.
<BR>&nbsp;&nbsp;&nbsp;&nbsp;&nbsp;"Ono što upravo rekoh nisam rekla kao mlada žena, već kao Gea. Isključivo kao Gea."
<BR>&nbsp;&nbsp;&nbsp;&nbsp;&nbsp;"Ipak, grešite, Gea. Ja nisam prodavao svoje telesne usluge. Sa zadovoljstvom sam ih stavio na raspolaganje; uživao sam, i u tome nije bilo nikakvog zla, ni za koga. Kao posledica toga, stvari su se okrenule na dobro, i ja to tako prihvatam. A ako Komporelen želi brod za neke svoje svrhe, ko je taj koji će presuditi ko ima pravo u ovoj stvari? Brod jeste svojina Zadužbine, ali bio je predat meni, sa ciljem da pođem u potragu za Zemljom. Prema tome, brod je moj sve dok potragu ne privedem kraju, i po mom mišljenju Zadužbina nema nikakvog prava da naknadno dovodi u pitanje prvobitni dogovor. Što se Komporelena tiče, njemu se ne dopada da bude pod patronatom Zadužbine, i prirodno, teži nezavisnosti. Kako Komporelen gleda na stvari, takav njegov postupak potpuno je ispravan: obmanuti Zadužbinu za njega ne predstavlja izdaju, već patriotski čin. Dakle, ko zna šta je pravo?"
<BR>&nbsp;&nbsp;&nbsp;&nbsp;&nbsp;"Tačno. Ko zna šta je pravo? U jednoj anarhičnoj Galaksiji, kako je uopšte moguće razlikovati razumna od nerazumnih dela? Kako se opredeliti između onog što je pravo i onog što je pogrešno, između dobra i zla, između pravde i zločina, korisnog i nekorisnog? I kako tumačite ministarkino izneveravanje vlastite vlade, time što će vam omogućiti da zadržite brod? Teži li ona za ličnom nezavisnošću od jednog opresivnog sveta? Da li je ona izdajnik, ili pak, patriota koji se zalaže za svoju vlastitu stvar?"
<BR>&nbsp;&nbsp;&nbsp;&nbsp;&nbsp;"Istinu da kažem", odgovori Treviz, "nije mi poznato da je sklona da mi dozvoli da zadržim brod samo iz zahvalnosti zbog užitka koji sam joj pružio. Verujem da je takvu odluku donela tek pošto sam joj saopštio da tragam za Najstarijom. Za nju je to svet zlih znamenja, i stoga smo i mi, kao i brod koji nas nosi u toj potrazi, takođe obeleženi zlim znamenjima. Moj je utisak da ona smatra da bi, uzapćivanjem našeg broda, ta zla znamenja prenela i na sebe i na svoj svet; moguće je da ona, u ovom času, na takvu mogućnost gleda sa užasom. A možda, takođe, smatra, da će svojim pristankom da zadržimo brod i krenemo svojim poslom odvratiti nesreću od Komporelena, te da, na taj način, vrši patriotski čin."
<BR>&nbsp;&nbsp;&nbsp;&nbsp;&nbsp;"Čak i kada bi to bio slučaj, u šta ja, Trevize, veoma sumnjam, u temelju onoga što čini stajalo bi sujeverje. Da li vam se to dopada?"
<BR>&nbsp;&nbsp;&nbsp;&nbsp;&nbsp;"Ne mogu da kažem da mi se dopada; ali je ne mogu ni osuditi. U nedostatku pravog saznanja, sujeverje uvek upravlja našim postupcima. Zadužbina veruje u Seldonov Plan, premda niko među nama nije u stanju da ga pojmi, da ga protumači u svim njegovim pojedinostima, ili da ga iskoristi za dalja predviđanja. Mi ga slepo sledimo, iz neznanja i vere; nije li to sujeverje?"
<BR>&nbsp;&nbsp;&nbsp;&nbsp;&nbsp;"Da, moguće je."
<BR>&nbsp;&nbsp;&nbsp;&nbsp;&nbsp;"I Gea, takođe. Vi smatrate da sam ja doneo ispravnu odluku, procenivši da Gea treba da u sebe upije svu Galaksiju, tvoreći jedan ogroman organizam; međutim, nije vam poznato da li sam zaista u pravu, i da li je za vas sasvim bezbedno da idete putem moje odluke. Spremni ste da me sledite samo iz neznanja i vere, i čak vam smeta to što nastojim da pronađem dokaze koji će poreći neznanje i, čak, i samu veru učiniti izlišnom. Nije li i to sujeverje?"
<BR>&nbsp;&nbsp;&nbsp;&nbsp;&nbsp;"Rekao bih da te je zaskočio, Blis", primeti Pelorat.
<BR>&nbsp;&nbsp;&nbsp;&nbsp;&nbsp;"Nije baš tako", odvrati Blis. "Tokom svog traganja ili neće naći ništa, ili će naći nešto što će potvrditi ispravnost njegove odluke."
<BR>&nbsp;&nbsp;&nbsp;&nbsp;&nbsp;"I da podržite takvo svoje sujeverje - imate samo neznanje i veru", primeti Treviz. "Međutim, na drugim svetovima to je sujeverje."
<BR>
<BR>&nbsp;&nbsp;&nbsp;&nbsp;&nbsp;25.
<BR>&nbsp;&nbsp;&nbsp;&nbsp;&nbsp;Vasil Denijador bio je omalen čovek, neizrazitih crta lica, sa navikom da diže pogled podižući samo oči, ali ne i glavu. To, zajedno sa kratkim osmesima što su mu se povremeno javljali na licu, davalo mu je izgled osobe koja se istiha podruguje svetu oko sebe.
<BR>&nbsp;&nbsp;&nbsp;&nbsp;&nbsp;Radna soba bila mu je duga i uska, prepuna traka koje su stvarale utisak beskrajnog nereda - ne stoga što su, zaista, ležale u neredu, već stoga što nisu bile poravnate na svojim mestima u policama, delujući, na taj način, kao kakve krhotine. Tri naslonjače u koje svoje posetioce uputi da sednu takođe nisu bile bogzna šta; u svakom slučaju, bilo je očigledno da je tek nedavno, i to ne naročito brižljivo, sa njih pokupljena prašina.
<BR>&nbsp;&nbsp;&nbsp;&nbsp;&nbsp;"Janov Pelorat, Golan Treviz i Blis", obrati im se on. "Nisu mi saopštili vaše prezime, madam."
<BR>&nbsp;&nbsp;&nbsp;&nbsp;&nbsp;"Obično me zovu samo Blis", odvrati ona i sede.
<BR>&nbsp;&nbsp;&nbsp;&nbsp;&nbsp;"Pa, i to može biti dovoljno", primeti Denijador i zatrepta očima u njenom pravcu. "Dovoljno ste privlačni da bi vam se progledalo kroz prste i kad biste bili bez ikakvog imena."
<BR>&nbsp;&nbsp;&nbsp;&nbsp;&nbsp;Pošto su se svi smestili u naslonjače, Denijador nastavi: "Slušao sam o vama, dr Pelorate, mada nikad nisam pokušao da stupim u vezu sa vama. Vi ste građanin Zadužbine, je li tako? Sa Terminusa?"
<BR>&nbsp;&nbsp;&nbsp;&nbsp;&nbsp;"Tako je, dr Denijadore."
<BR>&nbsp;&nbsp;&nbsp;&nbsp;&nbsp;"A vi ste većnik Treviz. Čini mi se kao da sam čuo da su vas nedavno izbacili iz Veća i poslali u progonstvo; nisam, međutim, nikako uspeo da shvatim zbog čega."
<BR>&nbsp;&nbsp;&nbsp;&nbsp;&nbsp;"Nisu me izbacili iz Veća, gospodine. I dalje sam njegov član, mada mi ni samom nije poznato kada ću ponovo biti u prilici da preuzmem svoje dužnosti. Što se progonstva tiče, ni to nije tačno. U stvari, poslat sam u jednu misiju, u vezi s kojom i želim da porazgovaram sa vama."
<BR>&nbsp;&nbsp;&nbsp;&nbsp;&nbsp;"Biću srećan ukoliko vam mogu biti od pomoći", prihvati Denijador. "A ova blažena gospa? Je li i ona sa Terminusa?"
<BR>&nbsp;&nbsp;&nbsp;&nbsp;&nbsp;Treviz se hitro umeša. "Ne, ona je sa drugog sveta, doktore."
<BR>&nbsp;&nbsp;&nbsp;&nbsp;&nbsp;"Ah, neobično mesto, taj Drugisvet. Najneobičnija zbirka ljudskih tipova potiče sa njega... Ali imajući u vidu da vas dvojica potičete sa Terminusa, kao i da je vaša pratilja veoma privlačna mlada žena - i iznad svega, imajući u vidu da Liza Mizalor baš nije znana po svojoj naklonosti prema ijednoj od tih dveju vrsta, kako je došlo do toga da mi vas upravo ona preporuči sa toliko topline?"
<BR>&nbsp;&nbsp;&nbsp;&nbsp;&nbsp;"Verovatno", odvrati Treviz, "da bi nas skinula s vrata. Znate, što nam pre budete pomogli, to ćemo pre nestati sa Komporelena."
<BR>&nbsp;&nbsp;&nbsp;&nbsp;&nbsp;Denijator se zainteresovano zagleda u Treviza (opet onaj njegov osmeh, propraćen brzim treptanjem očiju) i primeti: "Dabome, jedan energičan mlad čovek, poput vas, lako je u stanju da zadobije njenu naklonost, bez obzira za svoje poreklo. Svoju ulogu hladne vestalke ona igra veoma dobro - mada ne i savršeno."
<BR>&nbsp;&nbsp;&nbsp;&nbsp;&nbsp;"Nije mi ništa poznato o tome", odvrati Treviz kruto.
<BR>&nbsp;&nbsp;&nbsp;&nbsp;&nbsp;"I bolje da nije. Bar ne javno. Ali ja sam skeptik, i po profesionalnoj deformaciji sklon da ne prihvatam stvari onako kako izgledaju na površini. Prema tome, većniče, u kakvoj ste to misiji? Morate me uputiti, ukoliko očekujete da vam pomognem."
<BR>&nbsp;&nbsp;&nbsp;&nbsp;&nbsp;"Kada je u pitanju naša misija, dr Pelorat će preuzeti ulogu vašeg sagovornika", reče Treviz.
<BR>&nbsp;&nbsp;&nbsp;&nbsp;&nbsp;"Razume se, nemam ništa protiv toga", složi se Denijator. "Dr Pelorate?"
<BR>&nbsp;&nbsp;&nbsp;&nbsp;&nbsp;"Da to objasnim na najjednostavniji način, doktore", započe Pelorat. "Čitav svoj profesionalni rad posvetio sam nastojanju da prodrem do same suštine saznanja o svetu na kojem je ponikla ljudska rasa; stoga i jesam odaslat sa svojim dobrim prijateljem, Golanom Trevizom - mada on, istinu za volju, u to vreme nije ništa znao - da pronađemo, ako uzmognemo, pa... ovaj... Najstariju. Čini mi se da je vi tako nazivate."
<BR>&nbsp;&nbsp;&nbsp;&nbsp;&nbsp;"Najstariju?" upita Denijador. "Mislite, valjda, Zemlju?"
<BR>&nbsp;&nbsp;&nbsp;&nbsp;&nbsp;Peloratova usta se opustiše. A onda progovori, jedva primetno zamuckujući: "Imao sam utisak, ovaj... bilo mi je dato na znanje, ovaj... da nije uput..."
<BR>&nbsp;&nbsp;&nbsp;&nbsp;&nbsp;Pomalo bespomoćno, on se obazre prema Trevizu.
<BR>&nbsp;&nbsp;&nbsp;&nbsp;&nbsp;"Ministarka Lizalor mi je napomenula da naziv Zemlja nije uputno upotrebljavati na Komperelenu", objasni Treviz.
<BR>&nbsp;&nbsp;&nbsp;&nbsp;&nbsp;"Hoćete da kažete da je učinila - ovo?" Denijator opusti usta, podiže nos uvis, i energično ispruži ruke ukrštajući međusobno prste.
<BR>&nbsp;&nbsp;&nbsp;&nbsp;&nbsp;"Da", potvrdi Treviz. "Upravo to hoću da kažem."
<BR>&nbsp;&nbsp;&nbsp;&nbsp;&nbsp;Denijador se opusti i glasno nasmeja. "Besmislica, gospodo. Činimo to po navici, i sve u svemu, u zabitima ovde mogu to shvatiti sasvim ozbiljno, ali to nije važno. Gotovo da ne poznajem nijednog Komporelenca koji, u trenucima uzbuđenja ili nelagode, ne bi rekao 'Zemlja'? To vam je najprostačkiji izraz kojim raspolažemo."
<BR>&nbsp;&nbsp;&nbsp;&nbsp;&nbsp;"Najprostačkiji izraz?" upita Pelorat, jedva čujno.
<BR>&nbsp;&nbsp;&nbsp;&nbsp;&nbsp;"Ili psovka, ukoliko vam se to više dopada."
<BR>&nbsp;&nbsp;&nbsp;&nbsp;&nbsp;"Ipak", primeti Treviz, "ministarka je delovala krajnje uzbuđeno kada je od mene čula tu reč."
<BR>&nbsp;&nbsp;&nbsp;&nbsp;&nbsp;"Pa, znate, ona je gorštakinja."
<BR>&nbsp;&nbsp;&nbsp;&nbsp;&nbsp;"Šta to treba da znači, gospodine?"
<BR>&nbsp;&nbsp;&nbsp;&nbsp;&nbsp;"Upravo ono što znači. Miza Lizalor potiče sa Centralne visoravni. Decu tamo odgajaju na način koji biste mogli nazvati pristojnim, starovremenskim, što znači da, ma koliko visokoobrazovana kasnije postanu, to sujeverje zauvek ostaje duboko pokopano u njima."
<BR>&nbsp;&nbsp;&nbsp;&nbsp;&nbsp;"Znači li to, doktore, da izraz 'Zemlja' vas nimalo ne uznemiruje?" upita Blis.
<BR>&nbsp;&nbsp;&nbsp;&nbsp;&nbsp;"Baš nimalo, draga gospo. Ja sam skeptik."
<BR>&nbsp;&nbsp;&nbsp;&nbsp;&nbsp;Treviz se umeša. "Poznato mi je šta reč 'skeptik' znači na galaktičkom jeziku, ali u kom je značenju vi upotrebljavate, doktore?"
<BR>&nbsp;&nbsp;&nbsp;&nbsp;&nbsp;"U potpuno istom značenju, većniče. Spreman sam da prihvatim samo ono što sam usled u razumnoj meri ubedljivih dokaza, prinuđen da prihvatim. I takvo moje prihvatanje je, međutim, samo uslovno, dok ne iskrsnu novi, čvršći dokazi. To, kao što možete shvatiti, skeptike ne čini naročito omiljenim."
<BR>&nbsp;&nbsp;&nbsp;&nbsp;&nbsp;"Zbog čega?" upita Treviz.
<BR>&nbsp;&nbsp;&nbsp;&nbsp;&nbsp;"Pa, zapravo nigde ne bismo bili omiljeni. Postoji li, naime, uopšte, svet čiji žitelji neće radije prihvatiti ugodna, bezbedna, dobro utemeljena verovanja - ma koliko bila u suprotnosti sa logikom - umesto da se suoče sa ledenim vihorima neizvesnosti? Razmislite malo: i vi sami, bez ikakvih dokaza, gajite veru u Seldonov Plan."
<BR>&nbsp;&nbsp;&nbsp;&nbsp;&nbsp;"Slažem se", primeti Treviz, zagledan u vrhove svojih prstiju. "I sam sam ga, koliko juče, naveo kao primer u tom smislu."
<BR>&nbsp;&nbsp;&nbsp;&nbsp;&nbsp;Pelorat se opet umeša: "Da se, ipak, stari druže, vratimo našoj temi? Koliko činjenica, doktore, ima o Zemlji koje bi i jedan skeptik bio spreman da prihvati?"
<BR>&nbsp;&nbsp;&nbsp;&nbsp;&nbsp;"Veoma malo", odgovori Denijador. "Možemo, dabome, sasvim lako zamisliti da postoji neka, jedna jedina planeta, na kojoj je nastao ljudski rod, budući da je veoma malo verovatno da bi se jedna vrsta, sa pripadnicima toliko sličnim da bi se međusobno mogli oplođavati, javila sasvim nezavisno na nekoliko, ili makar na samo dva sveta. Prema tome, tu planetu Zemlju, možemo sasvim slobodno smatrati svetom postanja. Preovlađujuće je uverenje, ovde, da se Zemlja nalazi negde u ovom kutku Galaksije, budući da su svi svetovi razasuti ovuda neuobičajeno stari; verovatno je, naime, da su došljaci sa Zemlje najpre naselili svetove koji su im bili najbliži, a ne one do kojih su morali putovati veoma dugo."
<BR>&nbsp;&nbsp;&nbsp;&nbsp;&nbsp;"A ima li Zemlja još neku naročitu posebnost, pored toga što je bila planeta postanja?" upita Pelorat žudno.
<BR>&nbsp;&nbsp;&nbsp;&nbsp;&nbsp;"Imate li štogod posebno u vidu?" odgovori pitanjem Denijador, kratko se nasmešivši.
<BR>&nbsp;&nbsp;&nbsp;&nbsp;&nbsp;"Mislim na njenog prirodnog pratioca, koga neki nazivaju Mesecom. Njegovo postojanje bilo bi krajnje neuobičajeno, zar ne?"
<BR>&nbsp;&nbsp;&nbsp;&nbsp;&nbsp;"To je sugestivno pitanje, dr Pelorate. Takvu pomisao mi upravo vi stavljate u glavu."
<BR>&nbsp;&nbsp;&nbsp;&nbsp;&nbsp;"Nisam napomenuo šta bi trebalo da bude to što bi postojanje Meseca činilo neuobičajenim."
<BR>&nbsp;&nbsp;&nbsp;&nbsp;&nbsp;"Njegova veličina, naravno. Jesam li u pravu?... Da, vidim da jesam. Sva predanja koja se odnose na Zemlju govore o beskrajnom raznovrsju života na njoj, kao i o njenom ogromnom prirodnom saputniku - prečnika između tri i tri i po hiljade kilometara. Beskrajno raznovrsje života na njoj lako je prihvatiti, budući da bi ono bilo ishod duge biološke evolucije - ukoliko je ono što o tome znamo zaista tačno. Međutim, ideju o džinovskom prirodnom pratiocu znatno je teže prihvatiti. Nijedan poznati, naseljeni svet u galaksiji nema ništa slično. Džinovski prirodni saputnici povezani su, bez iznimke, sa nenaseljenim i nenaseljivim gasovitim gorostasima. Sledstveno tome, kao skeptik, nisam spreman da prihvatim postojanje Meseca."
<BR>&nbsp;&nbsp;&nbsp;&nbsp;&nbsp;"Međutim", bio je uporan Pelorat, "ukoliko je Zemlja jedinstvena po beskrajnom raznovrsju života na njoj, nije li, onda, moguće da je jedinstvena i po svom džinovskom prirodnom saputniku? Jedna vrsta jedinstvenosti možda nagoveštava mogućnost postojanja i drugih."
<BR>&nbsp;&nbsp;&nbsp;&nbsp;&nbsp;Denijador se nasmeši. "Zaista nisam u stanju da shvatim kako bi beskrajno raznovrsje života na Zemji moglo ni iz čega stvoriti džinovskog prirodnog saputnika."
<BR>&nbsp;&nbsp;&nbsp;&nbsp;&nbsp;"Ali ako obrnemo stvar... Možda je postojanje džinovskog prirodnog pratioca moglo doprineti pojavi tog raznovrsja života."
<BR>&nbsp;&nbsp;&nbsp;&nbsp;&nbsp;"Ne shvatam ni kako bi to bilo moguće."
<BR>&nbsp;&nbsp;&nbsp;&nbsp;&nbsp;"A šta je sa pričom o radioaktivnoj zagađenosti Zemlje?" umeša se Treviz.
<BR>&nbsp;&nbsp;&nbsp;&nbsp;&nbsp;"Svi o tome govore; svi u to veruju."
<BR>&nbsp;&nbsp;&nbsp;&nbsp;&nbsp;"Ali", nastavi Treviz, "Zemlja nije mogla biti oduvek zagađena radiaktivnošću, budući da je iznedrila beskrajno raznovrsje životnih vrsta. Kako je, onda, došlo do njenog zagađenja? Tokom nuklearnog rata?"
<BR>&nbsp;&nbsp;&nbsp;&nbsp;&nbsp;"To je, većniče, najrasprostranjenije uverenje."
<BR>&nbsp;&nbsp;&nbsp;&nbsp;&nbsp;"S obzirom na način na koji ste to izgovorili, rekao bih da vi u to ne verujete?"
<BR>&nbsp;&nbsp;&nbsp;&nbsp;&nbsp;"Ne postoje nikakvi dokazi da je zaista došlo do jednog takvog rata. Opšte uverenje, većniče, čak i kada je posvuda prihvaćeno, još uvek ne predstavlja dokaz."
<BR>&nbsp;&nbsp;&nbsp;&nbsp;&nbsp;"A šta se drugo moglo dogoditi?"
<BR>&nbsp;&nbsp;&nbsp;&nbsp;&nbsp;"Ne postoje dokazi da se bilo šta dogodilo. Radioaktivno zračenje Zemlje možda je samo pusta legenda, baš kao i priča o njenom džinovskom prirodnom saputniku."
<BR>&nbsp;&nbsp;&nbsp;&nbsp;&nbsp;Pelorat ponovo preuze reč. "Kakva je opšteprihvaćena priča o istoriji Zemlje? Tokom svoje profesionalne karijere sakupio sam popriličan broj predanja o svetu postanja; u mnogima među njima pominje se Zemlja, ili neki svet sličnog imena. Međutim, nijedna od njih ne potiče sa Komporelena, sem ukoliko se ne zanemari neodređeno pominjanje nekog Benbalija koji je, što se komporelanskih predanja tiče, mogao prispeti i niotkuda."
<BR>&nbsp;&nbsp;&nbsp;&nbsp;&nbsp;"Nema u tome ničeg iznenađujućeg. Mi, po pravilu, ne izvozimo svoja predanja, i čak me zapanjuje sama činjenica da ste uopšte natrapali na Benbalija. Opet sujeverje, rekao bih."
<BR>&nbsp;&nbsp;&nbsp;&nbsp;&nbsp;"Ali vi sami niste sujeverni, i svakako ne biste oklevali da o tome govorite, je li tako?"
<BR>&nbsp;&nbsp;&nbsp;&nbsp;&nbsp;"Tako je", odvrati oniski istoričar, podigavši pogled prema Peloratu. "Moje govorenje o tome bez sumnje bi u velikoj, možda i opasnoj meri doprinelo mojoj neomiljenosti, ali budući da vas troje uskoro odlazite sa Komperelena, sklon sam da se nadam da me ni u jednoj prilici nećete navesti kao izvor."
<BR>&nbsp;&nbsp;&nbsp;&nbsp;&nbsp;"Imate našu časnu reč", hitro upade Pelorat.
<BR>&nbsp;&nbsp;&nbsp;&nbsp;&nbsp;"U tom slučaju, evo sažete priče o onome što se smatra da se dogodilo, bez mog moralisanja ili sklonosti prema potpunim činjenicama. Tokom jednog neizrecivo dugog razdoblja Zemlja je postojala kao jedino stanište ljudske rase, a onda, pre otprilike dvadeset ili dvadeset pet hiljada godina, ljudi su razvili umeće međuzvezdanih putovanja pomoću hipersvemirskih skokova i naselili izvestan broj planeta.
<BR>&nbsp;&nbsp;&nbsp;&nbsp;&nbsp;Doseljenici na te planete koristili su robote koji su nastali na Zemlji pre nego što se započelo sa hipersvemirskim putovanjima, i - da li, uzgred rečno, znate šta su roboti."
<BR>&nbsp;&nbsp;&nbsp;&nbsp;&nbsp;"Znamo", potvrdi Treviz. "Pitali su nas to već nekoliko puta. Da, znamo šta su roboti."
<BR>&nbsp;&nbsp;&nbsp;&nbsp;&nbsp;"Doseljenicima, sa njihovim brižljivo izgrađenim robotskim društvom, pošlo je uskoro za rukom da razviju najvišu tehnologiju i da veoma produže svoj životni vek; nije trebalo mnogo, i uskoro su počeli da se sa prezirom odnose prema svom praroditeljskom svetu. Pri tom su i, sudeći prema nekim dramatičnijim verzijama njihove priče, pod svoju vlast stavili i svoj matični svet, upravljali njime bez imalo popustljivosti.
<BR>&nbsp;&nbsp;&nbsp;&nbsp;&nbsp;U to vreme, nekako, sa Zemlje se otisnuo novi talas Iseljenika, među kojima, međutim, nije bilo robota; oni su bili zabranjeni. Među svetovima koje su oni naselili Komporelen je bio jedan od prvih. Naši rodoljubi, naravno, svim silama nastoje da dokažu da je Komporelen bio baš prvi, mada za to nema dokaza koje bi i neki skeptik bio spreman da prihvati. Dakle, prvi talas Iseljenika vremenom je izumro, i..."
<BR>&nbsp;&nbsp;&nbsp;&nbsp;&nbsp;"Zbog čega je, dr Denijatore, prvi talas Iseljenika izumro?"
<BR>&nbsp;&nbsp;&nbsp;&nbsp;&nbsp;"Zbog čega? Pa, naši su romantičari skloni verovanju da ih je zbog njihovih grehova kaznio Onaj Koji Kažnjava, pri čemu se ni malo ne trude da objasne zbog čega je On toliko dugo oklevao da to učini. Nama, međutim, nije potrebno da pribegavamo maštarijama. Lako je, naime, dokazati da neko društvo koje se u celosti oslanja na robote ubrzo smekša i počinje da nazaduje, zamirući i nestajući iz čiste apatičnosti, ili tananije rečeno, usled gubitka volje za životom.
<BR>&nbsp;&nbsp;&nbsp;&nbsp;&nbsp;Drugi talas Iseljenika, onaj bez robota, preživeo je i vremenom ovladao čitavom Galaksijom; na Zemlji je, međutim, došlo do radioaktivnog zagađenja i ona je lagano sasvim utonula u tminu. Uobičajeno objašjnjenje za to jeste da je i na Zemlji bilo robota, čije je postojanje ohrabrivao onaj prvi iseljenički talas."
<BR>&nbsp;&nbsp;&nbsp;&nbsp;&nbsp;Blis, koja je čitavu priču slušala sa vidljivom nestrpljivošću, odjednom se oglasi: "Pa, dr Denijadore, radioaktivna ili ne, i nezavisno od toga koliko je talasa Iseljenika moglo biti, ključno pitanje i dalje je pred nama. Gde se, tačno, nalazi Zemlja? Koje su njene koordinate?"
<BR>&nbsp;&nbsp;&nbsp;&nbsp;&nbsp;"Odgovor na to pitanje glasi: ne znam", odvrati Denijador. "Ali dođite, vreme je za ručak. Mogu, ukoliko želite, zatražiti da nas ovde posluže, po možemo o Zemlji pričati koliko god hoćete."
<BR>&nbsp;&nbsp;&nbsp;&nbsp;&nbsp;"Ne znate?", upita Treviz glasom koje postade gotovo piskav.
<BR>&nbsp;&nbsp;&nbsp;&nbsp;&nbsp;"U stvari, koliko je meni poznato, niko to ne zna."
<BR>&nbsp;&nbsp;&nbsp;&nbsp;&nbsp;"Ali to je nemoguće."
<BR>&nbsp;&nbsp;&nbsp;&nbsp;&nbsp;"Većniče", odgovori Denijador sa blagim uzdahom, "ukoliko želite da ono što je istina nazovete nemogućim, to je vaše pravo; ali to vas neće nikuda odvesti."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
