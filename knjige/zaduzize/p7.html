<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ODLAZAK SA KOMPORELENA
<P>&nbsp;&nbsp;&nbsp;&nbsp;&nbsp;26.
<BR>&nbsp;&nbsp;&nbsp;&nbsp;&nbsp;Obed se sastojao od gomile mekih, zapečenih knedli različitih nijansi, različito punjenih.
<BR>&nbsp;&nbsp;&nbsp;&nbsp;&nbsp;Denijador dohvati jedan paketić koji se razvuče u par tankih, providnih rukavica, i navuče ih na ruke. Njegovi gosti postupiće isto, sledeći lokalni običaj.
<BR>&nbsp;&nbsp;&nbsp;&nbsp;&nbsp;"Šta se, molim vas, nalazi u ovim knedlama?" upita Blis.
<BR>&nbsp;&nbsp;&nbsp;&nbsp;&nbsp;"Ove ružičaste ispunjene su začinjenom mlevenom ribom", odgovori Denijador, dodavši: "Na Komporelenu ih smatraju pravom poslasticom. U ovim žućkastim nalazi se veoma blag sir. U zelenim je različito povrće. Morate ih jesti dok su još tople. Kasnije ćemo dobiti pitu od badema, i bićemo posluženi uobičajenim pićem. Preporučujem vam zagrejanu jabukovaču. Pri ovakvoj hladnoj klimi svu hranu zagrevamo, čak i dezert."
<BR>&nbsp;&nbsp;&nbsp;&nbsp;&nbsp;"Očigledno, dobro se hranite", primeti Pelorat.
<BR>&nbsp;&nbsp;&nbsp;&nbsp;&nbsp;"Ne baš naročito", odvrati Denijador. "Samo sam pažljiv prema svojim gostima. Što se mene samog tiče, sasvim sam zadovoljan i malim. Moje telo baš ne zahteva mnogo, kao što ste, verovatno, već i sami primetili."
<BR>&nbsp;&nbsp;&nbsp;&nbsp;&nbsp;Treviz stavi u usta komadić jedne od ružičastih i ustanovi da je zaista nadevena ribom sa mirisom nekog začina koji je nesumnjivo bio ukusan, ali za koji istog časa pomisli da će ga, zajedno sa mirisom ribe, pratiti čitaog dana, i možda, dobrim delom noći.
<BR>&nbsp;&nbsp;&nbsp;&nbsp;&nbsp;Držeći ostatak knedle u ruci on ustanovi da se pokorica skinula, i da pred sobom ima samo ono što se nalazilo u njenoj unutrašnjosti. Sadržina knedle nije bila vlažna, ništa iz nje nije curilo, i on se za trenutak upita kakva je svrha rukavica koje su navukli. Ni po čemu nije izgledalo da će mu hrana ovlažiti i ulepiti prste, te konačno zaključi da su se rukavice stavljale iz higijenskih razloga. Rukavice su, verovatno, nekada zamenjivale pranje ruku ukoliko za to nije bilo prilike; sada je, verovatno, običaj nalagao da se rukavice stavljaju čak i pošto su ruke bile oprane (juče, kada je ručao s njom, Lizalor nije navukla rukavice - ali razlog tome je, možda, bio taj što je ona bila poreklom iz planinskih zabiti).
<BR>&nbsp;&nbsp;&nbsp;&nbsp;&nbsp;"Da li bi možda bilo neprikladno ako, dok ručamo, nastavimo naš malopređašnji razgovor?" upita on.
<BR>&nbsp;&nbsp;&nbsp;&nbsp;&nbsp;"Bilo bi, većniče, ako ćemo po komporelenskim običajima; međutim, budući da ste moji gosti, upravljaćemo se prema vašim. Ukoliko želite da razgovaramo ozbiljno, i ukoliko smatrate - ili ukoliko vam do toga nije stalo - da razgovor neće omesti vaše uživanje u jelu, izvolite. Ja sam spreman."
<BR>&nbsp;&nbsp;&nbsp;&nbsp;&nbsp;"Hvala vam", odvrati Treviz. "Ministarka Lizalor mi je nagovestila - ne, izjasnila se čak prilično otvoreno - da skeptici baš nisu naročito omiljeni na ovom svetu. Da li je to tačno?"
<BR>&nbsp;&nbsp;&nbsp;&nbsp;&nbsp;Denijadrovo dobro raspoloženje kao da se pojača. "U potpunosti. Da nije tako, bili bismo ozbiljno ožalošćeni. Komporelen je, znate, svet osujećenih ljudi. Iako nam nisu poznate nikakve pojedinosti, ovde postoji mitsko uverenje da je nekad, pre mnogo hiljada godina, dok je broj naseljenih svetova u Galaksiji bio još veoma mali, Komporelen bio vodeća planeta. Nikada to nismo zaboravili, i činjenica da smo u nama bližoj istoriji vođstvo morali prepustiti drugima razdražuje nas - to jest, stanovništvo uopšte - osećanjem nepravde.
<BR>&nbsp;&nbsp;&nbsp;&nbsp;&nbsp;Pa ipak, šta u pogledu toga možemo da učinimo? Nekada je naša vlada bila prinuđena da služi Caru, a danas je lojalni pridruženik Zadužbinske federacije. I što smo više svesni svog današnjeg podređenog položaja, to snažnija postaje vera u velike, tajanstvene dane prošlosti.
<BR>&nbsp;&nbsp;&nbsp;&nbsp;&nbsp;Šta, dakle, Komporelen može uopšte da učini? Nikad se, u onim minulim danima, nije usudio da uputi izazov Carstvu, kao što se ni danas ne usuđuje da se otvoreno usprotivi Zadužbini. Utehu, onda, nalazi u svojim napadima i mržnji prema nama, budući da mi ne verujemo u stara predanja i da se izrugujemo njihovom sujeverju.
<BR>&nbsp;&nbsp;&nbsp;&nbsp;&nbsp;Pri svemu tome, prilično smo bezbedni od težih oblika netrpeljivosti. Jer, mi kontrolišemo ovdašnju tehnologiju, i zauzimamo većinu mesta na univerzitetima. Pojedini među nama, pogotovo oni koji se ne ustručavaju da govore otvoreno, nailaze na teškoće pri svojim predavanjima. I ja se, na primer, suočavam sa takvim teškoćama, mada sam zadržao svoje studente i iz potiha se sastajem s njima izvan univerzitetskog zdanja. Ipak, ukoliko bi zaista pokušali da nas sasvim isključe iz javnog života, to bi ozbiljno pogodilo našu tehnologiju - a pored toga, naši bi univerziteti izgubili gotovo sav ugled širom Galaksije. Moguće je, ipak, zamisliti - do takvih granica može ići ljudska ludost - da ih ni izgledi da počine intelektualno samuobistvo ne bi omeli da na nama ispolje najgori vid svoje mržnje; ali mi imamo podršku Zadužbine. Iz tog razloga nam neprestano zakeraju, omaložavajući nas i optužujući nas - ali nas ne diraju."
<BR>&nbsp;&nbsp;&nbsp;&nbsp;&nbsp;"Da li vas to sveopšte negodovanje, s kojim se susrećete, sada srečava da nam kažete gde se Zemlja nalazi?" upita Treviz. "Strahujete li, možda, da bi, uprkos svemu, to antiskeptičko raspoloženje, ukoliko odete predaleko, moglo poprimiti zaista gadne oblike?"
<BR>&nbsp;&nbsp;&nbsp;&nbsp;&nbsp;Denijador odmahnu glavom. "Ne. Položaj Zemlje zaista nam nije poznat. Ne skrivam ništa od vas, bilo iz straha, bilo iz nekog drugog razloga."
<BR>&nbsp;&nbsp;&nbsp;&nbsp;&nbsp;"Ali, pogledajte", nastavi Treviz gotovo žurno. "U ovom delu galaksije postoji ograničen broj planeta čije fizičke karakteristike obično povezuju sa mogućnošću opstanka, i gotovo sve među njima su ne samo nastanjive već i nastanjene; sledstveno tome, morale bi vam biti poznate. Kakvu bi, inače, teškoću predstavljalo traganje, u ovom delu Galaksije, za nekom nastanjivom planetom - osim ukoliko ne bi bila zagađena radioaktivnošću? Pored toga, tragali biste za planetom sa velikim prirodnim saputnikom. Radioaktivna planeta, i još sa ogromnim prirodnim pratiocem, bila bi van svake sumnje Zemlja, i bilo bi je nemoguće promašiti čak i pri nasumičnom pretraživanju. Bilo bi, dakako, potrebno nešto vremena, ali to je, ujedno, jedina teškoća koju mogu sagledati."
<BR>&nbsp;&nbsp;&nbsp;&nbsp;&nbsp;"Uverenje je skeptika", odvrati Denijador, "da su i radioaktivnost Zemlje i njen ogromni pratilac tek puka maštarija. Ukoliko bismo tragali za njima, bilo bi to kao da tragamo za ptičjim mlekom ili za pernatom zmijom."
<BR>&nbsp;&nbsp;&nbsp;&nbsp;&nbsp;"Možda i jeste tako, ali to, u svakom slučaju, ne mora značiti da Komporelen treba da odustane od svakog traganja. Kada bi se pronašao radioaktivan svet pogodan, inače, s obzirom na svoju veličinu, da bude nastanjiv, zajedno sa ogromnim saputnikom - ne bi li to, u ozbiljnoj meri, doprinelo uverljivosti komporelenskih predanja uopšte?"
<BR>&nbsp;&nbsp;&nbsp;&nbsp;&nbsp;Denijador prsnu u smeh. "Moguće je da Komporelenci, upravo iz tog razloga, ni ne preduzimaju nikakvu potragu. Ukoliko ne bismo uspeli, ili ukoliko bismo pronašli neku Zemlju sasvim različitu od predstava u našim predanjima, dogodilo bi se upravo suprotno. Komporelenska predanja, u celosti, bila bi pretvorena u prah i postala predmet sveopšte poruge. A Komporelen se ne usuđuje da preuzme taj rizik."
<BR>&nbsp;&nbsp;&nbsp;&nbsp;&nbsp;Treviz proćuta nekoliko trenutaka, a onda, veoma ozbiljnim glasom, nastavi: "Ipak, čak i ako otpišemo ta dva jedinstvena svojstva - radioaktivnost i ogromnog prirodnog saputnika - preostaje nam još jedno, koje, po prirodi stvari, mora postojati, bez obzira na bilo kakvo predanje. Na Zemlji mora postojati ili rascvali život beskrajnog raznovrsja ili njegovi ostaci - a o njima, u najmanju ruku, mora postojati spomen, bar u vidu fosila."
<BR>&nbsp;&nbsp;&nbsp;&nbsp;&nbsp;"Većniče", odvrati Denijador, "mada Komporelen nije nikada preuzeo organizovano traganje za Zemljom, mi ipak jesmo u mogućnosti da putujemo svemirom, i povremeno dolazimo u posed izveštaja što nam ih upućuju brodovi koji su, iz ovog ili onog razloga, skrenuli sa svojih planiranih maršuta. Skokovi nisu uvek savršeni, kao što i sami možda znate. Pri svemu tome, nikada nije bilo nikakvog izveštaja o bilo kakvoj planeti sa osobenostima kakve se pripisuju legendarnoj Zemlji, ili planeti na kojoj buja život. S druge strane, malo je verovatno da bi se neki brod spustio na neku, po svoj prilici, nenastanjenu planetu, samo zato da bi njegova posada mogla poći u lov na fosile. Prema tome, ako se tokom hiljada godina nije pojavio nijedan izveštaj o nečemu sličnom, savršeno sam sklon da poverujem da položaj Zemlje nije ni moguće ustanoviti - i da nema šta da se ustanovljava."
<BR>&nbsp;&nbsp;&nbsp;&nbsp;&nbsp;Pomalo osujećeno, Treviz primeti: "Ipak, Zemlja mora postojati - negde. Negde mora da postoji planeta sa koje su potekli i ljudska rasa i svi oblici života koji se sa njom povezuju. Ukoliko se Zemlja ne nalazi u ovom delu Galaksije, mora biti negde drugde."
<BR>&nbsp;&nbsp;&nbsp;&nbsp;&nbsp;"Moguće je", prihvati Denijador užurbano, "ali za sve ovo vreme nije dala ni glasa od sebe."
<BR>&nbsp;&nbsp;&nbsp;&nbsp;&nbsp;"Možda nije bilo pravog napora da se pronađe."
<BR>&nbsp;&nbsp;&nbsp;&nbsp;&nbsp;"Pa, po svemu sudeći, vi ga upravo preduzimate. Želim vam svaku sreću, ali se nijednog trenutka ne bih kladio na vas."
<BR>&nbsp;&nbsp;&nbsp;&nbsp;&nbsp;"Da li je bilo ikakvih pokušaja da se mogući položaj Zemlje ustanovi posrednim putem?" upita Treviz. "Na neki drugi način, osim neposredne potrage?"
<BR>&nbsp;&nbsp;&nbsp;&nbsp;&nbsp;"Jeste", odgovoriše dva glasa istovremeno. Denijador, jedan od dvojice čiji se glas čuo, upita Pelorata: "Mislite li na Jarifov projekat?"
<BR>&nbsp;&nbsp;&nbsp;&nbsp;&nbsp;"Da", odgovori Pelorat.
<BR>&nbsp;&nbsp;&nbsp;&nbsp;&nbsp;"Pa, onda, želite li da ga izložite većniku? Verujem da će biti spreman da radije poveruje vama nego meni."
<BR>&nbsp;&nbsp;&nbsp;&nbsp;&nbsp;"Vidiš, Golane", započe Pelorat, "u poslednjim danima Carstva, u jednom trenutku veoma omiljena je bila, kako su je nazivali, igra Traganja-Za-Korenima - možda samo stoga da bi se odvratila pažnja od neprijatne svakodnevnice. Kao što ti je poznato, Carstvo se u to vreme nalazilo u stanju potpunog raspada.
<BR>&nbsp;&nbsp;&nbsp;&nbsp;&nbsp;U to vreme, nekako, jedan levijski istoričar, Humbar Jarif, došao je na pomisao da je, ma gde da se nalazila, praroditeljska planeta morala najpre naseliti svetove koji su joj bili najbliži, a tek potom one dalje. Uopšte uzev, što se neki svet nalazio dalje od Planete Porekla, to je kasnije morao biti naseljen.
<BR>&nbsp;&nbsp;&nbsp;&nbsp;&nbsp;Pretpostavimo, u tom slučaju, da je neko pribeležio tačne datume naseljavanja svih nastanjivih planeta u Galaksiji, i na taj način uspostavio mreže stare više hiljada godina. Postojala bi mreža koja bi povezivala sve planete naseljene deset hiljada godina unazad; mreža planeta naseljenih dvanaest, kao i mreža planeta naseljenih petnaest hiljada godina unazad. Teorijski, svaka od njih trebalo je da bude približno kružnog oblika, kao i da, u osnovi, stoje jedna unutar druge. Starije mreže trebalo bi da čine sfere čiji bi prečnik bio manji nego kod onih mlađih, i ukoliko bi se potažilo središte svih njih došlo bi se do jednog srazmerno malog odsečka svemira u kome bi se nalazila i praroditeljska planeta - Zemlja."
<BR>&nbsp;&nbsp;&nbsp;&nbsp;&nbsp;Peloratovo lice bilo je krajnje ozbiljno, dok je obema rukama opisivao položaj sfera. "Shvataš li u čemu je stvar, Golane?"
<BR>&nbsp;&nbsp;&nbsp;&nbsp;&nbsp;Treviz potvrdno klimnu. "Shvatam. Ipak, rekao bih da je negde omanulo."
<BR>&nbsp;&nbsp;&nbsp;&nbsp;&nbsp;"Teorijski, stari druže, izgledalo je da se sve poklapa. Jedna od nevolja, međutim, sastojala se u tome što dati datumi naseljavanja nisu ni izbliza bili tačni. Znaš, u većem ili manjem stepenu svaki je svet sklon preterivanju u pogledu svoje starosti, i nije bilo načina da se ona ustanovi nezavisno od predanja."
<BR>&nbsp;&nbsp;&nbsp;&nbsp;&nbsp;"Možda, ritmom raspadanja ugljenika-14 u prastarom drveću", nabaci Blis.
<BR>&nbsp;&nbsp;&nbsp;&nbsp;&nbsp;"Svakako, draga", odgovori Pelorat, "ali trebalo je imati punu saradnju dotičnih svetova, koja nikada nije bila ostvarena. Nijedan svet nije bio voljan da dopusti da mu se dovede u pitanje njegova časna starost, a samo Carstvo u to vreme nije bilo u moći da suzbije mesne otpore, pogotovo kada je u pitanju bila jedna tako nevažna stvar. Imalo je tada preča posla.
<BR>&nbsp;&nbsp;&nbsp;&nbsp;&nbsp;Sve što je Jarif bio u stanju da učini bilo je da prouči svetove naseljene tek jedva dve hiljade godina unazad, budući da su zabeleške o tome načinjene pod krajnje nepouzdanim okolnostima. Takvih je svetova, međutim, bilo samo nekoliko, i premda su bili raspoređeni u okvirima jedne prilično simetrične sfere, njihovo je središte padalo negde u neposrednu blizinu Trantora, carske prestonice; razlog tome, očigledno, bio je taj što su ekspedicije tokom kojih je naseljen taj srazmerno mali broj svetova krenule upravo sa Trantora.
<BR>&nbsp;&nbsp;&nbsp;&nbsp;&nbsp;To je, dakako, postavilo dodatni problem. Zemlja nije predstavljala jedinu polaznu tačku za naseljavanje drugih svetova. Kako je, naime, vreme polazilo, stariji svetovi i sami su počeli da odašilju naseljeničke ekspedicije, i u doba kada je Carstvo bilo na vrhuncu Trantor ih je slao u prilično velikom broju. Jarif je, krajnje nepravedno, bio izložen podsmehu i poruzi, i njegov ugled kao istoričara potpuno je bio srozan."
<BR>&nbsp;&nbsp;&nbsp;&nbsp;&nbsp;"Shvatam, Janove", reče Treviz. "Dr Denijadore, nema li baš ničega što biste mi mogli reći, a što bi mi pružilo makar najslabašniju nadu? Postoji li bilo koji drugi svet na kojem bih mogao da dođem do bilo kakvih obaveštenja u vezi sa Zemljom?"
<BR>&nbsp;&nbsp;&nbsp;&nbsp;&nbsp;Denijador za trenutak utonu u misli. "P-a-a-a", započe on najzad, kao da s oklevanjem izvlači reči iz sebe, "kao skeptik moram vam reći da nisam siguran da Zemlja postoji, niti da je uopšte ikad postojala. Međutim..." I on ponovo zaroni u misli.
<BR>&nbsp;&nbsp;&nbsp;&nbsp;&nbsp;Konačno, Blis upita: "Čini mi se doktore, da ste za trenutak imali u vidu nešto što bi moglo biti od važnosti?"
<BR>&nbsp;&nbsp;&nbsp;&nbsp;&nbsp;"Od važnosti? Sumnjam", odgovori Denijador jedva čujnim glasom. "Ipak, možda može biti zanimljivo... Zemja, naime, nije jedini svet čiji položaj predstavlja zagonetku. Tu su i svetovi onog prvog talasa Iseljenika, Vasionaca, kako ih mi nazivamo u svojim predanjima. Jedni planete na kojima su se oni naselili nazivaju 'Svetovima Vasionaca'; drugi ih, pak, nazivaju 'Zabranjenim Svetovima'. Ovaj potonji naziv se danas najčešće upotrebljava.
<BR>&nbsp;&nbsp;&nbsp;&nbsp;&nbsp;U svojoj gordosti i svojoj ponesenosti, kaže dalje predanje, Vasioncima je pošlo za rukom da svoj životni vek protegnu na nekoliko stoleća, odbijajući da svojim kratkovekim precima dozvole pristup na svoje svetove. Pošto smo ih, konačno, porazili, situacija se iz temelja preokrenula. Odbijali smo sve nagodbe sa njima i prepustili smo ih njima samima, zabranivši svojim brodovima i svojim trgovcima da imaju ikakve veze sa njima. Tako su njihove planete postale Zabranjeni Svetovi. Bili smo sigurni, kako tvrde predanja, da će ih Onaj Koji Kažnjava uništiti i bez našeg udela u tome, i kako se čini, to se i dogodilo. U svakom slučaju, koliko nam je znano, nijedan se Vasionac nije pojavio nigde u Galaksiji već više hiljada godina."
<BR>&nbsp;&nbsp;&nbsp;&nbsp;&nbsp;"Mislite li da bi ti Vasionci mogli nešto više znati o Zemlji?" upita Treviz.
<BR>&nbsp;&nbsp;&nbsp;&nbsp;&nbsp;"Sasvim je moguće, budući da su njihovi svetovi bili znatno stariji od ijednog od naših. To jest, ukoliko Vasionci još uopšte postoje. Što je krajnje malo verovatno."
<BR>&nbsp;&nbsp;&nbsp;&nbsp;&nbsp;"Čak i ako oni više ne postoje, postoje njihovi svetovi, a na njima možda ima nekih zapisa."
<BR>&nbsp;&nbsp;&nbsp;&nbsp;&nbsp;"Ukoliko ste u stanju da pronađete njihove svetove?"
<BR>&nbsp;&nbsp;&nbsp;&nbsp;&nbsp;Treviza kao da poče da obuzima očajanje. "Hoćete li da kažete da su ključ za Zemlju, o čijem položaju ništa ne znamo, možda nalazi na nekom od svetova Vasionaca, o čijem položaju takođe ništa ne znamo?"
<BR>&nbsp;&nbsp;&nbsp;&nbsp;&nbsp;Denijador sleže ramenima. "Nismo imali nikakvog dodira sa njima već dvadeset hiljada godina. Niti smo razmišljali o njima. I oni su, poput Zemlje, obavijeni maglom."
<BR>&nbsp;&nbsp;&nbsp;&nbsp;&nbsp;"Na koliko su svetova Vasionci nekada živeli?"
<BR>&nbsp;&nbsp;&nbsp;&nbsp;&nbsp;"Predanja pominju pedeset takvih svetova - sumnjivo okrugao broj. Po svemu sudeći, bilo ih je osetno manje."
<BR>&nbsp;&nbsp;&nbsp;&nbsp;&nbsp;"I vama nije poznat položaj baš nijednog od tih pedeset svetova?"
<BR>&nbsp;&nbsp;&nbsp;&nbsp;&nbsp;"Pa, sad, pitam se..."
<BR>&nbsp;&nbsp;&nbsp;&nbsp;&nbsp;"Šta se to pitate?"
<BR>&nbsp;&nbsp;&nbsp;&nbsp;&nbsp;"Budući da je", odgovori Denijador, "kao i u slučaju dr Pelorata, pradavna istorija poseban predmet mog interesovanja, povremeno sam prelistavao stare zapise u traganju za bilo čim što se odnosi na prastara vremena; za nečim znatno opipljivijim nego što su puka predanja. Prošle godine, do ruku mi je dopao jedan veoma stari brodski dnevnik, sa zapisima koji su bili gotovo neodgonetljivi. Dnevnik seže u ono pradavno doba kada naš svet još nije dobio svoje sadašnje ime. Tu se pominje kao 'Balisvet', što, kako mi se čini, može predstavljati još stariji oblik 'Benbalijevog sveta' iz naših predanja."
<BR>&nbsp;&nbsp;&nbsp;&nbsp;&nbsp;"Jeste li objavili svoj nalaz?" upita Pelorat uzbuđeno.
<BR>&nbsp;&nbsp;&nbsp;&nbsp;&nbsp;"Nisam", odgovori Denijador. "Nisam spreman da skočim sve dok se ne uverim da u bazenu ima vode - kako to lepo kaže naša stara poslovica. Znate, u dnevniku stoji da je kapetan broda posetio jedan svet Vasionaca i da je pri odlasku poveo i jednu Vasionku sa sobom."
<BR>&nbsp;&nbsp;&nbsp;&nbsp;&nbsp;"Ali", umeša se Blis, "maločas ste rekli da Vasionci nisu dozvoljavali posetiocima pristup na svoje svetove?"
<BR>&nbsp;&nbsp;&nbsp;&nbsp;&nbsp;"Tačno, i to je, upravo, jedan od razloga zašto još nisam objavio svoj nalaz. Jednostavno, sve to deluje neverovatno. Postoje i neodređeni nagoveštaji koji bi mogli biti protumačeni kao svedočanstvo o Vasioncima i njihovom sukobu sa Došljacima - našim precima... Takve priče koje se razlikuju samo u pojedinostima, ne postoje samo na Komporelenu već i na brojnim drugim svetovima; sve se, međutim, u jednom potpuno slažu. Te dve grupacije, Vasionci i Došljaci, nisu se međusobno mešale. Među njima nije bilo nikakvih društvenih kontakata, a još manje seksualnih veza; pa ipak, po svemu sudeći, tog dođoškog kapetana i tu Vasionku uzajamno su povezivale duboke veze ljubavi. To mi izgleda toliko neverovatno da ne vidim nikakvu mogućnost da priča bude prihvaćena osim kao, u najboljem slučaju, primer romantične istorijske pripovesti."
<BR>&nbsp;&nbsp;&nbsp;&nbsp;&nbsp;Treviz je izgledao razočaran. "Je li to sve?"
<BR>&nbsp;&nbsp;&nbsp;&nbsp;&nbsp;"Nije, većniče, postoji još nešto. U brodskom dnevniku naišao sam i na neke brojke koje bi mogle - mada ne moraju - predstavljati svemirske koordinate. Ukoliko je zaista reč o njima - a moguće je, kao skeptik to moram da kažem, da nije - svedočanstvo koje sam imao pred sobom navelo me je da zaključim da su u pitanju koordinate triju svetova Vasionaca. Jedan od njih mogao bi biti upravo onaj svet na koji se kapetan broda spustio i sa koga je poveo svoju ljubljenu Vasionku."
<BR>&nbsp;&nbsp;&nbsp;&nbsp;&nbsp;"Čak i ako je čitava pripovest izmišljena, zar ne bi bilo moguće da su koordinate tačne?" upita Treviz.
<BR>&nbsp;&nbsp;&nbsp;&nbsp;&nbsp;"Bilo bi moguće", prihvati Denijador. "Daću vam te brojke, i slobodni ste da ih upotrebite po svom nahođenju, ali sumnjam da će vas bilo kud odvesti... Pri svemu tome, pala mi je na um i jedna zabavna pomisao." Brzi osmeh ponovo pređe njegovim licem.
<BR>&nbsp;&nbsp;&nbsp;&nbsp;&nbsp;"O čemu je reč?" upita Treviz.
<BR>&nbsp;&nbsp;&nbsp;&nbsp;&nbsp;"Šta ako neke od tih koordinata ukazuju na položaj Zemlje?"
<BR>
<BR>&nbsp;&nbsp;&nbsp;&nbsp;&nbsp;27.
<BR>&nbsp;&nbsp;&nbsp;&nbsp;&nbsp;Komporelensko sunce, upadljivo narandžaste boje, bilo je prividno veće od sunca Terminusa, ali nalazilo se nisko na obzorju i darivalo je malo od svoje toplote. Vetar, ma koliko umeren, dodirnu Trevizove obraze svojim ledenim prstima.
<BR>&nbsp;&nbsp;&nbsp;&nbsp;&nbsp;On zadrhta ispod svog električnim putem zagrejavanog kaputa koji mu je poklonila Miza Lizalor; ministarka je sada stajala tik uz njega. On joj se obrati: "Moralo bi nas povremeno i zagrejati, Miza."
<BR>&nbsp;&nbsp;&nbsp;&nbsp;&nbsp;Ona se začas obazere prema suncu. Stajala je, tako, u praznini svemirske luke, ne ispoljavajući ni najmanji znak nelagodnosti - visoka i krupna, sa ogrtačem tanjim no što je bio kaput koji je Treviz imao na sebi, nemarna, ako ne i puna prezira prema hladnoći što ih je okruživala.
<BR>&nbsp;&nbsp;&nbsp;&nbsp;&nbsp;"Leta su nam tako divna", odgovori ona. "Ne traju baš dugo, ali su naši usevi prilagođeni takvim prilikama. Seme je brižljivo probrano, tako da plodovi brzo sazrevaju na suncu i ne podležu mrazevima. Naše domaće životine imaju gusto krzno, a takođe, opšte je prihvaćena činjenica da je komporelenska vuna najbolja u čitavoj Galaksiji. Pored toga, u orbiti iznad Komporelena imamo i farme na kojima odgajamo tropsko voće. U stvari, čak i izvozimo ananas u konzervama, božanstvenog ukusa. Mnogi, u čijim smo predstavama hladan svet, nemaju pojma o tome."
<BR>&nbsp;&nbsp;&nbsp;&nbsp;&nbsp;"Zahvaljujem ti, Miza, što si došla da nas ispratiš, kao i za pomoć koju si nam pružila u pogledu naše misije. Ipak", dodade Treviz, "da bih umirio vlastitu savest, moram te upitati nećeš li zbog toga imati kakvih ozbiljnijih neprilika?"
<BR>&nbsp;&nbsp;&nbsp;&nbsp;&nbsp;"Neću!" Miza ponosno odmahnu glavom. "Nikakvih neprilika. Pre svega, niko me neće ispitivati. Saobraćaj je u mojoj nadležnosti, što znači da sam ja ta koja propisuje pravila ponašanja na svemirskim lukama, na ulaznim stanicama, za brodove koje dolaze i odlaze. Predsednik vlade u tom pogledu u potpunosti zavisi od mene, i upravo je očaran što ne mora da se upušta u pojedinosti... Pri svemu tome, čak i kada bi me ispitivali, rekla bih punu istinu. Vlada bi me, čak, nagradila što brod nisam predala Zadužbini, a i stanovništvo bi bilo oduševljeno samo kad bi bilo moguće upoznati ga s tom činjenicom. A ni Zadužbina neće imati pojma o svemu što se zbilo."
<BR>&nbsp;&nbsp;&nbsp;&nbsp;&nbsp;"Moguće je", primeti Treviz, "da te vlada pohvali što brod nisi predala Zadužbini, ali da li bi tako svesrdno prihvatila tvoju odluku da nas pustiš da odemo?"
<BR>&nbsp;&nbsp;&nbsp;&nbsp;&nbsp;Na Lizalorinom licu zaigra osmeh. "Ti si zaista pošten čovek, Trevize. Istrajno si se borio da sačuvaš svoj brod, i sada, kada ga imaš, ispoljavaš brigu za naše dobro." Ona pruži ruku prema njemu, kao da želi da mu dodirom da znak svoje naklonosti, ali gotovo istog časa, s očiglednom teškoćom, obuzda svoju nameru.
<BR>&nbsp;&nbsp;&nbsp;&nbsp;&nbsp;Zatim nastavi, glasom u kome se ponovo pojavi prizvuk osornosti: "Čak i kada bi se rešili da ospore moju odluku, bilo bi samo potrebno da im spomenem da si u potrazi za Najstarijom; istog časa pohvalili bi me što sam vas se tako brzo otarasila, broda i svega drugog. I smesta bi počeli da izgovaraju molitve pokajanja što vam je uopšte bilo dozvoljeno da pristupite na ovdašnje tle, mada, razume se, nije bilo nikakve mogućnosti da unapred saznamo kojim poslom ovamo dolazite."
<BR>&nbsp;&nbsp;&nbsp;&nbsp;&nbsp;"Da li zaista strahuješ od nesreće koja bi mogla snaći tebe i tvoj svet zbog mog prisustva ovde?"
<BR>&nbsp;&nbsp;&nbsp;&nbsp;&nbsp;"Da", odvrati Lizalor tupo. A onda dodade, znatno blaže: "Meni si već doneo nesreću, jer, od sada, pošto sam tebe upoznala, komporelenski muškarci činiće mi se još drvenijim nego ranije. Ostavljaš me ovde u stanju neutoljive žudnje. Onaj Koji Kažnjava već se postarao da tako bude."
<BR>&nbsp;&nbsp;&nbsp;&nbsp;&nbsp;Treviz je trenutak oklevao, a onda reče: "Ne bih želeo da u pogledu toga promeniš mišljenje, ali isto tako, ne bih želeo da trpiš zbog bespotrebne zebnje. Treba da shvatiš da je svaka pomisao da sam ti doneo nesreću puko sujeverje."
<BR>&nbsp;&nbsp;&nbsp;&nbsp;&nbsp;"Pretpostavljam da ti je to onaj skeptik rekao."
<BR>&nbsp;&nbsp;&nbsp;&nbsp;&nbsp;"Znam to i bez potrebe da mi on kaže."
<BR>&nbsp;&nbsp;&nbsp;&nbsp;&nbsp;Lizalor pređe rukom preko lica, jer se tanak sloj inja uhvatio na njenim istaknutim obrvama, i reče: "Poznato mi je da postoje takvi koji to smatraju sujeverjem. Međutim, neosporna je činjenica da Najstarija donosi nesreću. Pokazalo se to već mnogo puta, i svi mudri razlozi koje navode skeptici ne mogu poništiti istinu."
<BR>&nbsp;&nbsp;&nbsp;&nbsp;&nbsp;Ona odjednom ispruži ruku. "Zbogom, Golane. Uđi u brod i pridruži se svojim prijateljima pre no što se tvoje mekušno zadužbinsko telo ne smrzne na ovom našem hladnom, ali neopakom vetru."
<BR>&nbsp;&nbsp;&nbsp;&nbsp;&nbsp;"Zbogom, Miza, i nadam se da ću te ponovo sresti kad se vratim."
<BR>&nbsp;&nbsp;&nbsp;&nbsp;&nbsp;"Da, obećao si da ćeš se vratiti, i ja pokušavam da u to poverujem. Čak sam rekla sebi da bi trebalo da i ja uzletim i susretnem sa s tobom na tvom brodu, u svemiru, kako bi se nesreća sručila samo na mene a ne i na moj svet - ali ti se nećeš vratiti."
<BR>&nbsp;&nbsp;&nbsp;&nbsp;&nbsp;"Ne govori tako! Vratiću se! Neću te se odreći tako lako, posle svega što sam doživeo s tobom." U tom trenutku, Treviz je bio čvrsto ubeđen u ono što govori.
<BR>&nbsp;&nbsp;&nbsp;&nbsp;&nbsp;"Nimalo ne sumnjam u tvoje romantične porive, najdraži moj Zadužbinče, ali oni koji se usude da krenu u potragu za Najstarijom nikada se neće vratiti - ma gde želeli da se vrate. Osećam to u dubini svoje duše."
<BR>&nbsp;&nbsp;&nbsp;&nbsp;&nbsp;Treviz čvrsto uznastoja da mu zubi ne zacvokoću. Bilo je to usled hladnoće, i nipošto nije želeo da ona pomisli da je strah posredi. I on samo reče: "I to je sujeverje."
<BR>&nbsp;&nbsp;&nbsp;&nbsp;&nbsp;"Pa ipak", odvrati ona, "to je i istina."
<BR>
<BR>&nbsp;&nbsp;&nbsp;&nbsp;&nbsp;28.
<BR>&nbsp;&nbsp;&nbsp;&nbsp;&nbsp;Bilo je lepo ponovo se naći u komandnoj prostoriji Daleke zvezde. Možda je bila skučena. Možda deluje poput tamničkog mehura, sred svemirskog beskraja. Pa ipak, osećao ju je kao nešto prisno, pijateljsko i toplo.
<BR>&nbsp;&nbsp;&nbsp;&nbsp;&nbsp;"Milo mi je što ste najzad ušli", reče Blis. "Već sam počela da se pitam koliko dugo nameravate da se zadržite sa ministarkom."
<BR>&nbsp;&nbsp;&nbsp;&nbsp;&nbsp;"Ne preterano dugo", odvrati Treviz. "Prilično je hladno."
<BR>&nbsp;&nbsp;&nbsp;&nbsp;&nbsp;"Imala sam utisak", nastavi Blis, "da razmatrate mogućnost da još ostanete s njom i da odložite svoju potragu za Zemljom. Nemam nikakvu nameru da makar dotaknem vaš um; međutim, bila sam se zabrinula za vas, i to iskušenje pred kojim ste se našli činilo mi se kao da je i mene zaskočilo."
<BR>&nbsp;&nbsp;&nbsp;&nbsp;&nbsp;"Potpuno ste u pravu", prihvati Treviz. "Za trenutak, bar, zaista sam se našao pred iskušenjem. Ministarka je izvanredna žena; još nikada nisam sreo nikog poput nje... Ali Blis, niste li malo i vi pojačali moj napor da se oduprem iskušenju?"
<BR>&nbsp;&nbsp;&nbsp;&nbsp;&nbsp;"Rekla sam vam već nekoliko puta, Trevize, da nikada, ni pod kakvim uslovima, niti smem niti hoću da petljam po vašem umu. Uverena sam da ste odoleli iskušenju zahvaljujući, prvenstveno, svom snažnom osećanju za dužnost."
<BR>&nbsp;&nbsp;&nbsp;&nbsp;&nbsp;"Ne, ne verujem da ste u pravu." On se nevoljno nasmeja.
<BR>&nbsp;&nbsp;&nbsp;&nbsp;&nbsp;"Nije u pitanju bilo ništa tako dramatično, niti uzvišeno. Moj otpor, s jedne strane, podstakla je činjenica da je tamo napolju bilo veoma hladno, i s druge, tužna pomisao da ne bi proteklo mnogo vremena pre no što bi me konačno rastavila sa životom. Jer, njenim potrebama ne bih mogao da udovoljim: sasvim bi me isušila."
<BR>&nbsp;&nbsp;&nbsp;&nbsp;&nbsp;"Pa, u svakom slučaju, sada si na brodu i u bezbednosti", zaključi Pelorat. "Kakav će biti naš sledeći korak?"
<BR>&nbsp;&nbsp;&nbsp;&nbsp;&nbsp;"Tokom nekoliko narednih dana ubrzano ćemo se kretati prema rubu ovog planetarnog sistema, sve dok se ne budemo našli dovoljno daleko od Komporelena da bismo nesmetano mogli da izvedemo skok."
<BR>&nbsp;&nbsp;&nbsp;&nbsp;&nbsp;"Misliš da će pokušati da nas zaustave, ili bar prate?"
<BR>&nbsp;&nbsp;&nbsp;&nbsp;&nbsp;"Ne... Zaista verujem da je ministarka bila iskrena u svojoj nestrpljivosti da sa Komporelena odemo što brže možemo i ostanemo na pristojnoj razdaljini od njega, kako se osveta Onog Koji Kažnjava ne bi sručila na njenu rodnu planetu. U stvari..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Ona, u stvari, veruje da će se ta osveta sručiti na nas. Čvrsto je, naime, ubeđena da se više nećemo vratiti. Takvo njeno ubeđenje, moram da napomenem, nije zasnovano na nekom njenom saznanju o mojoj nevernosti, budući da nije ni imala priliku da moju vernost iskuša. Ona, jednostavno, smatra da Zemlja neizostavno donosi nesreću, te da mora zaglaviti svako ko se uopšte usudi da krene u potragu za njom."
<BR>&nbsp;&nbsp;&nbsp;&nbsp;&nbsp;"Koliko ih je, uopšte, krenulo sa Komporelena u potragu za Zemljom kad je u stanju da iznese takav sud?" upita Blis.
<BR>&nbsp;&nbsp;&nbsp;&nbsp;&nbsp;"Veoma sumnjam da je ijedan Komporelenac ikada krenuo u jednu takvu potragu. Uostalom, i rekao sam joj da smatram da su takve njene bojazni puko praznoverje."
<BR>&nbsp;&nbsp;&nbsp;&nbsp;&nbsp;"Jeste li sasvim sigurni da tako mislite, ili ste, možda, dopustili da njeno praznoverje i vas uzdrma?"
<BR>&nbsp;&nbsp;&nbsp;&nbsp;&nbsp;"Jasno mi je da njene bojazni predstavljaju puko praznoverje, bar što se tiče načina na koji ih ona ispoljava; to, međutim, ne mora značiti da su sasvim bez osnova."
<BR>&nbsp;&nbsp;&nbsp;&nbsp;&nbsp;"Mislite - radioaktivnost će nam doći glave, ukoliko pokušamo da se spustimo na Zemlju?"
<BR>&nbsp;&nbsp;&nbsp;&nbsp;&nbsp;"Ne verujem da je Zemlja zagađena radioaktivnošću. Verujem, u stvari, da Zemlja tom pričom nastoji da se zaštiti. Imajte u vidu da je iz biblioteke na Trantoru uklonjeno sve što se odnosi na Zemlju. Imajte, takođe, u vidu činjenicu da čak i čudesna Geina sećanja, u kojima sva planeta učestvuje - od površinskih kamenih slojeva sve do užarenog metalnog jezgra - bivaju neopozivo zaustavljena pri svakom pokušaju da se vrate dovoljno unazad, kako bi nam bilo šta otkrila o Zemlji...
<BR>&nbsp;&nbsp;&nbsp;&nbsp;&nbsp;Jasno je, dakle, da je Zemlja, ukoliko je dovoljno moćna da to učini, sasvim u stanju i da prilagođava umove, kako bi nametnula verovanje da je zagađena radioaktivnošću; sve to da bi sprečila svaki pokušaj potrage za njom. Možda Komporelen predstavlja posebnu opasnost za Zemlju jer se nalazi u njenoj neposrednoj blizini; otud se, možda, na njemu ispoljava pojačano nastojanje da sve što se odnosi na Zemlju ostane u nekoj, nadasve zanimljivoj, praznini. Denijador, na primer, koji je skeptik i naučnik, smatra da nema ama baš nikakvog smisla tragati za Zemljom: kaže, jednostavno, da je nije moguće naći. A ako je Zemlja zaista do te mere uporna da sebe ne otkrije drugima, nije li, u tom slučaju, sasvim moguće i da nas ubije, ili da učini da poremetimo umom, samo da je ne bismo pronašli?"
<BR>&nbsp;&nbsp;&nbsp;&nbsp;&nbsp;Blis se namršti i zausti: "Gea..."
<BR>&nbsp;&nbsp;&nbsp;&nbsp;&nbsp;Treviz je hitro prekide. "Nemojte mi samo reći da nas Gea štiti. Budući da je Zemlja bila u stanju da izbriše i Geina najranija sećanja, sasvim je jasno ko bi iz sukoba izmeđe Gee i Zemlje izišao kao pobednik."
<BR>&nbsp;&nbsp;&nbsp;&nbsp;&nbsp;"Ali otkud znate da su Geina najranija sećanja zaista bila izbrisana?" hladno upita Blis. "Moguće je, jednostavno, da je Gei bilo potrebno podosta vremena da uspostavi sećanja na planetarnom nivou, te da je, sada, u stanju da se svojim sećanjima probije samo do trenutka kada su ona uspostavljena. Međutim, čak i ako Geina najranija sećanja jesu bila izbrisana, otkud znate da je baš Zemlja to učinila?"
<BR>&nbsp;&nbsp;&nbsp;&nbsp;&nbsp;"To ne znam", odgovori Treviz. "Samo nastojim da izvučem zaključke iz svojih pretpostavki."
<BR>&nbsp;&nbsp;&nbsp;&nbsp;&nbsp;Pomalo bojažljivo, Pelorat se umeša: "Ukoliko je, uistinu, Zemlja toliko moćna, i toliko čvrsta u svojim nastojanjima da ostane neotkrivena - kakva je, onda, da tako kažem, svrha našeg traganja? Čini mi se da smatraš da nam Zemlja neće dozvoliti da joj pristupimo, i da će, čak, biti spremna da nas pobije ukoliko se ispostavi da ima izgleda da uspemo u svom naumu. U tom slučaju, govori li išta protiv toga da od svega dignemo ruke?"
<BR>&nbsp;&nbsp;&nbsp;&nbsp;&nbsp;"Možda, zaista, izgleda da bi najbolje bilo da od svega dignemo ruke. Priznajem to. Međutim, u meni je čvrsto ukorenjeno uverenje da Zemlja postoji, i ja želim i moram da je pronađem. Uostalom, već ko zna koliko puta i sama Gea se složila da sam, kada god se u meni javi čvrsto uverenje, uvek u pravu."
<BR>&nbsp;&nbsp;&nbsp;&nbsp;&nbsp;"Ali ima li načina da preživimo otkriće Zemlje?"
<BR>&nbsp;&nbsp;&nbsp;&nbsp;&nbsp;"Možda će i Zemlja", odvrati Treviz, nastojeći da u svoje reči unese prizvuk opuštenosti, "možda će i Zemlja umeti da ceni tu moju sposobnost da, u ključnim trenucima, uvek budem u pravu, i možda će odlučiti da mi ni na koji način ne naudi. Međutim - time, rekao bih, dolazimo do suštine onoga što bih želeo da kažem - nikako ne mogu biti siguran da ćete i vas dvoje uspeti da preživite, i to je ono što me odistinski zabrinjava. Tako je bilo od samog početka, ali taj se osećaj u meni sve više pojačava; čini mi se, stoga, da bi najuputnije bilo da vas vratim na Geu i da, potom, sam krenem u potragu. Ja sam bio taj, a ne vi, koji je u jednom trenutku odlučio da moram krenuti u potragu za Zemljom; ja sam taj, a ne vi, koga nešto nagoni da to učini. Pa, onda, neka budem ja taj, a ne vi, koji će snositi sve posledice. Dopustite mi da krenem sam... Janove?"
<BR>&nbsp;&nbsp;&nbsp;&nbsp;&nbsp;Peloratovo duguljasto lice kao da se još više izdužilo, a glavu je uvukao u ramena. "Ne sporim, Golane, da sam pomalo nervozan, ali bilo bi me sramota da te tek tako ostavim. Sam bih sebe prezreo kada bih to učinio."
<BR>&nbsp;&nbsp;&nbsp;&nbsp;&nbsp;"Blis?"
<BR>&nbsp;&nbsp;&nbsp;&nbsp;&nbsp;"Gea vas neće napustiti, Trevize, ma šta vi učinili. Ukoliko vam od Zemlje zaista preti opasnost, Gea će učiniti sve što je u njenoj moći da vas zaštiti. U svakom slučaju, što se mene tiče, kao Blis, ne nameravam da napustim Pela; i ukoliko on pođe sa vama, i ja ću poći sa njim."
<BR>&nbsp;&nbsp;&nbsp;&nbsp;&nbsp;Pomalo tmurno, Treviz odvrati: "Pa, dobro. Imali ste priliku. Nastavljamo naš put zajedno."
<BR>&nbsp;&nbsp;&nbsp;&nbsp;&nbsp;"Zajedno", potvrdi Blis.
<BR>&nbsp;&nbsp;&nbsp;&nbsp;&nbsp;Pelorat se blago nasmeši i stisnu Trevizovo rame. "Zajedno. Uvek, zajedno."
<BR>
<BR>&nbsp;&nbsp;&nbsp;&nbsp;&nbsp;29.
<BR>&nbsp;&nbsp;&nbsp;&nbsp;&nbsp;"Pogledaj ovo, Pele", reče Blis.
<BR>&nbsp;&nbsp;&nbsp;&nbsp;&nbsp;Posmatrala je, gotovo odsutno, kroz brodski teleskop, tek koliko da malo predahne od zurenja u Peloratove spise ispunjene predanjima o Zemlji.
<BR>&nbsp;&nbsp;&nbsp;&nbsp;&nbsp;Pelorat joj priđe, obgrli je jednom rukom oko ramena i zagleda se u ekran. Na vidiku je bio jedan od gasovitih gorostasa komporelenskog planetarnog sistema, uveličan do te mere da je izgledao kao pravi džin - što i jeste bio.
<BR>&nbsp;&nbsp;&nbsp;&nbsp;&nbsp;Bio je narandžaste boje, prošaran nešto bleđim prugama. Posmatran iz planetarne ravni, znatno udaljeniji od sunca no što je to bio sam brod, imao je oblik svetlosnog diska.
<BR>&nbsp;&nbsp;&nbsp;&nbsp;&nbsp;"Divota", promrmlja Pel.
<BR>&nbsp;&nbsp;&nbsp;&nbsp;&nbsp;"Središnja pruga, Pele, proteže se izvan diska."
<BR>&nbsp;&nbsp;&nbsp;&nbsp;&nbsp;Pelorat za trenutak nabra obrve i odvrati: "U pravu si, Blis, tako je."
<BR>&nbsp;&nbsp;&nbsp;&nbsp;&nbsp;"Misliš li da je u pitanju optička iluzija?"
<BR>&nbsp;&nbsp;&nbsp;&nbsp;&nbsp;"Nisam siguran, Blis", odgovori on. "Ja sam u svemiru novajlija baš kao i ti... Golane!"
<BR>&nbsp;&nbsp;&nbsp;&nbsp;&nbsp;Treviz se odazva jednim slabašnim 'Šta je?' i uđe u komandnu prostoriju sav zgužvan, kao da je trenutak pre toga dremuckao na krevetu obučen - što je, upravo, i radio.
<BR>&nbsp;&nbsp;&nbsp;&nbsp;&nbsp;On im se gotovo zlovoljno obrati: "Molim vas! Ne čačkajte po instrumentima!"
<BR>&nbsp;&nbsp;&nbsp;&nbsp;&nbsp;"U pitanju je teleskop", objasni mu Pelorat. "Pogledaj tamo."
<BR>&nbsp;&nbsp;&nbsp;&nbsp;&nbsp;Treviz baci pogled na ekran. "Gasoviti džin. Sudeći na osnovu podataka koje smo dobili zovu ga Galija."
<BR>&nbsp;&nbsp;&nbsp;&nbsp;&nbsp;"Kako možeš biti tako siguran, jedva ga pogledavši?"
<BR>&nbsp;&nbsp;&nbsp;&nbsp;&nbsp;"Pre svega", odreza Treviz, "na rastojanju na kome se sada nalazimo od sunca, i na osnovu veličine planete i položaja njene orbite - koje sam proučio proračunavajući našu putanju - to je jedina planeta koju, u ovom času, možemo do te mere uveličati. Pored toga, tu je i prsten."
<BR>&nbsp;&nbsp;&nbsp;&nbsp;&nbsp;"Prsten?" upita Blis zgranuto.
<BR>&nbsp;&nbsp;&nbsp;&nbsp;&nbsp;"Sve što ovog časa od prstena možete videti jeste tanka, bleda linija, budući da planetu posmatramo gotovo postrance. Možemo, međutim, iskositi objektiv u odnosu na planetarnu ravan, kako biste imali bolji pogled. Hoćete li?"
<BR>&nbsp;&nbsp;&nbsp;&nbsp;&nbsp;"Ne bismo želeli da ti, Golane, zadajemo posla - da posle ponovo moraš da proračunavaš naš položaj i putanju", primeti Pelorat.
<BR>&nbsp;&nbsp;&nbsp;&nbsp;&nbsp;"Nije važno, kompjuter će se potruditi da to učini umesto mene." Ni ne dovršivši, on sede za kompjuter i stavi dlanove na označena mesta. Kompjuter, prilagodivši se njegovom umu, obavi ostalo.
<BR>&nbsp;&nbsp;&nbsp;&nbsp;&nbsp;Lišena problema goriva i inercionih teškoća Daleka zvezda naglo ubrza, i Treviz, još jednom, oseti kako ga preplavljuje ljubav prema kompjuteru - i brodu - koji su se tako spremno odazivali na njegove poticaje - kao da su ih same njegove misli pokretale i njima upravljale, kao da su bili tek moćni i poslušni instrument njegove volje.
<BR>&nbsp;&nbsp;&nbsp;&nbsp;&nbsp;Nimalo nije bilo začuđujuće što je Zadužbina nastojala da joj se brod vrati; nije bilo ni začuđujuće da ga je Komporelen želeo za sebe. Jedino je za čuđenje bilo to da je snaga praznoverja mogla navesti čak i Komporelen da od njega odustane.
<BR>&nbsp;&nbsp;&nbsp;&nbsp;&nbsp;Odgovarajuće naoružan, mogao je preteći ili nadvladati svaki drugi brod u Galaksiji, ili čak čitavu flotu - pod uslovom da mu se ne ispreči kakav sličan brod.
<BR>&nbsp;&nbsp;&nbsp;&nbsp;&nbsp;Međutim, Daleka zvezda nije bila odgovarajuće naoružana. Poverivši mu brod, gradonačelnica Brano bila je dovoljno obazriva da mu ga preda bez ikakvog oružja.
<BR>&nbsp;&nbsp;&nbsp;&nbsp;&nbsp;Pelorat i Blis pomno su zurili u Galiju, dok im se planeta lagano, veoma lagano približavala. Gornji pol (severni ili južni, svejedno) postao je sada sasvim vidljiv, sa burama što su na širokom prostoru vitlale iznad njega, dok donji isčeze ispod masivnog tela planete.
<BR>&nbsp;&nbsp;&nbsp;&nbsp;&nbsp;Na gornjem delu, tamna strana planete zadre u krug narandžaste svetlosti, i prelepi prsten, iskošen, ukaza se pred njihovim očima.
<BR>&nbsp;&nbsp;&nbsp;&nbsp;&nbsp;Ono što je, međutim, delovalo još uzbudljivije, bilo je to što bleda središnja linija nije više izgledala prava, već zakrivljena, kao, uostalom, i druge pruge, na sever i na jug, mada ne u tolikoj meri.
<BR>&nbsp;&nbsp;&nbsp;&nbsp;&nbsp;Sada se sasvim lepo moglo videti kako se središnja pruga proteže izvan rubova planete, kao kakva omča s obe strane. Nije moglo biti ni govora o priviđenju; priroda prstena bila je sasvim raspoznatljiva. Prsten je bio sačinjen od čvrste materije i obgrljavao je čitavu planetu, mada skriven s njene druge strane.
<BR>&nbsp;&nbsp;&nbsp;&nbsp;&nbsp;"Nadam se", primeti Treviz, "da je dovoljno da vam pruži pravu predstavu o prstenu. Ukoliko bismo preleteli povrh planete, videli biste prsten u njegovom punom kružnom obliku, kako je obujmljuje nigde je ne dodirujući. Uočili ste, nadam se, da ne postoji samo jedan, već nekoliko koncentričnih prstenova."
<BR>&nbsp;&nbsp;&nbsp;&nbsp;&nbsp;"Nikada ne bih poverovao da je to moguće", primeti Pelorat tupo. "Šta te prstenove vezuje za planetu?"
<BR>&nbsp;&nbsp;&nbsp;&nbsp;&nbsp;"Ista ona sila koja za planete vezuje njihove prirodne, ili veštačke, pratioce", odgovori Treviz. "Prstenovi su sačinjeni od tanušnih čestica, od kojih svaka za sebe kruži oko planete. Pri tome, toliko su blizu planete da im plimski efekti onemogućavaju da se stope u jedinstvenu masu."
<BR>&nbsp;&nbsp;&nbsp;&nbsp;&nbsp;Pelorat zavrte glavom. "Prosto je zaštrašujuće kada čovek počne da razmišlja o tome. Ali stari druže, kako je uopšte bilo moguće da sav svoj život provedem kao nekakav vajni naučnik a da, ipak, toliko malo znam o astronomiji?"
<BR>&nbsp;&nbsp;&nbsp;&nbsp;&nbsp;"A ja, opet, ne znam ništa o mitovima čovečanstva. Nijedan pojedinac, međutim, nije u stanju da obuhvati sva znanja... Stvar je, ipak, u tome da ovakvi planetarni prstenovi ne predstavljaju ništa neobično. Gotovo svaki gasoviti džin ih ima, makar samo u obliku najsićušnijih zrnaca prašine. Budući, međutim, da u planetarnoj porodici Terminusovog sunca nema gasovitih džinova, te - osim ukoliko nije reč o svemirskim putnicima, ili ukoliko nisu pohađali neki univerzitetski tečaj iz astronomije - građani Zadužbine nisu nikad ni imali priliku da se susretnu sa planetarnim prstenovima. Ipak, ono što jeste nesvakidašnje, upravo je prsten dovoljno širok, svetao i raspoznatljiv, baš kao ovaj ovde. Prelep je. Mora biti da je širok bar nekoliko stotina kilometara."
<BR>&nbsp;&nbsp;&nbsp;&nbsp;&nbsp;Iznenada, Pelorat pucnu prstom. "To je, dakle, bilo značenje!"
<BR>&nbsp;&nbsp;&nbsp;&nbsp;&nbsp;Blis ga zbunjeno pogleda. "O čemu ti to, Pele?"
<BR>&nbsp;&nbsp;&nbsp;&nbsp;&nbsp;"Jednom, davno", odgovori on, "dopalo mi je ruku nekoliko stihova, nastalih ko zna kada, sročenih u nekoj arhaičnoj varijanti galaktičkog jezika, tako da sam imao muke da im razaberem smisao - mada je to, s druge strane, bila dobra potvrda njihove velike starosti... Po pravilu se, stari druže, ne tužim zbog arhaizama. Zahvaljujući svom radu postao sam priličan stručnjak za najveći broj varijanti starog galaktičkog jezika, iako mi to, izvan moje profesionalne delatnosti, nije donelo nikakve koristi... Ali o čemu sam počeo da govorim?"
<BR>&nbsp;&nbsp;&nbsp;&nbsp;&nbsp;"O nekim prastarim stihovima, Pele, dragi", odgovori Blis.
<BR>&nbsp;&nbsp;&nbsp;&nbsp;&nbsp;"Hvala ti, Blis", reče on, a potom, obraćajući se Trevizu, dodade: "Pažljivo prati sve o čemu govorim, kako bi me mogla vratiti pravom toku misli čim malo skrenem - što se, uistinu, događa prilično često."
<BR>&nbsp;&nbsp;&nbsp;&nbsp;&nbsp;"U tome je deo tvog šarma, Pele", primeti Blis, smešeći mu se.
<BR>&nbsp;&nbsp;&nbsp;&nbsp;&nbsp;"U svakom slučaju, tih nekoliko stihova nastojalo je da opiše planetarni sistem kojem je pripadala i sama Zemlja. Kakav je razlog bio tome nije mi poznato, budući da cela pesma nije sačuvana - ili u najmanju ruku, ja nisam uspeo da dođem do nje. Sačuvano je samo nekoliko tih stihova, možda baš zbog svoje sadržine koja se odnosila na astronomiju. U svakom slučaju, stihovi su govorili o blistavom trostrukom prstenu oko šeste planete - 'ispleten i moćan bje, te pred njim zatavni čitav svijet'. Još ih se sećam, kao što vidite. Tada pojma nisam imao šta je to planetarni sistem. Sećam se da sam pomišljao na tri prstena ispred planete, jedan za drugim u nizu. Kako mi je to tada zvučalo besmisleno, stihove nisam uneo u svoje spise. Sada mi je krivo što se nisam pobliže obavestio." On odmahnu glavom. "Baviti se mitovima danas pravi je samotnički posao, te čovek sasvim zaboravi na korist od daljeg propitivanja."
<BR>&nbsp;&nbsp;&nbsp;&nbsp;&nbsp;Treviz pokuša da ga uteši. "Najverovatnije je da si bio u pravu, Janove, što se nisi dublje zaglibljivao u to. Nema nikakvog smisla uzimati doslovno pesničke brbljarije."
<BR>&nbsp;&nbsp;&nbsp;&nbsp;&nbsp;"Ali ovo je bilo značenje stihova", usprotivi se Pelorat, pokazujući prstom prema ekranu. "O tome je pesma govorila. O tri široka prstena, smeštena jedan unutar drugog, veća i od same planete."
<BR>&nbsp;&nbsp;&nbsp;&nbsp;&nbsp;"Nikada još nisam čuo za tako nešto", primeti Treviz. "Ne verujem ni da prstenovi mogu biti tako veliki. U poređenju sa planetom koju okružuju, oni su uvek veoma uski."
<BR>&nbsp;&nbsp;&nbsp;&nbsp;&nbsp;"Nismo nikada čuli ni za jednu nastanjivu planetu sa ogromnim prirodnim pratiocem", podseti ga Pelorat. "Niti za planetu čija je površina zagađena radioaktivnošću. Sada nam se, međutim, javlja još jedna osobenost, treća po redu. Ukoliko bismo pronašli planetu zagađenu radioaktivnošću, ali inače, pogodnu da se na njoj razvije život, sa ogromnim prirodnim pratiocem, i još jednu planetu sa blistavim i moćnim prstenom, pa, u tom slučaju, ne bi bilo nikakve sumnje da smo konačno nabasali na Zemlju."
<BR>&nbsp;&nbsp;&nbsp;&nbsp;&nbsp;Treviz se nasmeja. "Slažem se, Janove. Ako se sve to troje složi, znaćemo da pred sobom imamo Zemlju."
<BR>&nbsp;&nbsp;&nbsp;&nbsp;&nbsp;"Ako?" promrmlja Blis, uzdahnuvši.
<BR>
<BR>&nbsp;&nbsp;&nbsp;&nbsp;&nbsp;30.
<BR>&nbsp;&nbsp;&nbsp;&nbsp;&nbsp;Za sobom su ostavili glavne svetove komporelenskog planetarnog sistema, zaronivši, već, duboko izvan položaja dveju njegovih najudaljenijih planeta, tako da na rastojanju od jedne i po milijarde kilometara više nije bilo nikakvog nebeskog tela značajnije mase. Ispred njih se prostirao samo prostrani kometni oblak koji, međutim, sa stanovišta gravitacione sile, nije predstavljao nikakvu prepreku.
<BR>&nbsp;&nbsp;&nbsp;&nbsp;&nbsp;Daleka zvezda je ubrzala do 0.1 c - desetog dela brzine svetlosti. Trevizu je bilo dobro poznato da se brod, teorijski, mogao sasvim približiti brzini svetlosti; bilo mu je, međutim, isto tako dobro poznato da, u stvarnosti, 0.1 c takođe predstavlja pristojnu brzinu.
<BR>&nbsp;&nbsp;&nbsp;&nbsp;&nbsp;Pri takvoj brzini postojala je mogućnost da se izbegne svako telo iole veće mase; nije, međutim, bilo mogućnosti da se izbegnu bezbrojne čestice zvezdane prašine niti, pogotovo, pojedinačni atomi i molekuli. Pri velikim brzinama čak su i tako sićušne čestice mogle pričiniti ozbiljnu štetu, tarući i grebući trup broda. Pri brzinama bliskim brzini svetlosti, svaki atom koji bi se zario u trup broda ponašao se poput čestica kosmičkog zračenja. A pri takvoj sveprodirućoj kosmičkoj radijaciji bilo ko u unutrašnjosti broda imao je male izglede da preživi na duži rok.
<BR>&nbsp;&nbsp;&nbsp;&nbsp;&nbsp;Daleke zvezde, na ekranu, nisu odavale utisak nikakvog kretanja, i mada je brod plovio brzinom od trideset hiljada kilometara u sekundi, činilo se da je nepokretan.
<BR>&nbsp;&nbsp;&nbsp;&nbsp;&nbsp;Kompjuter je pretraživao svemirska prostranstva na velikim udaljenostima, tragajući za bilo čime, ma koliko malenim, što bi im se moglo naći na putu; u takvim slučajevima, ma koliko oni bili malo zamislivi, brod bi tek ovlaš skrenuo, da izbegne sudar. Imajući u vidu majušnost tela koje bi se moglo isprečiti, brzinu kojom bi minulo, kao i odsutnost inercionog efekta usled skretanja broda, gotovo da nije bilo nikakve mogućnosti da bilo šta posvedoči kako se u stvarnosti ikada dogodilo ono što bi se moglo nazvati 'izmicanjem za dlaku'.
<BR>&nbsp;&nbsp;&nbsp;&nbsp;&nbsp;Sledstveno tome, Treviza takve stvari nisu nimalo zabrinjavale; u stvari, retko da se njima bavio čak i u mislima. Svu svoju pažnju posvetio je trima koordinatama koje je dobio od Denijadora, i to posebno onima koje su se odnosile na telo koje je trebalo da im bude najbliže.
<BR>&nbsp;&nbsp;&nbsp;&nbsp;&nbsp;"Zar nešto nije u redu sa brojkama?" upita Pelorat uznemireno.
<BR>&nbsp;&nbsp;&nbsp;&nbsp;&nbsp;"Nisam u stanju da ti na to odgovorim", odvrati Treviz. "Same po sebi koordinate najčešće nisu previše upotrebljive, osim ukoliko ti nisu poznati nulta tačka i način na koji su izvedene - pravac, da tako kažem, u kome treba označiti rastojanje, osnovni meridijan, i tako dalje."
<BR>&nbsp;&nbsp;&nbsp;&nbsp;&nbsp;"Kako dolaziš do svega toga?" upita Pelorat zabrinuto.
<BR>&nbsp;&nbsp;&nbsp;&nbsp;&nbsp;"Imam koordinate Terminusa, kao i još nekoliko utvrđenih tačaka, u odnosu na Komporelen. Ukoliko ih unesem u kompjuter, on će proračunati šta iz njih mora biti izvedeno da bi se ispravno utvrdili položaj Terminusa i tih drugih tačaka. Ja samo nastojim da u svojoj glavi pravilno postavim stvari, kako bih na ispravan način mogao programirati kompjuter. Onog trenutka kada ispravno postavimo stvari, koordinate koje smo dobili za Zabranjene Svetove, nadajmo se, dobiće neki smisao."
<BR>&nbsp;&nbsp;&nbsp;&nbsp;&nbsp;"Samo da se nadamo?" upita Blis.
<BR>&nbsp;&nbsp;&nbsp;&nbsp;&nbsp;"Samo da se nadamo, bojim se", odgovori Treviz. "Najzad, brojke koje smo dobili veoma su stare - možda potiču sa Komporelena, a možda i ne. Šta ako su sazdane na nekom drugačijem ustrojstvu?"
<BR>&nbsp;&nbsp;&nbsp;&nbsp;&nbsp;"U tom slučaju - šta?"
<BR>&nbsp;&nbsp;&nbsp;&nbsp;&nbsp;"Pa, u tom slučaju, ono čime raspolažemo samo su brojke bez ikakvog smisla. Međutim, to tek treba ustanoviti."
<BR>&nbsp;&nbsp;&nbsp;&nbsp;&nbsp;Njegovi prsti treperili su nad blago svetlucavim dirkama kompjutera, pohranjujući u njega neophodne podatke. Zatim postavi dlanove na označena mesta na komandnoj ploči. Sačekavši da kompjuter uobliči ustrojstvo znanih koordinata, on za trenutak zastade; zatim, služeći se istim ustrojstvom protumači koordinate najbližeg Zabranjenog Sveta; i konačano, utvrdi položaj tih koordinata na galaktičkoj karti u kompjuterovoj memoriji.
<BR>&nbsp;&nbsp;&nbsp;&nbsp;&nbsp;Nebo osuto zvezdama pojavi se na ekranu, brzo se krećući dok se slika automatski podešavala. Kada je kretanje najzad dostiglo vrhunac, polje je bilo ispunjeno zvezdama koje su se brzo rasipale ekranom u svim pravcima, dok poslednja ne nestade iza njegovih rubova. Nijednog trenutka ljudskim očima nije bilo moguće da prate te brze promene; sve je delovalo kao istačkana izmaglica. Konačno, prostor od jedne desetine parseka s obe strane (tako su, bar, pokazivale indeksne cifre ispod ekrana) bilo je sve što je preostalo. Nije više bilo nikakvih promena, i samo je nekoliko magličastih čestica narušavalo tminu na ekranu.
<BR>&nbsp;&nbsp;&nbsp;&nbsp;&nbsp;"Koja je od tih tačkica Zabranjeni Svet?" upita Pelorat jedva čujnim glasom.
<BR>&nbsp;&nbsp;&nbsp;&nbsp;&nbsp;"Nijedna", odgovori Treviz. "Četiri od njih su crveni patuljci, peta će uskoro to postati, a poslednja je beli patuljak. Malo je verovatno da ijedna od tih zvezda ima u svojoj orbiti planetu pogodnu za život."
<BR>&nbsp;&nbsp;&nbsp;&nbsp;&nbsp;"Kako znaš da su crveni patuljci, tek tako, na prvi pogled?"
<BR>&nbsp;&nbsp;&nbsp;&nbsp;&nbsp;"Mi, zapravo, ne posmatramo zvezde", odvrati Treviz; "ono što vidimo je, u stvari, samo jedan isečak iz galaktičke karte smeštene u memoriji kompjutera. Svaka od tih zvezda je opisana. Ti to nisi u stanju da vidiš, niti bih to ja, u tvom položaju, bio u stanju; međutim, sve dok moje šake održavaju kontakt, baš kao u ovom trenutku, svestan sam izvanrednog obilja podataka o svakoj zvezdi na koju usmerim pogled."
<BR>&nbsp;&nbsp;&nbsp;&nbsp;&nbsp;"Znači, nikakve koristi od koordinata", zaključi Pelorat.
<BR>&nbsp;&nbsp;&nbsp;&nbsp;&nbsp;Treviz podiže pogled prema njemu. "Nije baš tako, Janove. Još nisam završio. Sve je pitanje vremena. Koordinate Zabranjenog Sveta stare su više od dvadeset hiljada godina. U to vreme i Zabranjeni Svet i Komporelen kružili su oko središta Galaksije; sasvim je moguće da su kružili različitim brzinama i sa orbitama različitih nagiba i ekscentričnosti. Sledstveno tome, protokom vremena ta dva sveta mogla su se međusobno približiti ili se međusobno udaljiti; za proteklih dvadeset hiljada godina Zabranjeni svet mogao je, od pola do pet parseka, skliznuti bilo kuda izvan područja koje vidimo na ekranu. U svakom slučaju, teško da bi se mogao nalaziti u kvadratu čije stranice zahvataju tek jednu desetinu parseka."
<BR>&nbsp;&nbsp;&nbsp;&nbsp;&nbsp;"Pa, onda, šta nameravaš da učiniš?"
<BR>&nbsp;&nbsp;&nbsp;&nbsp;&nbsp;"Izdaću nalog kompjuteru da pomeri Galaksiju za dvadeset hiljada godina unazad - razume se, u odnosu na Komporelen."
<BR>&nbsp;&nbsp;&nbsp;&nbsp;&nbsp;"Je li to zaista u stanju da učini?" upita Blis, sa prizvukom zadivljenosti u glasu.
<BR>&nbsp;&nbsp;&nbsp;&nbsp;&nbsp;"Pa, dakako, nije u stanju da pomeri samu Galaksiju unazad u vremenu; međutim, u stanju je da to učini sa kartom smeštenom u njegovu memoriju."
<BR>&nbsp;&nbsp;&nbsp;&nbsp;&nbsp;"Hoćemo li bilo šta od toga i mi videti?" upita Blis.
<BR>&nbsp;&nbsp;&nbsp;&nbsp;&nbsp;"Gledajte", dobaci im Treviz.
<BR>&nbsp;&nbsp;&nbsp;&nbsp;&nbsp;Veoma sporo, nekoliko zvezda uspuza na ekran. Jedna nova zvezda koje dotad nije bilo na ekranu, dobaulja s njegovog levog ruba, i Pelorat, gotovo izvan sebe, povika: "Eno je! Eno je!"
<BR>&nbsp;&nbsp;&nbsp;&nbsp;&nbsp;Međutim, Treviz odmahnu glavom. "Žao mi je, još jedan crveni patuljak. Svuda ih ima. Najmanje tri četvrtine svih zvezda u Galaksiji su crveni patuljci."
<BR>&nbsp;&nbsp;&nbsp;&nbsp;&nbsp;Ekran se konačno smiri i svako kretanje prestade.
<BR>&nbsp;&nbsp;&nbsp;&nbsp;&nbsp;"Dakle?" upita Blis.
<BR>&nbsp;&nbsp;&nbsp;&nbsp;&nbsp;"Eto, videli ste", odgovori Treviz. "Tako je ovo područje Galaksije izgledalo pre dvadeset hiljada godina. U samom središtu ekrana je tačka u kojoj je trebalo da se nalazi Zabranjeni Svet, pod pretpostavkom da se planeta kretala prosečnom brzinom."
<BR>&nbsp;&nbsp;&nbsp;&nbsp;&nbsp;"Trebalo, ali nije", oštro primeti Blis.
<BR>&nbsp;&nbsp;&nbsp;&nbsp;&nbsp;"Nije", složi se Treviz, gotovo bez imalo uzbuđenja.
<BR>&nbsp;&nbsp;&nbsp;&nbsp;&nbsp;Pelorat duboko uzdahnu. "Oh, baš šteta, Golane."
<BR>&nbsp;&nbsp;&nbsp;&nbsp;&nbsp;"Čekajte, nemojte očajavati", uzviknu Treviz. "Nisam ni očkivao da ugledam zvezdu na tom mestu."
<BR>&nbsp;&nbsp;&nbsp;&nbsp;&nbsp;"Nisi očekivao?" upita Pelorat, zapanjen.
<BR>&nbsp;&nbsp;&nbsp;&nbsp;&nbsp;"Nisam. Već sam vam rekao da ovo pred nama nije sama Galaksija, već kompjuterska karta Galaksije. Ukoliko neka zvezda, iako postoji u stvarnosti, nije unesena u kartu, ni mi je nećemo moći videti. Ukoliko, dakle, rečenu planetu nazivaju 'zabranjenom', i ukoliko su je tako nazivali tokom poslednjih dvadeset hiljada godina, svi su izgledi da nikad nije bila unesena u kartu. I očigledno, nije, jer bismo je inače ugledali."
<BR>&nbsp;&nbsp;&nbsp;&nbsp;&nbsp;"Možda nismo u stanju da je ugledamo zbog toga što uopšte ne postoji", primeti Blis. "Ili u komporelenskim predanjima nema ni trunke istine, ili su koordinate koje smo dobili pogrešne."
<BR>&nbsp;&nbsp;&nbsp;&nbsp;&nbsp;"Sasvim je moguće. Međutim, sada, kada smo pronašli tačku u kojoj je trebalo da se planeta nalazi pre dvadeset hiljada godina, kompjuter će biti u stanju da odredi njene sadašnje koordinate. Služeći se, dakle, tako ispravljenim koordinatama - ispravkama, zapravo, koje sam mogao izvesti upotrebom zvezdane karte - možemo sada krenuti u pravo područje Galaksije, ono u kome bismo morali pronaći Zabranjeni Svet."
<BR>&nbsp;&nbsp;&nbsp;&nbsp;&nbsp;"Ipak, pošli ste samo od pretpostavke da se Zabranjeni Svet kretao prosečnom brzinom", primeti Blis. "Šta ako njena brzina nije bila prosečna? U tom slučaju, čini mi se, ne biste dobili ispravne koordinate."
<BR>&nbsp;&nbsp;&nbsp;&nbsp;&nbsp;"To je sasvim tačno, ali ipak, izvršena ispravka, zasnovana na pretpostavljenoj prosečnoj brzini, morala bi nas dovesti znatno bliže njenom stvarnom položaju nego što bi to bio slučaj kad ne bi bilo ispravke."
<BR>&nbsp;&nbsp;&nbsp;&nbsp;&nbsp;"Ipak, samo se nadate", primeti Blis sumnjičavo.
<BR>&nbsp;&nbsp;&nbsp;&nbsp;&nbsp;"Upravo tako", prihvati Treviz. "Nadam se... A sada, bacimo pogled na stvarnu Galaksiju."
<BR>&nbsp;&nbsp;&nbsp;&nbsp;&nbsp;Blis i Pelorat stadoše napregnuto da posmatraju, dok je Treviz (možda, da bi suzbio vlastitu napetost i odložio trenutak odluke) govorio odmerenim glasom, gotovo kao da se nalazi za katedrom.
<BR>&nbsp;&nbsp;&nbsp;&nbsp;&nbsp;"Znatno je teže osmatrati stvarnu Galaksiju", objasni on. "Karta smeštena u kompjuter, ipak, veštačka je tvorevina, sa nizom beznaznačajnih pojedinosti koje je moguće ukloniti. Na primer, ukoliko bi mi se isprečila kakva maglina, zastirući mi pogled, lako je se mogu otarasiti. Ako, s druge strane, ugao posmatranja nije odgovarajući za ono što imam na umu, lako ga mogu promeniti. I tako dalje. Međutim, kada je stvarna Galaksija u pitanju, moram je uzeti onakvu kakva zaista jeste; ukoliko želim da nešto promenim, moram promenuti i svoj fizički položaj u svemiru - što bi mi, dakako, oduzelo neuporedivo više vremena nego prosto prilagođavanje karte."
<BR>&nbsp;&nbsp;&nbsp;&nbsp;&nbsp;Kao da potvrđuje njegove reči, ekran se usmeri na jedan zvezdani roj toliko bogat pojedinačnim zvazdama da se činilo kao da su se nebom razasuli bezbrojni kristali šećernog praha.
<BR>&nbsp;&nbsp;&nbsp;&nbsp;&nbsp;"Posmatramo sada, malo postrance", objasni Treviz, "jedan pozamašan odsečak Mlečnog Puta. Međutim, ono što mi treba, naravno, jeste njegov prednji deo - njegovo, da tako kažem, lice. S druge strane, što se više budem približavao njegovom prednjem delu, ono što je u njegovoj pozadini sve će više nestajati. Koordinate uočene tačke su, međutim, dovoljno blizu Komporelena, tako da bi trebalo da budem u stanju da naše sadašnje vidno polje proširim do onoga što smo maločas videli na našoj galaktičkoj karti. Dopustite mi, samo, da kompjuteru izdam potrebne naloge, ukoliko uzmognem da dotle sačuvam svoj zdrav razum. Sad!"
<BR>&nbsp;&nbsp;&nbsp;&nbsp;&nbsp;Zvezdano polje poče smesta da se širi takvom brzinom da hiljade zvezda stade nestajati iza svih rubova ekrana, dajući posmatračima utisak istinskog kretanja da sve troje mahinalno ustuknuše, kao da bi da se uklone pred tom nezamislivom provalom.
<BR>&nbsp;&nbsp;&nbsp;&nbsp;&nbsp;Konačno se pojavi poznati prizor, mada ne tako mračan kao na karti maločas. Ali sada, u blizini samog središta, ukaza se jedna nova zvezda, neuporedivo blistavija od svih drugih.
<BR>&nbsp;&nbsp;&nbsp;&nbsp;&nbsp;"Eno je", prošapta Pelorat ushićeno.
<BR>&nbsp;&nbsp;&nbsp;&nbsp;&nbsp;"Možda. Moram zatražiti od kompjutera da izradi i prouči njen spektar." Nekoliko trenutaka vladala je savršena tišina, a onda se Treviz ponovo oglasi: "Spektralni red G-4, što znači da je zvezda tek nešto malo manja i manje blistavija od Terminusovog, ali znatno sjajnija od Komporelenovog sunca. Međutim, nijedna zvezda G-reda ne bi smela da ostane neunesena na galaktičku kartu. Budući da je na galaktičkoj karti nema, postoji prilično ubedljiv nagoveštaj da je reč o suncu oko koga kruži Zabranjeni Svet."
<BR>&nbsp;&nbsp;&nbsp;&nbsp;&nbsp;"Može li se", upita Blis, "na kraju ispostaviti da ne postoji nikakva planeta na kojoj bi bio moguć život, koja oko te zvezde kruži?"
<BR>&nbsp;&nbsp;&nbsp;&nbsp;&nbsp;"Pretpostavljam da i takva mogućnost postoji. Međutim, u tom slučaju, moraćemo pronaći preostala dva Zabranjena Sveta."
<BR>&nbsp;&nbsp;&nbsp;&nbsp;&nbsp;Blis je bila uporna. "A ako se ispostavi da su i oni bili samo lažna uzbuna?"
<BR>&nbsp;&nbsp;&nbsp;&nbsp;&nbsp;"Pa, u tom slučaju, pokušaćemo nešto drugo."
<BR>&nbsp;&nbsp;&nbsp;&nbsp;&nbsp;"Šta, na primer?"
<BR>&nbsp;&nbsp;&nbsp;&nbsp;&nbsp;"I sam bih to voleo da znam", odvrati Treviz sumorno.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
