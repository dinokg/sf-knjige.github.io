<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>MAHOVINA
<P>&nbsp;&nbsp;&nbsp;&nbsp;&nbsp;66.
<BR>&nbsp;&nbsp;&nbsp;&nbsp;&nbsp;Treviz je u svemirskom skafandru delovao zaista groteskno. Jedino što se na njemu moglo uočiti bile su futrole za oružja - ne one koje je obično opasivao, već druge, izrazitije, koje su bile deo zaštitne svemirske odeće. Treviz pažljivo stavi atomski pištolj u desnu, i neuronski bič u levu futrolu. Sada su i pištolj i bič bili do kraja nabijeni energijom; ovog puta, pomisli Treviz namrgodivši se, ništa mu ih neće oduzeti.
<BR>&nbsp;&nbsp;&nbsp;&nbsp;&nbsp;Blis se nasmeja. "Nameravate li to da nosite oružje čak i na svetu bez vazd... Ali nije važno! Ne želim da se uplićem u vaše stvari!"
<BR>&nbsp;&nbsp;&nbsp;&nbsp;&nbsp;"Odlično", odvrati Treviz i okrenu se prema Peloratu da mu pomogne da pričvrsti kacigu, pa isto učini i sa svojom.
<BR>&nbsp;&nbsp;&nbsp;&nbsp;&nbsp;Pelorat, koji nikada do tada nije obukao svemirsku odeću, pomalo žalosno upita: "Golane, da li ću stvarno moći da dišem u ovom?"
<BR>&nbsp;&nbsp;&nbsp;&nbsp;&nbsp;"Možeš biti potpuno siguran u to", odgovori Treviz.
<BR>&nbsp;&nbsp;&nbsp;&nbsp;&nbsp;Zagrlivši Falom, koja je stajala pokraj nje, Blis je posmatrala kako dvojica muškaraca obavljaju poslednje pripreme. Mala Solarijanka zurila je u dve ljudske prilike obučene u skafandre sa vidljivom uzbuđenošću. Podrhtavala je, i Blis je nežno i smirujuće privinu uz sebe.
<BR>&nbsp;&nbsp;&nbsp;&nbsp;&nbsp;Hermetička vrata na brodu otvoriše se i Treviz i Pelorat stupiše u vakuumsku komoru, mahnuvši još jednom čudno nezgrapnim rukama u znak pozdrava. Tek što se vrata za njima zatvoriše - otvori se glavni izlaz na brodu i njih dvojica, pomalo nespretno, stupiše na tle mrtve planete.
<BR>&nbsp;&nbsp;&nbsp;&nbsp;&nbsp;Beše tek svanulo. Nebo je, razume se, bilo čisto, bledoružičaste boje, ali se sunce još nije bilo pojavilo. Duž onog dela obzorja iza koga je sunce trebalo svakog časa da se pojavi lebdela je blaga izmaglica.
<BR>&nbsp;&nbsp;&nbsp;&nbsp;&nbsp;"Hladno je ovde", javi se Pelorat.
<BR>&nbsp;&nbsp;&nbsp;&nbsp;&nbsp;"Stvarno ti je hladno?" upita Treviz iznenađeno. Skafanderi su, po pravilu, bili dobro izolovani, i ukoliko bi se uopšte tu i tamo, pojavio neki problem, on se u stvari sastojao u oslobađanju od viška toplote.
<BR>&nbsp;&nbsp;&nbsp;&nbsp;&nbsp;"Ne, ne, ali pogledaj..." odgovori Pelorat. Zvuk njegovog glasa dopirao je sasvim jasno do Trevizovih slušalica, i on pogleda u pravcu u kome je Pelorat pokazivao prstom.
<BR>&nbsp;&nbsp;&nbsp;&nbsp;&nbsp;Pri bledoružičastoj svetlosti praskozorja, trošni čeoni zidovi zgrade prema kojoj su se uputili bili su prekriveni injem.
<BR>&nbsp;&nbsp;&nbsp;&nbsp;&nbsp;"Pri ovakvoj, razređenoj atmosferi", primeti Treviz, "noći su znatno hladnije nego što bi se očekivalo, a dani osetno topliji. Upravo ovaj čas predstavlja najhladniji trenutak dana, i sigurno će proći još nekoliko časova pre no što postane previše toplo da bismo ostali na suncu."
<BR>&nbsp;&nbsp;&nbsp;&nbsp;&nbsp;Kao da je poslednja reč koju je Treviz izgovorio predstavljala vrhunac nekog ritualnog napeva - sunčev blistavi luk pomoli se iza obzorja.
<BR>&nbsp;&nbsp;&nbsp;&nbsp;&nbsp;"Ne gledaj u njega", kao uzgred upozori Treviz Pelorata. "Okno na tvojoj kacigi odbija sunčeve zrake, i ne propušta ultraljubičaste čestice; ipak, može biti opasno."
<BR>&nbsp;&nbsp;&nbsp;&nbsp;&nbsp;On okrenu leđa izlazećem suncu, i njegova duga senka pade na zgradu pred njima. Inje je počelo da nestaje već pod prvim zracima sunca; posmatrali su ga kako se otapa. Nekoliko trenutaka, prekriven vlagom, zid je izgledao gotovo crn; ali ubrzo i vlage nestade.
<BR>&nbsp;&nbsp;&nbsp;&nbsp;&nbsp;"Odavde gledano zgrade ne izgledaju baš tako očuvano kao kad ih gledaš odozgo", primeti Treviz. "Pune su pukotine i trošne su. Pretpostavljam da je to posledica temperaturnih promena, kao i činjenice da se vlaga na njima naizmenično zamrzava i suši već, možda, dvadeset hiljada godina."
<BR>&nbsp;&nbsp;&nbsp;&nbsp;&nbsp;"Vidim neka slova ispisana na dovratku", reče Pelorat, i odmah dodade: "Međutim, usled trošnosti fasade veoma je teško razabrati šta znače."
<BR>&nbsp;&nbsp;&nbsp;&nbsp;&nbsp;"Ipak, pokušaj."
<BR>&nbsp;&nbsp;&nbsp;&nbsp;&nbsp;"Čini mi se da je u pitanju neka finansijska institucija. Čini mi se, ipak, da sam uspeo da razaberem reč 'banka'."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Ta reč označava instituciju u kojoj su držali novac - čuvajući ga, menjajući ga, dajući ga na zajam, ulažući ga u nešto, i tako dalje; razume se, ukoliko je ova zgrada ono što mislim da jeste?"
<BR>&nbsp;&nbsp;&nbsp;&nbsp;&nbsp;"Čitava zgrada namenjena samo tome? Bez kompjutera?"
<BR>&nbsp;&nbsp;&nbsp;&nbsp;&nbsp;"Kompjuteri su, možda, služili samo kao pomagala."
<BR>&nbsp;&nbsp;&nbsp;&nbsp;&nbsp;Treviz sleže ramenima. Pojedinosti života u drevnim vremenima nikada ga nisu posebno uzbuđivale.
<BR>&nbsp;&nbsp;&nbsp;&nbsp;&nbsp;Oni krenuše dalje, bez naročite žurbe, provodeći sve manje vremena pored svake sledeće zgrade. Tišina - mrtvilo - izazivala je sveprožimajući osećaj potištenosti. Lagano, milenijumima dugo propadanje, usred koga su se obreli učinilo je da im grad liči na skelet; kao da je sve, osim kostiju, netragom nestalo.
<BR>&nbsp;&nbsp;&nbsp;&nbsp;&nbsp;Nalazili su se u području umerene temperature, pa ipak, Trevizu se učini da sve više oseća toplotu sunca naleđima.
<BR>&nbsp;&nbsp;&nbsp;&nbsp;&nbsp;Udaljen od Treviza jedva stotinak metara, s njegove desne strane, Pelorat odjednom oštro uzviknu: "Hej! Pogledaj ovo!"
<BR>&nbsp;&nbsp;&nbsp;&nbsp;&nbsp;U Trevizovim ušima sve zazvoni. "Janove, ne viči toliko", upozori ga on. "Mogu te sasvim lepo puti i kada šapućeš, ma koliko daleko se nalazio. Šta je to?"
<BR>&nbsp;&nbsp;&nbsp;&nbsp;&nbsp;Smesta prigušivši glas, Pelorat odgovori: "Ova zgrada je 'Kuća Svetova'. Tako bar, ukoliko sam dobro razumeo, glasi natpis urezan na njoj."
<BR>&nbsp;&nbsp;&nbsp;&nbsp;&nbsp;Treviz mu se pridruži. Pred njima se nalazilo neko trospratno zdanje; linija njegovog krova bila je isprekidana, sa mestimičnim, ogromnim kamenim postoljima, na kojima su, verovatno - odavno srušene i pretvorene u prah - stajale neke izvajane figure.
<BR>&nbsp;&nbsp;&nbsp;&nbsp;&nbsp;"Jesi li siguran?" upita Treviz.
<BR>&nbsp;&nbsp;&nbsp;&nbsp;&nbsp;"Pa, da uđemo, da proverimo."
<BR>&nbsp;&nbsp;&nbsp;&nbsp;&nbsp;Popeše se uz pet niskih, širokih stepenika, i zađoše u vestibil kod koga se, očigledno, nije štedelo na prostoru. U razređenom vazduhu njihovi koraci, usled metalnih potplata na obući, odavali su više neku vrstu vibracionog šuškanja nego zvuka.
<BR>&nbsp;&nbsp;&nbsp;&nbsp;&nbsp;"Sad shvatam šta si mislio kada si rekao 'velike, neskorisne i skupe'", progunđa Treviz.
<BR>&nbsp;&nbsp;&nbsp;&nbsp;&nbsp;Uđoše potom u jednu prostranu i visoku dvoranu; sunce je u nju dopiralo kroz visoke prozore, oštro je osvetljavajući na mestima gde su zraci padali, i ostavljajući u nekoj vrsti polutame sve što se nalazilo u senci. U proređenoj atmosferi svetlost se tek pomalo rasipala.
<BR>&nbsp;&nbsp;&nbsp;&nbsp;&nbsp;U središtu prostorije nalazila se jedna ljudska figura izrađena, po svemu sudeći, od sintetičkog kamena; osetno je premašivala čovekovu prirodnu veličinu. Jedna ruka joj beše otpala, dok je druga bila napukla u predelu ramena; Treviz pomisli kako bi i ona lako otpala, da makar samo blago kucne po njoj. On odstupi za korak, kao da bi sam boravak u njenoj blizini mogao predstavljati iskušenje za neki takav vandalski postupak.
<BR>&nbsp;&nbsp;&nbsp;&nbsp;&nbsp;"Pitam se ko li je ovo mogao biti?" reče Treviz. "Nigde ništa ne piše. Pretpostavljam da su oni koji su figuru ovde postavili smatrali da svako treba da zna o kome je reč, ali sada..." On zastade, osećajući da zapada u opasnost da previše filosofira, i skrenu pažnju na drugu stranu.
<BR>&nbsp;&nbsp;&nbsp;&nbsp;&nbsp;Pelorat se zagledao u nešto iznad svoje glave, te i Treviz upravi pogled u istom smeru. Tu, na zidu, bile su ispisane - ne, urezane - neke reči koje Treviz nije bio u stanju da pročia.
<BR>&nbsp;&nbsp;&nbsp;&nbsp;&nbsp;"Zadivljujuće", reče Pelorat. "Pismena su stara možda i svih dvadeset hiljada godina, ali zaštićena od sunca i vlage, ovde unutra, sasvim su čitljiva."
<BR>&nbsp;&nbsp;&nbsp;&nbsp;&nbsp;"Ne i za mene", promrlja Treviz.
<BR>&nbsp;&nbsp;&nbsp;&nbsp;&nbsp;"Reč je o drevnom pismu, odveć kitnjastom čak i za svoje doba. Da vidimo... sedam... jedan... dva..." Njegov glas za trenutak se pretvori u mrmljanje, a onda se opet razbistri. "Tu je nabrojano pedeset imena, a pretpostavlja se da je bilo pedeset svetova Vasionaca, i ovo je 'Kuća Svetova'. Pretpostavljam, stoga da su ovo nazivi tih pedeset svetova Vasionaca, najverovatnije po redu nastanka. Aurora je navedena kao prva, a Solarija kao poslednja. Kao što možeš da vidiš, ima ukupno sedam kolona, sa sedam imena u prvih šest kolona i sa osam u poslednjoj. Kao da su prvobitno planirali da ih u svakoj koloni bude po sedam, i da su potom, stavljeni pred svršen čin, pridodali i Solariju. Moja pretpostavka, stari druže, glasi da je ova lista bila načinjena pre osnivanja ljudske naseobine na Solariji."
<BR>&nbsp;&nbsp;&nbsp;&nbsp;&nbsp;"A na kojoj se od tih planeta ovog časa nalazimo? Možeš li to da ustanoviš?"
<BR>&nbsp;&nbsp;&nbsp;&nbsp;&nbsp;"Možda možeš i sam da primetiš", odgovori Pelorat, "da je peta po redu u trećoj koloni, inače devetnaesta po ukupnom redosledu, označena nešto krupnijim slovima nego druge. Slova, nekako, deluju prilično samoljubivo, kao da se ponose svojim mestom. Pored toga..."
<BR>&nbsp;&nbsp;&nbsp;&nbsp;&nbsp;"Kako glasi njeno ime?"
<BR>&nbsp;&nbsp;&nbsp;&nbsp;&nbsp;"Koliko mogu da razaberem, ime joj je Melpomenija. Međutim, nikada do sada nisam naišao na to ime."
<BR>&nbsp;&nbsp;&nbsp;&nbsp;&nbsp;"Da li, kojim slučajem, to ime može označavati Zemlju?"
<BR>&nbsp;&nbsp;&nbsp;&nbsp;&nbsp;Pelorat žestoko odmahnu glavom, ali to, ispod kacige, ostade, naravno, neprimećeno. "Postoji na desetine reči koje su se u drevnim legendama koristile da bi se označila Zemlja. Jedna od njih je, kao što već znaš, Gea. Tu su zatim Tera, pa Erad, i tako dalje. Sve su te reči kratke. Ne znam ni za jednu dužu reč koja se upotrebljavala da se imenuje Zemlja; nije mi, takođe, poznato ništa što bi zvučalo kao skraćenica od naziva Melpomenija."
<BR>&nbsp;&nbsp;&nbsp;&nbsp;&nbsp;"U tom slučaju, znači, nalazimo se na Melpomeniji, i Melpomenija nije - Zemlja."
<BR>&nbsp;&nbsp;&nbsp;&nbsp;&nbsp;"Tako je. Ali pored toga - kao što maločas htedoh da kažem - postoji još nešto što, bolje no nešto veća slova, naznačuje da je ovo Melpomenija; naime, njene su koordinate označene sa 0-0-0. A šta bi se drugo moglo i očekivati, kada su u pitanju kooridnate vlastite planete?"
<BR>&nbsp;&nbsp;&nbsp;&nbsp;&nbsp;"Koordinate?" upita Treviz sumnjičavo. "Na toj listi su, takođe, naznačene i koordinate?"
<BR>&nbsp;&nbsp;&nbsp;&nbsp;&nbsp;"Uz svaku od planeta stoje i po tri cifre, i ja sam pretpostavio da je reč o njihovim koordinata. Šta bi drugo, uostalom, te cifre mogle označavati?"
<BR>&nbsp;&nbsp;&nbsp;&nbsp;&nbsp;Treviz ništa ne odgovori. On otvori maleni pregradak na delu svog skafandra koji mu je pokrivao butinu i izvuče neku kutiju koja je kablom bila vezana za pregradak. Zatim kutiju diže u visinu očiju i pažljivo je usmeri prema zapisu na zidu, dugo petljajući zbog rukavica narukama i utrošivši nekoliko minuta na posao za koji je, inače, bilo dovoljno nekoliko sekundi.
<BR>&nbsp;&nbsp;&nbsp;&nbsp;&nbsp;"Kamera?" upita Pelorat neumesno.
<BR>&nbsp;&nbsp;&nbsp;&nbsp;&nbsp;"Uneću kasnije snimke u brodski kompjuter", odvrati Treviz.
<BR>&nbsp;&nbsp;&nbsp;&nbsp;&nbsp;On načini nekoliko snimaka iz različitih uglova, a onda reče: "Čekaj malo! Moram se malo popeti. Pomozi mi, Janove."
<BR>&nbsp;&nbsp;&nbsp;&nbsp;&nbsp;Pelorat ukrsti šake, kao da pravi 'lopovske merdevine', ali Treviz odmahnu glavom. "Nećeš tako moći da izdržiš moju težinu. Klekni, i podboči se rukama."
<BR>&nbsp;&nbsp;&nbsp;&nbsp;&nbsp;Pelorat, brižljivo, postupi kako mu je rečeno, i Treviz, isto tako pažljivo, pope mu se na leđa i odatle kroči na postolje na kome se nalazila statua. On blago prodrma figuru da proceni koliko je stabilna, a onda stavi stopala na izvijeno koleno statue, služeći se njime kao osloncem da se još više podigne i dohvati se ramena sa koga je otpala ruka. Zakačivši se prstima za neku neravninu na njenim prsima, Treviz se ponovo odupre, i posle malo propinjanja, najzad mu pođe za rukom da sedne na rame statue. Onima, davno pokojnim, koji su duboko poštovali i statuu i osobu koju je ona predstavljala, ovo što je Treviz učinio moralo bi izgledati kao huljenje; činilo se da je i sam Treviz bio u dovoljnoj meri opsednut tom mišlju da, ako ništa drugo, pokuša bar da sedne što je pažljivije mogao.
<BR>&nbsp;&nbsp;&nbsp;&nbsp;&nbsp;"Pašćeš i povredićeš se", doviknu mu Pelorat krajnje zabrinut.
<BR>&nbsp;&nbsp;&nbsp;&nbsp;&nbsp;"Niti ću pasti niti ću se povrediti", odvrati mu Treviz, "ali ću sigurno ogluveti od tebe." Zatim ponovo izvuče kameru i podesi joj objektiv. Načinivši još nekoliko snimaka, on vrati kameru u pregradak i poče se lagano spuštati, sve dok mu noge ponovo ne dodirnuše postolje na kome je stajala statua. Potom skoči na pod, ali po svemu sudeći, potres koji proizvedoše njegova stopala pri dodiru sa tlom posluži kao završni udarac: istog časa, naime, i druga ruka otpade sa statue, načinivši omanju gomilu krša neposredno ispod postolja. To, međutim, gotovo da nije proizvelo nikakav zvuk.
<BR>&nbsp;&nbsp;&nbsp;&nbsp;&nbsp;Treviz se skameni, i prvo što mu sevnu kroz glavu bilo je da se negde sakrije pre no što naiđe čuvar i uhvati ga. Neverovatno je, razmišljao je on kasnije, kako se brzo čovek vraća u dane svog detinjstva u ovakvim situacijama - naime, kada nehotice polomite nešto što vam se čini važnim ili skupocenim. To, možda, traje samo neki trenutak, ali se urezuje veoma duboko.
<BR>&nbsp;&nbsp;&nbsp;&nbsp;&nbsp;Peloratov glas zazvuča šuplje, kao što i priliči nekome ko je bio svedok, ili čak saučesnik u jednom vandalskom činu; pa ipak, nekako mu pođe za rukom da pronađe reči utehe: "Nema... Nije važno, Golane, ionako bi uskoro sama otpala."
<BR>&nbsp;&nbsp;&nbsp;&nbsp;&nbsp;On se približi kršu što je stajao na postolju i bio rasut po podu, i kao da želi da potkrepi reči utehe, podiže jedan veći komad; ali gotovo istog časa uzviknu: "Golane, dođi ovamo?"
<BR>&nbsp;&nbsp;&nbsp;&nbsp;&nbsp;Treviz se zagledao u kamen. Na njemu se nalazio pramen nečeg peperjastog, jarkozelene boje. Rukom, na kojoj je i dalje bila rukavica, Treviz blago protrlja kamen. Pramen se skinu bez ikakvih poteškoća.
<BR>&nbsp;&nbsp;&nbsp;&nbsp;&nbsp;"Izgleda kao mahovina", zaključi on.
<BR>&nbsp;&nbsp;&nbsp;&nbsp;&nbsp;"Oblik života bez razuma, o kome si govorio?"
<BR>&nbsp;&nbsp;&nbsp;&nbsp;&nbsp;"Nisam sasvim siguran, bar što se tiče razuma. Blis bi, pretpostavljam bila veoma uporna u dokazivanju kako i ovo poseduje svest - ali što se toga tiče, ona isto tvrdi i kada je kamen u pitanju."
<BR>&nbsp;&nbsp;&nbsp;&nbsp;&nbsp;"Misliš li", upita Pelorat, "da je mahovina to što nagriza kamen?"
<BR>&nbsp;&nbsp;&nbsp;&nbsp;&nbsp;"Ne bih bio iznenađen kada bih čuo da procesu raspadanja pruža svoju svesrdnu pomoć. Ovaj svet ima puno sunca, i nešto malo vode. Polovinu njegove atmosfere čini vodena para. Ostatak čine azot i inertni gasovi. Ugljendioksida ima samo u tragovima, što bi navodilo na zaključak kako ovde ne postoji biljni svet; međutim, moguće je da se čini da ga je malo samo zato što je sav u stenovitoj kori planete. Prema tome, ukoliko u ovom kamenu ima ugljenika, moguće je da ga ova mahovina izvlači lučenjem kakve kiseline, koristeći se, potom, ugljen-dioksidom dobijenim na taj način. Ovo bi čak mogao biti preovlađujući oblik života koji je još preostao na ovoj planeti."
<BR>&nbsp;&nbsp;&nbsp;&nbsp;&nbsp;"Fantastično", oduševi se Pelorat.
<BR>&nbsp;&nbsp;&nbsp;&nbsp;&nbsp;"Van svake sumnje", odvrati Treviz, "ali ipak, za nas je to od manje važnosti. Koordinate svetova Vasionaca su nesravnjivo važnije; pa ipak, ono što nas najviše zanima, jesu koordinate Zemlje. Ako se ne nalaze među ovima, možda ćemo ih naći drugde u ovoj zgradi - ili nekoj drugoj. Hajdemo, Janove."
<BR>&nbsp;&nbsp;&nbsp;&nbsp;&nbsp;"Ali, znaš..." zausti Pelorat.
<BR>&nbsp;&nbsp;&nbsp;&nbsp;&nbsp;"Ne sada", nestrpljivo ga prekide Treviz, "razgovaraćemo o tome kasnije. Moramo pogledati šta nam ova zgrada još može pružiti - ukoliko, uopšte, još nečega ima u njoj. Pored toga, postaje sve toplije i toplije." On baci pogled na maleni termometar ugrađen na spoljašnjoj, nadlaničnoj strani njegove leve rukavice. "Hajdemo, Janove."
<BR>&nbsp;&nbsp;&nbsp;&nbsp;&nbsp;Nastaviše, konačno, da kaskaju iz jedne sobe u drugu, nastojeći da koračaju što su mogli mekše - ne stoga da ne bi stvarali buku u uobičajenom smislu, niti stoga što bi u blizini moglo biti nekog ko bi ih čuo, već stoga što bi ih bilo stid ako bi svojim koracima ponovo pričinili nekakvu štetu.
<BR>&nbsp;&nbsp;&nbsp;&nbsp;&nbsp;U prolazu bi, tu i tamo, šutnuli poneku gomilicu prašine, koja bi se tek malo uzvitlala i ponovo, zahvaljujući proređenom vazduhu, brzo slegla; stopala su im, potom, ostajala jasno utisnuta u njoj.
<BR>&nbsp;&nbsp;&nbsp;&nbsp;&nbsp;Povremeno, opet, u nekom mračnijem uglu, jedan drugom su ćutke obraćali pažnju na nove pregršti mahovine koja se, po svemu sudeći, nezadrživo širila posvuda unaokolo. Činilo se da im ta prisutnost života - ma koliko, u stvari, ništavan bio - donosi i pomalo utehe; ipak, bilo je to nešto što je obuzdavalo samrtnički, zagušujući osećaj da koračaju po jednom mrtvom svetu, posebno ako se imalo u vidu to da je sve što se unaokolo nalazilo jasno ukazivalo na činjenicu da je nekad davno bio živ i napredan.
<BR>&nbsp;&nbsp;&nbsp;&nbsp;&nbsp;A onda, odjednom, Pelorat reče: "Mislim da ovo mora biti Biblioteka."
<BR>&nbsp;&nbsp;&nbsp;&nbsp;&nbsp;Treviz se radoznalo obazre oko sebe. Posvuda oko njih nalazile su se police, i sada, kad je pobliže pogledao, ono što je ugledao samo krajičkom oka i otpisao kao puki ornament učini mu se da, zaista, jesu videoknjige. Krajnje oprezno, on ispruži ruku da dohvati neku, ma koju. Delovale su, nekako, suviše debelo i nezgrapno; pogledavši, međutim, malo pažljivije, shvati da su sve smeštene u posebne kutije. Ne skidajući rukavice on nespretno pokuša da otvori jednu od njih; kada je konačno uspeo ugleda u kutiji nekoliko rolni filma. I one su bile debele, i izgledale su nekako krte; ali, dabome, ne učini ništa da taj svoj utisak proveri.
<BR>&nbsp;&nbsp;&nbsp;&nbsp;&nbsp;"Neverovatno primitivno", procedi on.
<BR>&nbsp;&nbsp;&nbsp;&nbsp;&nbsp;"Ne zaboravi da su stare dvadeset hiljada godina", odgovori Pelorat, gotovo se izvinjavajući, kao da se stavlja u odbranu drevnih Melpomenijanaca zbog njihove zaostale tehnologije.
<BR>&nbsp;&nbsp;&nbsp;&nbsp;&nbsp;Treviz pokaza na jednu rolnu, na kojoj su se mogla, iako jedva, razabrati kitnjasta slova kakva su ovde bila u upotrebi. "Je li to naslov? Šta znači?"
<BR>&nbsp;&nbsp;&nbsp;&nbsp;&nbsp;Pelorat se za trenutak zagleda u film. "Stari, nisam baš sasvim siguran. Čini mi se da se jedna od ovih reči odnosi na mikroskopski život. Rekao bih da reč znači mikroorganizam'. Bojim se da su u pitanju stručni izrazi iz mikrobiologije koje nisam u stanju da razumem ni u našem vlastitom jeziku."
<BR>&nbsp;&nbsp;&nbsp;&nbsp;&nbsp;"Najverovatnije", progunđa Treviz mrzvoljno. "I najverovatnije nam ništa ne bi značilo čak i kada bismo bili u stanju da je pročitamo. Bakterije nas ne zanimaju... Janove, učini mi nešto. Baci pogled na neku od ovih knjiga i pokušaj da ustanoviš da li postoji neki zanimljiv naslov. Dok ti to budeš radio, ja ću pogledai nešto pomoću ovog očitača."
<BR>&nbsp;&nbsp;&nbsp;&nbsp;&nbsp;"Je li to stvarno očitač?" upita Pelorat, čudeći se. Bila je to zdepasta, kutijasta naprava, na čijem se vrhu nalazio izvijen ekran; sa strane se nalazio zakrivljen dodatak koji je mogao služiti kao oslonac za lakat, odnosno, ukoliko su tako nešto uopšte imali na Melpomeniji, elektroregistrator.
<BR>&nbsp;&nbsp;&nbsp;&nbsp;&nbsp;"Ukoliko je ovo zaista Biblioteka", odvrati Treviz, "morali su imati i ovakve ili onakve očitače - a ovo ovde, čini mi se, baš kao da je bilo namenjeno toj svrsi."
<BR>&nbsp;&nbsp;&nbsp;&nbsp;&nbsp;On veoma pažljivo ukloni prašinu sa ekrana i smesta odahnu, videći da se ekran, od čega god da je načinjen, nije raspao pri njegovom dodiru. Pomerajući, veoma lagano, točkiće i polugice, on pokuša da mehanizam stavi u pokret. Ništa se, međutim, nije zbilo. On pokuša sa još jednim očitačem, pa još jednim, ali s istim ishodom.
<BR>&nbsp;&nbsp;&nbsp;&nbsp;&nbsp;Treviza to nimalo ne iznenadi. Čak i ako se naprava, posle dvadeset hiljada godina u proređenoj atmosferi i otporna na vodenu paru, održala u ispravnom stanju, postavljalo se pitanje izvora energije koja je trebalo da je stavi u pokret. Bez obzira na mere koje su mogle biti preduzete da se ona sačuva, energija - ukoliko joj je izvor bio u samoj napravi - posle toliko vremena mora da je već odavno istekla. Ponovo, još jedan primer sveprožimajućeg, neizbežnog drugog zakona termodinamike.
<BR>&nbsp;&nbsp;&nbsp;&nbsp;&nbsp;Pelorat mu priđe s leđa. "Golane?"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Imam ovde jednu video-knjigu..."
<BR>&nbsp;&nbsp;&nbsp;&nbsp;&nbsp;"O čemu je reč u njoj?"
<BR>&nbsp;&nbsp;&nbsp;&nbsp;&nbsp;"Mislim da predstavlja istoriju svemirskih letova."
<BR>&nbsp;&nbsp;&nbsp;&nbsp;&nbsp;"Odlično... ali neće nam ništa vredeti ako ne budemo mogli da očitač stavimo u pokret." On stisnu ruke u pesnice, istinski ojađen.
<BR>&nbsp;&nbsp;&nbsp;&nbsp;&nbsp;"Mogli bismo da odnesemo knjigu na brod."
<BR>&nbsp;&nbsp;&nbsp;&nbsp;&nbsp;"Ne bih znao kako da je prilagodim našem očitaču. Ne bi mu odgovarala, a verujem i da je naš način očitavanja sasvim drugačiji."
<BR>&nbsp;&nbsp;&nbsp;&nbsp;&nbsp;"Ali, Golane, da li je sve to odista neophodno?"
<BR>&nbsp;&nbsp;&nbsp;&nbsp;&nbsp;"Naravno da jeste, Janove. A sada, ne prekidaj me. Pokušavam da odlučim šta da uradimo. Mogao bih, na primer, da sprovedem energetski vod do ovog očitača ovde. Možda mu je, da bi se pokrenuo, samo potrebna energija."
<BR>&nbsp;&nbsp;&nbsp;&nbsp;&nbsp;"Ali odakle ćeš dobaviti energiju?"
<BR>&nbsp;&nbsp;&nbsp;&nbsp;&nbsp;"Pa..." Treviz izvuče iz futrole pištolj i bič, zadrži za trenutak pogled na njima, a onda vrati pištolj u futrolu. Potom otvori pregradak na neuronskom biču i proveri nivo njegovog energetskog punjenja. Bilo je na maksimumu.
<BR>&nbsp;&nbsp;&nbsp;&nbsp;&nbsp;Treviz se prući na pod i obema rukama obuhvati očitač (i dalje je bio ubeđen da je upravo očitač u pitanju) i pokuša da ga pomeri unapred. Očitač se, zaista, malo pomeri, i Treviz se zagleda u ono što se ukaza pred njegovim očima.
<BR>&nbsp;&nbsp;&nbsp;&nbsp;&nbsp;Jedan od kablova koje je ugledao bez sumnje je obezbeđivao energetski napoj; bio je to upravo onaj koji je dolazio iz zida. Nije, međutim, bio u stanju da ugleda nikakav utikač, niti priključak (kako da se čovek snađe u nekoj tuđoj ili drevnoj kulturi, kada su mu čak i stvari koje uvek uzima zdravo za gotovo sasvim neprepoznatljive)?
<BR>&nbsp;&nbsp;&nbsp;&nbsp;&nbsp;On najpre blago, a zatim jače, povuče kabl. Zatim ga pogleda s jedne, pa s druge strane. Potom pritisnu mesto na zidu gde stajaše kabl, pa kabl u blizini mesta gde je ulazio u zid. Najzad, on usmeri pažnju prema, napola skrivenom, zadnjem delu očitača, ali ni tu ništa ne pronađe.
<BR>&nbsp;&nbsp;&nbsp;&nbsp;&nbsp;Treviz se osloni jednom rukom o pod da bi se pridigao, i uspravivši se, vide da se i kabl odigao zajedno sa njim. Nije imao ni najmanju predstavu o tome šta je, zapravo, učinio da se kabl izvuče iz zida.
<BR>&nbsp;&nbsp;&nbsp;&nbsp;&nbsp;Nije izgledalo da je igde napukao, niti da je prekinut. Deo kabla koji se izvukao iz zida bio je gladak, a ni rupa u zidu na mestu gde je kabl do maločas stajao utaknut nije, činilo se, pretrpela ikakvo oštećenje.
<BR>&nbsp;&nbsp;&nbsp;&nbsp;&nbsp;"Golane, mogu li..." obrati mu se tiho Pelorat.
<BR>&nbsp;&nbsp;&nbsp;&nbsp;&nbsp;Treviz ga smesta, zapovedničkim pokretom ruke, zaustavi u pola rečenice: "Ne sada, Janove. Molim te!"
<BR>&nbsp;&nbsp;&nbsp;&nbsp;&nbsp;Teviz je, iznenada, postao svestan zelene tvari koja se počela stvrdnjavati u naborima njegove leve rukavice. Mora biti da je, prilikom pretrage zadnjeg dela očitača, napipao mahovinu i odlomio parčence. Ruka mu je na tom delu malo vlažila; ali dok ju je posmatrao sasuši se i mahovina iz zelene pređe u mrku boju.
<BR>&nbsp;&nbsp;&nbsp;&nbsp;&nbsp;On se, zatim, zagleda u kabl, pažljivo proučavajući deo koji se izvukao iz zida. Tek sada uoči dva malena proreza u njemu. Očito, dovoljno da u njih udene žicu.
<BR>&nbsp;&nbsp;&nbsp;&nbsp;&nbsp;On se ponovo spusti na pod i otvori energetski pregradak na svom neuronskom biču. Pažljivo je depolarizovao jednu od žica i oslobodio je. Zatim, veoma lagano i beskrajno pažljivo, udenu žicu u prorez na kablu i stade je potiskivati sve dok ne naiđe na otpor. Kada je, blago, povuče da bi je ponovo izvukao, žica se ni ne pokrenu, kao da se unutra, u kablu, za nešto čvrsto zakačila. Treviz se jedva obuzda da je ne povuče jače, i na silu izvuče. Zatim depolarizova i drugu žicu i udenu je u drugi prorez. Činilo se posve razumnim očekivati da će se kolo zatvoriti i da će u očitač poteći dovoljno energije.
<BR>&nbsp;&nbsp;&nbsp;&nbsp;&nbsp;"Janove", obrati se on Peloratu, "bio si u prilici da držiš u rukama sve moguće vrste video-knjiga. Pogledaj da li možeš tu knjigu da udeneš u očitač."
<BR>&nbsp;&nbsp;&nbsp;&nbsp;&nbsp;"Da li je stvarno neop...."
<BR>&nbsp;&nbsp;&nbsp;&nbsp;&nbsp;"Molim te, Janove, ne postavljaj suvišna pitanja. Nemamo baš mnogo vremena. Ne bih želeo da nas ovde noć zatekne, i da se ova zgrada ohladi do te mere da budemo prinuđeni da se vratimo na brod."
<BR>&nbsp;&nbsp;&nbsp;&nbsp;&nbsp;"Mora biti da se ovako stavlja", reče Janov, "ali..."
<BR>&nbsp;&nbsp;&nbsp;&nbsp;&nbsp;"Odlično", prihvati Treviz. "Ukoliko knjiga zaista govori o svemirskim letovima, morala bi da počne sa Zemljom, budući da je Zemlja prva počela sa svemirskim letovima. A sada da pogledamo da li ova sprava funkcioniše."
<BR>&nbsp;&nbsp;&nbsp;&nbsp;&nbsp;Donekle bojažljivo Pelorat udenu video-knjigu u očitač, a onda stade da razgleda oznake na različitim točkićima i polugicama, nastojeći da ustanovi kako se naprava stavlja u pokret.
<BR>&nbsp;&nbsp;&nbsp;&nbsp;&nbsp;Dok je čekao, Treviz mu se obrati tihim glasom, delimično i stoga da obuzda vlastitu napetost. "Pretpostavljam da bi i na ovom svetu, tu i tamo, moralo biti robota, i to po svoj prilici, s obzirom na krajnje razređenu atmosferu, u dobrom stanju. Problem je, međutim, u tome što su i oni, bez sumnje, ostali bez truni energije. Možda bi bilo moguće ponovo ih snabeti energijom - ali, šta je s njihovim mozgovima? Polugice i točkići mogli su ostati netaknuti hiljadama godina, ali šta se dogodilo sa mikro-mehanizmom i subatomskim česticama u njihovim mozgovima? Teško da bi ih bilo moguće reaktivirati... Pa, čak i u slučaju da bi bilo moguće - šta bi nam oni mogli reći o Zemlji? Šta bi nam..."
<BR>&nbsp;&nbsp;&nbsp;&nbsp;&nbsp;"Očitač je proradio", prekide ga Pelorat. "Pogledaj."
<BR>&nbsp;&nbsp;&nbsp;&nbsp;&nbsp;U polutami Biblioteke ekran očitača poče da svetluca. U početku veoma slabo, ali čim Treviz pojača energesko napajanje iz svog neuronskog bića, ekran se osvetli. Usled razređenog vazduha deo prostorije do koga nisu neposredno dopirali sunčevi zraci ostade u polutami, te je izgledalo da ekran još jače blista.
<BR>&nbsp;&nbsp;&nbsp;&nbsp;&nbsp;Ekran je sada bio sasvim osvetljen, i tek se, povremeno, po koja tamnija pruga ukazivala na njemu i odmah nestajala.
<BR>&nbsp;&nbsp;&nbsp;&nbsp;&nbsp;"Trebalo bi da ga izoštrimo", reče Treviz.
<BR>&nbsp;&nbsp;&nbsp;&nbsp;&nbsp;"Znam", odvrati Pelorat, "ali nisam u stanju da išta više postignem. Možda je i sam film ozbiljno oštećen."
<BR>&nbsp;&nbsp;&nbsp;&nbsp;&nbsp;Tamne pruge sada su sve brže promicale ekranom, i povremeno se činilo kao da se može razbrati nešto nalik na slova. U jednom trenutku slika se sasvim jasno izoštri, ali gotovo istog časa, ponovo se zamuti.
<BR>&nbsp;&nbsp;&nbsp;&nbsp;&nbsp;"Vrati film i pokušaj da ga zaustaviš na tom mestu", reče Treviz.
<BR>&nbsp;&nbsp;&nbsp;&nbsp;&nbsp;Pelorat, međutim, nije čekao da mu se to kaže. Već beše vratio film, malo previše, te ga ponovo pomeri unapred; uhvativši čitko mesto, on ga zaustavi.
<BR>&nbsp;&nbsp;&nbsp;&nbsp;&nbsp;Treviz se žudno naže, pokušavajući da pročita šta je na filmu bilo upisano, ali uzdahnuvši, istog časa odustade. "Možeš li, Janove, da razabereš šta kaže?"
<BR>&nbsp;&nbsp;&nbsp;&nbsp;&nbsp;"Ne baš sasvim", odvrati Pelorat, čkiljeći u ekran. "Nešto u vezi s Aurorom. Toliko sam siguran. Rekao bih da se odnosi na prvu hipersvemirsku ekspediciju... govori, naime, o 'prvom odlivu'."
<BR>&nbsp;&nbsp;&nbsp;&nbsp;&nbsp;On ponovo pokrenu film, ali se ekran, posle kratkog vremena, ponovo zamuti. Konačno, Pelorat saopšti: "Golane, sve što sam uspeo da razaberem odnosi se na svetove Vasionica. Zemlja se ni ne spominje."
<BR>&nbsp;&nbsp;&nbsp;&nbsp;&nbsp;Treviz gorko odvrati: "Čudilo bi me da se spominje. I na ovom svetu, kao i na Trantoru, uklonjen je svaki spomen na Zemlju. Isključi očitač, Janove."
<BR>&nbsp;&nbsp;&nbsp;&nbsp;&nbsp;"Ali nije uopšte važno..." zausti Pelorat, isključivši očitač.
<BR>&nbsp;&nbsp;&nbsp;&nbsp;&nbsp;"Misliš, zato što možemo pokušati u nekoj drugoj Biblioteci? Ne verujem da bi imalo ikakvog smisla - sve je izbrisano, svuda. Znaš li ti..." Dok je govorio on skrenu pogled prema Peloratu, i istog časa, zablenu se u njega sa mešavinom užasa i odbojenosti. "Pele, šta to nije u redu sa tvojom kacigom?" upita on.
<BR>
<BR>&nbsp;&nbsp;&nbsp;&nbsp;&nbsp;67.
<BR>&nbsp;&nbsp;&nbsp;&nbsp;&nbsp;Pelorat mahinalno podiže ruku prema kacigi, opipa je i, stavivši ruku pred oči, zagleda se u nju.
<BR>&nbsp;&nbsp;&nbsp;&nbsp;&nbsp;"Šta je ovo?" upita on, očito zbunjen. A onda, pogledavši Treviza, dodade gotovo piskavim glasom: "Nešto čudno, Golane, nalazi se i na tvojoj kacigi!"
<BR>&nbsp;&nbsp;&nbsp;&nbsp;&nbsp;Treviz se mahinalno obazre, tražeći neko ogledalo. Nije ga bilo; ali, čak i da jeste, ne bi mu ništa značilo u polutami. On promrmlja: "Janove, hajdemo na sunce."
<BR>&nbsp;&nbsp;&nbsp;&nbsp;&nbsp;Napola ga vodeći i napola gurajući, Treviz povede Pelorata ka najbližem prozoru kroz koji su dopirali sunčevi zraci. Uprkos izolaciji svemirske odeće, mogao je sasvim dobro da oseti njegovu toplotu na leđima.
<BR>&nbsp;&nbsp;&nbsp;&nbsp;&nbsp;"Pogledaj prema suncu, Janove, i zatvori oči", naloži on Peloratu.
<BR>&nbsp;&nbsp;&nbsp;&nbsp;&nbsp;Istog časa bi mu jasno šta nije u redu sa Pelovom kacigom. Na mestu gde se okno kacige spajalo sa metalizovanim materijalom od koga beše načinjen skafander - sakupila se pozamašna količina mahovine. Svuda oko okna na Peloratovoj kacigi prostirala se svetlozelena materija, i Trevizu namah bi jasno da je isti slučaj i sa njegovom kacigom.
<BR>&nbsp;&nbsp;&nbsp;&nbsp;&nbsp;On protrlja prstom po mahovini na Peloratovoj kacigi i jedan deo otpade, ostavljajući zelene grumenčiće na njegovoj rukavici. Međutim, još dok ju je posmatrao pri sunčevoj svetlosti, oni se stegoše i sasušiše. On sad malo grublje otra Peloratovu kacigu, i mahovina se skinu, postepeno poprimajući zagasitomrku boju. Snažno trljajući, on sasvim oslobodi Peloratovu kacigu od mahovine.
<BR>&nbsp;&nbsp;&nbsp;&nbsp;&nbsp;"Janove, učini isto i sa mojom kacigom", reče on. Malo kasnije, on upita. "Jesi li sve skinuo? Dobro. Nema je više ni na tvojoj... Hajdemo, sada. Rekao bih da ovde više nemamo nikakvog posla."
<BR>&nbsp;&nbsp;&nbsp;&nbsp;&nbsp;U pustom, bezvazdušnom gradu sunčeva toplota delovala je krajnje neprijatno. Kamene zgrade blistale su gotovo ih bolno zaslepljujući. Treviz ih, žmirkajući, pažljivo osmotri i nastavi da korača pločnikom, brižljivo vodeći računa da ne iziđe iz senke. U jednom trenutku zaustavi se ispred jedne zgrade, i stavi mali prst u jednu od pukotina na njemu. Zatim, promrmljavši: "Mahovina", namerno iziđe iz senke i neko vreme držao je prst izložen sunčevim zracima.
<BR>&nbsp;&nbsp;&nbsp;&nbsp;&nbsp;"Ugljen-dioksid je ovde usko grlo", reče on. "Mahovina će rasti gde god može doći do ugljen-dioksida, posvuda... izvlačeći ga čak i iz kamena. Mi smo, znaš, izvanredan izvor ugljen-dioksida, možda najbogatiji na čitavoj ovoj mrtvoj planeti; pretpostavljam da pomalo ističe iz naših kaciga, kod samog okna."
<BR>&nbsp;&nbsp;&nbsp;&nbsp;&nbsp;"Zato se, znači, tu i sakupljala."
<BR>&nbsp;&nbsp;&nbsp;&nbsp;&nbsp;"Najverovatnije."
<BR>&nbsp;&nbsp;&nbsp;&nbsp;&nbsp;Sada im se činilo da treba poprilično da hodaju, natrag do broda; put im je izgledao znatno duži nego kada su ga prevaljivali u praskozorje, jer je sunčeva žega baš bila neprijatna. Brod je, međutim, kada su napokon stigli do njega, još uvek stajao u senci; Treviz je očigledno dobro proračunao.
<BR>&nbsp;&nbsp;&nbsp;&nbsp;&nbsp;Odjednom, Pelorat uzviknu: "Pogledaj!"
<BR>&nbsp;&nbsp;&nbsp;&nbsp;&nbsp;Treviz pogleda u naznačenom pravcu. Oko glavnog ulaza u brod zelenila sa mahovina.
<BR>&nbsp;&nbsp;&nbsp;&nbsp;&nbsp;"Ugljen-dioksid? Ističe?" upita Pelorat.
<BR>&nbsp;&nbsp;&nbsp;&nbsp;&nbsp;"Dabome. Ipak, siguran sam, u veoma malim količinama. Međutim, čini se da je ova mahovina bolji registrator prisutnosti ugljen-dioksida, makar u najbeznačajnijim količinama, od svega za šta sam do sada čuo. Njene spore mora da su posvuda unaokolo, i čim naiđu makar na samo nekoliko molekula ugljendioksida - cap!" On podesi svoj radio na talasnu dužinu broda i pozva: "Blis, da li me čujete"
<BR>&nbsp;&nbsp;&nbsp;&nbsp;&nbsp;Blisin glas zazvuča u obema slušalicama. "Čujem vas. Da li se vraćate? Jeste li bilo šta pronašli."
<BR>&nbsp;&nbsp;&nbsp;&nbsp;&nbsp;"Tu smo", odgovori Treviz, "pored samog broda. "ali ne otvarajte vrata na ulazu. Otvorićemo ih spolja. Ponavljam: ne otvarajte vrata iznutra!"
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Blis, učinite samo kako vam kažem, hoćete li? Kasnije će biti prilike za razgovor."
<BR>&nbsp;&nbsp;&nbsp;&nbsp;&nbsp;Treviz izvuče pištolj i pažljivo ga podesi na minimum, a onda se nesigurno zagleda u njega. Nikada ga još nije koristio pri minimalnom naboju. Zatim se obazre oko sebe. U blizini nije bilo ničeg dovoljno krhkog na čemu bi ga mogao isprobati.
<BR>&nbsp;&nbsp;&nbsp;&nbsp;&nbsp;U potpunom beznađu on se okrenu prema stenovitom brežuljku u čijoj je senci Daleka zvezda stajala... Mesto u koje je ispalio hitac nije se zacrvenelo. Ali učinilo mu se da je osetio zračenje. Toplotni zraci? Nije bio sasvim siguran, s obzirom na izolaciona vlakna u svom skafandru.
<BR>&nbsp;&nbsp;&nbsp;&nbsp;&nbsp;Oklevajući za trenutak, on pomisli da bi trup broda morao imati istu - ili približnu - otpornost kao i stena u koju je maločas opalio hitac. On usmeri pištolj prema okviru vrata na ulazu i, zadržavajući dah, tek malčice pritisnu obarač.
<BR>&nbsp;&nbsp;&nbsp;&nbsp;&nbsp;Nekoliko centimetara mahovinaste tvari smesta dobi mrku boju. On izmahnu rukom u blizini tog dela i čak i to blago talasanje razređenog vazduha učini da sasušeni mrki ostaci istog časa otpadnu.
<BR>&nbsp;&nbsp;&nbsp;&nbsp;&nbsp;"Uspevaš li?" upita Pelorat zabrinuto.
<BR>&nbsp;&nbsp;&nbsp;&nbsp;&nbsp;"Da", odvrati Treviz. "Smanjio sam toplotni znak na minimum."
<BR>&nbsp;&nbsp;&nbsp;&nbsp;&nbsp;Zatim toplotnim zracima zasu ivice čitavih vrata i zelena boja namah se premetnu u mrku. Na vratima su stajali još samo sasušeni ostaci. Treviz kucnu nekoliko puta po vratima da izazove vibracije, kako bi otpali i ti sasušeni ostaci, i mrki prah stade se taložiti na tle - toliko tanan da se, u toj razređenoj atmosferi, činilo da lebdi u vazduhu i da ga čak jedva primetni pramenovi gasa, bacaju u kotlac.
<BR>&nbsp;&nbsp;&nbsp;&nbsp;&nbsp;"Mislim da sada možemo da otvorimo vrata", reče Treviz, i mašivši se kontrolnog mehanizma koji mu je, poput kakvog časnika, stajao na nadlanici, podesi radio-talasnu kombinaciju koja je trebalo da aktivira mehanizam za otvaranje vrata iznutra. Vrata se otvoriše, ali samo dopola, i on doviknu Peloratu: "Janove, ne dangubi, uvuci se unutra... Ne čekaj na stepenice. Popni se!"
<BR>&nbsp;&nbsp;&nbsp;&nbsp;&nbsp;Treviz se uvuče za njim, i ponovo toplotnom energijom zasu ivicu vrata. Zatim zasu i stepenice, koje su se u međuvremenu spustile, i dade znak da se vrata zatvore. Za sve to vreme, dok se vrata nisu sasvim zatvorila, nije prestajao da ih zasipa toplotnom energijom.
<BR>&nbsp;&nbsp;&nbsp;&nbsp;&nbsp;"Sada smo u komori, Blis", javi se on. "Ostaćemo u njoj još neko vreme. Nemojte ni dalje ništa činiti!"
<BR>&nbsp;&nbsp;&nbsp;&nbsp;&nbsp;"Recite mi bar o čemu je reč", odvrati Blis. "Jeste li dobro? Kako je Pel?"
<BR>&nbsp;&nbsp;&nbsp;&nbsp;&nbsp;"Tu sam, Blis", odazva se Pel, "i sve je u najboljem redu. Nemaš nikakvog razloga za brigu."
<BR>&nbsp;&nbsp;&nbsp;&nbsp;&nbsp;"Kako želiš, Pele, ali se kasnije moramo razjasniti. Nadam se da ti je to jasno."
<BR>&nbsp;&nbsp;&nbsp;&nbsp;&nbsp;"Imate našu reč", odvrati Treviz i stavi u pokret mehanizam u komori. Svetla se upališe.
<BR>&nbsp;&nbsp;&nbsp;&nbsp;&nbsp;Treviz i Pelorat stadoše licem jedan prema drugom.
<BR>&nbsp;&nbsp;&nbsp;&nbsp;&nbsp;"Nastojimo da što bolje ispumpamo spoljni vazduh", objasni Treviz. "Sačekajmo malo da se i to obavi."
<BR>&nbsp;&nbsp;&nbsp;&nbsp;&nbsp;"A šta je sa brodskim vazduhom? Hoćemo li ga upumpati u komoru?"
<BR>&nbsp;&nbsp;&nbsp;&nbsp;&nbsp;"Sačekaj još malo, Janove. I ja sam, kao i ti, nestrpljiv da se što pre otarasim skafandera, ali želim da budem siguran da smo se otarasili i poslednje spore koja je ušla sa nama - ili možda na nama."
<BR>&nbsp;&nbsp;&nbsp;&nbsp;&nbsp;Pri ne baš zadovoljavajućem osvetljenju u komori, Treviz ponovo zasu unutrašnje rubove ulaza, a potom, krajnje brižljivo, pod, zidove, i ponovo pod"
<BR>&nbsp;&nbsp;&nbsp;&nbsp;&nbsp;"Sada si ti na redu, Janove."
<BR>&nbsp;&nbsp;&nbsp;&nbsp;&nbsp;Pelorat se nevoljno promeškolji, i Treviz mu dobaci: "Možda će ti samo biti nešto toplije nego inače - ništa gore od toga. Ali reci mi ukoliko se budeš osetio neprijatno."
<BR>&nbsp;&nbsp;&nbsp;&nbsp;&nbsp;On usmeri nevidljive zrake prema oknu na kacigi, posebno pažljivo čisteći njegove rubove, i potom, lagano, deo po deo, i čitav skafander.
<BR>&nbsp;&nbsp;&nbsp;&nbsp;&nbsp;"Podignu ruke, Janove", promrmlja on, i malo kasnije: "Osloni se rukama na moja ramena i podigni nogu - moram očistiti i stopala - tako, a sad drugu... Je li ti prevruće?"
<BR>&nbsp;&nbsp;&nbsp;&nbsp;&nbsp;"Pa, Golane, ne bih baš mogao reći da me zaliva svež povetarac", odgovori Pelorat.
<BR>&nbsp;&nbsp;&nbsp;&nbsp;&nbsp;"U redu, a sada isprobaj na meni moju medicinu."
<BR>&nbsp;&nbsp;&nbsp;&nbsp;&nbsp;"Nikada još nisam rukovao pištoljem."
<BR>&nbsp;&nbsp;&nbsp;&nbsp;&nbsp;"Moraš, sada. Prihvati ga čvrsto, i palcem pritisni to malo ispupčenje... pazi, čvrsto drži pištolj. Tako... A sada, usmeri ga prema oknu na mojoj kacigi. Pokreći ga sve vreme, Janove, nemoj se previše zadržavati na jednom mestu. Hajde, sada, po čitavoj kacigi, pa niz vrat i svuda po čitavom telu."
<BR>&nbsp;&nbsp;&nbsp;&nbsp;&nbsp;Treviz nastavi da Peloratu daje uputstva, i kada oseti da mu je čitavo telo zagrejano, do te mere da je već počeo da ima teškoća sa disanjem, on uze pištolj natrag i proveri stanje energetskog naboja.
<BR>&nbsp;&nbsp;&nbsp;&nbsp;&nbsp;"Otišlo je više od polovine", reče on, i ponovo postupno zasu toplotnom energijom unutrašnjost komore, redom - vrata, zidove, pod; najzad, kad se pištolj do kraja ispraznio, i sam se podosta zagrejavši, on ga vrati u futrolu.
<BR>&nbsp;&nbsp;&nbsp;&nbsp;&nbsp;Tek tada Treviz dade znak da se može ući u brod, i u sebi blagoslovi šištavi zvuk vazduha koji je, čim se unutrašnja vrata otvoriše, počeo da ispunjava komoru. Njegova svežina i strujanje trebalo je da rashlade skafandre znatno brže no što bi to bio u stanju samo mlaz hladnog vazduha usmeren na njih. Možda mu se to samo pričinjavalo - ali Treviz se istog časa oseti ugodnije. Bez obzira nato da li je u pitanju bila samo njegova mašta, Treviz sa zadovoljstvom prihvati novi osećaj.
<BR>&nbsp;&nbsp;&nbsp;&nbsp;&nbsp;"Janove", obrati se on Peloratu, "skini sada taj skafander i ostavi ga ovde u komori."
<BR>&nbsp;&nbsp;&nbsp;&nbsp;&nbsp;"Nemoj mi zamerati", odvrati Pelorat, "ali pre svega drugog voleo bih da se dobro istuširam."
<BR>&nbsp;&nbsp;&nbsp;&nbsp;&nbsp;"Ne pre svega drugog", odvrati Treviz. "U stvari, pre svega drugog, i rekao bih, čak i pre no što budeš u stanju da isprazniš bešiku, moraćeš da podneseš jedan mali razgovor sa Blis."
<BR>&nbsp;&nbsp;&nbsp;&nbsp;&nbsp;Blis ih je, razume se, čekala sa izrazom zabrinutosti na licu. Iza nje, izvirujući, stajala je Falom, čvrsto se obema rukama držeći za Blis.
<BR>&nbsp;&nbsp;&nbsp;&nbsp;&nbsp;"Šta se dogodilo?" oštro upita Blis. "Šta se to dešava?"
<BR>&nbsp;&nbsp;&nbsp;&nbsp;&nbsp;"Predostrožnost zbog moguće zaraze", odvrati Treviz suvo, "te ću uključiti ultraljubičasto zračenje. Uzmite molim vas, tamne naočare. Molim vas, požurite."
<BR>&nbsp;&nbsp;&nbsp;&nbsp;&nbsp;Uključivši ultraljubačaste zrake Treviz skide sa sebe, deo po deo, odeću natopljenu znojem i protrese je, izlažući je zračenju najpre s jedne, pa potom s druge strane.
<BR>&nbsp;&nbsp;&nbsp;&nbsp;&nbsp;"Puka predostrožnost", objasni on. "A sada, i ti, Janove... Čujte, Blis, moraću da sve sa sebe skinem. Ukoliko vam je neprijatno, molim vas, pređite u drugu sobu."
<BR>&nbsp;&nbsp;&nbsp;&nbsp;&nbsp;"Niti mi je neprijatno, niti mi smeta", odvrati Blis. "Imam sasma dobru predstavu o tome kako izgledate, i sasvim sam sigurna da me nećete iznenaditi ničim novim... Ali o kakvoj to zarazi govorite?"
<BR>&nbsp;&nbsp;&nbsp;&nbsp;&nbsp;Treviz namerno nehajno odgovori: "Reč je o nečem maleckom što bi, verujem, samo kad bi se za to ukazala prilika, moglo čovečanstvu pričiniti najveću moguću štetu."
<BR>
<BR>&nbsp;&nbsp;&nbsp;&nbsp;&nbsp;68.
<BR>&nbsp;&nbsp;&nbsp;&nbsp;&nbsp;Konačno je sve bilo obavljeno - ultraljubičasto zračenje obavilo je ostatak posla. Zvanično, sudeći prema pisanim i filmovanim uputstvima koja su se nalazila na Dalekoj zvezdi još otkako se Treviz na Terminusu ukrcao na nju, ultraljubičasti zraci trebalo je da posluže kao predohrana protiv zaraze. Treviz je, međutim, smatrao da je uvek bilo prisutno iskušenje - katkad mu je i sam popuštao - da se oni upotrebe da bi se dobila preplanula boja kože; naročito kada su bili u pitanju oni koji su poticali sa svetova gde se preplanula boja kože smatrala izrazom otmenosti. Međutim, bez obzira na svrhu u koju su se koristili, zraci jesu bili efikasno sredstvo predohrane protiv zaraze.
<BR>&nbsp;&nbsp;&nbsp;&nbsp;&nbsp;Konačno, Treviz uzlete sa planete i načini manevar koji je trebalo da ih, ne izlažući ih nikakvim neprijatnostima, dovede u što je moguće veću blizinu Melpomenijinog sunca; tu više puta obrnu i okrenu brod, nastojeći da bude siguran da ga je celog okupao sunčevim ultraljubičastim zracima.
<BR>&nbsp;&nbsp;&nbsp;&nbsp;&nbsp;Posle toga, pokupiše dva skafandra iz vazdušne komore i pomno ih ispitaše, sve dok Treviz nije bio sasvim zadovoljan.
<BR>&nbsp;&nbsp;&nbsp;&nbsp;&nbsp;"I sve to", konačno primeti Blis, "samo zbog mahovine. Rekoste li, Trevize, da je to bilo u pitanju? Mahovima?"
<BR>&nbsp;&nbsp;&nbsp;&nbsp;&nbsp;"Tako sam ja nazvao", odvrati Treviz, "jer me je podsetila na mahovinu. Ipak, kao što znate, ja nisam botaničar. Sve što mogu da kažem jeste da je jarkozelene boje i da se, najverovatnije, razvija na mestima na kojima ima tek malo svetlosti."
<BR>&nbsp;&nbsp;&nbsp;&nbsp;&nbsp;"Zbog čega samo na mestima sa tek veoma malo svetlosti?"
<BR>&nbsp;&nbsp;&nbsp;&nbsp;&nbsp;"Mahovina je osetljiva na ultraljubičasto zračenje i nije u stanju da se razvija, a verovatno ni da opstane, ukoliko se izloži neposrednim sunčevim zracima, pa čak možda ni svetlosti kao takvoj. Njene spore nalaze se svuda unaokolo i razvijaju se u zaturenim uglovima - u naprslinama statua, u podnožjima zgrada - hraneći se rasutim fotonima svetlosti kada god postoji ma kakav trag ugljen-dioksida."
<BR>&nbsp;&nbsp;&nbsp;&nbsp;&nbsp;"U našoj atmosferi ima ga samo 0,03 postotka", primeti Blis.
<BR>&nbsp;&nbsp;&nbsp;&nbsp;&nbsp;"I to im je više nego dovoljno - da i ne omiljem četiri postotka koje sadrži vazduh koji izdišemo. Šta ako bi se spore razvile u našim nozdrvama? Ili na našoj koži? Šta ako bi rastočile i uništile našu hranu? Šta ako proizvode neke otrovne tvari, po nas smrtonosne? Čak i ako bi, posle naših nastojanja da ih uništimo, preostalo samo nekoliko spora, i to bi bilo dovoljno, ukoliko bismo ih preneli na neki svet, da ga celog zaraze, i da nastave svoj ubilački pohod i na druge svetove. Možemo li i zamisliti posledice koje bi mogle prouzrokovati?"
<BR>&nbsp;&nbsp;&nbsp;&nbsp;&nbsp;Blis odmahnu glavom. "Činjenica da je različit ne mora, neminovno, značiti i da je neki oblik života i opasan. Ali mi smo uvek spremni da ubijemo."
<BR>&nbsp;&nbsp;&nbsp;&nbsp;&nbsp;"To iz vas govori Gea", primeti Treviz.
<BR>&nbsp;&nbsp;&nbsp;&nbsp;&nbsp;"Naravno, ali nadam se da u tome, bez obzira na sve, ima smisla. Mahovina je prilagođena uslovima koji vladaju na ovom svetu. Na primer, razvija se pri malenim, ali izumire pri većim količinama svetlosti; ili se koristi malim količinama ugljen-dioksida, ali možda ne bi bila u stanju da ga podnese u većim količinama. Možda, jednostavno, ne bi bila u stanju da opstane na ijednom drugom svetu osim Melpomenije."
<BR>&nbsp;&nbsp;&nbsp;&nbsp;&nbsp;"Da li biste želeli da preuzmem takav rizik?" upita Treviz.
<BR>&nbsp;&nbsp;&nbsp;&nbsp;&nbsp;Blis sleže ramenima. "U redu, nema potrebe da se branite. Shvatam vaš stav. S obzirom na to da ste Izdvojenik, možda ne možete ni da postupite drugačije nego što ste postupili."
<BR>&nbsp;&nbsp;&nbsp;&nbsp;&nbsp;Treviz taman zausti da joj odgovori, kad se u razgovor umeša Falom svojim visokim, piskavim glasom, govoreći nešto na svom jeziku.
<BR>&nbsp;&nbsp;&nbsp;&nbsp;&nbsp;Treviz se obrati Peloratu. "Šta kaže?"
<BR>&nbsp;&nbsp;&nbsp;&nbsp;&nbsp;"Falom je pitala..." poče Pelorat.
<BR>&nbsp;&nbsp;&nbsp;&nbsp;&nbsp;Falom, međutim, kao da je trenutak prekasno shvatila da ono što govori na svom jeziku nije svima razumljivo, te ponovo progovori: "Da li je i Džembi bio tamo dole, gde ste vi bili?"
<BR>&nbsp;&nbsp;&nbsp;&nbsp;&nbsp;Reči su bile izgovorene sporo, ali razgovetno i Blisino lice sinu. "Zar ne govori galaktički sasvim dobro? I to posle tako malo vremena."
<BR>&nbsp;&nbsp;&nbsp;&nbsp;&nbsp;Treviz se tihim glasom obrati Blis: "Ukoliko pokušam, verovatno ću još više zamesiti stvari... Objasnite joj, Blis, molim vas, da tamo dole nismo sreli nijenog robota."
<BR>&nbsp;&nbsp;&nbsp;&nbsp;&nbsp;"Ja ću joj objasniti", javi se Pelorat. "Dođi, Falom." On nežno spusti ruku na detinja ramena. "Hajdemo u našu sobu, i tamo ću ti pokazati još jednu knjigu koju dosad nisi videla."
<BR>&nbsp;&nbsp;&nbsp;&nbsp;&nbsp;"Knjigu? O Džembiju?"
<BR>&nbsp;&nbsp;&nbsp;&nbsp;&nbsp;"Ne baš sasvim..." I vrata se zatvoriše za njima.
<BR>&nbsp;&nbsp;&nbsp;&nbsp;&nbsp;"Znate", reče Treviz, pomalo nestrpljivo gledajući za njima, "mislim da traćimo vreme izigravajući dadilje ovom detetu."
<BR>&nbsp;&nbsp;&nbsp;&nbsp;&nbsp;"Traćimo vreme? Ali u kom pogledu se to sudara sa vašom potragom za Zemljom, Trevize? Da, odmah, sama odgovorim: ni u kakvom. Igrati ulogu dadilje znači, međutim, uspostavljati odnos razumevanja; uklanjati strah, i usađivati ljubav. Zar to baš ništa ne znači?"
<BR>&nbsp;&nbsp;&nbsp;&nbsp;&nbsp;"Opet Gea govori iz vas."
<BR>&nbsp;&nbsp;&nbsp;&nbsp;&nbsp;"Tako je", potvrdi Blis. "Ali budimo praktični. Do sada smo posetili tri drevna sveta Vasionaca - i nismo ništa postigli."
<BR>&nbsp;&nbsp;&nbsp;&nbsp;&nbsp;Treviz potvrdno klimnu. "Savršeno tačno."
<BR>&nbsp;&nbsp;&nbsp;&nbsp;&nbsp;"U stvari, na svakom od njih suočili smo se sa nekom opasnošću, je li tako? Na Aurori, sa onim divljim psima; na Solariji, sa neobičnom i opasnom vrstom ljudi; najzad, na Melpomeniji, sa tom pretećom mahovinom. Dakle, po svemu sudeći, kad god je neki svet prepušten sam sebi - bez obzira na to da li na njemu ima ljudi ili nema - on se javlja i u vidu opasnosti po čitavu međuzvezdanu zajednicu."
<BR>&nbsp;&nbsp;&nbsp;&nbsp;&nbsp;"Nema sumnje; možete to smatrati opštim pravilom."
<BR>&nbsp;&nbsp;&nbsp;&nbsp;&nbsp;"Tri potvrde u samo tri slučaja, nema sumnje, ostavljaju utisak."
<BR>&nbsp;&nbsp;&nbsp;&nbsp;&nbsp;"A kakav utisak, Blis, ostavljaju na vas?"
<BR>&nbsp;&nbsp;&nbsp;&nbsp;&nbsp;"Odmah ću vam odgovoriti, ali molim vas da me saslušate otvorena srca. Ukoliko, dakle, imate milione svetova u Galaksiji koji se - kao što, uostalom, i jeste slučaj - međusobno prožimaju, i ukoliko na svima njima - kao što, uostalom, i jeste slučaj - žive isključivo Izdvojenici, onda je na svakom od njih čovekova prevlast potpuna: on je u stanju da svoju volju nametne svima drugima - ne-ljudskim oblicima života, ne-živim geološkim tvarima, pa i svojoj sabraći, drugim ljudima. Galaksija, u tom slučaju, predstavlja tek neku veoma primitivnu, nezgrapnu i suštinski nedelatnu Galaktiku. Neku vrstu početka stvaranja celine. Shvatate li šta želim da kažem?"
<BR>&nbsp;&nbsp;&nbsp;&nbsp;&nbsp;"Shvatam šta pokušavate da kažete, ali to nipošto ne znači da ću se složiti s vama, pošto istresete to što ste naumili."
<BR>&nbsp;&nbsp;&nbsp;&nbsp;&nbsp;"Samo me vi saslušajte. Složili se ili ne, to je vaša stvar; ali molim vas, saslušajte me. Jedini način, uopšte, na koji Galaksija može početi da funkcioniše, to je da se zametne u proto-Galaktiku; i što manje 'proto' a što više Galaktiku - to bolje. Galaktičko carstvo predstavljalo je pokušaj da se stvori jedna snažna proto-Galaktika; i kada je Carstvo propalo i kada su vremena postala gora nego ikad, ponovo se javio snažana podsticaj da se osveži i učvrsti ideja o proto-Galaktici. Zadužbinska federacija je izraz toga, kao što je to prethodno bilo i Mazgovljevo carstvo. Najzad, slično je i sa carstvom koje namerava da vaspostavi Druga Zadužbina. Međutim, čak ni kada ne bi bilo ni konfederacija ni carstava; čak i kada bi se čitava Galaksija našla u sveopštem metežu - bio bi to metež međusobno povezanih; svaki svet bio bi u nekom - makar i krajnje neprijateljskom - odnosu prema svima drugima. I to bi, samo po sebi, predstavljalo neku vrstu zajedništva, možda ne ni najgore vrste."
<BR>&nbsp;&nbsp;&nbsp;&nbsp;&nbsp;"Koja bi to, onda, bila najgora vrsta?"
<BR>&nbsp;&nbsp;&nbsp;&nbsp;&nbsp;"Trevize, znate i sami odgovor na to pitanje. Štaviše, odgovor ste imali prilike i da vidite. Ako neki svet koji je naseljavala ljudska rasa, doživi potpun slom, i ako izgubi svaku vezu sa drugim ljudskim svetovima, on neminovno postaje - zloćudan."
<BR>&nbsp;&nbsp;&nbsp;&nbsp;&nbsp;"Rak, znači?"
<BR>&nbsp;&nbsp;&nbsp;&nbsp;&nbsp;"Baš tako. Nije li Solarija upravo to? Ona sama protiv svih svetova. I na njoj samoj, svaki pojedinac protiv svih drugih. Videli ste to i sami. A ako ljudska bića potpuno iščeznu, i poslednji trag reda i poretka se gubi. Svi protiv svih, sve protiv svega, to je znamenje ne-razuma - kao što govori slučaj sa podivljalim psima ili slučaj sa mahovinom. Nadam se da i sami uviđate da je neko društvo to bolje što se više približava Galaktici. Čemu se, prema tome, zaustavljati na bilo čemu manjem od same Galaktike?"
<BR>&nbsp;&nbsp;&nbsp;&nbsp;&nbsp;Nekoliko trenutaka, Treviz je ćutke posmatrao Blis. "Razmišljam o vašim rečima. Nije mi, ipak, jasno na čemu se zasniva ta pretpostavka - što više, to bolje? Naime, da je nešto malo - dobro; da je to isto, ali veće - odlično; i kada se sve pretvori u to što je kao malo dobro, kao nešto veće odlično - ishod: fantastično! Niste li i sami ukazali na mogućnost da previše ugljen-dioksida možda može mahovinu koštati opstanka, dok joj male količine savršeno odgovaraju? Neki čovek visok dva metra nesumnjivo predstavlja poboljšanje u odnosu na čoveka visokog samo metar; ali da li bi isti slučaj bio sa čovekom visokim tri, u odnosu na čoveka visokog samo dva metra? A miš koji bi poprimio razmere slona? Ne bi preživeo. Kao uostalom ni slon koji bi se sveo na razmere miša.
<BR>&nbsp;&nbsp;&nbsp;&nbsp;&nbsp;Postoji, dakle, prirodna mera, prirodno ustrojstvo, neki vrednosni optimum za sve, bilo da je reč o nekom atomu ili o nekoj zvezdi. To naročito važi kada su u pitanju živa bića i žive zajednice. Neću da kažem da je staro Galaktičko carstvo predstavljalo ideal, a isto je tako izvesno da sam u stanju da uočim mnoge od mana Zadužbinske federacije; međutim, nisam istovremeno spreman da kažem kako je potpuna Objedinjenost nešto dobro, samo zato što je potpuna Izdvojenost loša. Obe krajnosti mogle bi se pokazati podjednako užasavajućim, i možda je stoga neko starovremsko galaktičko carstvo, ma koliko nesavršeno, ipak nešto najbolje što možemo da ostvarimo."
<BR>&nbsp;&nbsp;&nbsp;&nbsp;&nbsp;Blis odmahnu glavom. "Pitam se, Trevize, da li i sami verujete u to što govorite. Želite li, u stvari, da kažete da su jedan virus i jedno ljudsko biće podjednako nezadovoljavajući kao živa bića, te tražite nešto između - kao, na primer, močvarnu buđ?"
<BR>&nbsp;&nbsp;&nbsp;&nbsp;&nbsp;"Ne. Nipošto. Ali mogao bih želeti da kažem, na primer, da su jedan virus i jedan nadčovek podjednako nezadovoljavajući kao životni oblici, i da tragam za nečim između - na primer, za običnim ljudskim bićem... Međutim, nema nikakvog smisla dalje se raspravljati. Do rešenja ću doći kada budem pronašao Zemlju. Znate, na Melpomeniji smo pronašli koordinate i preostalih četrdeset sedam svetova Vasionaca."
<BR>&nbsp;&nbsp;&nbsp;&nbsp;&nbsp;"I nameravate da im svima redom krenete u pohode?"
<BR>&nbsp;&nbsp;&nbsp;&nbsp;&nbsp;"Jednom po jednom, ukoliko budem morao."
<BR>&nbsp;&nbsp;&nbsp;&nbsp;&nbsp;"Izlažući se možda opasnosti na svakom od njih?"
<BR>&nbsp;&nbsp;&nbsp;&nbsp;&nbsp;"Naravno, ukoliko je to neophodno da bih pronašao Zemlju."
<BR>&nbsp;&nbsp;&nbsp;&nbsp;&nbsp;Pelorat se pojavio iz sobe u kojoj je ostavio Falom, zaustivši, po svemu sudeći, da nešto kaže, ali odmah odustade, zatečen brzom paljbom koju su međusobno izmenjivali Blis i Treviz. Stajao je i netremice posmatrao čas jedno čas drugo, slušajući ih šta naizmenično dobacuju jedno drugom.
<BR>&nbsp;&nbsp;&nbsp;&nbsp;&nbsp;"I koliko dugo će to potrajati?" upita Blis.
<BR>&nbsp;&nbsp;&nbsp;&nbsp;&nbsp;"Koliko god bude potrebno", odgovori Treviz. "Ali ono što nam je potrebno mogli bismo pronaći već na sledećem svetu na koji pođemo."
<BR>&nbsp;&nbsp;&nbsp;&nbsp;&nbsp;"Ili ni na jednom od njih."
<BR>&nbsp;&nbsp;&nbsp;&nbsp;&nbsp;"To ne možemo znati sve dok potragu ne privedemo kraju."
<BR>&nbsp;&nbsp;&nbsp;&nbsp;&nbsp;I u tom času Pelorat konačno ugrabi priliku da se umeša. "Ali Golane, čemu dalje traganje? Mi već imamo odgovor."
<BR>&nbsp;&nbsp;&nbsp;&nbsp;&nbsp;Treviz nestrpljivo odmahnu rukom prema Peloratu, a onda zastade, okrenu se i pomalo tupavo upita: "Šta?"
<BR>&nbsp;&nbsp;&nbsp;&nbsp;&nbsp;"Rekoh da imamo odgovor. Pokušao sam najmanje pet puta da ti to kažem još na Melpomeniji, ali bio si toliko obuzet onim što si radio, da ja..."
<BR>&nbsp;&nbsp;&nbsp;&nbsp;&nbsp;"Kakav odgovor imamo? O čemu to pričaš?"
<BR>&nbsp;&nbsp;&nbsp;&nbsp;&nbsp;"O Zemlji. Mislim da znam gde se Zemlja nalazi."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
