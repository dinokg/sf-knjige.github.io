<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>GLAVNI PUT
<P>&nbsp;&nbsp;&nbsp;&nbsp;&nbsp;Kiša je glasno dobovala po krovu džipa. Tim je osećao kako ga naočara za gledanje noću pritiskaju na čelu. Posegao ja za dugmetom pored uha i podesio jačinu. Kratak fosforescentni blesak, a onda, u senkama elektronski zelenog i crnog, ugledao je džip iza njih i doktora Granta i doktora Malkolma u njemu. Lepo!
<BR>&nbsp;&nbsp;&nbsp;&nbsp;&nbsp;Doktor Grant netremice je gledao kroz vetrobran prema njemu. Tim je video kako podiže radio sa table. Začuo je pucanj statičkog šuma, a zatim i glas doktora: "Vidiš li nas iza sebe?"
<BR>&nbsp;&nbsp;&nbsp;&nbsp;&nbsp;Tim je uzeo radio od Eda Redžisa. "Vidim vas."
<BR>&nbsp;&nbsp;&nbsp;&nbsp;&nbsp;"Sve je u redu?"
<BR>&nbsp;&nbsp;&nbsp;&nbsp;&nbsp;"Dobro smo, doktore Grant."
<BR>&nbsp;&nbsp;&nbsp;&nbsp;&nbsp;"Ostanite u kolima."
<BR>&nbsp;&nbsp;&nbsp;&nbsp;&nbsp;"Hoćemo. Ne brinite." Isključio je radio.
<BR>&nbsp;&nbsp;&nbsp;&nbsp;&nbsp;Ed Redžis frknu: "Kiša lije. Naravno da ćemo da ostanemo u kolima", promrmlja on.
<BR>&nbsp;&nbsp;&nbsp;&nbsp;&nbsp;Tim se okrenuo da pogleda lisnati pokrivač sa strane puta. Kroz naočare, lišće je bilo svetlo elektronski zeleno, a iza je video delove zelene šare mreže ograde. Džipovi su se zaustavili na nizbrdici, što je značilo da su bili negde blizu područja tiranosaurusa. Biće čudesno ako bi video dinosauruse kroz ove naočare za gledanje noću. Pravo uzbuđenje. Možda će tiranosaurus da dođe do ograde i pogleda ih preko nje. Tim se pitao da li će mu oči sijati u tami kad ih ugleda. To bi bilo lepo.
<BR>&nbsp;&nbsp;&nbsp;&nbsp;&nbsp;Ali on nije video ništa i na kraju je prestao da gleda. Svi u kolima su se ućutali. Kiša je bubnjala po krovu kola. Čaršavi vode lili su niz stranice prozora. Tim je teško gledao napolje, čak i sa naočarima.
<BR>&nbsp;&nbsp;&nbsp;&nbsp;&nbsp;"Koliko dugo več sedimo ovde?" upita Malkolm.
<BR>&nbsp;&nbsp;&nbsp;&nbsp;&nbsp;"Ne znam. Četiri ili pet minuta."
<BR>&nbsp;&nbsp;&nbsp;&nbsp;&nbsp;"Pitam se u čemu je problem."
<BR>&nbsp;&nbsp;&nbsp;&nbsp;&nbsp;"Možda kratak spoj usled kiše."
<BR>&nbsp;&nbsp;&nbsp;&nbsp;&nbsp;"Ali to se dogodilo pre nego što je kiša zaista počela."
<BR>&nbsp;&nbsp;&nbsp;&nbsp;&nbsp;Još tišine. Napetim glasom, Leksi reče: "Ali ne seva, je l' tako?" Uvek se plašila munja, a sada je sedela i nervozno stiskala kožnu rukavicu.
<BR>&nbsp;&nbsp;&nbsp;&nbsp;&nbsp;Grant reče: "Šta to bi? Nismo to najbolje shvatili."
<BR>&nbsp;&nbsp;&nbsp;&nbsp;&nbsp;"Samo moja sestra priča."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;Tim je pretraživao lišće, ali ništa nije video. Sigurno ne nešto veliko kao tiranosaurus. Počeo je da se pita da li dinosaurusi izlaze noću. Jesu li bili noćne životinje? Tim nije bio siguran da je to ikada pročitao. Imao je osećaj da su tiranosaurusi bili životinje za svako vreme, dan ili noć. Doba dana nije bilo važno dinosaurusu.
<BR>&nbsp;&nbsp;&nbsp;&nbsp;&nbsp;Kiša je nastavljala da sipa.
<BR>&nbsp;&nbsp;&nbsp;&nbsp;&nbsp;"Đavolska kiša", reče Ed Redžis. "Baš pada."
<BR>&nbsp;&nbsp;&nbsp;&nbsp;&nbsp;Leksi reče: "Gladna sam."
<BR>&nbsp;&nbsp;&nbsp;&nbsp;&nbsp;"Znam, Leksi", reče Ed Redžis, "ali zaglavili smo se ovde, dušo, kola rade na struju preko kablova zakopanih u putu."
<BR>&nbsp;&nbsp;&nbsp;&nbsp;&nbsp;"Koliko dugo ćemo biti zaglavljeni?"
<BR>&nbsp;&nbsp;&nbsp;&nbsp;&nbsp;"Dok ne poprave struju."
<BR>&nbsp;&nbsp;&nbsp;&nbsp;&nbsp;Dok je slušao zvuk kiše, Timu se prispavalo. Zevnuo je i okrenuo se da pogleda palme s leve strane puta. Zaprepastio ga je iznenadan udarac, kad je zemlja požela da se trese. Okrenuo se nazad, na vreme da na trenutak ugleda taman obris koji je brzo prešao preko puta između dva vozila.
<BR>&nbsp;&nbsp;&nbsp;&nbsp;&nbsp;"Isuse!"
<BR>&nbsp;&nbsp;&nbsp;&nbsp;&nbsp;"Šta to bi?"
<BR>&nbsp;&nbsp;&nbsp;&nbsp;&nbsp;"Ogromno je, veliko kao kola..."
<BR>&nbsp;&nbsp;&nbsp;&nbsp;&nbsp;"Time! Jeste li tamo?"
<BR>&nbsp;&nbsp;&nbsp;&nbsp;&nbsp;Podigao je radio. "Da, tu sam."
<BR>&nbsp;&nbsp;&nbsp;&nbsp;&nbsp;"Jesi li video, Time?"
<BR>&nbsp;&nbsp;&nbsp;&nbsp;&nbsp;"Ne", reče Tim. "Promaklo mi je."
<BR>&nbsp;&nbsp;&nbsp;&nbsp;&nbsp;"Šta to, kog vraga, bi? reče Malkolm.
<BR>&nbsp;&nbsp;&nbsp;&nbsp;&nbsp;"Nosiš li naočare za gledanje noću, Time?"
<BR>&nbsp;&nbsp;&nbsp;&nbsp;&nbsp;"Da. Gledaću", reče Tim.
<BR>&nbsp;&nbsp;&nbsp;&nbsp;&nbsp;"Je l' to bio tiranosaurus?" upita Ed Redžis.
<BR>&nbsp;&nbsp;&nbsp;&nbsp;&nbsp;"Ne verujem. Bilo je na putu."
<BR>&nbsp;&nbsp;&nbsp;&nbsp;&nbsp;"Ali nisi video?" upita Ed Redžis.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Timu se nije sviđalo što nije video životinju, koja god ona bila. Iznenada nebo prolomi bela munja i njegove noćne naočare blesnuše svetlozeleno. Zatreptao je očima i počeo da broji: "Dvadeset jedan...dvadeset dva..."
<BR>&nbsp;&nbsp;&nbsp;&nbsp;&nbsp;Udario je grom, zaglušujuće jako i veoma blizu.
<BR>&nbsp;&nbsp;&nbsp;&nbsp;&nbsp;Leksi poče da plače. "Oh, ne..."
<BR>&nbsp;&nbsp;&nbsp;&nbsp;&nbsp;"Smiri se, dušo", reče Ed Redžis. "To je samo munja."
<BR>&nbsp;&nbsp;&nbsp;&nbsp;&nbsp;Tim je pretraživao sa strane puta. Kiša je sad jako padala: tresla lišće tutnjećim kapima. Od toga, sve se pokrenulo. Sve kao da je oživelo. Pretraživao je lišće...
<BR>&nbsp;&nbsp;&nbsp;&nbsp;&nbsp;Zastao je. Nešto je bilo iza lišća.
<BR>&nbsp;&nbsp;&nbsp;&nbsp;&nbsp;Tim podiže pogled.
<BR>&nbsp;&nbsp;&nbsp;&nbsp;&nbsp;Iza lisnatog pokrivača, iza ograde, ugledao je masivno telo sa šljunkastom zrnastom površinom, nalik na koru drveta. Međutim, to nije bilo drvo. Nastavio je da podiže pogled, sve više i više, dižući naočare...
<BR>&nbsp;&nbsp;&nbsp;&nbsp;&nbsp;Ugledao je ogromnu glavu tiranosaurusa koji je stajao tamo i posmatrao dva džipa. Ponovo je sevnula munja i velika životinja zavrtela je glavom i riknula prema blistavoj svetlosti. A onda tama, i ponovo tišina, i kiša koja dobuje.
<BR>&nbsp;&nbsp;&nbsp;&nbsp;&nbsp;"Time?"
<BR>&nbsp;&nbsp;&nbsp;&nbsp;&nbsp;"Da, doktore Grant."
<BR>&nbsp;&nbsp;&nbsp;&nbsp;&nbsp;"Vidiš li šta je to?"
<BR>&nbsp;&nbsp;&nbsp;&nbsp;&nbsp;"Da, doktore Grant."
<BR>&nbsp;&nbsp;&nbsp;&nbsp;&nbsp;Timu se učinilo da se doktor Grant trudi da govori tako da ne uznemiri njegovu sestru.
<BR>&nbsp;&nbsp;&nbsp;&nbsp;&nbsp;"Šta se sad događa?"
<BR>&nbsp;&nbsp;&nbsp;&nbsp;&nbsp;"Ništa", reče Tim. I dalje je gledao dinosaurusa kroz naočare za noć. "Samo stoji s druge strane ograde."
<BR>&nbsp;&nbsp;&nbsp;&nbsp;&nbsp;"Time, ja odavde ne mogu baš puno toga da vidim."
<BR>&nbsp;&nbsp;&nbsp;&nbsp;&nbsp;"Ja vidim dobro, doktore Grant. Samo stoji."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;Leksi je i dalje plakala i šmrcala.
<BR>&nbsp;&nbsp;&nbsp;&nbsp;&nbsp;Još jedna stanka. Tim je posmatrao tiranosaurusa. Glava životinje bila je ogromna! Gledala je čas u jedno, čas u drugo vozilo. Činilo se da zuri pravo u Tima.
<BR>&nbsp;&nbsp;&nbsp;&nbsp;&nbsp;Kroz naočare, oči su bleštale svetlozeleno.
<BR>&nbsp;&nbsp;&nbsp;&nbsp;&nbsp;Tim se naježio, ali onda, kada je od masivne glave i čeljusti spustio pogled niz telo životinje, ugledao je manje, mišićave prednje udove. Mahale su po vazduhu, a onda ščepale ogradu.
<BR>&nbsp;&nbsp;&nbsp;&nbsp;&nbsp;"Isuse Hriste", reče Ed Redžis, dok je gledao kroz prozor.
<BR>&nbsp;&nbsp;&nbsp;&nbsp;&nbsp;Najveći grabežljivac koga je svet pozavao. Najstrašniji napad u istoriji čovečanstva. Negde u pozadini svog novinarskog mozga, Ed Redžis još je pisao članak. Međutim, osetio je da mu se kolena počinju nekontrolisano tresti; pantalone su mu lepršale kao zastave. Isuse, al' se uplašio. Više nije hteo da bude tu. Od svih ljudi u kolima, jedino je on znao na šta liči napad dinosaurusa. Znao je šta se događa ljudima. Video je iskasapljena tela posle napada raptora. Mogao je da to zamisli. A ovo je bio reks! Mnogo, mnogo veća životinja! Najveći mesožder koji je ikada hodao Zemljom.
<BR>&nbsp;&nbsp;&nbsp;&nbsp;&nbsp;"Isuse."
<BR>&nbsp;&nbsp;&nbsp;&nbsp;&nbsp;Kada je tiranosaurus riknuo, bilo je to strašno; vrisak iz nekog drugog sveta. Ed Redžis je osetio kako se toplina širi po njegovim pantalonama. Upiškio se u pantalone. U isto vreme bilo mu je neprijatno i plašio se. Međutim, znao je da nešto mora da učini. Nešto. Ruke su mu se tresle; drhtale naslonjene na tablu."
<BR>&nbsp;&nbsp;&nbsp;&nbsp;&nbsp;"Isuse Hriste", reče on opet.
<BR>&nbsp;&nbsp;&nbsp;&nbsp;&nbsp;"Ružna reč", prozbori Leksi, preteći mu prstom.
<BR>&nbsp;&nbsp;&nbsp;&nbsp;&nbsp;Tim je čuo da se vrata otvaraju i skrenuo pogled sa tiranosaurusa - naočare za noć izazvale su bočne pruge - na vreme da vidi kako Ed Redžis izlazi kroz otvorena vrata i gnjura glavu u kišu.
<BR>&nbsp;&nbsp;&nbsp;&nbsp;&nbsp;"Hej", reče Leksi. "Gde ćeš?"
<BR>&nbsp;&nbsp;&nbsp;&nbsp;&nbsp;Ed Redžis samo se okrenuo, potrčao na suprotnu stranu od tiranosaurusa i nestao među drvećem. Vrata džipa ostala su otvorena i tapacirung je već počeo da se kvasi.
<BR>&nbsp;&nbsp;&nbsp;&nbsp;&nbsp;"Otišao je!" reče Tim. "Gde je otišao? Ostavio nas je same!"
<BR>&nbsp;&nbsp;&nbsp;&nbsp;&nbsp;"Zatvori vrata", reče Tim, ali ona poče da vrišti: "Ostavio nas je! Ostavio nas je!"
<BR>&nbsp;&nbsp;&nbsp;&nbsp;&nbsp;"Time, šta se tamo događa?" Bio je to doktor Grant, preko radija. "Time?"
<BR>&nbsp;&nbsp;&nbsp;&nbsp;&nbsp;Tim se nagnuo napred i pokušao da zatvori vrata. Sa stražnjeg sedišta nije mogao da dohvati ručicu. Vratio je pogled na dinosaurusa u trenutku kada je munja ponovo blesnula i ocrtala ogromnu crnu priliku na pozadini neba koje je plamtelo belinom.
<BR>&nbsp;&nbsp;&nbsp;&nbsp;&nbsp;"Time, šta se tamo događa?"
<BR>&nbsp;&nbsp;&nbsp;&nbsp;&nbsp;"Ostavio nas je! Ostavio nas je!"
<BR>&nbsp;&nbsp;&nbsp;&nbsp;&nbsp;Tim je trepnuo da bi povratio vid. Kada je ponovo podigao pogled, tiranosaurus je i dalje stajao tamo, isto kao i pre, nepomičan i ogroman. Kiša mu je kapala sa čeljusti. Prednjim udovima stiskao je ogradu...
<BR>&nbsp;&nbsp;&nbsp;&nbsp;&nbsp;A onda je Tim shvatio: tiranosaurus se drži za ogradu!
<BR>&nbsp;&nbsp;&nbsp;&nbsp;&nbsp;Kroz ogradu više ne protiče struja!
<BR>&nbsp;&nbsp;&nbsp;&nbsp;&nbsp;"Leksi, zatvori vrata!"
<BR>&nbsp;&nbsp;&nbsp;&nbsp;&nbsp;Radio je krčao. "Time!"
<BR>&nbsp;&nbsp;&nbsp;&nbsp;&nbsp;"Ovde sam, doktore Grant."
<BR>&nbsp;&nbsp;&nbsp;&nbsp;&nbsp;"Šta se događa?"
<BR>&nbsp;&nbsp;&nbsp;&nbsp;&nbsp;"Redžis je pobegao", reče Tim.
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Pobegao je. Mislim da je video da kroz ogradu ne teče struja", reče Tim.
<BR>&nbsp;&nbsp;&nbsp;&nbsp;&nbsp;"Kroz ogradu ne teče struja?" reče Malkolm, preko radija. "Je li to rekao da kroz ogradu ne teče struja?"
<BR>&nbsp;&nbsp;&nbsp;&nbsp;&nbsp;"Leksi", reče Tim, "zatvori vrata." Međutim, Leksi je vrištala: "Ostavio nas je! Ostavio nas je!" postojanim jednoličnim vapajem i Timu nije preostalo ništa drugo nego da iziđe kroz stražnja vrata u režuću kišu i zatvori ih sam. Grom je zatutnjao i munja opet blesnu. Tim je podigao pogled i ugledao dinosaurusa kako ruši ciklonsku ogradu divovskim stražnjim udom.
<BR>&nbsp;&nbsp;&nbsp;&nbsp;&nbsp;"Time!"
<BR>&nbsp;&nbsp;&nbsp;&nbsp;&nbsp;Tim je uskočio unutra i zalupio vratima; zvuk izgubljen u udaru groma.
<BR>&nbsp;&nbsp;&nbsp;&nbsp;&nbsp;Radio: "Time! Jesi li tu?"
<BR>&nbsp;&nbsp;&nbsp;&nbsp;&nbsp;Zgrabio je radio. "Tu sam." Okrenuo se prema Leksi. "Zaključaj vrata. Idi na sredinu kola. I zaveži."
<BR>&nbsp;&nbsp;&nbsp;&nbsp;&nbsp;Napolju, tiranosaurus je zavrteo glavom i napravio nespretan korak napred. Kandže na njegovim stopalima zakačile su se za mrežu sravnjene ograde. Leksi je konačno ugledala životinju i postala tiha, mirna. Posmatrala je raširenih očiju.
<BR>&nbsp;&nbsp;&nbsp;&nbsp;&nbsp;Radio je zakrčao: "Time."
<BR>&nbsp;&nbsp;&nbsp;&nbsp;&nbsp;"Da, doktore Grant."
<BR>&nbsp;&nbsp;&nbsp;&nbsp;&nbsp;"Ostanite u kolima. Ostanite dole. Budite tihi. Ne mičite se i ne pravite buku."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;"Trebalo bi da sve bude u redu. Mislim da ne može da otvori kola."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;"Samo ostanite tihi, da mu ne privučete više pažnje nego što morate."
<BR>&nbsp;&nbsp;&nbsp;&nbsp;&nbsp;"U redu." Tim je isključio radio. "Čula si Leksi."
<BR>&nbsp;&nbsp;&nbsp;&nbsp;&nbsp;Sestra mu je ćutke klimnula glavom. Nije skidala oči s dinosaurusa. Tiranosaurus je zarikao. U blesku munje videli su kako se ispetljao iz ograde i poskočio napred.
<BR>&nbsp;&nbsp;&nbsp;&nbsp;&nbsp;Sada je stajao između dva vozila. Tim više nije mogao da vidi kola doktora Granta, jer mu je ogromno telo zaklanjalo pogled. Kiša je u potočićima tekla niz šljunkastu kožu mišićavih stražnjih nogu. Nije mogao da vidi glavu životinje, koja je bila daleko iznad linije krova.
<BR>&nbsp;&nbsp;&nbsp;&nbsp;&nbsp;Tiranosaurus je obišao oko jedne strane njihoviih kola. Došao je upravo do one tačke u kojoj je Tim izišao iz kola. Gde je Ed Redžis izišao iz kola. Životinja je tu zastala. Velika glava je zaronila dole, ka blatu.
<BR>&nbsp;&nbsp;&nbsp;&nbsp;&nbsp;Tim je pogledao ka doktoru Grantu i doktoru Malkolmu u stražnjim kolima. Lica su im bila napeta dok su zurili napred kroz vetrobran.
<BR>&nbsp;&nbsp;&nbsp;&nbsp;&nbsp;Ogromna glava opet se podigla, otvorenih čeljusti, a zatim se zaustavila pored bočnog prozora. U blesku munje videli su biserkasto i bezizražajno oko gmizavca kako se pomera u duplji.
<BR>&nbsp;&nbsp;&nbsp;&nbsp;&nbsp;Gledao je u kola.
<BR>&nbsp;&nbsp;&nbsp;&nbsp;&nbsp;Njegova sestra disala je isprekidano, zastrašeno. Posegnuo je i stisnuo je za ruku; nadao se da će ostati tiha. Dinosaurus je dugo zurio kroz bočni prozor. Možda ih baš i ne vidi, pomisli on. Konačno, glava se podigla, opet van vidnog polja.
<BR>&nbsp;&nbsp;&nbsp;&nbsp;&nbsp;"Timi..." prošapta Leksi.
<BR>&nbsp;&nbsp;&nbsp;&nbsp;&nbsp;"U redu je", prošapta Tim. "Mislim da nas nije video."
<BR>&nbsp;&nbsp;&nbsp;&nbsp;&nbsp;Gledao je nazad ka doktoru Grantu kada je treskav udarac zaljuljao džip i razbio vetrobran u paukovu mrežu, pošto je tiranosaurusova glava naletela na haubu kola. Tim se sručio na sedište. Naočare za noć skliznule su mu sa čela.
<BR>&nbsp;&nbsp;&nbsp;&nbsp;&nbsp;Brzo se podigao, trepćući u tami, usta toplih od krvi.
<BR>&nbsp;&nbsp;&nbsp;&nbsp;&nbsp;"Leksi?"
<BR>&nbsp;&nbsp;&nbsp;&nbsp;&nbsp;Nigde nije video sestru.
<BR>&nbsp;&nbsp;&nbsp;&nbsp;&nbsp;Tiranosaurus je stajao blizu pročelja džipa; grudi su mu se pomerale kako je disao, prednji udovi su mu pravili pokrete razdiranja u vazduhu.
<BR>&nbsp;&nbsp;&nbsp;&nbsp;&nbsp;"Leksi!" prošapta Tim. Onda joj je začuo jecaj. Ležala je negde na podu ispod prednjeg sedišta.
<BR>&nbsp;&nbsp;&nbsp;&nbsp;&nbsp;Onda se ogromnma glava spustila, potpuno zatvarajući razbijen vetrobran. Tiranosaurus je opet udario o haubu džipa. Tim je zgrabio sedište, dok su se kola ljuljala na točkovima. Tiranosaurus je udario još dva puta, ulubivši metal.
<BR>&nbsp;&nbsp;&nbsp;&nbsp;&nbsp;Onda je otišao sa strane kola. Veliki, podignuti rep zaklonio je Timu pogled kroz sve bočne prozore. Kod stražnje strane kola životinja je frknula - dubok, tutnjajući zvuk koji se stopio s gromom. Zarila je željusti u rezervnu gumu prikačenu na stražnju stranu džipa i, jednim trzajem glave, otrgla je. Pozadina kola podigla se za trenutak u vazduh; onda je bubnula dole uz blatnjav pljusak.
<BR>&nbsp;&nbsp;&nbsp;&nbsp;&nbsp;"Time!" reče doktor Grant. "Time, jesi li tu?"
<BR>&nbsp;&nbsp;&nbsp;&nbsp;&nbsp;Tim je zgrabio radio. "Dobro smo", reče on. Začulo se resko metalno škripanje dok su kandže strugale po krovu kola. Timu je srce lupalo u grudima. Kroz prozor na desnij strani mogao je da vidi samo šljunkasto, kožasto meso. Tiranosaurus se naslonio na kola koja su se ljuljala napred-nazad sa svakim dahom, opruge i metal glasno su škripale.
<BR>&nbsp;&nbsp;&nbsp;&nbsp;&nbsp;Leksi opet zaječa. Tim je utišao radio i počeo da puzi na prednje sedište. Tiranosaurus je zaurlao i metalni krov se ulubio nadole. Tim je osetio oštar bol u glavi i preturio se na pod, na izbočinu menjača. Našao se na podu pored Leksi i bio užasnut kad je video da je cela strana njene glave prekrivena krvlju. Izgledalo je da je u nesvesti.
<BR>&nbsp;&nbsp;&nbsp;&nbsp;&nbsp;Usledio je još jedan treskav udarac i komadići stakla pali su svuda oko njega. Tim je osetio kišu. Podigao je pogled i video da je vetrobran ispao. Ostao je samo nazupčen stakleni ram i, iza toga, velika dinosaurusova glava.
<BR>&nbsp;&nbsp;&nbsp;&nbsp;&nbsp;Koja je gledala dole na njega.
<BR>&nbsp;&nbsp;&nbsp;&nbsp;&nbsp;Tim je iznenada osetio jezu i onda je glava poletela ka njemu, otvorenih čeljusti. Začuo je cvilenje metala o zube, i osetio vreli, smrdljivi dah životinje i debeli jezik, kako se zariva u kola kroz otvor na vetrobranu. Jezik je mokro pljeskao po unutrašnjosti kola - osetio je vrelu penu dinosaurusove pljuvačke - i dinosaurus je zaurlao - zaglušujući zvuk u unutrašnjosti kola...
<BR>&nbsp;&nbsp;&nbsp;&nbsp;&nbsp;Glava se naglo povukla unazad.
<BR>&nbsp;&nbsp;&nbsp;&nbsp;&nbsp;Tim se uspentrao, izbegavajući ulubljenje u krovu. I dalje je bilo dovoljno mesta na prednjem sedištu pored vrata saputnika. Tiranosaurus je stajao na kiši blizu prednjeg blatobrana. Izgledalo je da je zbunjen onime što mu se događa. Krv je slobodno kapkala iz njegovih čeljusti.
<BR>&nbsp;&nbsp;&nbsp;&nbsp;&nbsp;Tiranosaurus je pogledao Tima, naherivši glavu da bi zurio jednim, velikim okom. Glava se približila kolima, bočno, i zapiljila unutra. Krv je prskala ulubljenu haubu džipa i mešala se sa kišom.
<BR>&nbsp;&nbsp;&nbsp;&nbsp;&nbsp;Ne može da me uhvati, pomisli Tim. Preveliki je.
<BR>&nbsp;&nbsp;&nbsp;&nbsp;&nbsp;Onda se glava povukla unazad i u blesku munje ugledao je stražnju nogu kako se podiže. I svet se izokrenuo dok je džip tresnuo na stranu; prozori su pljusnuli u blato. Video je kako Leksi bespomoćno pada o bočni prozor i on je pao pored nje, udarivši glavom. Tim je osetio vrtoglavicu. Onda su se čeljusti dinosaurusa stisnule oko okvira prozora i ceo džip bio je podignut u vazduh i protresen.
<BR>&nbsp;&nbsp;&nbsp;&nbsp;&nbsp;"Timi!" vrisnu Leksi, toliko blizu njegovom uhu da ga je zabolelo. Iznenada se probudila i on ju je zgrabio kad je tiranosaurus ponovo tresnuo kola dole. Tim je osetio bol uboda sa strane i njegova sestra pade na njega. Kola su se ponovo podigla, pomahnitalo se tresući. Leksi je vikala: "Timi!" i on je video kako se vrata otvaraju ispod nje, i ona ispada iz kola u blato, ali Tim nije mogao da odgovori jer se u sledećem trenutku sve mahnito zavrtelo - video je stabla palmi kako klize nadole pored njega - krećući se bočno kroz vazduh - za trenutak je ugledao zemlju daleko ispod - vreli urlik tiranosaurusa - plamteće oko - vrhovi palmi...
<BR>&nbsp;&nbsp;&nbsp;&nbsp;&nbsp;A onda, uz metalni, parajući vrisak, kola ispadoše iz tiranosaurusovih čeljusti, mučan pad, i Timov želudac se podigao u trenutku pre nego što je svet postao potpuno crn i tih.
<BR>&nbsp;&nbsp;&nbsp;&nbsp;&nbsp;U drugim kolima Malkolm zadahta. "Isuse! Šta se dogodilo s kolima?"
<BR>&nbsp;&nbsp;&nbsp;&nbsp;&nbsp;Grant je treptao očima dok se munja gubila.
<BR>&nbsp;&nbsp;&nbsp;&nbsp;&nbsp;Druga kola su nestala.
<BR>&nbsp;&nbsp;&nbsp;&nbsp;&nbsp;Grant nije mogao da veruje. Zagledao se napred i pokušavao da nešto vidi kroz kišom isprugani vetrobran. Telo dinosaurusa bilo je tako veliko, da je verovatno potpuno sprečavalo...
<BR>&nbsp;&nbsp;&nbsp;&nbsp;&nbsp;Ne. U sledećem blesku munje jasno je video: kola su nestala.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Malkolm.
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Slabo, preko zvuka kiše, Grant je čuo vrištanje devojčice. Dinosaurus je stajao u tami napred na putu, ali su dovoljno dobro videli da se on sad saginje i njuška zemlju.
<BR>&nbsp;&nbsp;&nbsp;&nbsp;&nbsp;Ili jede nešto sa zemlje.
<BR>&nbsp;&nbsp;&nbsp;&nbsp;&nbsp;"Vidiš li?" upita Malkolm, škiljeći.
<BR>&nbsp;&nbsp;&nbsp;&nbsp;&nbsp;"Ne, ne mnogo", reče Grant. Osetio kako ga nalet umora. Zamagljen kroz kišni vetrobran, dinosaurus je prilazio njihovim kolima. Spori, zloslutno dugački koraci, koji su vodili pravo ka njima.
<BR>&nbsp;&nbsp;&nbsp;&nbsp;&nbsp;Malkolm reče: "Znaš, čovek u ovakvim trenucima oseća, pa, možda bi izumrle životinje trebalo ostaviti izumrlim. Zar sad nemaš takav osećaj?"
<BR>&nbsp;&nbsp;&nbsp;&nbsp;&nbsp;"Imam", reče Grant. Osećao je kako mu srce lupa.
<BR>&nbsp;&nbsp;&nbsp;&nbsp;&nbsp;"Uh. Imaš li, ah, nekakav predlog šta sad da radimo?"
<BR>&nbsp;&nbsp;&nbsp;&nbsp;&nbsp;"Ne mogu ništa da smislim", reče Grant.
<BR>&nbsp;&nbsp;&nbsp;&nbsp;&nbsp;Malkolm je okrenuo ručicu, snažno gurnuo vrata i potrčao. Ali još dok je to radio, Grant je shvatio da je prekasno, da je tiranosaurus preblizu. Začuo se još jedan prasak munje i u trenu bleštave bele svetlosti Grant je s užasom posmatrao kako je tiranosaurus zaurlao i skožio napred.
<BR>&nbsp;&nbsp;&nbsp;&nbsp;&nbsp;Grantu nije bilo baš jasno šta se zatim dogodilo. Malkolm je trčao, stopala su mu pljuskala po blatu. Tiranosaurus je skočio pored njega i zagnjurio svoju masivnu glavu; podigao je Malkolma u vazduh kao lutkicu.
<BR>&nbsp;&nbsp;&nbsp;&nbsp;&nbsp;A onda je i Grant izišao iz kola; osetio je hladnu kišu kako mu reže lice i telo. Tiranosaurus mu je okrenuo leđa; ogroman rep njihao se kroz vazduh. Grant se spremao da potrči među drveće, kada se tiranosaurus najednom okrenuo licem prema njemu i zaurlao.
<BR>&nbsp;&nbsp;&nbsp;&nbsp;&nbsp;Grant se sledio.
<BR>&nbsp;&nbsp;&nbsp;&nbsp;&nbsp;Stajao je pored suvozačevih vrata džipa, mokar do gole kože. Bio je potpuno izložen; tiranosaurus je bio udaljen manje od osam stopa. Velika životinja ponovo je zarikala. Na tako malom rastojanju, zvuk je bio zastrašujuće glasan. Grant je osetio kako drhti od hladnoće i straha. Pritisnuo je drhtave ruke o metal vrata ne bi li ih smirio.
<BR>&nbsp;&nbsp;&nbsp;&nbsp;&nbsp;Tiranosaurus je još jednom riknuo, ali nije napao. Naherio je glavu i pogledao džip, prvo jednim okom, pa onda drugim, i ništa nije učinio.
<BR>&nbsp;&nbsp;&nbsp;&nbsp;&nbsp;Naprosto je stajao tamo.
<BR>&nbsp;&nbsp;&nbsp;&nbsp;&nbsp;Šta se događa?
<BR>&nbsp;&nbsp;&nbsp;&nbsp;&nbsp;Moćne čeljusti otvorile su se i sklopile. Tiranosaurus je besno riknuo, a onda se velika stražnja noga podigla i tresnula o krov kola i kandže su skliznule uz metalno škripanje, jedva promašivši Granta koji je tamo stajao, i dalje nepokretan.
<BR>&nbsp;&nbsp;&nbsp;&nbsp;&nbsp;Stopalo je pljesnulo u blato. Glava se zagnjurila dole u sporom luku i životinja je ispitivala kola, frkćući. Virila je kroz prednji vetrobran. A onda, dok je išla ka stražnjoj strani, zalupila je suvozačeva vrata i pomerila se pravo ka Grantu koji je tamo stajao. Grant je osetio vrtoglavicu od straha; srce mu je lupalo u grudima. Pošto je životinja bila tako blizu, mogao je da oseti trulo meso u ustima, sladkasti miris krvi, mučan zadah mesoždera.
<BR>&nbsp;&nbsp;&nbsp;&nbsp;&nbsp;Napeo je telo, očekujući neizbežno.
<BR>&nbsp;&nbsp;&nbsp;&nbsp;&nbsp;Velika glava skliznula je pored njega ka stražnjoj strani kola. Grant je zatreptao.
<BR>&nbsp;&nbsp;&nbsp;&nbsp;&nbsp;Šta se dogodilo?
<BR>&nbsp;&nbsp;&nbsp;&nbsp;&nbsp;Zar je moguće da ga tiranosaurus nije video? Činilo se kao da nije. Ali kako je to moguće? Grant je pogledao nazad i video da životinja njuška pomoćnu gumu. Gurnula je gumu njuškom, a onda zabacila glavu. Ponovo je prišla Grantu.
<BR>&nbsp;&nbsp;&nbsp;&nbsp;&nbsp;Ovog puta životinja se zaustavila; crne raširene nosnice samo nekoliko palaca od njega. Grant je osetio životinjin zapanjujuće vreo dah na svom licu. Ali tiranosaurus nije njuškao kao pas. Samo je disao i prilično delovao zbunjeno.
<BR>&nbsp;&nbsp;&nbsp;&nbsp;&nbsp;Ne, tiranosaurus nije mogao da ga vidi. Ne, ako stoji nepomično. I u zasebnom, akademskom odeljku svog uma našao je objašnjenje za to, razlog zbog koga...
<BR>&nbsp;&nbsp;&nbsp;&nbsp;&nbsp;Čeljusti su se otvorile ispred njega, masivna glava podigla. Grant je stisnuo pesnice zajedno i ugrizao se za usnu; očajnički je pokušavao da ostane nepokretan, da ne pusti glasa...
<BR>&nbsp;&nbsp;&nbsp;&nbsp;&nbsp;Tiranosaurus je riknuo u noćni vazduh.
<BR>&nbsp;&nbsp;&nbsp;&nbsp;&nbsp;Ali sada je Grant počinjao da shvata. Životinja nije mogla da ga vidi, ali je pretpostavljala da je tamo negde, i pokušavala rikom da ga uplaši i natera na pokret koji bi ga odao. Dok god čvrsto stoji na zemlji, shvatio je Grant, nevidljiv je.
<BR>&nbsp;&nbsp;&nbsp;&nbsp;&nbsp;U poslednjem gestu osujećenja, velike stražnje noge su se podigle i preturile džip; Grant je osetio žežuću bol i iznenađujuće osećanje da njegovo sopstveno telo leti kroz vazduh. Činilo se kao da se to događa jako sporo i imao je puno vremena da oseti kako svet postaje sve hladniji i vidi kako zemlja hita da ga tresne po licu.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
