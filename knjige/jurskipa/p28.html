<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>OBILAZAK
<P>&nbsp;&nbsp;&nbsp;&nbsp;&nbsp;"Ovamo, svi ovamo", reče Ed Redžis. Pored njega, jedna žena je dodavala, plastične šlemove sa oznakom 'Jurski park' na čelu i logoom malog plavog dinosaurusa.
<BR>&nbsp;&nbsp;&nbsp;&nbsp;&nbsp;Niz tojota džipova izišao ja iz podzemne garaže ispod centra za posetioce. Sva kola su se zaustavila; bez vozača i tiha. Dvojica crnaca u safari uniformama otvarala su vrata putnicima.
<BR>&nbsp;&nbsp;&nbsp;&nbsp;&nbsp;"Dva do četiri putnika po kolima, molim, dva do četiri putnika po kolima", govorio je snimljeni glas. "Deca ispod deset godina moraju biti u pratnji roditelja. Dva do četiri putnika po kolima, molim..."
<BR>&nbsp;&nbsp;&nbsp;&nbsp;&nbsp;Tim je posmatrao kako Grant, Satlerova i Malkolm ulaze u prvi džip sa advokatom, Đenarom. Tim pogleda Leksi koja je stajala i udarala pesnicom o rukavicu.
<BR>&nbsp;&nbsp;&nbsp;&nbsp;&nbsp;Tim je pokazao na prva kola i rekao: "Mogu li i ja s njima?"
<BR>&nbsp;&nbsp;&nbsp;&nbsp;&nbsp;"Bojim se da oni imaju nešto da rasprave", reče Ed Redžis. "Tehnička pitanja."
<BR>&nbsp;&nbsp;&nbsp;&nbsp;&nbsp;"Mene zanimaju tehnička pitanja", reče Tim. "Ja bih radije s njima."
<BR>&nbsp;&nbsp;&nbsp;&nbsp;&nbsp;"E, da, moći ćeš da čuješ o čemu razgovaramo", reče Redžis. "Imaćemo otvorenu radio-vezu između kola."
<BR>&nbsp;&nbsp;&nbsp;&nbsp;&nbsp;Došla su druga kola. Tim i Leksi uđoše, a Ed Redžis za njima. "Ovo su električna kola", reče Redžis. "Vodi ih kabl na putu."
<BR>&nbsp;&nbsp;&nbsp;&nbsp;&nbsp;Timu je bilo drago što sedi na prednjem sedištu, jer su na komandnoj tabli bila ugrađena dva kompjuterska ekrana i kutija koja mu je ličila na CD-ROM; ovo je bio laser-disk plejer koga je kontrolisao kompjuter. Takođe su tu bili portabl voki-toki i neka vrsta radio-predajnika. Na krovu su bile dve antene, a u džepu za karte neke čudne naočari.
<BR>&nbsp;&nbsp;&nbsp;&nbsp;&nbsp;Crnac je zatvorio vrata džipa. Kola su pošla uz elektrižno brujanje. Ispred, troje naučnika i đenaro su pričali i pokazivali, očigledno uzbuđeni. Ed Redžis reče: "Hajde da čujemo šta kažu." Interkom je kliknuo.
<BR>&nbsp;&nbsp;&nbsp;&nbsp;&nbsp;"Ne znam kog vraga mislite da ovde radite", reče Đenaro, putem interkoma. Zvučalo je kao da je vrlo ljut.
<BR>&nbsp;&nbsp;&nbsp;&nbsp;&nbsp;"Ja znam jako dobro zašto sam ovde", reče Malkolm.
<BR>&nbsp;&nbsp;&nbsp;&nbsp;&nbsp;"Ovde ste da me savetujete, a ne da igrate proklete misaone igre. Ja imam pet procenata ove kompanije i odgovoran sam da se uverim da je Hamond odgovorno uradio svoj posao. A sad vi prokleto stižete..."
<BR>&nbsp;&nbsp;&nbsp;&nbsp;&nbsp;Ed Redžis je pritisnuo dugme interkoma i rekao: :da bi bili u skladu sa politikom nezagađivanja Jurskog parka, ovi laki elektrižni džipovi specijalno su sagrađeni za nas od strane Tojote u Osaki. Nadamo se da ćemo, na kraju, moći da se vozimo među životinjama - kao u afričkim zabavnim parkovima - ali, za sada zavalite se i uživajte u samo-vođenom obilasku." Zastao je: "Uzgred, možemo da vas čujemo odavde."
<BR>&nbsp;&nbsp;&nbsp;&nbsp;&nbsp;"O, Hriste", reče Đenaro. "Moram da imam slobodu da otvoreno razgovaram. Ja nisam tražio da ta prokleta deca dođu..."
<BR>&nbsp;&nbsp;&nbsp;&nbsp;&nbsp;Ed Redžis se nasmešio umiljato i pritisnuo dugme. "Uskoro ćemo početi predstavu, zar ne?" Začuli su fanfare i na unutrašnjim ekranima blesnu DOBRO DOšLI U JURSKI PARK. Zvonak glas reče: "Dobro došli u Jurski park. Sada ulazite u izgubljeni scet preistorijske prošlosti, svet moćnih stvorenja davno nestalih sa lica Zemlje, za koji imate povlasticu da ga po prvi put vidite."
<BR>&nbsp;&nbsp;&nbsp;&nbsp;&nbsp;"To je Ričard Kili", reče Ed Redžis. "Nismo škrtarili."
<BR>&nbsp;&nbsp;&nbsp;&nbsp;&nbsp;Džip je prošao kroz šumarak niskih, zdepastih palmi. Ričard Kili je govorio: "Zapazite, pre svega, jedinstven biljni svet koji vas okružuje. Ovo drveće sa vaše leve strane su cikasi, preistorijski preci palmi. Cikasi su bili omiljena hrana dinosaurusa. Takođe možete da vidite benetitaleanse i ginkoe. Svet dinosaurusa sastojao se i od više savremenih biljaka, kao što su borovi i jele, i močvarni čempresi. I njih ćete moći da vidite."
<BR>&nbsp;&nbsp;&nbsp;&nbsp;&nbsp;Džip se polako kretao među zelenilom. Tim je primetio da su ograde i zaštitni zidovi bili zaklonjeni zelenišem da bi se uveličala iluzija kretanja kroz džunglu.
<BR>&nbsp;&nbsp;&nbsp;&nbsp;&nbsp;"Mi zamišljamo svet dinosaurusa", reče glas Ričarda Kilija, "kao svet ogromnih vegetarijanaca koji jelom krče put kroz divovske močvarne šume sveta jure i krede, pre stotina miliona godina. Ali većina dinosaurusa nije bila tako velika kao što ljudi misle. Najmanji dinosaurusi nisu bili veći od kućne mačke, a prosečan dinosaurus bio je veličine ponija. Prvo ćemo posetiti jednu od ovih životinja prosečne veličine, zvanu hipsilofodont. Ako pogledate levo, možda ćete sada moći da ih za trenutak zapazite."
<BR>&nbsp;&nbsp;&nbsp;&nbsp;&nbsp;Svi su pogledali ulevo.
<BR>&nbsp;&nbsp;&nbsp;&nbsp;&nbsp;Džip je zastao na niskom uzvišenju gde je pukotina u lisnatom pokrovu pružala pogled na istok. Mogli su da vide nagnuto šumovito područje koje se širilo u polje žute trave visine otprilike tri stope. Nije bilo dinosaurusa.
<BR>&nbsp;&nbsp;&nbsp;&nbsp;&nbsp;"Gde su?" upita Leksi.
<BR>&nbsp;&nbsp;&nbsp;&nbsp;&nbsp;Tim pogleda na komandnu tablu. Prenosna svetla su zatreperela i CD-ROM je zazujao. Očigledno je nekakav automatski sistem ubacivao disk. Pretpostavio je da isti senzori pokreta koji su pratili životinje takođe kontrolišu i ekrane u džipu. Ekrani su sada prikazivali slike hipsilofodonta i isprintane podatke o njima.
<BR>&nbsp;&nbsp;&nbsp;&nbsp;&nbsp;Glas reče: "Hipsilofodonti su gazele sveta dinosaurusa: male, brze životinje koje su nekada tutnjale širom sveta, od Engleske, preko Centralne Azije do Severne Amerike. Mislimo da su ovi dinosaurusi bili tako uspešni jer su imali bolje čeljusti i zube za žvakanje biljaka od svojih savremenika. U stvari ime 'hipsilofodont' znači 'visoko-grebenast zub', što se odnosi na karakteristične samooštreće zube tih životinja. Možete da ih vidite u ravnicama pravo ispred vas, a možda i među granama drveća."
<BR>&nbsp;&nbsp;&nbsp;&nbsp;&nbsp;"U drveću?" upita Leksi. "Dinosaurusi u drveću?"
<BR>&nbsp;&nbsp;&nbsp;&nbsp;&nbsp;Tim je, takođe, pretraživao dvogledom. "Tamo desno", reče on. "Na pola puta do te velikog zelenog stabla..."
<BR>&nbsp;&nbsp;&nbsp;&nbsp;&nbsp;U pegavim senkama drveta, nepokretna tamnozelena životinja, otprilike veličine babuna, stajala je na grani. Ličila je na guštera koji stoji na stražnjim nogama. Držala je ravnotežu dugačkim, obešenim repom.
<BR>&nbsp;&nbsp;&nbsp;&nbsp;&nbsp;"To je otnielija", reče Tim.
<BR>&nbsp;&nbsp;&nbsp;&nbsp;&nbsp;"Mala životinja koju vidite zove se otnielija", reče glas, "u čast lovca na dinosauruse iz devetnaestog veka Otniela Marša, sa Jejla."
<BR>&nbsp;&nbsp;&nbsp;&nbsp;&nbsp;Tim je zapazio još dve životinje, na višim granama istog drveta. Sve su bile otprilike iste veličine. Nijedna se nije pomerala.
<BR>&nbsp;&nbsp;&nbsp;&nbsp;&nbsp;"Prilično dosadno", reče Leksi. "One ništa ne rade."
<BR>&nbsp;&nbsp;&nbsp;&nbsp;&nbsp;"Glavno krdo životinja nalazi se na travnatoj ravnici ispod vas", reče glas. "Možemo ih potaknuti običnim zovom za parenje." Zvučnik pored ograde oglasio se dugim nazalnim zovom, nalik na glasanje gusaka.
<BR>&nbsp;&nbsp;&nbsp;&nbsp;&nbsp;Sa travnatog polja tačno s njihove leve strane, pomolilo se šest gušterskih glava, jedna za drugom. Efekat je bio komičan. Tim se nasmejao.
<BR>&nbsp;&nbsp;&nbsp;&nbsp;&nbsp;Glave su nestale. Zvučnik je ponovio zov i glave se ponovo pomoliše - potpuno isto, jedna za drugom. Neprestano ponavljanje ponašanja bilo je napadno.
<BR>&nbsp;&nbsp;&nbsp;&nbsp;&nbsp;"Hipsilofodonti nisu bešto naročito pametne životinje", objasnio je glas. "Inteligentni su približno kao domaća krava."
<BR>&nbsp;&nbsp;&nbsp;&nbsp;&nbsp;Glave su bile mutno zelene, sa tamnosmeđim i crnim šarama koje su se pružale niz vitke vratove. Sudeći po veličini glava, Tim je pretpostavio da su im tela dugačka četiri stope, otprilike veličine jelena.
<BR>&nbsp;&nbsp;&nbsp;&nbsp;&nbsp;Neki od hipsilofodonta su žvakali; čeljusti su im radile. Jedan je posegao gore i počešao glavu šakom sa pet prstiju. Taj gest dao je stvorenju setan, zamišljen izgled.
<BR>&nbsp;&nbsp;&nbsp;&nbsp;&nbsp;"Ako vidite da se češu, to je zbog toga što imaju problema s kožom. Naučnici veterinari ovde u Jurskom parku misle da to mogu biti gljivice ili neka alergija. Ali još nisu sigurni. Najzad, ovo su prvi dinosaurusi u istoriji koji će biti proučavani živi."
<BR>&nbsp;&nbsp;&nbsp;&nbsp;&nbsp;Električni motor kola je startovao i začulo se tarenje ležajeva. Na neočekivan zvuk, krdo hipsilofodonata iznenada je skočilo u vazduh i počelo da poskakuje iznad trave kao kenguri; puna tela sa masivnim stražnjim nogama i dugim repovima ocrtavala su se na popodnevnom suncu. Nestali su u nekoliko skokova.
<BR>&nbsp;&nbsp;&nbsp;&nbsp;&nbsp;"Sad kad smo videli ove fascinantne biljoždere, preći ćemo na neke malo veće dinosauruse. U stvari, na prilično veće."
<BR>&nbsp;&nbsp;&nbsp;&nbsp;&nbsp;Džipovi su nastavili dalje; kretali su se ka jugu kroz Jurski park.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
