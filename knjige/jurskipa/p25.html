<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KONTROLA
<P>&nbsp;&nbsp;&nbsp;&nbsp;&nbsp;Dok su se vraćali ka kontrolnoj sobi, Malkolm reče: "Imam još jedno pitanje, doktore Vu. Koliko različitih vrsta ste do sada napravili?"
<BR>&nbsp;&nbsp;&nbsp;&nbsp;&nbsp;"Nisam baš siguran", reče Vu. "Verujem da ih je u ovom trenutku petnaest. Petnaest vrsta. Znaš li ti, Ed?"
<BR>&nbsp;&nbsp;&nbsp;&nbsp;&nbsp;"Da, petnaest ih je", reče Ed Redžis i klimnu glavom.
<BR>&nbsp;&nbsp;&nbsp;&nbsp;&nbsp;"Ne znate sigurno?" upita Malkolm; glumio je zaprepašćenje.
<BR>&nbsp;&nbsp;&nbsp;&nbsp;&nbsp;Vu se nasmešio. "Prestao sam da brojim", reče on, "posle prvih tuce. A morate da shvatite da ponekad mislimo da imamo pravilno načinjenu životinju - sa stanovišta DNK, što je naš osnovni posao - i životinja raste šest meseci, a onda se nešto nepredviđeno desi. I mi shvatimo da postoji neka greška. Oslobađajući gen ne radi. Neki hormon se ne oslobađa. Ili neki drugi problem u periodu razvoja. Tako da sa tom životinjom moramo da se vratimo na crtaću tablu, da tako kažem." Nasmešio se. "U jednom trenutku, pomislio sam da imamo više od dvadeset vrsta. Ali sad - samo petnaest."
<BR>&nbsp;&nbsp;&nbsp;&nbsp;&nbsp;"A jedna od tih petnaest vrsta je..." Malkolm se okrenuo Grantu. "Kako se ono kaže?"
<BR>&nbsp;&nbsp;&nbsp;&nbsp;&nbsp;"Prokompsognatus", reče Grant.
<BR>&nbsp;&nbsp;&nbsp;&nbsp;&nbsp;"Napravili ste i nešto prokompsognatusa, ili kako se već zovu?" upita Malkolm.
<BR>&nbsp;&nbsp;&nbsp;&nbsp;&nbsp;"Oh, da", smesta reče Vu. "Kompići su jako osobene životinje. A i napravili smo ih u neobično velikom broju."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Pa, želimo da Jurski park bude što je moguće više stvaran kao okruženje - što je moguće autentičniji - a prokompsognatidi su pravi lešinari jurskog perioda. Prilično nalik na šakale. Tako da smo želeli da kompići čiste unaokolo."
<BR>&nbsp;&nbsp;&nbsp;&nbsp;&nbsp;"Mislite da uklanjaju lešine?"
<BR>&nbsp;&nbsp;&nbsp;&nbsp;&nbsp;"Da, ako ih bude. Ali sa samo dvesta trideset i nešto životinje naše ukupne populacije, nemamo puno lešina", reče Vu. "To nije bio osnovni cilj. U stvari, želeli smo da kompići obavljaju potpuno drugačiju vrstu tretmana otpadaka."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"E, pa", reče Vu, "na ovom ostrvu imamo neke velike biljoždere. Trudili smo se da ne odgajamo najveće sauropode, ali čak i tako imamo nekoliko životinja koje premašuju trideset tona i vrzmaju se unaokolo, a još mnogo drugih u opsegu od pet do deset tona. To nam stvara dva problema. Jedan je njihova ishrana, pa moramo da svake dve nedelje uvozimo hranu na ostrvo. Nema načina da ovako malo ostrvo bilo koje vreme izdržava ove životinje.
<BR>&nbsp;&nbsp;&nbsp;&nbsp;&nbsp;Drugi problem su otpaci. Ne znam da li ste ikada videli slonovski izmet", reče Vu, "ali on je značajan. Svaki trag je otprilike veliki kao fudbalska lopta. Zamislite izmet brontosaurusa, deset puta veći. Sada zamislite izmet krda takvih životinja kakve ovde držimo. A najveće životinje ne vare baš najbolje hranu, tako da izbacuju mnogo izmeta. A u razdoblju od šezdeset miliona godina otkako su nestali dinosaurusi, očigledno je i bakterija koja je raščlanjivala njihove fekalije takođe nestala. Barem se fekalije sauropoda ne razlažu najbolje."
<BR>&nbsp;&nbsp;&nbsp;&nbsp;&nbsp;"To je problem", reče Malkolm.
<BR>&nbsp;&nbsp;&nbsp;&nbsp;&nbsp;"Uveravam vas da jeste", reče Vu, bez osmeha. "Imali smo đavolske probleme dok smo pokušavali to da rešimo. Verovatno znate da u Africi postoji specifičan insekt, balegar, koji jede slonovske fekalije. Mnoge druge velike vrste imaju pridružena stvorenja koja su evoluirala da jedu njihov izmet. E, pa, ispostavilo se da kompići jedu fekalije velikih biljoždera i ponovo ih vare. A izmet kompića lako razlažu savremene bakterije. Tako, uz pomoć dovoljno kompića, rešili smo problem."
<BR>&nbsp;&nbsp;&nbsp;&nbsp;&nbsp;"Koliko ste kompića napravili?"
<BR>&nbsp;&nbsp;&nbsp;&nbsp;&nbsp;"Zaboravio sam tačan broj, ali mislim da je ciljna populacija bila pedeset životinja. A i uspeli smo to, ili smo barem blizu toga. U tri partije puštali smo seriju svakih šest meseci, sve dok nismo postigli broj."
<BR>&nbsp;&nbsp;&nbsp;&nbsp;&nbsp;"Pedeset životinja", reče Malkolm, "teško je pratiti."
<BR>&nbsp;&nbsp;&nbsp;&nbsp;&nbsp;"Predviđeno je da kontrolna soba baš to radi. Oni će vam pokazati kako to čine."
<BR>&nbsp;&nbsp;&nbsp;&nbsp;&nbsp;"Siguran sam u to", reče Malkolm. "Ali ako bi jedan od kompića uspeo da ode sa ostrva, ako bi pobegao..."
<BR>&nbsp;&nbsp;&nbsp;&nbsp;&nbsp;"Oni ne mogu da pobegnu."
<BR>&nbsp;&nbsp;&nbsp;&nbsp;&nbsp;"Znam to, ali da samo pretpostavimo da je jedan uspeo..."
<BR>&nbsp;&nbsp;&nbsp;&nbsp;&nbsp;"Mislite na životinju koja je nađena na obali?" upita Vu, podignutih obrva. "Onu koja je ugrizla malu Amerikanku?"
<BR>&nbsp;&nbsp;&nbsp;&nbsp;&nbsp;"Da, na primer."
<BR>&nbsp;&nbsp;&nbsp;&nbsp;&nbsp;"Ne znam kakvo je objašnjenje za tu životinju", reče Vu. "Ali iz dva razloga znam da nikako ne može biti jedna od naših. Prvo, kontrolne procedure: naše životinje kompjuter prebrojava svakih nekoliko minuta. Ako bi jedna nedostajala, odmah bismo znali."
<BR>&nbsp;&nbsp;&nbsp;&nbsp;&nbsp;"A drugi razlog?"
<BR>&nbsp;&nbsp;&nbsp;&nbsp;&nbsp;"Kopno je udaljeno više od sto milja. Brodom do tamo treba gotovo čitav dan. A u spoljašnjem svetu naše životinje uginule bi za manje od dvanaest sati", reče Vu.
<BR>&nbsp;&nbsp;&nbsp;&nbsp;&nbsp;"Otkud znate?"
<BR>&nbsp;&nbsp;&nbsp;&nbsp;&nbsp;"Zato što sam se postarao da se tačno to dogodi", reče Vu; konačno je pokazao tračak nervoze. "Vidite, mi nismo budale. Mi shvatamo da su ovo preistorijske životinje. One su deo iščezle ekologije - složene životne mreže koja je istrebljena pre mnogo miliona godina. One možda ne bi imale predatore u savremenom svetu, niko ne bi proveravao njihovo razmnožavanje. Mi ne želimo da one opstanu u divljini. Tako da smo ih napravili lizinski zavisnim. Ja sam ubacio gen koji pravi jedan jedini pogrešni enzim u metabolizmu belančevina. Kao rezultat toga, životinje ne mogu proizvoditi aminokiselinu lizin. Moraju je uneti spolja. Ako ne dobiju hranu bogatu egzogenim lizinom - kojom ih mi snabdevamo, u obliku tableta - one padaju u komu i izdišu. Ove životinje su genetičkim inženjeringom učinjene nesposobnim da prežive u stvarnom svetu. One mogu da žive samo ovde u Jurskom parku. One uopšte nisu slobodne. One su u suštini, naši zatvorenici."
<BR>&nbsp;&nbsp;&nbsp;&nbsp;&nbsp;"Ovde je kontrolna soba", reče Ed Redžis. "Sad kad znate kako se prave životinje, verovatno ćete želeti da vidite i samu kontrolnu sobu, pre negu što iziđemo napolje na..."
<BR>&nbsp;&nbsp;&nbsp;&nbsp;&nbsp;Zastao je. Kroz prozor od debelog stakla, soba je bila mračna. Monitori su bili ugašeni, osim tri velika koja su prikazivala brojke koje se vrte i sliku velikog broda.
<BR>&nbsp;&nbsp;&nbsp;&nbsp;&nbsp;"Šta se događa?" upita Ed Redžis. "Oh, do đavola, pristaju."
<BR>&nbsp;&nbsp;&nbsp;&nbsp;&nbsp;"Pristaju?"
<BR>&nbsp;&nbsp;&nbsp;&nbsp;&nbsp;"Svake dve nedelje brodovi za dostavu stižu s kopna. Jedna od stvari koje ostrvu nedostaje jeste dobra luka, ili čak dobro pristanište. Malo je čupavo uploviti brodom kad je more nemirno. Može potrajati nekoliko minuta." Pokucao je na prozor, ali ljudi unutra nisu obraćali pažnju. "Pretpostavljam da ćemo onda morati da sačekamo."
<BR>&nbsp;&nbsp;&nbsp;&nbsp;&nbsp;Eli se okrenula doktoru Vuu. "Pomenuli ste malopre da kad ponekad napravite životinju, čini da je dobra ali, u toku rasta, pokaže se da ima grešku..."
<BR>&nbsp;&nbsp;&nbsp;&nbsp;&nbsp;"Da", reče Vu. "Mislim da je to nemoguće izbeći. Mi možemo da duplikujemo DNK, ali razvoj zahteva puno vremenskog podešavanja, a mi ne znamo da li je sve u redu sve dok ne vidimo da se životinja pravilno razvija."
<BR>&nbsp;&nbsp;&nbsp;&nbsp;&nbsp;Grant upita: "Kako znate da li se pravilno razvija? Niko ranije nije video ove životinje."
<BR>&nbsp;&nbsp;&nbsp;&nbsp;&nbsp;Vu se nasmešio. "Često sam razmišljao o tome. Pretpostavljam da je to pomalo paradoksalno. Na kraju, nadam se, paleontolozi kao vi uporediće naše životinje s fosilnim ostacima da bi potvrdili ovu razvojnu sekvencu."
<BR>&nbsp;&nbsp;&nbsp;&nbsp;&nbsp;Eli upita: "Ali životinja koju smo upravo videli, velociraptor - kazali ste da je to jedan mongoliensis?"
<BR>&nbsp;&nbsp;&nbsp;&nbsp;&nbsp;"Na osnovu lokacije ćilibara", reče Vu. "Iz Kine je."
<BR>&nbsp;&nbsp;&nbsp;&nbsp;&nbsp;"Zanimljivo", reče Grant. "Upravo sam iskopavao bebu antirhopus. Ima li ovde odraslih raptora?"
<BR>&nbsp;&nbsp;&nbsp;&nbsp;&nbsp;"Da", reče Ed Redžis, ne oklevajući. "Osam odraslih ženki. Ženke su rođeni lovci. Oni love u čoporima, znate."
<BR>&nbsp;&nbsp;&nbsp;&nbsp;&nbsp;"Hoćemo li ih videti prilikom obilaska?"
<BR>&nbsp;&nbsp;&nbsp;&nbsp;&nbsp;"Ne", reče Vu; izgledalo je kao da mu je iznenada neprijatno. Nastala je neugodna pauza. Vu pogleda Redžisa.
<BR>&nbsp;&nbsp;&nbsp;&nbsp;&nbsp;"Neko vreme ne možete", veselo reče Redžis. "Velociraptori još nisu uključeni u postavku parka. Držimo ih u toru."
<BR>&nbsp;&nbsp;&nbsp;&nbsp;&nbsp;"Mogu li da ih vidim tamo?" upita Grant.
<BR>&nbsp;&nbsp;&nbsp;&nbsp;&nbsp;"Naravno. Zašto da ne. U stvari dok čekamo" - bacio je pogled na sat - možda biste želeli da pođete i pogledate ih."
<BR>&nbsp;&nbsp;&nbsp;&nbsp;&nbsp;"Ja bih sigurno", reče Grant.
<BR>&nbsp;&nbsp;&nbsp;&nbsp;&nbsp;"Apsolutno", reče Eli.
<BR>&nbsp;&nbsp;&nbsp;&nbsp;&nbsp;"I ja bih", nestrpljivo reče Tim.
<BR>&nbsp;&nbsp;&nbsp;&nbsp;&nbsp;"Onda samo obiđite oko stražnje strane ove zgrade, pored pomoćnih uređaja, i videćete tor. Ali ne prilazite preblizu ogradi. Hoćeš li i ti da pođeš?" upita on devojčicu.
<BR>&nbsp;&nbsp;&nbsp;&nbsp;&nbsp;"Ne", reče Leks. Procenjujuće je gledala Redžisa. "Hoćeš li da se dobacujemo? Da baciš koju."
<BR>&nbsp;&nbsp;&nbsp;&nbsp;&nbsp;"Pa, naravno", reče Ed Redžis. "Zašto ti i ja ne bismo sišli i igrali se dok čekamo da se otvori kontrolna soba."
<BR>&nbsp;&nbsp;&nbsp;&nbsp;&nbsp;Grant je s Eli i Malkolmom obišao oko stražnje strane glavne zgrade, a klinac je kaskao pored njih. Grant je voleo decu - bilo je nemoguće ne voleti bilo koju grupu koja je pokazivala toliko otvorenog oduševljenja za dinosauruse. Grant je imao običaj da posmatra klince u muzejima dok su otvorenih usta zurili u velike skelete koji su se uzdizali nad njima. Pitao se šta njihova fascinacija zaista predstavlja. Na kraju je zaključio da se dinosaurusi sviđaju deci zbog toga što personifikuju nekontrolisanu silu uzdižućeg autoriteta. Oni su bili simbolični roditelji. Fascinantni i zastrašujući, kao i roditelji. A deca su ih volela, kao što vole roditelje.
<BR>&nbsp;&nbsp;&nbsp;&nbsp;&nbsp;Grant je, takođe, pretpostavljao da je to razlog zbog koga su čak i mala deca učila imena dinosaurusa. Uvek ga je zapanjivalo kad bi neki trogodišnjak uskliknuo: Stegosaurus!" Izgovarati ova komplikovana imena bio je način da se pridobije moć nad divovima, način da se postigne kontrola.
<BR>&nbsp;&nbsp;&nbsp;&nbsp;&nbsp;"Šta znasš o Velociraptoru?" Grant upita Tima. Naprosto je vodio razgovor.
<BR>&nbsp;&nbsp;&nbsp;&nbsp;&nbsp;"To je mali mesožder koji je lovio u čoporima, kao i Deinonychus", reče Tim.
<BR>&nbsp;&nbsp;&nbsp;&nbsp;&nbsp;"Tako je", reče Grant, "iako se sada smatra de ja Deinonychus jedan od velociraptora. A dokaz za lov u čoporu je vrlo posredan. On potiče delimično iz izgleda životinja, koje su brze i jake, ali male za dinosauruse - samo sto pedeset do tri stotine funti svaka. Pretpostavljamo da su lovili u skupinama ne bi li oborili veći plen. A postoje neki fosilni nalazi u kojima je jedna jedina veća žrtva povezana sa nekoliko skeleta raptora, što nagoveštava da su lovili u čoporima. I, naravno, raptori su imali veliki mozak; bili su inteligentniji od većine dinosaurusa."
<BR>&nbsp;&nbsp;&nbsp;&nbsp;&nbsp;"Koliko inteligentni?" upita Malkolm.
<BR>&nbsp;&nbsp;&nbsp;&nbsp;&nbsp;"Zavisi od toga s kim razgovarate", reče Grant. "Baš kad su paleontolozi izišli s idejom da su dinosaurusi verovatno bili toplokrvni, mnogi od nas počinjali su da misle da su neki od njih takođe bili i prilično inteligentni. Međutim, niko ne zna sigurno."
<BR>&nbsp;&nbsp;&nbsp;&nbsp;&nbsp;Ostavili su područje za posetioce iza sebe i uskoro čuli glasno brujanje generatora i osetili blag miris benzina. Prošli su gaj palmovog drveća i ugledali veliki, niski betonski hangar sa čeličnim krovom. Činilo se da buka odatle dolazi. Pogledali su u hangar.
<BR>&nbsp;&nbsp;&nbsp;&nbsp;&nbsp;"Mora da je generator", reče Eli.
<BR>&nbsp;&nbsp;&nbsp;&nbsp;&nbsp;"Veliko je", reče Grant, zavirujući unutra.
<BR>&nbsp;&nbsp;&nbsp;&nbsp;&nbsp;Električno postrojenje, u stvari, pružalo se dva sprata ispod nivoa zemlje: beskrajan kompleks turbina koje su cvilele i cevovoda koji su vodili u zemlju, osvetljen golim sijalicama. "Ne treba im sve ovo samo za odmaralište", reče Malkolm. "Ovde proizvode dovoljno struje za jedan gradić."
<BR>&nbsp;&nbsp;&nbsp;&nbsp;&nbsp;"Možda za kompjutere?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Grant je začuo meketanje i pošao nekoliko jardi na sever. Došao je do životinjskog zabrana s kozama. Brzim prebrojavanjem, procenio je da ima pedeset ili šezdeset koza.
<BR>&nbsp;&nbsp;&nbsp;&nbsp;&nbsp;"Čemu li one služe?" upita Eli.
<BR>&nbsp;&nbsp;&nbsp;&nbsp;&nbsp;"Ubi' me."
<BR>&nbsp;&nbsp;&nbsp;&nbsp;&nbsp;"Verovatno njima hrane dinosauruse", reče Malkolm.
<BR>&nbsp;&nbsp;&nbsp;&nbsp;&nbsp;Grupa je nastavila dalje; sledili su prašnjavu stazu kroz gust bambus. Sa druge strane, naišli su na dvoslojnu, lancima povezanu ogradu visoku dvanaest stopa sa spiralom od bodljikave žice na vrhu. Duž spoljašnje ograde čulo se električno brujanje.
<BR>&nbsp;&nbsp;&nbsp;&nbsp;&nbsp;S one strane ograde, Grant je zapazio guste skupine velikih paprati, visokih pet stopa. Čuo je frktav zvuk, neku vrstu njučkanja. Onda zvuk drobećih koraka kako se približavaju.
<BR>&nbsp;&nbsp;&nbsp;&nbsp;&nbsp;Onda dugu tišinu.
<BR>&nbsp;&nbsp;&nbsp;&nbsp;&nbsp;"Ne vidim ništa", konačno prošapta Tim.
<BR>&nbsp;&nbsp;&nbsp;&nbsp;&nbsp;"Šššš."
<BR>&nbsp;&nbsp;&nbsp;&nbsp;&nbsp;Grant je čekao. Prošlo je nekoliko sekundi. Muve su zujale u vazduhu. I dalje ništa nije video.
<BR>&nbsp;&nbsp;&nbsp;&nbsp;&nbsp;Eli ga potapša po ramenu i pokaza prstom.
<BR>&nbsp;&nbsp;&nbsp;&nbsp;&nbsp;Usred paprati, Grant je ugledao glavu životinje. Bila je nepokretna, delimično sakrivena lišćem; dva velika tamna oka hladno su ih gledala.
<BR>&nbsp;&nbsp;&nbsp;&nbsp;&nbsp;Glava je bila dugačka dve stope. Od šiljate njuške dug niz zuba vodio je do otvora u slušniku koji su služili kao uši. Glava ga je podsetila na glavu velikog guštera, ili možda krokodila. Oči nisu treptale, a životinja se nije pomerala. Koža joj je bila kao štavljena, šljunkovite teksture, a u osnovi iste boje kao i kod bebe: žutosmeđa sa tamnijim crvenkastim šarama, nalik na tigrove pruge.
<BR>&nbsp;&nbsp;&nbsp;&nbsp;&nbsp;Dok je Grant gledao, jedan jedini prednji ud jako sporo je posegao za delom mahovine ispred lica životinje. Ud je, primetio je Grant, bio izuzetno mišićav. Šapa je imala tri prsta za hvatanje koji su se svi završavali zakrivljenom kandžom. Ruka je nežno, polako, odgurnula mahovinu u stranu.
<BR>&nbsp;&nbsp;&nbsp;&nbsp;&nbsp;Grant se naježio i pomislio: On nas lovi.
<BR>&nbsp;&nbsp;&nbsp;&nbsp;&nbsp;Za sisara kao što je čovek, postoji nešto neopisivo tuđe u načinu na koji gmizavci love plen. Nije ni čudo da ljudi mrze gmizavce. Mirnoća, hladnokrvnost, tempo je bio sasvim pogrešan. Biti meću aligatorima ili drugim velikim gmizavcima znači podsetiti se na drugačije vrste života, drugačije vrste sveta, sada iščezle sa Zemlje. Naravno, ova životinja nije shvatala da je uočena, da..."
<BR>&nbsp;&nbsp;&nbsp;&nbsp;&nbsp;Napad je došao iznenada, s leva i s desna. Raptori koji su jurišali užasavajućom brzinom prešli su deset jardi do ograde. Grant je imao nejasan utisak moćnih, šest stopa visokih tela, krutih balansirajućih repova, udova sa zakrivljenim kandžama, otvorenih čeljusti s nizovima nazupčenih zuba.
<BR>&nbsp;&nbsp;&nbsp;&nbsp;&nbsp;Životinje su režale dok su prilazile, a onda telom skočile u vazduh, podižući stražnje noge sa velikim kandžama za razdiranje. Onda su udarile u ogradu ispred njih i izbacile jednake gomile vrelih iskrica.
<BR>&nbsp;&nbsp;&nbsp;&nbsp;&nbsp;Velociraptori padoše unazad na zemlju, šišteći. Svi posetioci pođoše napred, fascinirani. Tek tada je treća životinja napala; skočila je, udarila grudima o ogradu. Tim je uplašeno vrisnuo kad su iskrice eksplodirale svud oko njega. Stvorenja su zarežala, nizak šištav zvuk gmizavaca, i odskočila nazad među paprat. Onda su nestala; iza sebe su ostavila blag zadah raspadanja i lebdeći rezak dim.
<BR>&nbsp;&nbsp;&nbsp;&nbsp;&nbsp;"Sveto govno", reče Tim.
<BR>&nbsp;&nbsp;&nbsp;&nbsp;&nbsp;"Bilo je tako brzo", reče Eli.
<BR>&nbsp;&nbsp;&nbsp;&nbsp;&nbsp;"Lovci u čoporima", reče Grant; odmahnuo je glavom. "Lovci u čoporima kojima je zaseda instiktivna... Fascinantno."
<BR>&nbsp;&nbsp;&nbsp;&nbsp;&nbsp;"Ne bih ih nazvao strašno inteligentnimm", reče Malkolm.
<BR>&nbsp;&nbsp;&nbsp;&nbsp;&nbsp;S druge strane ograde, začuli su frktanje među palmama. Nekoliko glava polako je izbilo iz lisnatog pokrova. Grant je brojao: tri...četiri...pet... životinje su ih posmatrale. Hladno su zurile. Crnac u kombinezonu dotrčao je do njih. "Jeste li dobro?"
<BR>&nbsp;&nbsp;&nbsp;&nbsp;&nbsp;"Dobro smo", reče Grant.
<BR>&nbsp;&nbsp;&nbsp;&nbsp;&nbsp;"Alarmi su bili isključeni." Čovek je pogledao ogradu, ulubljenu i opaljenu. "Napali su vas?"
<BR>&nbsp;&nbsp;&nbsp;&nbsp;&nbsp;"Da. Njih tri."
<BR>&nbsp;&nbsp;&nbsp;&nbsp;&nbsp;Crnac je klimnuo. "Sve vreme to rade. Udare u ogradu, prime šok. Čini se da im ne smeta."
<BR>&nbsp;&nbsp;&nbsp;&nbsp;&nbsp;"Nisu previše pametni, zar ne?" upita Malkolm.
<BR>&nbsp;&nbsp;&nbsp;&nbsp;&nbsp;Crnac je zastao. Začkiljio je prema Malkolmu u popodnevnoj svetlosti. "Zahvalite toj ogradi, senjor", reče on i okrete se.
<BR>&nbsp;&nbsp;&nbsp;&nbsp;&nbsp;Od početka do kraja, ceo napad nije trajao duže od šest sekundi. Grant je još pokušavao da sredi utiske. Brzina je bila zapanjujuća - životinje su bile tako brze da im je jedva video pokrete.
<BR>&nbsp;&nbsp;&nbsp;&nbsp;&nbsp;Dok su hodali nazad, Malkolm reče: "Neobično su brzi."
<BR>&nbsp;&nbsp;&nbsp;&nbsp;&nbsp;"Da", reče Grant. "Mnogo brži od bilo kog živog gmizavca. Bikovski aligator može da se brzo kreće, ali samo na kratkom rastojanju - pet ili šest stopa. Ali gušterima, kao što su pet stopa dugački Komodo zmajevi iz Indonezije, izmereno je trideset milja na sat; dovoljno brzo da stignu i uhvate čoveka. A oni ubijaju ljude sve vreme. Međutim, rekao bih da je životinja s druge strane ograde više od dvaput brža."
<BR>&nbsp;&nbsp;&nbsp;&nbsp;&nbsp;"Brza kao gepard", reče Malkolm. "Šezdeset, sedamdeset milja na sat."
<BR>&nbsp;&nbsp;&nbsp;&nbsp;&nbsp;"Tačno tako."
<BR>&nbsp;&nbsp;&nbsp;&nbsp;&nbsp;"Ali činilo se kao da se bacaju napred", reče Malkolm. "Pre nalik na ptice."
<BR>&nbsp;&nbsp;&nbsp;&nbsp;&nbsp;"Da." Danas samo vrlo mali sisari, kao što su mungosi koji se bore s kobrom, imaju tako brze reflekse. Mali sisari i, naravno, ptice. Afrička ptica sekretar, koja lovi zmije, ili kazuar. U stvari, velociraptor je odavao utisak smrtonosne, žustre pretnje koju je Grant video kod kazuara, nojolike ptice s kandžama sa Nove Gvineje.
<BR>&nbsp;&nbsp;&nbsp;&nbsp;&nbsp;"I tako ti velociraptori liče na gmizavce, sa kožom i opštim izgledom gmizavaca, ali se kreću kao ptice i imaju brzinu i grabežljivu inteligenciju ptica. Je li tako?" upita Malkolm.
<BR>&nbsp;&nbsp;&nbsp;&nbsp;&nbsp;"Da", reče Grant. "Rekao bih da predstavljaju mešavinu odlika."
<BR>&nbsp;&nbsp;&nbsp;&nbsp;&nbsp;"Da li vas to iznenađuje?"
<BR>&nbsp;&nbsp;&nbsp;&nbsp;&nbsp;"Na baš", reče Grant. "To je, u stvari, prilično blisko onome što su paleontolozi odavno verovali."
<BR>&nbsp;&nbsp;&nbsp;&nbsp;&nbsp;Kada su prve divovske kosti otkrivene 1820-tih i 1830-tih, naučnici su se osetili prinuđenim da objasne da kosti pripadaju nekoj prerasloj varijanti modernih vrsta. Ovo je bilo zbog toga što se verovalo da nijedna vrsta ne može da bude istrebljena, jer Bog ne bi dozvolio da jedna Njegova tvorevina izumre.
<BR>&nbsp;&nbsp;&nbsp;&nbsp;&nbsp;Na kraju je postalo jasno da je ovakav koncept Boga pogrešan i da kosti pripadaju izumrlim životinjama. Ali kakvim životinjama?
<BR>&nbsp;&nbsp;&nbsp;&nbsp;&nbsp;Godine 1842, Ričard Oven, tadašnji vodeći britanski anatom, nazvao ih je Dinosauria, što znači 'grozni gušteri'. Oven je shvatio da dinosaurusi kao da kombinuju odlike guštera, krokodila i ptica. U pojedinostima, bokovi dinosaurusa bili su pticoliki, a ne gušteroliki. I, za razliku od guštera, mnogi dinosaurusi kao da su stajali uspravno. Oven je zamišljao da su dinosaurusi bili pokretna, aktivna stvorenja, a njegovo gledište bilo je prihvaćeno i sledećih četrdeset godina.
<BR>&nbsp;&nbsp;&nbsp;&nbsp;&nbsp;Ali kada su iskopani zaista divovski nalazi - životinje koje su žive težile stotine tona - naučnici su počeli da gledaju na dinosauruse kao na glupe, spore divove osuđene na istrebljenje. Lik tromog gmizavca postepeno je preovladao nad likom brze ptice. Poslednjih godina, naučnici kao što je Grant, poželi su da se ponovo priklanjaju ideji aktivnih dinosaurusa. Grantove kolege smatrale su ga radikalnim u njegovoj koncepciji ponašanja dinosaurusa. Ali sad je i on morao da prizna da ni njegova koncepcija nije otišla predaleko u odnosu na stvarnost ovih velikih, neverovatno hitrih lovaca.
<BR>&nbsp;&nbsp;&nbsp;&nbsp;&nbsp;"U stvari, navodim vas", reče Malkolm, "na to: Da li vam je ovo uverljiva životinja? Da li je to zaista dinosaurus?"
<BR>&nbsp;&nbsp;&nbsp;&nbsp;&nbsp;"Rekao bih, da."
<BR>&nbsp;&nbsp;&nbsp;&nbsp;&nbsp;"A koordinisani napad kao ponašanje..."
<BR>&nbsp;&nbsp;&nbsp;&nbsp;&nbsp;"Može se očekivati", reče Grant. "Prema fosilnim podacima, čopori velociraptora mogli su da obore životinje teške hiljadama funti, kao što je Tenontosaurus, koji je mogao da trči brzinom konja. Koordinacija bi bila neophodna."
<BR>&nbsp;&nbsp;&nbsp;&nbsp;&nbsp;"Kako to rade, bez jezika?"
<BR>&nbsp;&nbsp;&nbsp;&nbsp;&nbsp;"Oh, jezik nije neophodan za koordinisan lov", reče Eli. "Šimpanze rade to sve vreme. Grupa šimpanzi će se prišuljati nekom majmunu i ubiti ga. Celokupna komunikacija odigrava se očima."
<BR>&nbsp;&nbsp;&nbsp;&nbsp;&nbsp;"A da li su nas dinosaurusi zaista napadali?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ubili bi nas i pojeli da su mogli", reče Malkolm.
<BR>&nbsp;&nbsp;&nbsp;&nbsp;&nbsp;"Mislim da je tako."
<BR>&nbsp;&nbsp;&nbsp;&nbsp;&nbsp;"To pitam", reče Malkolm, "zbog toga što su mi rekli da se veliki grabljivci, kao lavovi i tigrovi, ne rađaju kao ljudožderi. Zar nije tako? Te životinje negde usput moraju da nauče da je ljude lako ubiti. Tek kasnije oni postaju ubice ljudi."
<BR>&nbsp;&nbsp;&nbsp;&nbsp;&nbsp;"Da, verujem da je tako", reče Grant.
<BR>&nbsp;&nbsp;&nbsp;&nbsp;&nbsp;"E, pa, ovi dinosaurusi moraju biti još neskloniji tome nego lavovi i tigrovi. Najzad, stigli su iz vremena pre nego što su ljudska bića - ili čak veliki sisari - uopšte postojali. Sam Bog zna šta oni misle kad nas vide. Tako da se pitam: jesu li naučili, nekom prilikom, da je ljude lako ubiti?"
<BR>&nbsp;&nbsp;&nbsp;&nbsp;&nbsp;Grupa je zaćutala u hodu.
<BR>&nbsp;&nbsp;&nbsp;&nbsp;&nbsp;"U svakom slučaju", reče Malkolm, "sad će me izuzetno zanimati da vidim kontrolnu sobu."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
