<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LEKSI
<P>&nbsp;&nbsp;&nbsp;&nbsp;&nbsp;Bila je sklupčana u velikoj drenažnoj cevi prečnika jednog metra koja je vodila ispod puta. Imala je bejzbol rukavicu u ustima i ljuljala se napred-nazad, neprestano udarajući glavom o unutrašnju stranu cevi. Unutra je bilo mračno, ali on ju je jasno video uz pomoć naočara. Izgledalo je da nije povređena i on je osetio nalet olakšanja.
<BR>&nbsp;&nbsp;&nbsp;&nbsp;&nbsp;"Leksi, ja sam, Tim."
<BR>&nbsp;&nbsp;&nbsp;&nbsp;&nbsp;Nije odgovorila. Nastavila je da udara glavom o cev.
<BR>&nbsp;&nbsp;&nbsp;&nbsp;&nbsp;"Iziđi napolje."
<BR>&nbsp;&nbsp;&nbsp;&nbsp;&nbsp;Odrično je odmahnula glavom. Video je da je strašno uplašena.
<BR>&nbsp;&nbsp;&nbsp;&nbsp;&nbsp;"Leksi", reče on, "ako iziđeš, postiću te da nosiš ove naočare za noć."
<BR>&nbsp;&nbsp;&nbsp;&nbsp;&nbsp;Samo je odmahnula glavom.
<BR>&nbsp;&nbsp;&nbsp;&nbsp;&nbsp;"Vidi šta imam", reče on i podiže ruku. Zurila je, bez razumevanja. Verovatno je bilo suviše mračno da bi videla. "Tvoja lopta, Leksi. Našao sam tvoju loptu."
<BR>&nbsp;&nbsp;&nbsp;&nbsp;&nbsp;"Pa šta."
<BR>&nbsp;&nbsp;&nbsp;&nbsp;&nbsp;Pokušao je drugi pristup. "Mora da je neudobno tamo unutra. A i hladno. Zar ne bi volela da iziđeš?"
<BR>&nbsp;&nbsp;&nbsp;&nbsp;&nbsp;Nastavila je da lupa glavom o cev.
<BR>&nbsp;&nbsp;&nbsp;&nbsp;&nbsp;"Zašto nećeš?"
<BR>&nbsp;&nbsp;&nbsp;&nbsp;&nbsp;"Napolju su žitovinje."
<BR>&nbsp;&nbsp;&nbsp;&nbsp;&nbsp;To ga je za trenutak pogodilo. Već godinama nije rekla 'žitovinje'.
<BR>&nbsp;&nbsp;&nbsp;&nbsp;&nbsp;"Žitovinje su otišle", reče on.
<BR>&nbsp;&nbsp;&nbsp;&nbsp;&nbsp;"Ima jedna velika. Tiranosaurus reks."
<BR>&nbsp;&nbsp;&nbsp;&nbsp;&nbsp;"Otišao je."
<BR>&nbsp;&nbsp;&nbsp;&nbsp;&nbsp;"Gde je otišao?"
<BR>&nbsp;&nbsp;&nbsp;&nbsp;&nbsp;"Ne znam, ali više nije ovde", reče Tim; nadao se da govori istinu.
<BR>&nbsp;&nbsp;&nbsp;&nbsp;&nbsp;Leksi se nije pomerila. Čuo je kako ponovo udara. Tim je seo na travu sa spoljne strane cevi, tamo gde je mogla da ga vidi. Na mestu gde je seo zemlja je bila mokra. Obgrlio je kolena i čekao. Nije mogao ništa drugo da smisli. "Ja ću samo da sedim ovde", reče on. "I da odmaram."
<BR>&nbsp;&nbsp;&nbsp;&nbsp;&nbsp;"Je l' tata tamo napolju?"
<BR>&nbsp;&nbsp;&nbsp;&nbsp;&nbsp;"Nije", reče on; osećao se čudno. "On je kod kuće, Leksi."
<BR>&nbsp;&nbsp;&nbsp;&nbsp;&nbsp;"A mama?"
<BR>&nbsp;&nbsp;&nbsp;&nbsp;&nbsp;"Nije, Leksi."
<BR>&nbsp;&nbsp;&nbsp;&nbsp;&nbsp;"Ima li nekog od odraslih tamo napolju?" upita Leksi.
<BR>&nbsp;&nbsp;&nbsp;&nbsp;&nbsp;"Još nema. Ali sam siguran da će uskoro da dođu. Verovatno su na putu."
<BR>&nbsp;&nbsp;&nbsp;&nbsp;&nbsp;Onda je čuo kako se ona kreće u cevi i izlazi. Drhtala je od hladnoće, a na čelu je imala osušenu krv, međutim, sve ostalo na njoj bilo je u redu.
<BR>&nbsp;&nbsp;&nbsp;&nbsp;&nbsp;Iznenađeno je pogledala unaokolo i upitala: "Gde je doktor Grant?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Pa, pre je bio ovde."
<BR>&nbsp;&nbsp;&nbsp;&nbsp;&nbsp;"Bio je? Kada?"
<BR>&nbsp;&nbsp;&nbsp;&nbsp;&nbsp;"Pre", reče Leksi. "Videla sam ga iz cevi."
<BR>&nbsp;&nbsp;&nbsp;&nbsp;&nbsp;"Kuda je otišao?"
<BR>&nbsp;&nbsp;&nbsp;&nbsp;&nbsp;"Otkud ja znam?" reče Leksi i napući usne. Počela je da viče: "Zdravooo Zdra-vooo! Doktore Grant? Doktore Grant!"
<BR>&nbsp;&nbsp;&nbsp;&nbsp;&nbsp;Tim se nelagodno osećao zbog buke koju je pravila - dinosaurus je mogao da se vrati - međutim, trenutak kasnije čuo je povik kao odgovor. Dolazio je s desne strane, iz pravca džipa iz koga je Tim izišao pre nekoliko minuta. Kroz naočare, Tim je sa olakšanjem ugledao doktora Granta kako hoda prema njima. Košulja mu je bila potpuno pocepana na ramenu, ali, inače, izgledalo je da je s njim sve u redu.
<BR>&nbsp;&nbsp;&nbsp;&nbsp;&nbsp;"Hvala Bogu", reče Grant. "Tražio sam vas."
<BR>&nbsp;&nbsp;&nbsp;&nbsp;&nbsp;Drhteći, Ed Redžis je ustao u obrisao hladno blato s lica i ruku. Proveo je vrlo loših pola sata, uklješten između velikih gromada na padini ispod puta. Znao je da to nije neko skrovište, ali bio je uspaničen i nije mogao jasno da razmišlja. Uvalio se u ovo hladno blatište; pokušao je da se sabere, ali stalno mu je na pamet padao taj dinosaurus. Dinosaurus koji je prilazio. Prilazio kolima.
<BR>&nbsp;&nbsp;&nbsp;&nbsp;&nbsp;Ed Redžis nije se tačno sećao šta se posle toga događalo. Sećao se da je Leksi nešto rekla, ali da se nije zaustavio, nije mogao da se zaustavi, pa je samo trčao i trčao. S druge strane puta izgubio je tlo pod nogama i otkotrljao se nizbrdo. Zaustavio se kod nekih gromada. Učinilo mu se da može da otpuzi i sakrije se među gromade - bilo je dovoljno prostora - pa je to i uradio. Zadihan i uplašen, nije razmišljao ni o čemu, osim o tome kako da pobegne od tiranosaurusa. Najzad, kad se kao pacov uklještio među gromade, malo se smirio. A onda ga je preplavio užas i stid što je ostavio onu decu, što je naprosto pobegao, što je samo sebe spasao. Znao je da bi trebalo da se vrati do puta, da pokuša da ih izbavi, jer je oduvek zamišljao da je u stisci hrabar i hladnokrvan, ali kad god bi pokušao da uspostavi kontrolu nad sobom, da se natera da se tamo vrati - nekako uopšte nije mogao. Počeo je da oseća paniku, imao je problema s disanjem i nije mogao da se pomakne.
<BR>&nbsp;&nbsp;&nbsp;&nbsp;&nbsp;Rekao je sam sebi da je to, i onako, beznadežno. Ako su deca i dalje na putu, nemaju šanse da prežive i sasvim sigurno im on ništa ne bi pomogao, pa može i da ostane tu gde jeste. Niko osim njega neće saznati šta se dogodilo. I tu ništa ne može da se učini. Ništa nije ni moglo da se učini. I tako se Redžis pola sata zadržao među gromadama, boreći s s panikom, pažljivo izbegavajući da razmišlja o tome da li su deca mrtva i šta će Hamond na to reći kad otkrije.
<BR>&nbsp;&nbsp;&nbsp;&nbsp;&nbsp;Ono što ga je najzad nagnalo da se pokrene bio je neobičan osećaj koji je zapazio u ustima. Jedna strana usta činila mu se neobičnom, nekako je utrnula i peckala ga, pa se pitao nije li je povredio tokom pada. Redžis je dodirnuo lice i dotakao naduveno meso pored ustiju. Bilo je neobično, ali uopšte ga nije bolelo. Onda je shvatio da je natečno meso pijavica koja je postajala sve deblja kako je sisala njegove usne. Praktično mu je bila u ustima. Drhteći od mučnine, Redžis je otkinuo pijavicu; osetio je kako se ona odvaja od mesa njegovih usana i mlaz tople krvi u ustima. Pljunuo je i sa gađenjem zavitlao je u šumu. Video je još jednu pijavicu na podlaktici i skinuo i nju; iza nje je ostala tamna, krvava pruga. Isuse, verovatno su svuda po njemu. Taj pad nizbrdo. Ova brda u džungli puna su pijavica. Kao i mračne, senovite raspukline. Šta radnici kažu? Pijavice se uvlače u donji veš. Vole topla mesta. Vole da ti se penju uz...
<BR>&nbsp;&nbsp;&nbsp;&nbsp;&nbsp;"Zdravooo!"
<BR>&nbsp;&nbsp;&nbsp;&nbsp;&nbsp;Zastao je. Bio je to glas, nošen vetrom.
<BR>&nbsp;&nbsp;&nbsp;&nbsp;&nbsp;"Zdravoo! Doktore Grant!"
<BR>&nbsp;&nbsp;&nbsp;&nbsp;&nbsp;Isuse, to je devojčica.
<BR>&nbsp;&nbsp;&nbsp;&nbsp;&nbsp;Ed Redžis je oslušnuo boju njenog glasa. Nije delovala uplašeno ili da je nešto boli. Samo je uporno dozivala i polako mu je sinulo da se nešto drugo moralo dogoditi, da je tiranosaurus sigurno otišao - ili da barem nije napao - i da suostali ljudi možda još živi. Grant i Malkolm. Možda su svi živi. To shvatanje u deliću sekunde ga je povratilo, onako kao što se otrezniš u deliću sekunde kad te panduri pokupe, i osetio se bolje, jer je znao šta treba da radi. I dok je puzao gore iz gromada, već je formulisao sledeći korak, već procenjivao šta će reći, kako će od ovog trenutka postupati.
<BR>&nbsp;&nbsp;&nbsp;&nbsp;&nbsp;Redžis je obrisao hladno blato s lica i ruku, dokazni materijal da se krio. Nije ga bilo sramota, što se krio, ali sad je morao da preuzme odgovornost. Verao se ka putu, ali kad je izišao iz lišća, za trenutak je izgubio orijentaciju. Uopšte nije video kola. Nekako je bio u podnožju brda. Džipovi mora da su na vrhu.
<BR>&nbsp;&nbsp;&nbsp;&nbsp;&nbsp;Pošao je uzbrdo, nazad ka džipovima. Bilo je vrlo tiho. Stopala su mu pljuskala po blatnjavim baricama. Više nije čuo devojčicu. Zašto je prestala da zove? Dok je hodao, počeo je da razmišlja da joj se možda nešto nije dogodilo. U tom slučaju, ne bi trebalo da se tamo vraća. Možda je tiranosaurus još u blizini. A on je tu, već u podnožju brda. Toliko bliži kući.
<BR>&nbsp;&nbsp;&nbsp;&nbsp;&nbsp;A bilo je toliko tiho. Sablasno, bilo je toliko tiho.
<BR>&nbsp;&nbsp;&nbsp;&nbsp;&nbsp;Ed Redžis se okrenuo i pošao nazad ka kampu.
<BR>&nbsp;&nbsp;&nbsp;&nbsp;&nbsp;Alan Grant je rukama prešao preko njenih udova; kratko je stiskao za ruke i noge. Činilo se da je ništa ne boli. Bilo je to začuđujuće, osim posekotina na glavi, bila je u redu. Kazala sam vam", reče ona.
<BR>&nbsp;&nbsp;&nbsp;&nbsp;&nbsp;"Pa, morao sam da proverim."
<BR>&nbsp;&nbsp;&nbsp;&nbsp;&nbsp;Dečak nije bio te sreće. Nos mu je natekao i boleo ga je; Grant je pretpostavljao da je slomljen. Desno rame bilo mu je jako nagnječeno i otečeno. Međutim, izgledalo je da su mu noge čitave. Oba deteta mogla su da idu. To je bilo važno.
<BR>&nbsp;&nbsp;&nbsp;&nbsp;&nbsp;Sam Grant bio je u redu, osim ogrebotine duž desne strane grudi, gde ga je tiranosaurus udario kandžom. Pekla ga je prilikom svakog daha, ali nije mu ograničavala kretanje. Pitao se nije li bio u nesvesti od udara, jer se tek maglovito sećao događaja koji su neposredno prethodili trenutku kad je seo uspravno, stenjući, u šumi, deset jardi od džipa. U početku, grudi su mu krvarile, pa je pritisnuo lišće na ranu, ali posle se krv zgrušala. Onda je pošao unaokolo, da traži Malkolma i decu. Grant još nije verovao da je živ i, kako su razbacane slike počele da mu se vraćaju, pokušao je da ih osmisli. Tiranosaurus je lako mogao da ih sve ubije. Zašto nije?
<BR>&nbsp;&nbsp;&nbsp;&nbsp;&nbsp;"Gladna sam", reže Leksi.
<BR>&nbsp;&nbsp;&nbsp;&nbsp;&nbsp;"I ja", reče Grant. "Moramo da se vratimo u civilizaciju. I moramo da im kažemo za brod."
<BR>&nbsp;&nbsp;&nbsp;&nbsp;&nbsp;"Mi smo jedini koji znaju?" upita Tim.
<BR>&nbsp;&nbsp;&nbsp;&nbsp;&nbsp;"Da. Moramo da se vratimo i kažemo im."
<BR>&nbsp;&nbsp;&nbsp;&nbsp;&nbsp;"Onda da pođemo putem prema hotelu", reče Tim; pokaza nizbrdo. "Tako ćemo se sresti sa njima kad pođu po nas."
<BR>&nbsp;&nbsp;&nbsp;&nbsp;&nbsp;Grant je razmatrao taj problem. A neprestano je razmišljao o jednom: tamni oblik koji je prošao između džipova čak i pre nego što je napad započeo. Koja li je to bila životinja? Mogao je da smisli samo jedno: mali tiranosaurus.
<BR>&nbsp;&nbsp;&nbsp;&nbsp;&nbsp;"Ne mislim tako, Time. Put ima visoku ogradu s obe strane", reče Grant. "Ako je jedan od dinosaurusa dole niz put, bićemo u zamci."
<BR>&nbsp;&nbsp;&nbsp;&nbsp;&nbsp;"Onda da sačekamo ovde?" upita Tim.
<BR>&nbsp;&nbsp;&nbsp;&nbsp;&nbsp;"Da", reče Grant. "Da sačekamo dok neko ne dođe."
<BR>&nbsp;&nbsp;&nbsp;&nbsp;&nbsp;"Gladna sam", reče Leksi.
<BR>&nbsp;&nbsp;&nbsp;&nbsp;&nbsp;"Nadam se da neće dugo trajati", reče Grant.
<BR>&nbsp;&nbsp;&nbsp;&nbsp;&nbsp;"Neću da ostanem ovde", reče Leksi.
<BR>&nbsp;&nbsp;&nbsp;&nbsp;&nbsp;A onda, iz podnožja brda, čuli su kako neki čovek kašlje.
<BR>&nbsp;&nbsp;&nbsp;&nbsp;&nbsp;"Ostanite ovde", reče Grant. Potrčao je napred, da vidi šta ima dole.
<BR>&nbsp;&nbsp;&nbsp;&nbsp;&nbsp;"Ostani ovde", reče Tim i potrča za njim.
<BR>&nbsp;&nbsp;&nbsp;&nbsp;&nbsp;Leksi je pošla za bratom. "Ne ostavljajte me, ne ostavljajte me ovde, momci..."
<BR>&nbsp;&nbsp;&nbsp;&nbsp;&nbsp;Grant joj je stavio šaku preko usana. Počela je da se buni. On zavrte glavom i pokaza preko brda, da ona pogleda.
<BR>&nbsp;&nbsp;&nbsp;&nbsp;&nbsp;U podnožju, Grant je ugledao Eda Redžisa, kako stoji kruto, nepomičan. Šuma oko njega postala je smrtonosno tiha. Postojano brujanje cvrčaka i žaba odjednom je prestalo. Čulo se samo blago šuštanje lišća i cviljenje vetra.
<BR>&nbsp;&nbsp;&nbsp;&nbsp;&nbsp;Leksi je pošla da nešto kaže, ali Grant ju je povukao do stabla najbližeg drveta i zagnjurio među jako čvornovato korenje u osnovi. Tim je stigao odmah iza njih. Grant mu je stavio svoje šake na usne, dajući im znak da ćute, a onda polako pogledao oko drveta.
<BR>&nbsp;&nbsp;&nbsp;&nbsp;&nbsp;Put ispod bio je mračan, a kako su se grane velikog drveća kretale na vetru, mesečina koja se probijala, činila je šareni, pomičući obrazac. Ed Redžis je nestao. Grant ga je za tren pronašao. Novinar je bio stisnut uz stablo velikog drveta i grlio ga. Redžis se uopšte nije micao.
<BR>&nbsp;&nbsp;&nbsp;&nbsp;&nbsp;Šuma je ostala tiha.
<BR>&nbsp;&nbsp;&nbsp;&nbsp;&nbsp;Leksi je nestrpljivo cimala Granta za košulju; želela je da zna šta se događa. A onda, negde jako blizu, čuli su blag, frktav izdisaj, tek nešto čujniji od vetra. I Leksi ga je čula, jer je prestala da se bori.
<BR>&nbsp;&nbsp;&nbsp;&nbsp;&nbsp;Zvuk je opet doplovio do njih, blag, kao uzdah. Grant je pomislio da zvuk gotovo liči na disanje konja.
<BR>&nbsp;&nbsp;&nbsp;&nbsp;&nbsp;Grant je pogledao Redžisa i video pokretne senke koje je mesečina bacala na stablo drveta. A onda je Grant shvatio da je tu još jedna senka, dodata na ostale, ali nepomična; snažan, zakrivljen vrat i kvadratna glava.
<BR>&nbsp;&nbsp;&nbsp;&nbsp;&nbsp;Ponovo izdisaj.
<BR>&nbsp;&nbsp;&nbsp;&nbsp;&nbsp;Tim se oprezno nagnuo da pogleda. I Leksi.
<BR>&nbsp;&nbsp;&nbsp;&nbsp;&nbsp;Čuli su krak, kad se grana slomila i na stazu stupi tiranosaurus. Bio je mlad: imao je oko osam stopa i kretao se nepretnim korakom mlade životinje, gotovo kao štene. Mladi tiranosaurus gegao se stazom; prilikom svakog koraka zastajao je i njušio vazduh, pre nego što bi nastavio dalje. Prošao je drvo gde se Redžis krio i ničim nije pokazao da ga je video. Grant je video kako se Redžisovo telo neznatno opustilo. Redžis okrenu glavu; pokušavao je da posmatra tiranosaurusa iza drveta.
<BR>&nbsp;&nbsp;&nbsp;&nbsp;&nbsp;Tiranosaurus je sada bio izvan vidnog polja niz put. Redžis je počeo da se opušta i pustio se od drveta. Ali džungla je i dalje bila tiha. Redžis se još pola minuta držao u blizini drveta. Onda su se zvuci vratili u džunglu: prvo ispitivačko kreketanje žaba koje žive na drveću, cvrčanje cvrčaka, a onda čitav hor. Redžis se odmakao od drveta i protresao ramena, oslobađajući napetost. Odšetao je nasred puta, gledajući u pravcu dinosaurusa koji je otišao.
<BR>&nbsp;&nbsp;&nbsp;&nbsp;&nbsp;Napad je došao s leva.
<BR>&nbsp;&nbsp;&nbsp;&nbsp;&nbsp;Mladunac je zaurlao i zamahom glave oborio Redžisa na zemlju. On vrisnu i osovi se na noge, ali dinosaurus je navalio i mora da ga je stražnjom nogom pribio na zemlju, jer je odjednom Redžis bio nepokretan; sedeo je na stazi, vikao na dinosaurusa i mahao rukama prema njemu, kao da može da ga uplaši. Mladi dinosaurus kao da je bio zbunjen zvukovima; pokretima koji su dopirali od strane majušnog plena. Mladunac je nagnuo glavu i znatiželjno njušio, a Redžis ga je pesnicama udario u njušku.
<BR>&nbsp;&nbsp;&nbsp;&nbsp;&nbsp;"Beži! Gubi se! 'Ajde, beži!" Redžis je vikao koliko god je mogao, a dinosaurus se povukao i pustio Redžisa da stane na noge. Redžis je vikao: "Aha! Čuo si me! Beži! Gubi se!" dok se udaljavao od dinosaurusa. Mladunče je i dalje znatiželjno posmatralo neobičnu, bučnu životinju ispred sebe, ali kad je Redžis napravio nekoliko koraka, zaletelo se i ponovo ga srušilo.
<BR>&nbsp;&nbsp;&nbsp;&nbsp;&nbsp;Igra se s njim, pomisli Grant.
<BR>&nbsp;&nbsp;&nbsp;&nbsp;&nbsp;"Hej!" viknuo je Redžis, dok je padao, ali mladunac ga nije gonio; dopustio mu je da se uspravi. On je skočio na noge i nastavio da se povlači. "Ti glupi... nazad! Nazad! Čuo si me... nazad!" vikao je kao krotitelj lavova.
<BR>&nbsp;&nbsp;&nbsp;&nbsp;&nbsp;Mladunac je riknuo, ali nije napao, a Redžis se sad povlačio ka drveću i visokom zelenilu sa desne strane. Još nekoliko koraka i biće u skrovištu. "Nazad! T.! Nazad!" vikao je Redžis, a onda, u poslednjem trenutku, mladunac se zaleteo i oborio Redžisa na leđa. "Prekini!" dreknu Redžis, a mladunac je sagao glavu i Redžis poče da vrišti. Bez reči, samo visok vrisak.
<BR>&nbsp;&nbsp;&nbsp;&nbsp;&nbsp;Vrisak je odjednom prestao, a kada je mladunac podigao glavu, Grant mu je u čeljustima video iskidano meso.
<BR>&nbsp;&nbsp;&nbsp;&nbsp;&nbsp;"Oh, ne", tiho reče Leksi. Pored nje, Tim se okrenuo; iznenada mu je bilo muka. Naočare za noć skliznule su mu s čela i sletele na zemlju uz metalni zveket.
<BR>&nbsp;&nbsp;&nbsp;&nbsp;&nbsp;Mladunčeva glava naglo je poskočila i pogledala ka vrhu brda.
<BR>&nbsp;&nbsp;&nbsp;&nbsp;&nbsp;Tim je podigao svoje naočare, a Grant zgrabio ruke oba deteta i počeo da trči.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
