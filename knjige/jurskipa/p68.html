<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG: SAN HOZE
<P>&nbsp;&nbsp;&nbsp;&nbsp;&nbsp;Dani su prolazili. Vlada je bila ljubazna i smestila ih u lep hotel u San Hozeu. Bili su slobodni da dolaze i odlaze, i da zovu koga god hoće. Međutim, nije im bilo dopušteno da napuste zemlju. Svakoga dana jedan mladić iz američke ambasade dolazio je da ih poseti, da ih upita da li im nešto treba i da objasni da Vašington čini sve što je u njegovoj moći da ubrza njihov odlazak. Međutim, prosta činjenica bila je da su mnogi ljudi umrli na teritoriji Kostarike. Prosta činjenica bila je da je ekološka katastrofa jedva izbegnuta. Vlada Kostarike osećala je da je bila zavedena i prevarena od strane Džona Hamonda i njegovih planova u vezi ostrva. Pod ovim okolnostima, vlada nije bila sklona da žuri s puštanjem preživelih. Nisu čak dopustili ni da se Hamond ili Jan Malkolm sahrane. Naprosto su čekali.
<BR>&nbsp;&nbsp;&nbsp;&nbsp;&nbsp;Svakoga dana Grantu se činilo da ga vode u drugu vladinu kancelariju i da ga ispituje dugi ljubazan, inteligentan vladin službenik. Naterali su ga da iznova i iznova priča svoju priču. Kako je sreo Džona Hamonda. Šta je znao o projektu. Kako je primio faks iz Njujorka. Zašto je otišao na ostrvo. Šta se dogodilo na ostrvu.
<BR>&nbsp;&nbsp;&nbsp;&nbsp;&nbsp;Iste pojedinosti, iznova i iznova, dan za danom. Ista priča. Dugo vremena Grant je verovao da oni misle da ih laže i da postoji nešto što su želeli da im kaže, iako nije mogao da zamisli šta. A ipak, na neki čudan način, činilo se kao da čekaju.
<BR>&nbsp;&nbsp;&nbsp;&nbsp;&nbsp;Najzad, jednog popodneva sedeo je pored bazena u hotelu i gledao kako se Tim i Leksi prskaju, kada mu je prišao jedan Amerikanac u kaki odelu.
<BR>&nbsp;&nbsp;&nbsp;&nbsp;&nbsp;"Mi se nikada nismo sreli", reče taj Amerikanac. "Ja se zovem marti Guitierez. Ja sam istraživač, ovde u stanici Karara."
<BR>&nbsp;&nbsp;&nbsp;&nbsp;&nbsp;Grant reče: "Vi ste onaj koji je pronašao originalni primerak Prokompsognathusa."
<BR>&nbsp;&nbsp;&nbsp;&nbsp;&nbsp;"Da, tako je." Guitierez je seo pored njega. "Mora da žudite za kućom."
<BR>&nbsp;&nbsp;&nbsp;&nbsp;&nbsp;"Da", reče Grant. "Ostalo mi je samo još nekoliko dana za iskopavanje pre zime. Znate, u Montani prvi sneg obično dolazi u avgustu."
<BR>&nbsp;&nbsp;&nbsp;&nbsp;&nbsp;Guitierez reče: "Da li je zato Hamondova zadužbina potpomagala iskopavanja na severu? Zato što je verovatnije da će se neoštećeni genetički materijal dinosaurusa dobiti iz hladnijh klimata?"
<BR>&nbsp;&nbsp;&nbsp;&nbsp;&nbsp;"Da, petpostavljam."
<BR>&nbsp;&nbsp;&nbsp;&nbsp;&nbsp;Guitierez klimnu glavom. "Bio je mudar čovek, gospodin Hamond."
<BR>&nbsp;&nbsp;&nbsp;&nbsp;&nbsp;Grant je ćutao. Guitierez se zavalio u stolicu pored bazena.
<BR>&nbsp;&nbsp;&nbsp;&nbsp;&nbsp;"Vlasti vam ništa ne govore", konačno prozbori Guiterez. "Zato što se plaše, a možda i zato što su kivni na vas. Međutim, nešto vrlo neobično dešava se u seoskim oblastima."
<BR>&nbsp;&nbsp;&nbsp;&nbsp;&nbsp;"Ujedaju bebe?"
<BR>&nbsp;&nbsp;&nbsp;&nbsp;&nbsp;Ne, hvala Bogu, to je prestalo. Ali ima nešto drugo. Ovog proleća, u oblasti Ismaloja, koja je na severu, neke nepoznate životinje jele su useve na jako neobičan način. Kretale su se svakog dana u pravoj liniji - pravoj gotovo kao strela - od obale, u planine, u džunglu."
<BR>&nbsp;&nbsp;&nbsp;&nbsp;&nbsp;Grant se uspravio u stolici.
<BR>&nbsp;&nbsp;&nbsp;&nbsp;&nbsp;"Kao da migriraju", reče Guitierez. "Šta kažete?"
<BR>&nbsp;&nbsp;&nbsp;&nbsp;&nbsp;"Kakve useve?" upita Grant.
<BR>&nbsp;&nbsp;&nbsp;&nbsp;&nbsp;E pa, to je čudno. Jedu samo agama mahune i soju, a ponekad i piliće."
<BR>&nbsp;&nbsp;&nbsp;&nbsp;&nbsp;Grant reče: "Hranu bogatu lizinom. Šta se dogodilo s tim životinjama?"
<BR>&nbsp;&nbsp;&nbsp;&nbsp;&nbsp;"Po svoj prilici", reče Guitierez, "ušli su u džungle. U svakom slučaju, nisu pronađene. Naravno, bilo bi teško tražiti ih u džungli. Traganje po Ismaloja planinama trajalo bi godinama, verovatno bez ikakvog rezultata."
<BR>&nbsp;&nbsp;&nbsp;&nbsp;&nbsp;"A nas drže ovde zato što..."
<BR>&nbsp;&nbsp;&nbsp;&nbsp;&nbsp;Guitierez slegnu ramenima. "Vlada je zabrinuta. Možda ima još životinja. Još problema. Oprezni su."
<BR>&nbsp;&nbsp;&nbsp;&nbsp;&nbsp;"Šta vi mislite, da li ima još životinja?" upita Grant.
<BR>&nbsp;&nbsp;&nbsp;&nbsp;&nbsp;"Ne bih mogao da kažem. Možete li vi?"
<BR>&nbsp;&nbsp;&nbsp;&nbsp;&nbsp;"Ne", reče Grant. "Ne mogu."
<BR>&nbsp;&nbsp;&nbsp;&nbsp;&nbsp;"Ali pretpostavljate?"
<BR>&nbsp;&nbsp;&nbsp;&nbsp;&nbsp;Grant klimnu glavom. "Da. Moguće je da ih ima."
<BR>&nbsp;&nbsp;&nbsp;&nbsp;&nbsp;"Slažem se."
<BR>&nbsp;&nbsp;&nbsp;&nbsp;&nbsp;Guitierez se podigao sa stolice. Mahnuo je Timu i Leksi koji su se igrali u bazenu. "Verovatno će decu poslati kući", reče on. "Nema razloga da to ne učine." Stavio je naočare za sunce. "Uživajte u svom boravku kod nas, doktore Grant. Ovo je lepa zemlja."
<BR>&nbsp;&nbsp;&nbsp;&nbsp;&nbsp;Grant reče: "Kažete mi da nikud nećemo ići?"
<BR>&nbsp;&nbsp;&nbsp;&nbsp;&nbsp;"Niko od nas nikud ne ide, doktore Grant", reče Guitierez, smešeći se. A onda se okrenuo i pošao nazad ka ulazu u hotel.
</P></TD></TR></TABLE>
<P class="next">
<A HREF=p69.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
