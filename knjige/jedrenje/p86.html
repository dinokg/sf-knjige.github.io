<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. UPOTREBA MOCE ARTA
<P>&nbsp;&nbsp;&nbsp;&nbsp;&nbsp;Kilin zinu. Njegov otac je pevao pesmu koju je i on znao, divan odlomak iz najlepše muzike koju su Bišopovi nosili u skladištu čula. Pevali su je zajedno na dugim marševima, i znali su stihove napamet. On duboko udahnu i pridruži se ocu u pesmi. Najveća od svih umetnosti, Moce Art.
<BR>&nbsp;&nbsp;&nbsp;&nbsp;&nbsp;Četvoro ljudi, jedan Mnogonožac i svetlucava Bogomoljka. Niko se nije micao.
<BR>&nbsp;&nbsp;&nbsp;&nbsp;&nbsp;Svi su izgledali opčinjeni drevnim sazvučjem, talasavim refrenima, ubrzanjem nota koje su se nagomilavale sve dok nije bilo gotovo sigurno da će se pretvoriti u haos. No, Moca Art je održavao lepršavu energiju. Ljupko je lebdela preko neverovatnih ponora.
<BR>&nbsp;&nbsp;&nbsp;&nbsp;&nbsp;Vidim vezu. Nekorišćena mesta u DNK Bišopovih - to je ključ. Note ove muzike, uređene u harmoniji, sadrže rešenje. Odmah to prenosim Uzvišenima.
<BR>&nbsp;&nbsp;&nbsp;&nbsp;&nbsp;"Baš dobro", veselo reče Kilin.
<BR>&nbsp;&nbsp;&nbsp;&nbsp;&nbsp;Abraham je pevao i dalje.
<BR>&nbsp;&nbsp;&nbsp;&nbsp;&nbsp;- DNK? - upita Tobi preko koma.
<BR>&nbsp;&nbsp;&nbsp;&nbsp;&nbsp;- Naša genetska šifra - odgovori mu stari patuljak. - Informacije o građenju ljudskog tela upisane su u molekule. Dva spiralna niza, obmotana jedan oko drugog. Uputstva kako da se stvaraju proteini - delići organske materije - poređana su u odlomcima duž tih spirala. -
<BR>&nbsp;&nbsp;&nbsp;&nbsp;&nbsp;Iznenadni, oštri krik na mnogim kanalima zari im se svima u čula. Bogomoljka je širila vest.
<BR>&nbsp;&nbsp;&nbsp;&nbsp;&nbsp;Tobi se namršti. - Kako smo ugradili Šifre pokretače povrh sopstvenih, ovaj, građevinskih uputstava? -
<BR>&nbsp;&nbsp;&nbsp;&nbsp;&nbsp;Patuljak Volmsli nestrpljivo odmahnu rukom, odbijajući da priča o pojedinostima. - Naša genetska šifra govori ćelijama kako da funkcionišu. Ali ti podaci zauzimaju samo oko deset procenata prostora u DNK. Ostatak je 'smeće' - slobodno da primi putnike. Sve to se umnožava svaki put, ali za naše telo nema značaja. Sve živo ima takve šifre. Nekad davno, Prirodni su počeli da skladište Šifre pokretače u tom nekorišćenom prostoru. -
<BR>&nbsp;&nbsp;&nbsp;&nbsp;&nbsp;Kilinu se učinilo da razume. - A mi to nismo znali? Zato što se nije pojavilo na nečijoj bebi? -
<BR>&nbsp;&nbsp;&nbsp;&nbsp;&nbsp;Tobi začuđeno pogleda svoje ruke. - Sve vreme je bilo tu? U nama? -
<BR>&nbsp;&nbsp;&nbsp;&nbsp;&nbsp;- Maške mogu da čitaju našu DNK - reče Volmsli, - ali one su dobri tehničari. Znaju da je smeće beskorisno, pa nisu obraćale pažnju na njega. -
<BR>&nbsp;&nbsp;&nbsp;&nbsp;&nbsp;- Kako to da se ništa nije menjalo? - upita Kilin. - Hoću da kažem, Tobijeve oči nisu iste boje kao moje, ni Veronikine, njegove majke. -
<BR>&nbsp;&nbsp;&nbsp;&nbsp;&nbsp;Volmsli se isceri, od čega mu se lice pretvori u masu bora. - Šifre se stalno ponavljaju. Za slučaj da mutacija, promena, pokvari neku verziju. I dalje postoji mnoštvo kopija. -
<BR>&nbsp;&nbsp;&nbsp;&nbsp;&nbsp;- Smešan način da se nešto čuva - reče Kilin. Njegov otac je još pevao, i taj zvuk ga je vratio u detinjstvo, kada je Abraham pevao istu tu pesmu pod tušem. - Ja bih napravio neki spomenik ili je zakopao. Da se sačuva.-
<BR>&nbsp;&nbsp;&nbsp;&nbsp;&nbsp;Volmsli se isceri. - Kao onaj Tadž Mahal koji sam sagradio na vašem svetu? -
<BR>&nbsp;&nbsp;&nbsp;&nbsp;&nbsp;Kilin žmirnu. Setio se kako je odlazio odande, osvrćući se. Veliki inicijali sa strane, NV. - Prokletstvo! -
<BR>&nbsp;&nbsp;&nbsp;&nbsp;&nbsp;- Zapravo sam se producirao. Stekao sam kontrolu nad armijom maški neko vreme, pa sam odlučio da se malo zabavim. -
<BR>&nbsp;&nbsp;&nbsp;&nbsp;&nbsp;- A ko je tamo sahranjen? - upita Tobi.
<BR>&nbsp;&nbsp;&nbsp;&nbsp;&nbsp;Preko naboranog lica prelete izraz bola. - Niko bitan. Pitanje je, koliko dugo misliš da će trajati ta hrpa kamenja? -
<BR>&nbsp;&nbsp;&nbsp;&nbsp;&nbsp;Kilin sleže ramenima. On nije bio za sedenje u mestu.
<BR>&nbsp;&nbsp;&nbsp;&nbsp;&nbsp;- Par hiljada godina, ne više - nasmeši se Volmsli. - U Galaktičkom centru ništa ne traje. Zvezde se u proseku sudaraju svakih stotinjak hiljada godina, uništavajući pri tom svoje planete. Snegobar smo morali da pravimo iz početka. Kakav posao! A opet neće potrajati. -
<BR>&nbsp;&nbsp;&nbsp;&nbsp;&nbsp;- Ali stavili ste nas na... - poče Tobi.
<BR>&nbsp;&nbsp;&nbsp;&nbsp;&nbsp;- Zvuči rizično, a? Zato su nas Prirodni i rastegli, pa su podaci valjani samo ako sakupiš verzije iz tri uzastopna pokolenja. Pravo nam budi. Ljude ionako ne možeš razumeti u jednom pokolenju. Oni su za trajanje. -
<BR>&nbsp;&nbsp;&nbsp;&nbsp;&nbsp;Abraham dovrši pesmu i široko se osmehnu. "Kladim se da nikad niste ni pomislili."
<BR>&nbsp;&nbsp;&nbsp;&nbsp;&nbsp;Kilin je začuđeno odmahivao glavom. "Kako to da mi nikad nisi rekao?"
<BR>&nbsp;&nbsp;&nbsp;&nbsp;&nbsp;"Bilo je suviše opasno. Maške su se primicale. Računao sam da si ti uglavnom na terenu, gde je verovatnije da će te uhvatiti i ispitati. Ja sam bio matorko i čučao sam u Citadeli. Mislio sam da sam bezbedniji."
<BR>&nbsp;&nbsp;&nbsp;&nbsp;&nbsp;Kilin zagrli oca i seti se Propasti. Tornjevi su se pretvorili u šljaku. Zidovi doma koji je delio sa Veronikom i Tobijem bili su samo izlomljeni zubi u plamenu. "Kako si se izvukao?"
<BR>&nbsp;&nbsp;&nbsp;&nbsp;&nbsp;"Došla je neka ptica..."
<BR>&nbsp;&nbsp;&nbsp;&nbsp;&nbsp;U Kilinovim čulima odjeknu divlja škripa.
<BR>&nbsp;&nbsp;&nbsp;&nbsp;&nbsp;Svi se presamitiše dok su je prigušivali. Bregovi oko njih su se tresli. Deformisali. Razbijali u komadiće slomljenog stakla.
<BR>&nbsp;&nbsp;&nbsp;&nbsp;&nbsp;"Bogomoljka..." Kilin se pitao kako će joj pobeći, a sad je video da je čitava okolina bila privid. Stajali su na goloj, ispucaloj zemlji, nekadašnjem bojnom polju.
<BR>&nbsp;&nbsp;&nbsp;&nbsp;&nbsp;Preko nje se teturalo obličje. Slalo je očajničke pozive, brze nizove mucavih podataka.
<BR>&nbsp;&nbsp;&nbsp;&nbsp;&nbsp;Nešto - zadovoljstvo - grozno - i sjajno - ali jede - glođe -
<BR>&nbsp;&nbsp;&nbsp;&nbsp;&nbsp;"Brzo radi", reče Kilin. Ustao je, za svaki slučaj.
<BR>&nbsp;&nbsp;&nbsp;&nbsp;&nbsp;Nalazili su se u velikom džepu pevea. U daljini su se videle planine sa pozadinom mračnih, žuto obojenih oblaka.
<BR>&nbsp;&nbsp;&nbsp;&nbsp;&nbsp;Javi se Volmsli. "Verujem da će se zaraza zadovoljstva iskazivati drugačije kod maški raznih nivoa. Ova ima zaštitu. Zato je opasna."
<BR>&nbsp;&nbsp;&nbsp;&nbsp;&nbsp;Kilin oseti da u njemu narasta drevni gnev. "Dobila je nešto od nas."
<BR>&nbsp;&nbsp;&nbsp;&nbsp;&nbsp;"Bolje budi oprezan", reče Volmsli. "Imam mnogo šta da ti ispričam, a nema mnogo vremena..."
<BR>&nbsp;&nbsp;&nbsp;&nbsp;&nbsp;"Tata?" upita Kilin.
<BR>&nbsp;&nbsp;&nbsp;&nbsp;&nbsp;"Prilično sam nestrpljiv."
<BR>&nbsp;&nbsp;&nbsp;&nbsp;&nbsp;Tobi, Kvat i Cermo su se složili. Kilin je osećao da ga obuzima drhtavica nestrpljenja.
<BR>&nbsp;&nbsp;&nbsp;&nbsp;&nbsp;"Sada moram da razovaram sa Višima", reče Volmsli. "Ovo je veliki događaj. Pokretači će se širiti kroz Sokake."
<BR>&nbsp;&nbsp;&nbsp;&nbsp;&nbsp;"Onda ostani tu", reče Kilin.
<BR>&nbsp;&nbsp;&nbsp;&nbsp;&nbsp;Teturavo obličje slalo je signale. Dok su ga gledali, postalo je prozirno, ali i dalje se moglo naslutiti u čulnoj mreži. Obrisi su mu se smanjivali.
<BR>&nbsp;&nbsp;&nbsp;&nbsp;&nbsp;"Beži."
<BR>&nbsp;&nbsp;&nbsp;&nbsp;&nbsp;"Mani je", reče Tobi.
<BR>&nbsp;&nbsp;&nbsp;&nbsp;&nbsp;"Ne. Hajdemo", pozva Kilin.
</P></TD></TR></TABLE>
<P class="next">
<A HREF=p87.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
