<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. KOŠIJEV HORIZONT
<P>&nbsp;&nbsp;&nbsp;&nbsp;&nbsp;"Svima vam je jasno", reče Nika preko prostranog trpezarijskog stola, "da se ne možemo zaista vratiti tamo gde smo bili?"
<BR>&nbsp;&nbsp;&nbsp;&nbsp;&nbsp;Sazvala je zvaničan porodični skup posle večere, bez ćaskanja i dodatnih šoljica kafe da im zamagle um. Svi su sedeli uspravno, pristojno uozbiljeni.
<BR>&nbsp;&nbsp;&nbsp;&nbsp;&nbsp;Angelina zapanjeno zažmirka. "Ne?"
<BR>&nbsp;&nbsp;&nbsp;&nbsp;&nbsp;Niki se izgleda činilo da je to očito. "Glava crva ne može da ugrize sopstveni rep."
<BR>&nbsp;&nbsp;&nbsp;&nbsp;&nbsp;"Ah?" Najdžel nije shvatio.
<BR>&nbsp;&nbsp;&nbsp;&nbsp;&nbsp;"Ako se jedan kraj naše crvlje rupe suviše približi drugom, nastupiće kvantno-mehaničke posledice. Čestice će se spržiti u kvantnoj peni, koja će delovati kao pritisak. To drži krajeve razdvojene, kako se petlja ne bi zatvorila."
<BR>&nbsp;&nbsp;&nbsp;&nbsp;&nbsp;Bendžmin je bio zbunjen. "Čestice? Zašto?"
<BR>&nbsp;&nbsp;&nbsp;&nbsp;&nbsp;Nika uključi dijagrame, koji su lebdeli tik ispod uglačane površine stola. Nestvarne šećerleme, žuti konusi presečeni purpurnim, kosim ravnima.
<BR>&nbsp;&nbsp;&nbsp;&nbsp;&nbsp;"Crv ne može da prbiliži glavu repu, ne može da priđe dalje od onoga što se zove Košijev horizont. Ako bi se to desilo..."
<BR>&nbsp;&nbsp;&nbsp;&nbsp;&nbsp;Iz plave glave crva pljusnu vrelo zračenje. Iz repa takođe. Oluja sudara zračenja razdvoji glavu i rep.
<BR>&nbsp;&nbsp;&nbsp;&nbsp;&nbsp;Najdžel je nekada mogao da se razabere u ovim euklidskim lepotama, ali sada mu je bilo dovoljno da pusti Niku da ispriča činjenice - ili bolje teoriju, brzo se ispravio. Razlika je bila velika. "Ako bi se suviše približile", govorila je Nika, "mogao bi da se vratiš tamo odakle si počeo i da sprečiš samog sebe u tome."
<BR>&nbsp;&nbsp;&nbsp;&nbsp;&nbsp;Bendžamin odmahnu glavom. "Zašto bih to želeo?"
<BR>&nbsp;&nbsp;&nbsp;&nbsp;&nbsp;Nika se nasmeja, očiju okruženih bezbrojnim boricama. "Fizika ne mari da li ti želiš. Reč je o tome šta možeš. Pokušaj da stvoriš paradoks u uzročnosti i svemir će te sprečiti - smesta."
<BR>&nbsp;&nbsp;&nbsp;&nbsp;&nbsp;"Ovaj... kako?" usudi se Najdžel.
<BR>&nbsp;&nbsp;&nbsp;&nbsp;&nbsp;Nika pokaza prepletenu mrežu linija svetova, kosih površina prosečenih kroz prostor događaja. Najdžel klimnu kao da razume, i zapravo je i shvatio makar deo. Ali iznenadio se koliko predusretljiva jednostavnost, ugrađena u um primata koji uče da bacaju kamenje i tuku se motkama po suvim ravnicama Afrike, može da tako vešto odmerava savijanje i tkanje lavirinata pevea. Predrasude prerušene u fiziku... verovatno.
<BR>&nbsp;&nbsp;&nbsp;&nbsp;&nbsp;Nikina bleda logika bila je gotovo ubedljiva. Gotovo.
<BR>
<BR>&nbsp;&nbsp;&nbsp;&nbsp;&nbsp;Svet im se sveo na najbitnije.
<BR>&nbsp;&nbsp;&nbsp;&nbsp;&nbsp;Peve oko njihovog imanja je svetlucao. Događaji, razdoblja, čitave uništene istorije zasvetlucale bi i zamrle.
<BR>&nbsp;&nbsp;&nbsp;&nbsp;&nbsp;Nazad, sve više nazad.
<BR>&nbsp;&nbsp;&nbsp;&nbsp;&nbsp;Crv je sada skretao, krivudao svojim zmijolikim putevima na ogromnom povratku. U ovome nije mogla da se proračunava brzina, kako reče Nika, jer se stepen napretka kroz vreme ne može meriti u odnosu na vreme. Ljudska perspektiva to ne može da prati, i Najdželovo prilično klasično obrazovanje javi mu u sećanje: Što ne možeš da izmeriš, ne možeš da znaš.
<BR>&nbsp;&nbsp;&nbsp;&nbsp;&nbsp;Ali svi su znali da su zalihe potrebne za čuvanje Itovog tela i moždanih ćelija na izmaku. Držati ga ohlađenog na kritičnoj temperaturi - ispod termalnih oštećenja, a iznad minus 110 stepeni Celzijusa, gde počinje stres - značilo je trošenje energije i tečnosti za cirkulaciju.
<BR>&nbsp;&nbsp;&nbsp;&nbsp;&nbsp;"Neće izdržati još mnogo", reče Angelina sa podočnjacima.
<BR>&nbsp;&nbsp;&nbsp;&nbsp;&nbsp;"Prokletstvo!" Najdžel tresnu pesnicom po trpezarijskom stolu, gde su svetlucali prikazi Itovog stanja. "Moramo nešto da smislimo."
<BR>&nbsp;&nbsp;&nbsp;&nbsp;&nbsp;Angelina je bdela kraj Itovog rezervoara i bila je iznurena, ali ona je te sisteme najbolje poznavala, i od njenog sporog, tužnog odmahivanja glavom Najdželu se steže srce. "Ne vredi. Moramo da se vratimo u naše doba. Onda mogu da nađem rezervu."
<BR>&nbsp;&nbsp;&nbsp;&nbsp;&nbsp;"Ako stignemo u dužu pauzu", reče Nika glasom punim nade, "možemo poći u potragu..."
<BR>&nbsp;&nbsp;&nbsp;&nbsp;&nbsp;"Nema vremena, jer pauze su sve kraće. A napolju je sve čudno." Angelina umorno odmahnu rukom na tu ideju. "Ne bih verovala ničemu što nađemo."
<BR>&nbsp;&nbsp;&nbsp;&nbsp;&nbsp;"To prokleto svetlucanje ionako je sve brže i brže", reče Bendžamin.
<BR>&nbsp;&nbsp;&nbsp;&nbsp;&nbsp;"Nadam se da to znači kako..." Nika je oklevala, nagonska uzdržanost naučnika, "u nekom smislu, ubrzavamo ka ustima crva."
<BR>&nbsp;&nbsp;&nbsp;&nbsp;&nbsp;"I ja se nadam", šapnu Angelina. "Nadam se, nadam se."
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
