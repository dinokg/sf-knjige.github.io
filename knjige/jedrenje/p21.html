<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. AGONIJE GRAVITACIJE
<P>&nbsp;&nbsp;&nbsp;&nbsp;&nbsp;Zarobljene u ludački uskovitlanom zagrljaju, dve crne rupe se kreću spiralno ka unutra, ka konačnom spoju. Kako se primiču, sve brže se okreću jedna oko druge. Svaka povlači onu drugu, istežući omotač svake rupe u izmučeni, jajasti oblik.
<BR>&nbsp;&nbsp;&nbsp;&nbsp;&nbsp;U poslednjim trenucima manja crna rupa isteže i savija svoj prostor-vreme, zračeći krik gravitacione agonije: talase. Oni se uvijaju i zapljuskuju oko manje rupe, a onda se odražavaju i prelamaju oko veće. Stvaraju se vrtlozi. Stalni talasi pulsiraju između njih. Postaju sve dublji kako se primiče trenutak smrti manje rupe. Energija se peni oko nje, u obliku sve dubljih gravitacionih talasa koji se vrtlože i poigravaju u sve manjoj pukotini.
<BR>&nbsp;&nbsp;&nbsp;&nbsp;&nbsp;Uz konačni vrisak napona i uvijanja, manja rupa se zariva u veću. Ali energija talasa nije izgubljena. Ostaje gust paket talasa koji zapljuskuju obalu fatalnosti.
<BR>&nbsp;&nbsp;&nbsp;&nbsp;&nbsp;Taj paket će se rasuti, krvareći u svemir... ako se ne uplete još materije. Baš u tom trenutku stiže precizno usmeren tok guste mase, krivudajući svojom putanjom. U punom obliku Jednačina Opšteg Polja - kako ih je odavno vizionarski predvideo Ajnštajn, i naravno mnogi drugi najviši umovi širom galaksije, jer Priroda otvara svoje tajne mnogim načinima razmišljanja - prostor-vreme može da se zakrivi. Gravitacioni talas je oscilacija u zakrivljenosti prostora-vremena, kao talasić na moru. Ali jednačine nisu linearne. To znači da i talasanje izaziva dalju zakrivljenost. I sama gravitacija ima masu.
<BR>&nbsp;&nbsp;&nbsp;&nbsp;&nbsp;Nadolazeći plavo-beli tok sabijene mase se uvija, privučen paketom talasa. Plimne sile vuku sada neugasivu materiju u prelepu spiralu. Iz daljine, srebrnasti sjaj sledi put nalik na komore nautilusa, stvorenja rođenog u drevnim okeanima Zemlje, evolucijom uobličenom u klasičnu geometriju.
<BR>&nbsp;&nbsp;&nbsp;&nbsp;&nbsp;Sada počinje pravo nasilje. Bezvučno, brzo i sigurno.
<BR>&nbsp;&nbsp;&nbsp;&nbsp;&nbsp;Masa odbija gravitacione talase, primoravajući ih da dostignu još veće amplitude. To privlači masu sve dublje unutra. Spirala se sužava. Talasi se nastavljaju jedni na druge. Istezanje i uvijanje prostora-vremena postaje sve dublje. U jednoj jedinoj mikrosekundi nastaje nova vrsta stvaranja: stalno, samodovoljno zakrivljenje prostora-vremena. Za jednu sekundu ono se širi, kao celovita struktura. Višak energije kaplje kroz talase, zračeći napolje, ka nedosežnoj večnosti.
<BR>&nbsp;&nbsp;&nbsp;&nbsp;&nbsp;Ljudi koji će kasnije zaći u taj svet nazvaće ga Klin. Ime nije elegantno, ali je delimično i tačno. Stvorili su ga talasi zabijeni kao klin između dve crne rupe. Sada orbitira oko jedne kuglaste rupe, grobnice ogromne količine izgubljene materije.
<BR>&nbsp;&nbsp;&nbsp;&nbsp;&nbsp;Ali krajnja kap mase, dodata u ključnom trenutku - to nije izgubljeno. Nalazi se unutar Klina. To je bio prvi doprinos obične materije egzotičnim, prozirnim zidovima Klina.
<BR>&nbsp;&nbsp;&nbsp;&nbsp;&nbsp;Prva vlažna zemlja, u keramičkoj saksiji.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
