<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. KONAČNOSTI
<P>&nbsp;&nbsp;&nbsp;&nbsp;&nbsp;Nije bilo smisla bežati, naravno.
<BR>&nbsp;&nbsp;&nbsp;&nbsp;&nbsp;Bogomoljka je pristizala kao brzo svetlucanje na ivicama Kilinovog vidnog polja. Bio je umoran, i nešto se slomilo u njemu kada je primetio narastajuću prazninu, nemi dokaz koliko ih je lako izbegavati.
<BR>&nbsp;&nbsp;&nbsp;&nbsp;&nbsp;Kilin polako ustade od logorske vatre, a Tobi i Cermo za njim; Bišopovi su stajali, spremni na pokret, čak i kada je to izgledalo besmisleno. Poželeo je da nisu pili, ali zapravo verovatno i nije bilo razlike.
<BR>&nbsp;&nbsp;&nbsp;&nbsp;&nbsp;Glupo je pucati u nju. Kao kad pucaš u vetar da bi dozvao sunce, kao što nekad reče njegov otac, Abraham, opisujući tu glupu ideju na davnom Snegobaru. Pa dobro, da pokušamo sa hrabrošću.
<BR>&nbsp;&nbsp;&nbsp;&nbsp;&nbsp;"Čudiš se što nas vidiš?"
<BR>&nbsp;&nbsp;&nbsp;&nbsp;&nbsp;Mi nemamo reakciju koja bi odgovarala vašem iznenađenju. Organizovani oblici smesta obrađuju nove podatke i preuređuju se. Ne zadržavaju sećanje na prethodni stav, pa ne postoji mogućnost poređenja.
<BR>&nbsp;&nbsp;&nbsp;&nbsp;&nbsp;"Mora da je to dosadno."
<BR>&nbsp;&nbsp;&nbsp;&nbsp;&nbsp;I to je kategorija koja se ne može primeniti na nas.
<BR>&nbsp;&nbsp;&nbsp;&nbsp;&nbsp;"Ako pođem levo..." šapnu Cermo.
<BR>&nbsp;&nbsp;&nbsp;&nbsp;&nbsp;"Miruj. Ovo je prokleto veće nego što vidiš", reče Kilin.
<BR>&nbsp;&nbsp;&nbsp;&nbsp;&nbsp;Tobi klimnu. "Bogomoljka koju smo videli na Snegobaru bila je samo ogoljena verzija ovog ovde."
<BR>&nbsp;&nbsp;&nbsp;&nbsp;&nbsp;Ako to znači kako smatraš da sam ja samo veći linearni sklop, znači da ništa ne shvataš.
<BR>&nbsp;&nbsp;&nbsp;&nbsp;&nbsp;Kilin se seti kako je ubila Androsa, Fani, i tolike druge. Ubila ih je, iskoristila, a onda ih bacila kao sitnice potrošene na hobi.
<BR>&nbsp;&nbsp;&nbsp;&nbsp;&nbsp;Opet govorim kao organ Uzvišenih. Oni ne mogu da se izražavaju serijski, prema vašim akustičkim sistemima.
<BR>&nbsp;&nbsp;&nbsp;&nbsp;&nbsp;"Meni to zvuči vrlo ograničeno", reče Kilin. Dok god budu pričali, ostaće živi.
<BR>&nbsp;&nbsp;&nbsp;&nbsp;&nbsp;Oni nezgodne zadatke prenose na druge. Nemoj vređati, inače ćeš skončati bolno.
<BR>&nbsp;&nbsp;&nbsp;&nbsp;&nbsp;"Vrlo ružno od tebe", reče Tobi. Glas mu je bio promukao od iste one iscrpljenosti koju je i Kilin osećao. Najgora vrsta, duboki mentalni zamor.
<BR>&nbsp;&nbsp;&nbsp;&nbsp;&nbsp;To će biti varijacija na jedan raniji eksperiment. Nemoj misliti da je saosećanje svojstveno samo vašoj vrsti. Sigurno ste svesni da ono postoji između vrsta, Razreda, pa čak i između Carstava. Uzvišeni su više Carstvo, zapravo najviše. Ne možeš očekivati da se oni bave tvojim osećanjima.
<BR>&nbsp;&nbsp;&nbsp;&nbsp;&nbsp;Kilin prezrivo frknu. "Pustili ste nas da umremo kad ste pokidali peve."
<BR>&nbsp;&nbsp;&nbsp;&nbsp;&nbsp;Morala sam da vratim uzorak Tobijevih gena. Bilo je zamalo dovoljno.
<BR>&nbsp;&nbsp;&nbsp;&nbsp;&nbsp;"Mislio sam da su ti potrebna tri pokolenja, plus podaci pohranjeni u Nasleđu", reče Kilin praznom vazduhu. Osećao je Bogomoljku samo kao nejasnu, isprekidanu prazninu u svojim čulima.
<BR>&nbsp;&nbsp;&nbsp;&nbsp;&nbsp;Postoji kratka šifra koja oslobađa zadovoljstva za kojima tragamo. Rečeno je da se prenosi socijalno.
<BR>&nbsp;&nbsp;&nbsp;&nbsp;&nbsp;"Misliš, pamti se?" upita Tobi.
<BR>&nbsp;&nbsp;&nbsp;&nbsp;&nbsp;Koliko možemo da pretpostavimo, to je bila predostrožnost kada su Šifre Pokretači ugrađene u vaše genetske spirale. Želim da mi je date.
<BR>&nbsp;&nbsp;&nbsp;&nbsp;&nbsp;Kilin se nasmeja. "Ne znamo je."
<BR>&nbsp;&nbsp;&nbsp;&nbsp;&nbsp;Pokušaji prikrivanja samo znače da ću morati redom da vas pretražim. Imam malo vremena, i moji metodi će biti destruktivni. Vaše ličnosti neće preživeti to pretraživanje.
<BR>&nbsp;&nbsp;&nbsp;&nbsp;&nbsp;Kao da mu daje primer, Kilin oseti kako mu se nešto probija u um, izvlačeći sećanja iz prošlosti - agonije i ekstaze, oštre, kratke koliko treptaj oka. Bolne i mučne, drugačije nego što ih je inače osećao. Zateturao se. Narastajući talas prošlosti predstavljao je udarac, zaustavio mu je pluća, stegao mu grlo oko promuklog krika.
<BR>&nbsp;&nbsp;&nbsp;&nbsp;&nbsp;Njegova žena, Veronika, sa Tobijem u krilu pod treperavom svetlošću sveće.
<BR>&nbsp;&nbsp;&nbsp;&nbsp;&nbsp;Rumena Fani kako izdaje naređenja na izbrazdanoj ravnici.
<BR>&nbsp;&nbsp;&nbsp;&nbsp;&nbsp;Abraham, mračno isceren na grudobranu Citadele.
<BR>&nbsp;&nbsp;&nbsp;&nbsp;&nbsp;Sve u zbijenim slikama, rasutim po zidovima njegovog uma.
<BR>&nbsp;&nbsp;&nbsp;&nbsp;&nbsp;Sećao se događaja brzinom sopstvenog razmišljanja; Bogomoljka ih je "požnjela" trenutnim očitavanjem.
<BR>&nbsp;&nbsp;&nbsp;&nbsp;&nbsp;"Kako bi trebalo da saznamo tu šifru?"
<BR>&nbsp;&nbsp;&nbsp;&nbsp;&nbsp;Mora se prenositi akustično.
<BR>&nbsp;&nbsp;&nbsp;&nbsp;&nbsp;"Znači, neko nam kaže?" upita Tobi.
<BR>&nbsp;&nbsp;&nbsp;&nbsp;&nbsp;Cermo odmahnu glavom. "Niko mi nije rekao ništa slično."
<BR>&nbsp;&nbsp;&nbsp;&nbsp;&nbsp;Znači da lažete. Nema druge mogućnosti. To je instrukcija specifična za vrstu. Uzvišeni su pročitali u vašim genima da to postoji.
<BR>&nbsp;&nbsp;&nbsp;&nbsp;&nbsp;Kilin odmahnu glavom. "E, onda smo je valjda izgubili."
<BR>&nbsp;&nbsp;&nbsp;&nbsp;&nbsp;To je nemoguće. Kontinuitet kod ljudi je neuobičajen za tako niske oblike. Prenosite veliku tradiciju. Ovo je duboko ugrađeno u vaše pojedinačno osećanje samopoštovanja - uobičajen "prirodni" socijalni sistem.
<BR>&nbsp;&nbsp;&nbsp;&nbsp;&nbsp;"Možda treba da pokušaš kod drugih Porodica", reče Tobi.
<BR>&nbsp;&nbsp;&nbsp;&nbsp;&nbsp;Ne! To nemaju ni Rukovi, ni Kingovi, ni Najtovi ni drugi. Postoji jasna genetska razlika.
<BR>&nbsp;&nbsp;&nbsp;&nbsp;&nbsp;Možda maške nemaju ono što se naziva osećanjima, ali ova manifestacija Bogomoljke odavala je više nego što je slutila. Čeznula je za izgubljenim pokretačem. Možda su čak i ti Uzvišeni želeli egzotična zadovoljstva koja sada pripadaju običnim sisarima.
<BR>&nbsp;&nbsp;&nbsp;&nbsp;&nbsp;"Otkud da to imaju baš Bišopovi?" oprezno upita Kilin.
<BR>&nbsp;&nbsp;&nbsp;&nbsp;&nbsp;Pretrpeli ste manje genetskog drifta nego ostali. Bili ste takve sreće.
<BR>&nbsp;&nbsp;&nbsp;&nbsp;&nbsp;Kilin nije znao kako da se izvuče. Nisu lagali; ta faza odavno je prošla. Prosto nisu znali. A Bogomoljka će im rastrgnuti umove, samo da se uveri. A jedino čega je mogao da se seti bio je najstariji mogući manevar: odugovlačenje. "Znači, nismo ništa naročito?"
<BR>&nbsp;&nbsp;&nbsp;&nbsp;&nbsp;Postoji nekoliko teorija zašto su ljudi spontano širili kolonije sa svojih "Svećnjaka". Izgledalo je da niko nema posebne privilegije, i Bišopovi su bili jedna od najmanjih Porodica.
<BR>&nbsp;&nbsp;&nbsp;&nbsp;&nbsp;"Ali čvršći, a?" upita Tobi. Kilin je po njegovom glasu shvatio da pokušava da navede Bogomoljku na držanje predavanja, da je prebaci na naučni odeljak višesturke inteligencije i da je time uspori.
<BR>&nbsp;&nbsp;&nbsp;&nbsp;&nbsp;Sada možda i jeste, ali vaša istorija nije ni po čemu izuzetna. Čak i na Snegobaru, Rukovi i Pioni predstavljali su veću smetnju poduhvatima koje smo sprovodili.
<BR>&nbsp;&nbsp;&nbsp;&nbsp;&nbsp;"Ali imamo ratničko ime. Bišopovi se obrušavaju i napadaju, i brzi su." Tobi je sad bio napet, nije samo odugovlačio. "Mi, mi..." Tobi iznenada poče da peva.
<BR>&nbsp;&nbsp;&nbsp;&nbsp;&nbsp;Presečemo Rukove,
<BR>&nbsp;&nbsp;&nbsp;&nbsp;&nbsp;obiđemo Najtove,
<BR>&nbsp;&nbsp;&nbsp;&nbsp;&nbsp;debele Kingove sateramo u ćošak...
<BR>&nbsp;&nbsp;&nbsp;&nbsp;&nbsp;Razumem, citiraš drevni napev Bišopovih. "Navijanje" koje sam jednom videla u vašoj Citadeli. Verovatno ima u tome nečega lepog, kad tako ističete svoje pleme nad ostalima. Neobičan način odabiranja onih koji zaslužuju da se množe.
<BR>&nbsp;&nbsp;&nbsp;&nbsp;&nbsp;"Mi smo bolji od njih. Naše ime..."
<BR>&nbsp;&nbsp;&nbsp;&nbsp;&nbsp;Dobili ste ga po nekoj staroj igri na tabli. Kao što su Soksi i Dodžersi u susednom Sokaku dobili imena po nekoj izgubljenoj veštini tela. Kečevi i Osmice i Pubovi na planeti koju ste jednom posetili - vi je zovete Adut - nastali su od razonode sa komadićima papira. Slične kulturne naslage nastaju i oko podele plemena - a sve je to sasvim veštačko, verujte mi. A takvima kao ja treba da verujete; videla sam više ljudske istorije, ovde u Centru, nego što vi možete da pamtite.
<BR>&nbsp;&nbsp;&nbsp;&nbsp;&nbsp;"Te igre što pričaš, one su dobile ime po nama", dobaci Kilin.
<BR>&nbsp;&nbsp;&nbsp;&nbsp;&nbsp;"Dabre, tako je!" dodade Cermo.
<BR>&nbsp;&nbsp;&nbsp;&nbsp;&nbsp;"Ako mene pitaš", pobedonosno reče Tobi, "ti Jenkiji i njima slični, nisu oni ništa naročito. Oni rat zovu 'bacanje'. Mi smo jači borci!"
<BR>&nbsp;&nbsp;&nbsp;&nbsp;&nbsp;Vaša ograničenost je zabavna. Nemojte moje strpljenje brkati sa dobronamernošću.
<BR>&nbsp;&nbsp;&nbsp;&nbsp;&nbsp;Kad se oštar obris Bogomoljke ocrtao pred dalekim bregovima, Kilinu je bilo jasno da više nema odugovlačenja. Bogomoljka je bila velika i stalno se menjala, pa nije mogao da joj utvrdi oblik. "Čekaj malo, ja..."
<BR>&nbsp;&nbsp;&nbsp;&nbsp;&nbsp;Nema više čekanja. Ako odbijate da predate akustični pokretač, moram vas odvojeno i podrobno ispitati. Vaše ličnosti to neće preživeti. Dok pregledam, ja istovremeno i žanjem.
<BR>&nbsp;&nbsp;&nbsp;&nbsp;&nbsp;Bogomoljkin poslovni ton smesta je ubedio Kilina da to nije blef. Plitko je disao i razmišljao i nigde nije stigao. Bogomoljka je odavno obećavala da će ih na kraju upiti u sebe, kao deo "misije očuvanja", i nije bilo načina da je spreče u tome.
<BR>&nbsp;&nbsp;&nbsp;&nbsp;&nbsp;"Ja ću prvi", reče Kilin. "Ja sam Kapetan, prema tome verovatno znam više od ostalih."
<BR>&nbsp;&nbsp;&nbsp;&nbsp;&nbsp;Tačno. Možda je to duboko usađeno znanje i ni ne znaš da ga nosiš. Vaša neuredna unutrašnjost, puna podsvesti i drugih glibova, to omogućava. Pa dobro. Biće lakše ako uđeš u otvor i postaviš se za izvršenje brisanja.
<BR>&nbsp;&nbsp;&nbsp;&nbsp;&nbsp;U vazduhu se, na nekoliko koraka od Kilina, otvori plavo-zeleni pravougaonik. Kilin shvati da je Bogomoljka zapravo vrlo blizu, i da je potpuno verno oslikavala preko sebe okolni predeo. Nije ni znao da je toliko blizu, a sada su vrata lebdela u toj stvarnosti, nalik na sliku okačenu nad bregove u sumraku. Ali bregovi su bili privid, a vrata stvarnost. I tu mu je konačno bio kraj.
</P></TD></TR></TABLE>
<P class="next">
<A HREF=p85.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
