<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. ČVRSTA KOPIJA
<P>&nbsp;&nbsp;&nbsp;&nbsp;&nbsp;Kilin je sam našao Obnovitelja. Kada se vratio sa Šibo, ona je izgledala umorno ali se mnogo smešila. Tobiju je veoma ličila na ono kako ju je pamtio. Besen nije bila tako sigurna.
<BR>&nbsp;&nbsp;&nbsp;&nbsp;&nbsp;"Kako je bilo u Gradu Obnove?" upitao je Kilina.
<BR>&nbsp;&nbsp;&nbsp;&nbsp;&nbsp;"Morali smo da prođemo kroz tri Sokaka da ga nađemo. Maške su sve prilično pobrkale."
<BR>&nbsp;&nbsp;&nbsp;&nbsp;&nbsp;"Volela bih da nisi izvadio moje čipove", reče Šibo Tobiju.
<BR>&nbsp;&nbsp;&nbsp;&nbsp;&nbsp;Tobiju se činilo da je ranije govorila mnogo kraćim rečenicama, i da je uvek pogađala samo središte stvari. Pretpostavio je da joj je Obnovitelj ugradio proširenje govora kako bi joj nadoknadio štetu. "Imao sam razloge."
<BR>&nbsp;&nbsp;&nbsp;&nbsp;&nbsp;"I ja sam imala svoje." Zurila je u njega dok nije oborio pogled.
<BR>&nbsp;&nbsp;&nbsp;&nbsp;&nbsp;U sledeće narastanje Kilin je delovao iznervirano. Sledeća tri dana stvari su se pogoršavale, a onda su se Kilin i Šibo posvađali usred logora, glasno i grubo, i na kraju ga je ona gađala loncem.
<BR>&nbsp;&nbsp;&nbsp;&nbsp;&nbsp;Sutradan se iselila iz njegovog šatora i napravila svoj.
<BR>&nbsp;&nbsp;&nbsp;&nbsp;&nbsp;Nije htela ni sa kim da priča o tome. Kilin, naravno, takođe.
<BR>&nbsp;&nbsp;&nbsp;&nbsp;&nbsp;Tobi nije znao kako da joj se približi; izgledala je nadrndano, sva mračna i nadurena. Na kraju ju je otvoreno upitao kako joj se dopada novo stanje. "Nimalo", reče ona.
<BR>&nbsp;&nbsp;&nbsp;&nbsp;&nbsp;"Radije bi bila u čipu?"
<BR>&nbsp;&nbsp;&nbsp;&nbsp;&nbsp;Hteo je da zvuči vedro i prijateljski, ali njeno lice se smrači. "Dabre."
<BR>&nbsp;&nbsp;&nbsp;&nbsp;&nbsp;"Hejbre, ovako imaš više života nego da si Aspekt."
<BR>&nbsp;&nbsp;&nbsp;&nbsp;&nbsp;"Ja sam bila Ličnost."
<BR>&nbsp;&nbsp;&nbsp;&nbsp;&nbsp;"Dabre, dabre, ali..."
<BR>&nbsp;&nbsp;&nbsp;&nbsp;&nbsp;"Ovako sam analogna. Kad si digitalan, možeš..."
<BR>&nbsp;&nbsp;&nbsp;&nbsp;&nbsp;"Šta možeš?"
<BR>&nbsp;&nbsp;&nbsp;&nbsp;&nbsp;"Nećeš razumeti."
<BR>&nbsp;&nbsp;&nbsp;&nbsp;&nbsp;"Probaj."
<BR>&nbsp;&nbsp;&nbsp;&nbsp;&nbsp;"Možeš da... letiš." Ona naglo zatrese glavom. "Ne, nije to. Bolje je od letenja."
<BR>&nbsp;&nbsp;&nbsp;&nbsp;&nbsp;Pokušavala je da govori o tome, ali Tobi je shvatio jedino da biti stvarna osoba liči na puzanje po blatu koje se nikada ne spira. Biti digitalan, to je čisto i pročišćeno, i, pa, još i nešto više od toga.
<BR>&nbsp;&nbsp;&nbsp;&nbsp;&nbsp;Pokušavala je da mu objasni kako joj je bilo i sve više se nervirala zbog reči koje je izgovarala, kao da su joj tuđe. Tobi je na kraju pomislio da možda i jesu, na neki način.
<BR>&nbsp;&nbsp;&nbsp;&nbsp;&nbsp;Šibo je potom povela neke Bišopove i prešla da živi nešto dalje. Kilin nije hteo da priča o njoj a Tobi je imao stotinu drugih poslova. Porodica je želela da se raširi po peveu. Uspeh, ili barem opstanak, izvukao je iz njih ono najgore. Ljudi koji su se uspešno borili rame uz rame počeli su da se svađaju. Radio je sa njima, koristeći one delove Cerma koji su funkcionisali pomalo kao kad bi Aspekti i Lica mogli da rade zajedno. I Besen mu je oduzimala mnogo vremena, ali to nije bio posao.
<BR>&nbsp;&nbsp;&nbsp;&nbsp;&nbsp;Kilin je imao mračne trenutke, ali održao je Porodicu na okupu kada su neke skupine poželele da odu u druge Sokake. Tobi je smatrao da Kilin odlično radi i rekao mu je to i potom su se bolje slagali. Ali otac je i dalje bio promenljivog raspoloženja. Uopšte nije hteo da razgovara o Šibo.
<BR>&nbsp;&nbsp;&nbsp;&nbsp;&nbsp;Uskoro je Tobi potpuno odustao od cele te stvari oko Šibo. Bilo je mnogo drugog posla, dabre.
</P></TD></TR></TABLE>
<P class="next">
<A HREF=p106.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
