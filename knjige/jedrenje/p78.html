<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. VRTLOG
<P>&nbsp;&nbsp;&nbsp;&nbsp;&nbsp;Tobi se osećao izgubljen u gustom, neprohodnom lavirintu rečnih rukavaca. Povratak uzvodno, protivno vremenskom pritisku, sada je sve izobličavao.
<BR>&nbsp;&nbsp;&nbsp;&nbsp;&nbsp;Glatko i nepomično, blatom prošarano prostranstvo delovalo mu je veličanstveno dok je plovio nizvodno u čamcu. Sada se obala pretvorila u močvare i tršćake, pa čak i čitave plantaže, sa veličanstvenim zgradama ulepšanim stubovima boje slonovače. Često je gledao u svet sa druge strane neba, sa maglovito tajanstvenim zemljama. Prošao je talas, povivši čitav cevasti peve, i Tobi iznenada oseti da svi žive u utrobi ogromne zveri, nepojamne stvari koja stvara najstrašnije propasti čovečanstva običnim pražnjenjem creva.
<BR>&nbsp;&nbsp;&nbsp;&nbsp;&nbsp;Vrtlog ih je zahvatio bez upozorenja. Stvorio se iz kanala broma, kovitlajući se kao modro-zelena zmija visoko u sveltucavi vazduh. Vazdušni udar zahvati pilotsku kabinu i razbi dva prozora.
<BR>&nbsp;&nbsp;&nbsp;&nbsp;&nbsp;Tobi je to video sa srednje palube, gde je pomagao Stenu i još dvojici mornara u preslagavanju tovara. Stakleni prozor se rasuo u bezbroj komadića, ali nijedan nije dokačio gospodina Prestona, i kada je Tobi utrčao u kabinu pilot je već bio zauzet okretanjem "Načeza", kako bi zaobišli narastajući olujni oblak.
<BR>&nbsp;&nbsp;&nbsp;&nbsp;&nbsp;Vrtlog je rastao, iz njega su se širili rukavci da rascepe zgusnuti vazduh žutim, razgranatim munjama. Tobi je video kako okleva na vrhuncu, kao da se odlučuje da li da pohita na drugu stranu i zarije se u zid šume koja im je visila nad glavom. Onda se stresao, pun energije novorođenčeta, i bacio se ka reci.
<BR>&nbsp;&nbsp;&nbsp;&nbsp;&nbsp;Srebrna reka kao da je čeznula da se spoji sa njim, jer je žestoko nabujala da poljubi stub što se spuštao. Sledećeg časa kroz kovitlac poleteše blatnjava voda i metalna izmaglica, ispisujući ogromno izvrnuto U koje se penilo i isparavalo pod sve glasnijom grmljavinom.
<BR>&nbsp;&nbsp;&nbsp;&nbsp;&nbsp;"Prokletstvo!" povika gospodin Preston. "To će nas svakako zaustaviti."
<BR>&nbsp;&nbsp;&nbsp;&nbsp;&nbsp;Tobi se čvrsto držao. "Zar ne možemo da prođemo pored..."
<BR>&nbsp;&nbsp;&nbsp;&nbsp;&nbsp;"Razbiće nas na komade ako probamo."
<BR>&nbsp;&nbsp;&nbsp;&nbsp;&nbsp;Nad "Načezom" poče oluja. "Mislite da će dugo trajati?"
<BR>&nbsp;&nbsp;&nbsp;&nbsp;&nbsp;"Svakako, ogromna je."
<BR>&nbsp;&nbsp;&nbsp;&nbsp;&nbsp;"Načez" se držao podalje od kovitlaca, koji se vrteo i gacao po vodi. Usisavao je blato i balvane, koji kao da su se raspadali i ponovo spajali u njemu. U sredini nečega nalik na vodeni talas Tobi ugleda jedan balvan kako gori narnadžastim plamenom. Okretao se usporeno, šireći crni dim, a zatim tresnu u reku.
<BR>&nbsp;&nbsp;&nbsp;&nbsp;&nbsp;A onda je video maške. Krile su se među žalosnim vrbama. Srebrnaste i brze, poletele su kad je vrtlog jurnuo kraj njih.
<BR>&nbsp;&nbsp;&nbsp;&nbsp;&nbsp;Sada je sve imalo smisla. Vrtlog je bio ulaz u ovaj cevasti peve, i tu kapiju svakako treba čuvati. Osim toga, to je bilo logično mesto za čekanje, ako znaš navike onih koje čekaš.
<BR>&nbsp;&nbsp;&nbsp;&nbsp;&nbsp;Maške ga nisu poznavale. Ali Kilin jeste.
<BR>&nbsp;&nbsp;&nbsp;&nbsp;&nbsp;"Čekajte!" uzviknu Tobi. "Sačekajmo malo, da vidimo hoće li..."
<BR>&nbsp;&nbsp;&nbsp;&nbsp;&nbsp;"Kuš, momak. Već odmičemo niz vreme."
<BR>&nbsp;&nbsp;&nbsp;&nbsp;&nbsp;Čak ni kapetan ne može sprečiti pilota da zbog bezbednosti obrne pravac kretanja. Tobi je ukočeno stajao dok su se maške podizale sa obale. Bile su ćoškaste i ličile su mu na Zvečarku koja ga je, nekad davno, gotovo ubila. Samo su ove bile mnogo savršenije.
<BR>&nbsp;&nbsp;&nbsp;&nbsp;&nbsp;Dolazile su. Ubiće njegove prijatelje.
<BR>&nbsp;&nbsp;&nbsp;&nbsp;&nbsp;Oprezno je ispitao čula. Ništa. A onda...
<BR>&nbsp;&nbsp;&nbsp;&nbsp;&nbsp;Slab odjek, ton koji je toliko dugo želeo da čuje...
<BR>&nbsp;&nbsp;&nbsp;&nbsp;&nbsp;Potom više nije razmišljao nego je prosto potrčao, niz gvozdene stepenice pa daščanom palubom pa preko - pravo u vodu. Za trenutak je očajnički mahao rukama - bio je zaboravio terensku opremu - a onda se našao na površini.
<BR>&nbsp;&nbsp;&nbsp;&nbsp;&nbsp;Sten je vikao za njim, ali Tobi se nije osvrtao. Procenio je da su ga maške dosad već svakako videle. Dobro je.
<BR>&nbsp;&nbsp;&nbsp;&nbsp;&nbsp;A onda začu gromoglasno šuštanje, kao da div duboko udiše vazduh. Maške su lebdele kraj otvora kovitlaca. Iz njih su zračile trake svetlosti. Svetlost je gurnula kovitlac... polako... brže... ali ne prema Tobiju. Prema brodu.
<BR>&nbsp;&nbsp;&nbsp;&nbsp;&nbsp;Otvor kovitlaca klizao je preko uzburkane srebrne vode. Njihao se sa vremenski izobličenom zlokobnošću i spuštao se ka "Načezu", i podigao ga je, istežući palube kao gumu zategnutu do granice pucanja. Jedan mornar skoči preko ograde, i njegovo telo se istog časa rasteže do prozirnosti.
<BR>&nbsp;&nbsp;&nbsp;&nbsp;&nbsp;"Načez" se uvrtao, grčio i pokoravao naređenjima moćnih sila. Hitao je uz kovitlac. Plimni talasi su ga istezali i mučili, a onda nestade u poslednjem blistavom blesku. Sjaj opeče lice Tobiju.
<BR>&nbsp;&nbsp;&nbsp;&nbsp;&nbsp;Nije imao vremena da misli, ni da žali. Kovitlac se njihao dalje, pucketajući, i približavao mu se. Imao je vremena da udahne vazuduh. Nad njim se prosu plamena narandžasta pena.
<BR>&nbsp;&nbsp;&nbsp;&nbsp;&nbsp;Ruke, noge - sve mu se nekontorlisano istezalo, kao da se neki Bog igra njegovim koncima - ali kao da nije imao težinu. Znao je da se svakako podiže kroz kovitlac, ali imao je mučno osećanje da beskonačno pada. Trudio se da ne napuni pluća dok mu je pena prianjala za kožu, punila mu nos, širila mu kapke. Ne diši! Samo je to mogao da misli dok se pripremao za vremenski sudar za koji je nagonski znao da dolazi posle toliko produženog pada.
<BR>&nbsp;&nbsp;&nbsp;&nbsp;&nbsp;Snažno je tresnuo. Ponovo u reku.
<BR>&nbsp;&nbsp;&nbsp;&nbsp;&nbsp;Isplivao je na površinu. Pljuskao je rukama, dašćući. Nije ni gledao ustalasanu vodu. Stigao je do obale i prostro se na nju.
</P></TD></TR></TABLE>
<P class="next">
<A HREF=p79.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
