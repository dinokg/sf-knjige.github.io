<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. GADNA POTERA
<P>&nbsp;&nbsp;&nbsp;&nbsp;&nbsp;"Siguran si da te nije osetila?" pitao je otac.
<BR>&nbsp;&nbsp;&nbsp;&nbsp;&nbsp;"Dabre."
<BR>&nbsp;&nbsp;&nbsp;&nbsp;&nbsp;"Kvat?" Kilin se okrete ka ogromnoj glavi mnogonošca. Tobiju nikad nije bilo jasno zašto to čini. Verovatno iz navike. Tuđinsko lice bilo je samo sklop senzora i Tobi nikada nije mogao da na njemu vidi bilo kakav izraz.
<BR>&nbsp;&nbsp;&nbsp;&nbsp;&nbsp;#Zbog prirode elektromagnetnih talasa, nikada se ne može isključiti mogućnost detekcije.#
<BR>&nbsp;&nbsp;&nbsp;&nbsp;&nbsp;"Prokletstvo", reče Kilin, "nisam tražio predavanje."
<BR>&nbsp;&nbsp;&nbsp;&nbsp;&nbsp;#Procenjujem da ona nije znala da smo tu.#
<BR>&nbsp;&nbsp;&nbsp;&nbsp;&nbsp;"Nivo pouzdanja?"
<BR>&nbsp;&nbsp;&nbsp;&nbsp;&nbsp;#Približno sedamdeset.#
<BR>&nbsp;&nbsp;&nbsp;&nbsp;&nbsp;Kilin klimnu. "Prilično pošteno. Hajdemo."
<BR>&nbsp;&nbsp;&nbsp;&nbsp;&nbsp;"Sada?" Tobi je želeo da se malo odmori.
<BR>&nbsp;&nbsp;&nbsp;&nbsp;&nbsp;"Nema smisla da čekamo."
<BR>&nbsp;&nbsp;&nbsp;&nbsp;&nbsp;Cermo se brzo uzverao uz padinu, do prevoja na kome su ostali sedeli. "Spoljašnji pregled ne daje ništa."
<BR>&nbsp;&nbsp;&nbsp;&nbsp;&nbsp;Njegovo široko lice bilo je naborano od brige, ali nije govorio dalje. Seo je na prevoj i zagledao se u daljinu. Bledosivo svetlo spuštalo se sa dalekih vrhova vremenjaka. Ličilo je na svitanje, na svetu umotanom u samog sebe. Nad njima se nalazio daleki pustinjski predeo. Presecale su ga isušene reke, nekoliko stotina klikova daleko ali ipak vidljive kroz paperjastu izmaglicu. Rečne doline delovale su drevno i Tobi je znao da bi mogli da stignu do njih za možda nedelju dana napornog marša, kroz klizanja i izobličenja pevea. Možda će ih Bogomoljka odvesti tamo. Ovaj Sokak je bio izuvijan i izmučen, prostor-vreme se umotavalo u čvorove koji se ne mogu zamisliti dok ih ne iskusiš.
<BR>&nbsp;&nbsp;&nbsp;&nbsp;&nbsp;"Pa, hajdemo za njom", reče Kilin i ustade.
<BR>&nbsp;&nbsp;&nbsp;&nbsp;&nbsp;Tobi oseti nalet odvažnosti dok su kretali, i to je trajalo sve dok nisu našli trag Bogomoljke. Isprva je mislio da je snažniji od Kilina i Cerma, i čak je bio nestrpljiv zbog njihovog sporog traganja, jer su pretraživali čitav predeo. Kilin se zaustavljao radi odmora svakog sata, držeći se starog običaja Porodice Bišop, ali u početku potere to je nerviralo Tobija.
<BR>&nbsp;&nbsp;&nbsp;&nbsp;&nbsp;- Prokleto sam siguran da mogu da napredujem mnogo brže od ovoga - rekao je Kvat preko ličnog koma.
<BR>&nbsp;&nbsp;&nbsp;&nbsp;&nbsp;#I ja. Ali to nije bitno.#
<BR>&nbsp;&nbsp;&nbsp;&nbsp;&nbsp;Kvat je imala na raspolaganju ogromnu unutrašnju energiju. Lako bi isprednjačila ispred svih. - Možda bi trebalo da pođeš napred. -
<BR>&nbsp;&nbsp;&nbsp;&nbsp;&nbsp;#Znam svoje granice.#
<BR>&nbsp;&nbsp;&nbsp;&nbsp;&nbsp;- Kaži mi koje su. - Tobi je bio iskreno zainteresovan. Mnogonošci su imali mogućnosti o kojima ljudi mogu samo da sanjaju.
<BR>&nbsp;&nbsp;&nbsp;&nbsp;&nbsp;#Nisam primat.#
<BR>&nbsp;&nbsp;&nbsp;&nbsp;&nbsp;- Oh. I to je sve? -
<BR>&nbsp;&nbsp;&nbsp;&nbsp;&nbsp;#U ovom trenutku, za ovaj cilj, to je dovoljno.#
<BR>&nbsp;&nbsp;&nbsp;&nbsp;&nbsp;Kvat nije htela da razgovara dalje. Tobi je mozgao neko vreme, ali onda je počeo da se umara, a Kilin i Cermo su i dalje išli nepromenjenim tempom. I dalje su se kratko odmarali svakog sata, a potom nastavljali dalje. Kvat kao da je ubrzavala. Ili je tako samo izgledalo, jer se oznojenom Tobiju činilo da se predeo otvara brže, i zaranjao je u njega sa novom energijom rođenom iz iscrpljenosti.
<BR>&nbsp;&nbsp;&nbsp;&nbsp;&nbsp;Naišli su na prvi delić Bogomoljke na padini svetlucavog vremenjaka.
<BR>&nbsp;&nbsp;&nbsp;&nbsp;&nbsp;Cermo je primetio mali, svetlucavi šestougaonik. "Bogomoljka se raspada", reče, šutnuvši ga.
<BR>&nbsp;&nbsp;&nbsp;&nbsp;&nbsp;#Ne! Možda mogu da ga pročitam.#
<BR>&nbsp;&nbsp;&nbsp;&nbsp;&nbsp;I pročitala je. #Sadrži delove same Bogomoljke.#
<BR>&nbsp;&nbsp;&nbsp;&nbsp;&nbsp;Kilinovo lice postade napeto. "Zašto? Šta to ona radi?"
<BR>&nbsp;&nbsp;&nbsp;&nbsp;&nbsp;#Izgleda da odbacuje delove i podumove.#
<BR>&nbsp;&nbsp;&nbsp;&nbsp;&nbsp;"Kakvog to ima smisla?" upita Tobi.
<BR>&nbsp;&nbsp;&nbsp;&nbsp;&nbsp;"Da smanji teret", reče Cermo.
<BR>&nbsp;&nbsp;&nbsp;&nbsp;&nbsp;Tobi uze šestougaonik na dlan. "Ovo ni nema masu."
<BR>&nbsp;&nbsp;&nbsp;&nbsp;&nbsp;"Verovatno je odbacila čitav segment. Ovo je samo delić", reče Cermo. Pratio je maške svih vrsta i uvek ih je nadmoćno prezirao, uprkos činjenici da su maške pobile mnoge njegove prijatelje.
<BR>&nbsp;&nbsp;&nbsp;&nbsp;&nbsp;"Dobar znak", mirno reče Kilin, i pođoše dalje.
<BR>&nbsp;&nbsp;&nbsp;&nbsp;&nbsp;Tlo pod njima poče da se kreće. Najgori su bili duboka zbunjenost, mučnina i promene pritiska. Oči su mu davale pogrešnu sliku onoga što je osećao nogama i telom. Setio se šta je Kvat jednom rekla o vremenjaku: On definitivno nema definiciju - u ono vreme mislio je da je to šala.
<BR>&nbsp;&nbsp;&nbsp;&nbsp;&nbsp;Sada nije. Kamen se rascepi i iz pukotine izbi sedefasta para. Peve se ljuštio u paučunastim slojevima, rastvarajući se istog časa. Para se podizala, okružujući Tobija oreolom, i nekako je uhvatila i odrazila njegovu sliku u sjaju događaja, kao da je istovremeno bio i tu i u svetlucavoj okolini, primičući se. Onaj drugi Tobi se sljuštio, poleteo ka vrhu litice i pretvorio se u tačkicu na oštrom vetru, uskoro nestavši u srebrnastoj pari.
<BR>&nbsp;&nbsp;&nbsp;&nbsp;&nbsp;"Postaje gadno", reče Kilin. Zašli su na neravan teren.
<BR>&nbsp;&nbsp;&nbsp;&nbsp;&nbsp;Možda je trebalo da ostane pozadi pošto su uočili Bogomoljku. On je sada bio potpuno odrasli Bišop, ali u ovom slučaju bilo je najvažnije iskustvo u poterama, a on ga gotovo i nije imao. Bogomoljka i Kilin su se oduvek borili jedno protiv drugog. Tobi je želeo da bude tu, ali znao je da ostalima predstavlja teret, mada mu to, naravno, niko neće reći.
<BR>&nbsp;&nbsp;&nbsp;&nbsp;&nbsp;Cermo je ipak govorio, očima, crnim i oštrim. Nije se moglo ništa učiniti, i potera se nastavljala. Tlo je bilo suviše nesigurno da bi se Tobi sam vratio nazad; Bogomoljka svakako nije bila jedina maška višeg reda u okolini. Gledali su izdaleka kako servo roboti i kopači preturaju po otpadu maški, tražeći korisne delove.
<BR>&nbsp;&nbsp;&nbsp;&nbsp;&nbsp;Zato je nastavio dalje. Išao je brzo i dugo i ćutao je. Oko njihove putanje treperili su čudno bilje, ukovrdžano stenje i gust vazduh, pokazujući obilje energije pevea. Tobiju se činilo da je ovde neki priglupi Bog prepravljao zemlju dotle da više nije ni za kakvu upotrebu. Zelenilo, iako obilno, izgledalo je deformisano. Nejasno je shvatao da je to on na kraj srca zbog premora. Tu se ništa nije moglo, i to je video na očevom licu. Stalno je zaostajao za njihovim dugim, lakim korakom i zato mu je bilo drago kad se naglo zaustaviše. Da bi ostao na nogama dok oni gledaju nešto na tlu, naslonio se na stenu, plašeći se da je već toliko umoran da bi počeo da se tetura okolo.
<BR>&nbsp;&nbsp;&nbsp;&nbsp;&nbsp;Našli su kalem nečega prozirnog i sjajnog. #Opet odbačena ličnost#, reče Kvat. #Obratite pažnju na skinute i ostavljene udove.#
<BR>
<BR>&nbsp;&nbsp;&nbsp;&nbsp;&nbsp;U udubljenju su bili i pokretni delovi, čitav sklop gusenica, stopala - sve odbačeno. Tobi ih pogleda i vide da je sve modularno.
<BR>&nbsp;&nbsp;&nbsp;&nbsp;&nbsp;#Ostavljeno.# Kvat zazveketa bokovima. #Pokvareno. Ili preterano teško.#
<BR>&nbsp;&nbsp;&nbsp;&nbsp;&nbsp;Cermo i Kilin obiđoše okolinu. Činili su to tokom čitave potere, razgovarajući među sobom o putu. Tobi pogleda okrugla udubljenja i ravne, ćoškaste otiske, i ugleda slomljene grančice tamo gde je maška prošla. Mesta preloma još se nisu osušila i Cermo ih opipa i pogleda u sjaj što je tekao iz okolnog vremenjaka. Ugažena divlja trava ležala je nepomično, ali još nije potamnela.
<BR>&nbsp;&nbsp;&nbsp;&nbsp;&nbsp;"Dobro ide po ovako neravnom terenu", reče Cermo.
<BR>&nbsp;&nbsp;&nbsp;&nbsp;&nbsp;Kilin se namršti. "Biće teško."
<BR>&nbsp;&nbsp;&nbsp;&nbsp;&nbsp;"Koliko sam mogao da vidim", reče Tobi, "možda su joj sistemi toliko ispražnjeni..."
<BR>&nbsp;&nbsp;&nbsp;&nbsp;&nbsp;"Rekao si da je nisi video", prekide ga Cermo. "Samo si je osetio."
<BR>&nbsp;&nbsp;&nbsp;&nbsp;&nbsp;"Dabre."
<BR>&nbsp;&nbsp;&nbsp;&nbsp;&nbsp;Cermo polako odmahnu glavom i zagleda se u ugaženu travu. "Ako naletimo na nju, nećemo je ni osetiti."
<BR>&nbsp;&nbsp;&nbsp;&nbsp;&nbsp;Bio je u pravu, naravno. Bogomoljka je bila nevidljiva ljudskim čulima. Mogla je da se zaogrne kamuflažom, da poseje mamce, da izvede hiljadu tehno trikova. Tobi se nasloni na kamen i oćuta.
<BR>&nbsp;&nbsp;&nbsp;&nbsp;&nbsp;#Smatram da joj sposobnosti opadaju#, reče Kvat.
<BR>&nbsp;&nbsp;&nbsp;&nbsp;&nbsp;"Toliko da ne može da nam napravi zasedu?" Kilin je sumnjičavo gledao Kvat.
<BR>&nbsp;&nbsp;&nbsp;&nbsp;&nbsp;#Možda. Pogledajte pokretne delove. Odbacuje ih, pokušava da bude brža.#
<BR>&nbsp;&nbsp;&nbsp;&nbsp;&nbsp;"Ili hoće da mi tako mislimo", odvrati Kilin. Nasmešio se da ne bi delovalo grubo. Tobi se upita da li Kvat može da razume kratak blesak žutih zuba na tamnom, ogrubelom licu.
</P></TD></TR></TABLE>
<P class="next">
<A HREF=p91.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
