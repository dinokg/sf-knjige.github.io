<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. NAKRENUTI GRAD
<P>&nbsp;&nbsp;&nbsp;&nbsp;&nbsp;Grad je bio na ivici. Ne u smislu opasnosti, pomisli Najdžel dok su lebdeli nad njim, oko strmih građevina, nego bukvalno.
<BR>&nbsp;&nbsp;&nbsp;&nbsp;&nbsp;Tornjevi na padini podizali su se ukoso u tankom vazduhu kao da je grad izgrađen u činiji, a potom istresen napolje - i zato se zakrivljena osnova gotovo prevrnula, pa je ostao srp nalik na mesečev, spreman da se svakog časa sruši.
<BR>&nbsp;&nbsp;&nbsp;&nbsp;&nbsp;Imao je najmanje stotinu kilometara u prečniku. Počivao je na stenovitoj ravnici kao ogromni ukras unutar kuglastog ispupčenja u Sokaku Savazaki. U dalekoj magli videla se prstenasta geometrija iz koje su pristigli. Zbog trikova promenljive perspektive i oštrog, suvog vazduha ovde je sve izgledalo minijaturno.
<BR>&nbsp;&nbsp;&nbsp;&nbsp;&nbsp;Letelica se nagnula i iluzija je nestala. Grad se pretvorio u šumu vitkih tornjeva, dragulja što se pomaljaju iz zakrivljene osnove. Narastali su do debelih, izuvijanih zgrada prošaranih sićušnim svetlostima: prozori.
<BR>&nbsp;&nbsp;&nbsp;&nbsp;&nbsp;Gravitacija u gradu bila je usmerena na "lokalno dole", prirodno kao i uvek. Tek pošto se pređe prilično rastojanje kroz neobično prepletene ulice, čoveku postane jasno da se pravac neprekidno premešta, prilagođavajući se zakrivljenosti činije. Najdželu je to bilo čudesno.
<BR>&nbsp;&nbsp;&nbsp;&nbsp;&nbsp;"Kako li to postižu?" pitao se naglas. "Gravitacija kao ruka oko bebine guze."
<BR>&nbsp;&nbsp;&nbsp;&nbsp;&nbsp;Nika se namrštila, ali nije ličilo na nju da prizna da je zbunjena. "Pronašli su način da navedu peve da stvori gravitacione sile i da ih povija sa udaljenošću... valjda."
<BR>&nbsp;&nbsp;&nbsp;&nbsp;&nbsp;Žena koja ih je pratila, reče da joj je ime Tonogan, oglasi se sarkastičnim tonom. "Nakrivili smo naš grad iz verskih razloga. Ne biste razumeli."
<BR>&nbsp;&nbsp;&nbsp;&nbsp;&nbsp;Najdžel nije znao šali li se ona, ali to objašnjenje mu se činilo preterano ekstravagantno. Video je da vazduh duž ivice grada svetluca od sabijene sile. Ako je efekat stvaran, a ne neka glupa optička iluzija, zahtevao je da se gravitacioni talasi šire iz vidljive ravnice u dubini ka peveu što obuhvata grad. Ali toliki gravitacioni talasi su neverovatni. Ili je bar Najdžel dosad tako mislio.
<BR>&nbsp;&nbsp;&nbsp;&nbsp;&nbsp;Setio se slika dveju crnih rupa kako se stapaju, spajaju i rađaju nešto potpuno drugačije od njih. Možda i ovde treba razmišljati u biološkim metaforama, a ne u izrazima drevne fizike koju je učio na Kembridžu, nekad davno.
<BR>&nbsp;&nbsp;&nbsp;&nbsp;&nbsp;Prošli su kroz masu sveta čija su veličina, masa, odeća (ukoliko je uopšte bilo) i izrazi lica stvarali zbrku kakvu Najdžel nikada ranije nije video. Neki su bili antički, reagovali su na sve. Drugi su izgledali prefinjeno ravnodušni prema gužvi čudnovatih ljudi koji su se slivali, razdvajali, lebdeli, koračali i marširali naizgled ne primećujući jedni druge, pa čak ni obične fizičke zakone. Neki su izgledali lakši od ostalih, visoko su odskakali. Drugi su se klizali na nevidljivim platformama. (Najdžel je pokušao da jednom od njih podmetne nogu, ali tip je proklizao pored njega ni ne pogledavši ga, a Najdželovo stopalo, kojim nije osetio nikakav dodir, još je pola sata bilo ledeno hladno.) Neki su leteli raširenih ruku. Drugi kao da uopšte nisu hodali, nego su se brzo kretali na nevidljivim vozilima.
<BR>&nbsp;&nbsp;&nbsp;&nbsp;&nbsp;Čovek u prolazu upalio je cigaretu sa nekom slatkastom materijom prosto je tapnuvši o sopstveni pojas. Najdžel se pitao šta bi se desilo kad bi ispustio čitavu paklicu na zemlju, pravim krajem naniže.
<BR>&nbsp;&nbsp;&nbsp;&nbsp;&nbsp;Bilo je ljudi u odeći od šmrigl-papira, koja je držala ostale na pristojnoj udaljenosti; zgodan gradski štos koji Najdžel još nije video. Uprkos buci i gužvi, igrala se stara igra: lokalni stanovnici činili sve što mogu da ugoste posetioce i oslobode ih što veće količine novca.
<BR>&nbsp;&nbsp;&nbsp;&nbsp;&nbsp;Neki dečko zalepio je Angelini na rame dugme koje je počelo da govori. "Treba ti pomoć dok si dole? Hoćeš da malo poletiš? Samo napred i zovi..." Angelina brzo otkide pričljivi oglas i baci ga; ovaj se slučajno zalepio za zid i ponovo počeo priču.
<BR>&nbsp;&nbsp;&nbsp;&nbsp;&nbsp;Tonogan naglo skrete kroz širok otvor u piramidalnoj zgradi. Porodica, zadihana, požuri za njom. Tonogan se uopšte nije osvrtala, očito sigurna da će je pratiti. Unutra ih je pokretni pod proneo kroz izukrštane reke muškaraca i žena sa svetlucavim tetovažama na vratu i ušima, koji su dolazili i odlazili vrtoglavom brzinom, tako da su im pokreti nogu ličili na makaze. Kraj jednih ogromnih, ukrašenih i uglancanih vrata stajala su dva mišićava muškarca u sivom odelu izjedna koje im je naglašavalo grudi i ramena. Najdžel primeti da stoje vrlo kruto i izgledaju vrlo neustrašivo.
<BR>&nbsp;&nbsp;&nbsp;&nbsp;&nbsp;Očito su štitili debelu ženu u drečavo ljubičastoj džak-haljini. Imala je kožu odgovarajuće boje, gotovo savršeno iste. Zevnula je i ravnodušno ih pogledala dok su ulazili kroz vrata na okretanje.
<BR>&nbsp;&nbsp;&nbsp;&nbsp;&nbsp;"Dobro narastanje." Glas joj je bio pun uvežbanih preliva, kao da zaista smatra da je ovo dobar početak narastanja svetlosti u peveu i kao da se nada da će i oni tako misliti.
<BR>&nbsp;&nbsp;&nbsp;&nbsp;&nbsp;Potom se ponovo zagledala u svitak koji je držala u jednoj ruci. Razmotao se sam od sebe i ona kao da mu se divila dok je Tonogan podnosila brz izveštaj. Stajali su u sali koja se otvarala na unutrašnje dvorište. Dok je Tonogan govorila, kroz dvorište prokaska nešto nalik na šestonogog psa. Izgledalo je da pre lebdi nego što hoda između bilja - velikog, pegavog, žuto-zelenog rastinja, pravih vodoskoka lisnatog obilja.
<BR>&nbsp;&nbsp;&nbsp;&nbsp;&nbsp;Krupna žena prekide Tonoganovu. "Vidim skanove. Porodica, hm. Prilično velika oblast za prenos, a?"
<BR>&nbsp;&nbsp;&nbsp;&nbsp;&nbsp;Pogledala je u Niku, koja preuze da odgovori. "Ne možemo da se bez pomoći vratimo u svoj Sokak, u svoje koordinate pevea."
<BR>&nbsp;&nbsp;&nbsp;&nbsp;&nbsp;Najdžel oseti tihi ponos: Nika je uvek umela da bude direktna. On je više bio sklon razmatranju pojedinosti. Ovde ga je fascinirao jezik: bio je krajnje pojednostavljen, što je verovatno neophodno na mestu gde se stiču putnici iz drugih razdoblja i oblasti.
<BR>&nbsp;&nbsp;&nbsp;&nbsp;&nbsp;"Nemoguće."
<BR>&nbsp;&nbsp;&nbsp;&nbsp;&nbsp;"Tehnički...." strpljivo poče Nika.
<BR>&nbsp;&nbsp;&nbsp;&nbsp;&nbsp;"Ne, ne! Skupo je."
<BR>&nbsp;&nbsp;&nbsp;&nbsp;&nbsp;Nika se namršti, oduvek je ratovala sa finansijama. Najdžel joj priteče u pomoć. "Možda bismo mogli da prodamo deo naše imovine."
<BR>&nbsp;&nbsp;&nbsp;&nbsp;&nbsp;Ljubičasta žena delovala je uznemireno - ponovo se zagledala u svitak. Niko ih nije ponudio da sednu, a nije ni bilo mesta za sedenje u ovoj dugoj sali glatkog poda. Debela žena zauzimala je čitav prostrani divan, a bilo je i viškova sa strane.
<BR>&nbsp;&nbsp;&nbsp;&nbsp;&nbsp;Na kraju je zevnula, možda i iskreno. "Nemate ni blizu dovoljno. Zanimljive istorijske sitnice, ali..."
<BR>&nbsp;&nbsp;&nbsp;&nbsp;&nbsp;"Istorijske?!" Ito je bio uvređen.
<BR>&nbsp;&nbsp;&nbsp;&nbsp;&nbsp;"Pa, dolazite iz" - niz cifara i reči, Najdželu nerazumljivih - "a to je baš uzvodno."
<BR>&nbsp;&nbsp;&nbsp;&nbsp;&nbsp;"Uzvodno?" Ito je očito bio sve nervozniji.
<BR>&nbsp;&nbsp;&nbsp;&nbsp;&nbsp;"Vrlo rano u vremenu, kako mi ovde kažemo. Govorim analogno vašem lokalnom jeziku, zar ne? Morala sam da ugradim čip za to, eto koliko sam se trudila." Mahnula je rukom sa prstima nalik na kobasice, valjda da ga ućutka, i ponovo se zagledala u svitak. Ostatak sveta je očito morao da se ukoči u mestu dok se ona ne zainteresuje za nastavak.
<BR>&nbsp;&nbsp;&nbsp;&nbsp;&nbsp;Onaj čudni, zmijoliki pas našao je jato pegavih ptica, koje su izašle ispod jednog bujnog grma. Počeo je da im se prikrada. Što se više približavao, išao je sve sporije, sve dok ptice nisu ipak prhnule u nebo, a pas je skočio na mesto gde su dotle bile. Trupkao je okolo i mahao jeguljastim repom.
<BR>&nbsp;&nbsp;&nbsp;&nbsp;&nbsp;Najdžela je prizor zabavio i umirio. Geni su geni, i prijao mu je ovaj odjek Zemlje. Setio se kako su psi na povocu gonili golubove po Trafalgar skveru, i ta slika mu je na trenutak donela vrtoglavo osećanje ogromne perspektive u njegovom životu, toliko dugom i zamornom.
<BR>&nbsp;&nbsp;&nbsp;&nbsp;&nbsp;"Hmmm. Znate li išta o rupama?" upita ljubičasta žena, držeći prst na obrazu i gledajući u svitak kao da je pred ogledalom.
<BR>&nbsp;&nbsp;&nbsp;&nbsp;&nbsp;"Znam da su Vrtlozi u peveu nastali prirodnim putem", oprezno poče Nika. "Bez obzira na veličinu, imaju stalan protok materije. No, opseg informacija - materije, podataka, bilo čega - koje mogu da prođu kroz rupu zavisi od njenog prečnika. Siva Maška nas je pogodila nečim..."
<BR>&nbsp;&nbsp;&nbsp;&nbsp;&nbsp;"Polarizator Uzročnosti", reče ljubičasta žena, oblizujući usne kao da uživa. "Kad bih samo mogla da se dočepam jednog!"
<BR>&nbsp;&nbsp;&nbsp;&nbsp;&nbsp;"...i oduvala nas ovamo. I sada."
<BR>&nbsp;&nbsp;&nbsp;&nbsp;&nbsp;"Naše 'sada' je prilično nizvodno od vas", reče žena. "Bili ste na nekoliko godina-kilometara od nas."
<BR>&nbsp;&nbsp;&nbsp;&nbsp;&nbsp;Najdžel žmirnu. "Tako mnogo?"
<BR>&nbsp;&nbsp;&nbsp;&nbsp;&nbsp;Žena sleže ramenima. "Umeren prenos."
<BR>&nbsp;&nbsp;&nbsp;&nbsp;&nbsp;"Možete li to da pretvorite u rastojanje i vreme?"
<BR>&nbsp;&nbsp;&nbsp;&nbsp;&nbsp;Ona se nasmeja, otkrivajući zube u šurokom osmehu, ali bez radosti. "Pa koliko ste vi stari? Kakva ideja - podeliti peve." Šupalj kikot.
<BR>&nbsp;&nbsp;&nbsp;&nbsp;&nbsp;Najdžel se osećao trapavo. "U redu. Znamo da se prostor-vreme u principu ne može razdvajati, barem ne ovde."
<BR>&nbsp;&nbsp;&nbsp;&nbsp;&nbsp;"Satovi i koraci ih prilično dobro razdvajaju, ali peve zna ono što mi ne možemo da vidimo." U njenom glasu bilo je čak i ljubaznosti kad je ponovila pitanje. "Vi ste stari, zar ne?"
<BR>&nbsp;&nbsp;&nbsp;&nbsp;&nbsp;"Sa Zemlje", mirno reče Nika.
<BR>&nbsp;&nbsp;&nbsp;&nbsp;&nbsp;Oči ljubičaste žene planuše od iznenađenja, a potom od besa. "Pokušavam da budem ljubazna sa vama, da se pošteno nagodimo. A vi mislite da možete da se igrate!"
<BR>&nbsp;&nbsp;&nbsp;&nbsp;&nbsp;Sad je bio red na Niku da se nasmeje. "Govorim istinu. Šta biste hteli, pasoše?"
<BR>&nbsp;&nbsp;&nbsp;&nbsp;&nbsp;Ženin čip nije poznavao tu reč - i zaista, pasoši ne bi imali nikakvog smisla u višestruko povezanom peveu bez pravih granica - i sad je samo odmahnula rukom, nezadovoljno iskrivivši usta.
<BR>&nbsp;&nbsp;&nbsp;&nbsp;&nbsp;"Vi ne biste uopšte smeli da budete trgovci!"
<BR>&nbsp;&nbsp;&nbsp;&nbsp;&nbsp;"I nismo", planu Ito, "zar još niste shvatili?"
<BR>&nbsp;&nbsp;&nbsp;&nbsp;&nbsp;Ženin pogled ponovo planu. "Sad vi da shvatite nešto. Prihvatite cenu koju vam nudim za vaše imanje - zgrade, detalje, komade maški i sve ostalo - ili ćete biti kažnjeni."
<BR>&nbsp;&nbsp;&nbsp;&nbsp;&nbsp;"Kažnjeni? Za šta?" upita Najdžel.
<BR>&nbsp;&nbsp;&nbsp;&nbsp;&nbsp;"Za zauzimanje prostora, vazduha, vremena - šta god poželim!"
<BR>&nbsp;&nbsp;&nbsp;&nbsp;&nbsp;S naporom je ustala, teturajući se na ogormnim stopalima - ljubičasti zid nenaviknut na sudare. Najdžel nije ustuknuo. Ona pruži debeli dlan i gurnu ga. Bila je masivna i neobično jaka. On se zatetura unazad i načini grešku. Bez ikakvog razmišljanja, brzo ju je udario u stomak.
<BR>&nbsp;&nbsp;&nbsp;&nbsp;&nbsp;Gotovo istog sekunda neko ga udari s leđa. Prožeo ga je oštar trzaj električne sile. Potom se našao na podu, i kao da između te dve stvari nije bilo prelaza. Ruke i noge su mu bile nepomične. Zvuci šuplji i daleki. Gledao je u oblake po činiji. U gradu nakrivljenom na ivici, nejasno se sećao.
<BR>&nbsp;&nbsp;&nbsp;&nbsp;&nbsp;Ljubičasti zid se vratio na svoj kauč. Izmaglica mu je šištala u unutrašnjem uhu, razilazeći se. Ustao je i osvrnuo se i sve je bilo kao pre.
<BR>&nbsp;&nbsp;&nbsp;&nbsp;&nbsp;Tonogan ga je ošamutila svojim štapom koji je olako držala u jednoj ruci. Duboko je uzdahnuo i ustao, osećajući da mu klecaju kolena. Odakle da počne?
<BR>&nbsp;&nbsp;&nbsp;&nbsp;&nbsp;"A ko ste", odjednom je postao oprezan, očito suviše kasno, jer još je pokušavao da shvati ovu neshvatljivu gospu, "ko ste, do đavola, vi?"
<BR>&nbsp;&nbsp;&nbsp;&nbsp;&nbsp;"Predsednica", reče Tonogan. Sve vreme je stajala u stavu mirno, kao i ona dvojica pored vratima.
<BR>&nbsp;&nbsp;&nbsp;&nbsp;&nbsp;"Predsednica čega?" upita Nika.
<BR>&nbsp;&nbsp;&nbsp;&nbsp;&nbsp;"Svega. Baš svega."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;Predsednica smota svoj svitak-računar i mračno ih odmeri. "Drago mi je što smo se upoznali."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
