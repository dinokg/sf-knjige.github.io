<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. MAGLA MUVA
<P>&nbsp;&nbsp;&nbsp;&nbsp;&nbsp;Odlučili su da krenu. Koristili su za zaklon visoko, lučno drveće koje se izvijalo ka dalekim zidovima pevea u visini. Drveće je bilo retko i visoko i Kilin je sumnjao da predstavlja ozbiljan zaklon. Išli su polako, svetlo je bilo slabo i potrajalo je dok su stigli do male piramide.
<BR>&nbsp;&nbsp;&nbsp;&nbsp;&nbsp;Kilin je pogleda i oseti i strepnju i žalosni ponos. "Ovo je... čudesno."
<BR>&nbsp;&nbsp;&nbsp;&nbsp;&nbsp;Andros obiđe oko grubo uobličene četvorostrane gomile kamenja, dvostruko više od Kilina. "Prilično primitivno."
<BR>&nbsp;&nbsp;&nbsp;&nbsp;&nbsp;"Naše je."
<BR>&nbsp;&nbsp;&nbsp;&nbsp;&nbsp;"Šta, Porodice sa Snegobara? Odvojili su vreme da grade ovo?"
<BR>&nbsp;&nbsp;&nbsp;&nbsp;&nbsp;"To je za naše skroz mrtve."
<BR>&nbsp;&nbsp;&nbsp;&nbsp;&nbsp;"A? Ovde su sahranjeni?"
<BR>&nbsp;&nbsp;&nbsp;&nbsp;&nbsp;"To je naš stari običaj. Maške se ne bakću rušenjem ovakvih gomila."
<BR>&nbsp;&nbsp;&nbsp;&nbsp;&nbsp;"Imali ste neki dogovor sa njima?"
<BR>&nbsp;&nbsp;&nbsp;&nbsp;&nbsp;Kilin obiđe oko grubih stranica. Video je gde je kamenje žurno utiskivano kao klin. "Bilo je tako, nekad davno. Imali smo sa maškama neku vrstu sporazuma. Mi nismo krali previše, a one su nas ostavljale na miru. Bile su zauzete drugim stvarima, nečim u vezi sa pulsarima."
<BR>&nbsp;&nbsp;&nbsp;&nbsp;&nbsp;"Ali nije potrajalo."
<BR>&nbsp;&nbsp;&nbsp;&nbsp;&nbsp;"Nebre. Moj otac, Abraham, rekao je da primirja sa maškama nikad nisu trajna."
<BR>&nbsp;&nbsp;&nbsp;&nbsp;&nbsp;Andros iskrivi lice u očitoj neverici. "Lako je bilo vama planetašima. Mi nikada nismo imali odmora od maški. Stalno su pokušavale da se probiju, da nađu Biblioteku ili neku drugu prokletu stvar."
<BR>&nbsp;&nbsp;&nbsp;&nbsp;&nbsp;Malo dalje od piramide bila je nagomilana odeća i lična oprema. Opet tradicija sa Snegobara. To je govorilo maškama u prolazu da ne moraju rušiti piramidu tragajući za sirovinama: evo, sve je tu, a sad idite. Kilin je oklevajući počeo da ih prevrće, užasavajući se onoga što će naći.
<BR>&nbsp;&nbsp;&nbsp;&nbsp;&nbsp;U umu mu se pojavi bleda, treperava slika. Od njegovog Aspekta Artura...
<BR>&nbsp;&nbsp;&nbsp;&nbsp;&nbsp;Mnogo veća piramida, izdiguta na tamnom pesku, koja vrhom para bledoplavo nebo. Ljudi koji su je gledali izgledali su kao mravi. Bili su manji od isklesanih kamenih blokova koji su stvarali ogromne stepenice, a ove su vodile pravo u nebo, tako plavo da je izgledalo čvrsto.
<BR>&nbsp;&nbsp;&nbsp;&nbsp;&nbsp;Slika je treperila pred njim, isplivavši bez poziva iz Arturovog dubokog skladišta istorije. Stara Zemlja, začu se šapat. Slika izblede. Naterala ga je da zastane pred ovim veličanstvenim, nemim i večnim otporom smrtnosti koja je pogađala čak i najbolje, od nezapamćenih vremena.
<BR>&nbsp;&nbsp;&nbsp;&nbsp;&nbsp;U gomili koju je preturao napipao je nešto i izvukao da pogleda. "Džoslin!" kriknu.
<BR>&nbsp;&nbsp;&nbsp;&nbsp;&nbsp;Andros mu priđe. "Neko kog si poznavao?"
<BR>&nbsp;&nbsp;&nbsp;&nbsp;&nbsp;"Bila mi je... zamenik."
<BR>&nbsp;&nbsp;&nbsp;&nbsp;&nbsp;"Sećam je se. Prokletstvo."
<BR>&nbsp;&nbsp;&nbsp;&nbsp;&nbsp;Kilin opet oseti ono što mu je tako često ispunjavalo život - da pred licem očitih činjenica nema šta da kaže. Svet je bio takav, i reči ne mogu da ga promene.
<BR>&nbsp;&nbsp;&nbsp;&nbsp;&nbsp;Džoslinina nožna grivna, tamnoplava, visila je sa njenog energetskog nazuvka. Na nazuvku se nalazila mala trouglasta rupa, a unutrašnjost je bila okrvavljena. Kilin je uzeo grivnu i setio se kako je nekada davno vodio ljubav sa njom, sasvim jednostavno, u otvorenom polju, dok su bili u bekstvu. Pošao je dalje noseći grivnu, i neko vreme nije odgovarao na Androsova pitanja.
<BR>&nbsp;&nbsp;&nbsp;&nbsp;&nbsp;Procenio je u kom su pravcu mogli poći Bišopovi, i pošao je i sam tamo. Androsu je bilo teško da održi korak, i Kilin je počeo da se nervira zbog kašnjenja. U jednom trenutku mu se učinilo da čuje tragove priče Bišopovih, ali to je brzo nestalo. Andros je iskoristio priliku da zatraži prolazak kroz parče nesigurnog vremenjaka. Kilin je pristao uglavnom zato što je zapadao u sve dublje osećanje uzaludnosti. Izgubio je svoju Porodicu i nije znao kuda da se okrene.
<BR>&nbsp;&nbsp;&nbsp;&nbsp;&nbsp;Bilo je mnogo leševa po poljima i među neobičnim drvećem. Tamo u gradu-kapiji, kraj Obnovitelja, saznao je da maške proizvode bolesti usmerene na ljude. I sad su bile tu.
<BR>&nbsp;&nbsp;&nbsp;&nbsp;&nbsp;Plikovi, zategnuti, blistavi i modri. Zarivali su se u meso i stvarali rane iz kojih je curkalo nešto žuto i smrdljivo. Tela okružena maglom od muva.
<BR>&nbsp;&nbsp;&nbsp;&nbsp;&nbsp;Ko li je njih doneo sa Stare Zemlje? upitao se. Nije video zašto bi ljudi poneli na ovo sasvim novo mesto neke dosadne insekte. Život zahteva ravotežu, znao je to i verovao je u to, ali ponekad je teško prihvatiti sve posledice.
<BR>&nbsp;&nbsp;&nbsp;&nbsp;&nbsp;Tek kasnije se setio da su maškama Bišopovi bili dosadni insekti.
<BR>&nbsp;&nbsp;&nbsp;&nbsp;&nbsp;Jedna žena ležala je prekrivena sivim, pepeljastim osipom. Iz kože joj se cedila uljasta tečnost. Pred Kilinovim očima stvarale su se barice. Kad bi se pokrenuo, presijavale su se kao da ga prate pogledom. Glava joj je bila isečena na režnjeve, kao da ju je neko listao pa otišao zaboravivši da zatvori knjigu. Režnjevi mozga su se sušili i uvijali, podsetivši ga na vremenjak, nalik na latice sivog planinskog cveta.
<BR>&nbsp;&nbsp;&nbsp;&nbsp;&nbsp;"Nateraće nas da sednemo i naričemo", reče Andros.
<BR>&nbsp;&nbsp;&nbsp;&nbsp;&nbsp;Brzo su se udaljili, plašeći se zaraze.
<BR>&nbsp;&nbsp;&nbsp;&nbsp;&nbsp;Naišli su na maglu i Kilin uđe u nju, još misleći na tela. Barem nisu bili Bišopovi.
<BR>&nbsp;&nbsp;&nbsp;&nbsp;&nbsp;U magli su prošli kroz ivicu ošamućujućih sila. Bio je to Tranzit, reče Andros. Neka vrsta klizanja nizbrdo po peveu. Oko gradova-kapija postoje nesigurne oblasti gde se formira i stapa "neodrediva geometrija".
<BR>&nbsp;&nbsp;&nbsp;&nbsp;&nbsp;"Zamisli to kao vrata koja se otvaraju i zatvaraju", reče Andros.
<BR>&nbsp;&nbsp;&nbsp;&nbsp;&nbsp;"Gde se ovo završava?"
<BR>&nbsp;&nbsp;&nbsp;&nbsp;&nbsp;"Ne završava se."
<BR>&nbsp;&nbsp;&nbsp;&nbsp;&nbsp;Kilin je umeo da prepozna snishodljivost, ali bio je suviše zauzet mučninom da bi se bunio. Istezanje i sabijanje pevea značilo je promene gravitacije, divlja ubrzanja, plimne sile koje su mu trzale ruke i noge u suprotnim pravcima i istezale mu ramena sve dok nije pomislio da će se raspasti.
<BR>&nbsp;&nbsp;&nbsp;&nbsp;&nbsp;Andros je to neobično mirno trpeo. Čovečuljak je govorio o zakrivljenosti pevea i kako bubašvaba može da mili po sveže uzbranoj jabuci i da ni ne zna da putuje zakrivljenom površinom sve dok ne prođe par puta kraj peteljke pa joj svane. Njen svet je zakrivljen i konačan ali nema nikakvu granicu, nikakav zid. Svuda jabuka, bez kraja. Pametna bubašvaba bi posle nekog vremena prestala sa pokušajima da pobegne sa jabuke.
<BR>&nbsp;&nbsp;&nbsp;&nbsp;&nbsp;Kilin se tog časa prilično bubašvabno osećao, presamićen od mučnine dok su padali kroz sedefastu maglu. Nije ni primetio kad su ušli u nju, a čula ga nisu upozorila. Aspekti su ga zasipali beskorisnim savetima. Ućutkao ih je da bi se posvetio svom jadu.
<BR>&nbsp;&nbsp;&nbsp;&nbsp;&nbsp;U talasavoj magli zasipali su ih šuplji zvuci. Okusio je avetinjsku vlagu. Andros je pričao kako je peve tako osmišljen da čak i tačke prevoja, gde se zakrivljenost menja, ne budu prejake. To je valjda značilo da mu pritisak neće zaista iščupati ruku iz zgloba, mada bi možda bio blizu toga. U ovom času mu je bilo drago što ima nekakvu utehu.
<BR>&nbsp;&nbsp;&nbsp;&nbsp;&nbsp;Nisu mnogo padali, a onda su ispali. U močvaru. Kilin je pljusnuo i zamlatarao rukama da ne padne licem u smrdljivo blato. Uspeo je da odgaca do busena modrozelene trave.
<BR>&nbsp;&nbsp;&nbsp;&nbsp;&nbsp;"Prokletstvo!" promuklo je doviknuo Androsu, koji se čupao iz blata. "Kako smo..."
<BR>&nbsp;&nbsp;&nbsp;&nbsp;&nbsp;Modrozelena trava mu se već obmotala oko jedne noge i sad je hvatala drugu. Kilin se otrže sa busena i zađe na komad suvog tla, gde se Andros već odmarao. "Ja, ja... kako smo dospeli ovamo?"
<BR>&nbsp;&nbsp;&nbsp;&nbsp;&nbsp;"To je stohastično", reče Andros. "Niko nije kriv."
<BR>&nbsp;&nbsp;&nbsp;&nbsp;&nbsp;"Šta astično?"
<BR>&nbsp;&nbsp;&nbsp;&nbsp;&nbsp;"Haotično, da uprositm."
<BR>&nbsp;&nbsp;&nbsp;&nbsp;&nbsp;Javio se Kilinov Aspekt Artur.
<BR>&nbsp;&nbsp;&nbsp;&nbsp;&nbsp;Promenljive koordinate pevea potpuno su podložne klasičnim Ajnštajnovim jednačinama polja, naravno, u snažnim granicama polja. Ali čak i potpuno određeni odnosi mogu da donesu nepredvidive ishode, ako dovoljno dugo traju.
<BR>&nbsp;&nbsp;&nbsp;&nbsp;&nbsp;Kilin gurnu Aspekta nazad na mesto. Ovaj peve nije spadao u Arturova iskustva, ali Aspekti uvek čeznu da izađu iz svojih skladišnih petlji, pa koriste svaku priliku da progovore. Ponekad je to kao da vodiš razred bistre, ali suviše živahne dece, koja uvek dižu ruku sa nekim izmišljenim odgovorom. "Znači, ne znaš gde smo?"
<BR>&nbsp;&nbsp;&nbsp;&nbsp;&nbsp;"Na bezbednom, rekao bih. Zato sam hteo da prođemo kroz onaj vremenjak."
<BR>&nbsp;&nbsp;&nbsp;&nbsp;&nbsp;"Znao si da će uspeti?"
<BR>&nbsp;&nbsp;&nbsp;&nbsp;&nbsp;Andros dotače vrh nosa. "Mirisalo je kako treba."
<BR>&nbsp;&nbsp;&nbsp;&nbsp;&nbsp;"Imaš tehno koji ti kaže kad će se vremenjak otvoriti?"
<BR>&nbsp;&nbsp;&nbsp;&nbsp;&nbsp;"Ne, to je intuicija. Neka malo radi i podsvest."
<BR>&nbsp;&nbsp;&nbsp;&nbsp;&nbsp;"Hm. I maške bi mogle da prođu tuda."
<BR>&nbsp;&nbsp;&nbsp;&nbsp;&nbsp;"Pre bih rekao..."
<BR>&nbsp;&nbsp;&nbsp;&nbsp;&nbsp;Andros poskoči kao da je nešto čuo - i pade ničice u blato. Podigao je glavu samo koliko da šapne: "Tu su - signali maški."
<BR>&nbsp;&nbsp;&nbsp;&nbsp;&nbsp;Kilin nije ništa čuo. Vrlo oprezno se okrenuo. Drveće nalik na paperjaste lopte njihalo se nad njim i tiho šaputalo.
<BR>&nbsp;&nbsp;&nbsp;&nbsp;&nbsp;Kilin je bio nervozan. Posle svega što je naučio kod Obnovitelja, posle čitavog nedostojanstvenog, krvlju natopljenog tkanja ljudske istorije koju je sada nosio kao neželjeni teret, šljapkanje po blatu bilo je upravo ono što mu je trebalo. Time se čovečanstvo bavilo od pamtiveka.
<BR>&nbsp;&nbsp;&nbsp;&nbsp;&nbsp;Uhvatio je šapat šifrovanih, oštrih preliva. Iz iskustva je znao da to čuješ ako si u dometu sekundarne emisije. Bočno skretanje talasa stvara interferenciju i daje male, brzo pokretne vrhove. Abraham mu je to jednom objasnio. To je bila stvar fizike, nije mogao da je izbriše niko ko koristi talase. Čestice su čvrste i talasi se šire, a njihovo širenje ostavlja tragove.
<BR>&nbsp;&nbsp;&nbsp;&nbsp;&nbsp;Škriiip...
<BR>&nbsp;&nbsp;&nbsp;&nbsp;&nbsp;Blizu. Provirio je iza hrpe kamenja. Pred njim je bila pusta ravnica.
<BR>&nbsp;&nbsp;&nbsp;&nbsp;&nbsp;To nije ništa značilo. Bogomoljku uopšte nije mogao da vidi, ni čulima, a ovde je svakako bilo i viših oblika.
<BR>&nbsp;&nbsp;&nbsp;&nbsp;&nbsp;"Šta misliš, šta je to?" pitao je Andros iza njega.
<BR>&nbsp;&nbsp;&nbsp;&nbsp;&nbsp;"Tiho."
<BR>&nbsp;&nbsp;&nbsp;&nbsp;&nbsp;Maške retko koriste grube akustične senzore, ali nikad se ne zna.
<BR>&nbsp;&nbsp;&nbsp;&nbsp;&nbsp;Počeli su da zaobilaze ravnicu, ali nisu ništa videli. Jedan jarak se spuštao u močvaru i Kilin pođe njime. Izašli su u prostranu udolinu. Obojica stadoše. Kilin je ubrzano disao dok je gledao hrpu nagomilanu pred njim.
<BR>&nbsp;&nbsp;&nbsp;&nbsp;&nbsp;"Bože... šta su to..." Andros poče da uzmiče.
<BR>&nbsp;&nbsp;&nbsp;&nbsp;&nbsp;"Nešto ih je sredilo."
<BR>&nbsp;&nbsp;&nbsp;&nbsp;&nbsp;Ovog puta mrtvaci nisu bili ljudi, ali ipak su jezivo delovali. Gomile ogoljenih, masnih leševa maški bile su ogromne. Bile su tu sve vrste koje je Kilin ikada video, od čelika i ugljovlakana, kuglaste i duguljaste, velike i male. Neke su se međusobno sudarile i pri tom prosule elegantno montiranu utrobu. Njihove arogantne kosine i armirana čvrstina ulivale su Kilinu strah češće nego što bi mogao da izbroji. Sada su izgledale prazne. Nepomične gomile delova. Teren za maške lešinare, gomila zarđalih, bespomoćnih mrtvaca.
<BR>&nbsp;&nbsp;&nbsp;&nbsp;&nbsp;"Ko li je to izveo?"
<BR>&nbsp;&nbsp;&nbsp;&nbsp;&nbsp;Kilin odmahu glavom. Kapetan Fani, koja ga je mnogo čemu naučila, uvek je govorila: Saznaj šta maške misle pre nego što to saznaju one. Ova slupana gomila leševa maški bila je ovde kao nekakva lekcija, ali kakva? "Prokleto grozno, samo to znam."
<BR>&nbsp;&nbsp;&nbsp;&nbsp;&nbsp;"Nikad nisam čuo..." Andros proguta knedlu. Sustigao ga je umor.
<BR>&nbsp;&nbsp;&nbsp;&nbsp;&nbsp;Ovde je jaruga bila duboka. Strmih zidova, kao klanac.
<BR>&nbsp;&nbsp;&nbsp;&nbsp;&nbsp;Kilin poče da se vere napolje, a Andros za njim, i tada je ponovo uhvatio bočni efekat.
<BR>&nbsp;&nbsp;&nbsp;&nbsp;&nbsp;Brzo se kucnuo po levim kutnjacima da bi prebacio vid na crveno. Plavo nestade i on u dalekom infracrvenom ugleda sjaj, neravno tlo puno tečne vatre. Krov pevea postade prazno beo, a preko isturenih komada vremenjaka prelivali su se purpurni talasi temperature.
<BR>&nbsp;&nbsp;&nbsp;&nbsp;&nbsp;Nepomično je stajao kako bi se uključila periferija. Tragaj, tragaj.
<BR>&nbsp;&nbsp;&nbsp;&nbsp;&nbsp;Prešao je na brzo titranje. Nešto se njihalo u ledeno sivim slojevima sleva. Nešto landaravo i prošarano crvima. Šare su poigravale u retkom vazduhu. Treperava slika stopila se sa kamenom, nestala i ponovo se pojavila kod crnog bilja, nešto dalje. Nekoliko sekundi ju je video, a potom nije. To nešto je delovalo na njegove sisteme lažnom slikom koju je projektovalo da bi se stopilo sa okolinom dok se kreće. Cevaste noge i duga, pljosnata glava, načičkana pokretnim antenama.
<BR>&nbsp;&nbsp;&nbsp;&nbsp;&nbsp;"Šta vidiš?" upita Andros.
<BR>&nbsp;&nbsp;&nbsp;&nbsp;&nbsp;Kilin otvori usta da mu kaže da umukne.
<BR>&nbsp;&nbsp;&nbsp;&nbsp;&nbsp;Nešto mu se zari u oko i zaroni u njega.
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
