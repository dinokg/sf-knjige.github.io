<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. SPLJESKANI ČOVEK
<P>&nbsp;&nbsp;&nbsp;&nbsp;&nbsp;Probudio se u sledeće "narastanje". Ovde niko nije govorio "jutro" ili "veče", niti bilo koju drugu reč koja izgleda automatska ali više nigde ne važi. Sledeći nailazak svetlosti zvao se "narastanje", i to je dolazilo relativno pravilno između dva "jenjavanja".
<BR>&nbsp;&nbsp;&nbsp;&nbsp;&nbsp;Tobi je taman ustao i počeo da jede kada je ugledao čoveka kako leži ničice na velikoj čistini, nešto niže. Pošao je da vidi. Uzbrdo je prilazila žena, crvene kose i zgrčenog lica. Trbuh joj je bio lepljivo crven i upadljivo pomeren u stranu. U hodu su joj pomagale još dve žene, u istovetnim sivim odelima.
<BR>&nbsp;&nbsp;&nbsp;&nbsp;&nbsp;Tobi se ponudio da pomogne. Ranjena žena prekrstila je ruke pod nabreklim grudima i on vide da joj između prstiju probija krv. Odmahnula je glavom, a potom i one dve žene u sivom, kao da ranjenica izdaje naređenja. Otišle su bez reči.
<BR>&nbsp;&nbsp;&nbsp;&nbsp;&nbsp;Onaj čovek na čistini ležao je licem usred gomile izlomljenog kamenja. Na nekoliko koraka od njega, bledožuti gas navirao je iz savršeno okrugle rupe u tlu. Kad je prišao, Tobi je primetio da čovek za života nije bio naročito krupan, ali da sada jeste. Bio je gladak i nepovređen i širok samo dva prsta, ravnomerno spljeskan.
<BR>&nbsp;&nbsp;&nbsp;&nbsp;&nbsp;Na telu nije bilo vidljivih povreda, osim tankog potočića krvi sa ramena. Tobi dotače bledu kožu. Bila je džombasta, kao da su se unutra stvorili mehurići gasa koji ne mogu da se probiju napolje.
<BR>&nbsp;&nbsp;&nbsp;&nbsp;&nbsp;Doručkovao je sa skupinom mršavih muškaraca i žena koji su strašno ličili jedni na druge. Kad su videli mrtvaca, neki su se okrenuli da pobegnu. Potom su se, ko zna zašto, vratili i seli i zagledali se u prazno, žvaćući.
<BR>&nbsp;&nbsp;&nbsp;&nbsp;&nbsp;"Jesi video kad su ga pogodili?" upitala je Tobija neka žena. Govorila je nekim naopakim narečjem koje su njegovi unutrašnji sistemi ipak uspevali da prevedu.
<BR>&nbsp;&nbsp;&nbsp;&nbsp;&nbsp;"Ne bre. Ko to radi?"
<BR>&nbsp;&nbsp;&nbsp;&nbsp;&nbsp;"Oklagija, tako mi kažemo."
<BR>&nbsp;&nbsp;&nbsp;&nbsp;&nbsp;"Kako izgleda?"
<BR>&nbsp;&nbsp;&nbsp;&nbsp;&nbsp;"Onako, smeđe. Kreće se na pedalj od zemlje."
<BR>&nbsp;&nbsp;&nbsp;&nbsp;&nbsp;"Videla si ga?"
<BR>&nbsp;&nbsp;&nbsp;&nbsp;&nbsp;"Osetila. Kao da ti neko golica tabane."
<BR>&nbsp;&nbsp;&nbsp;&nbsp;&nbsp;Tobi je prema njihovim licima i apetitu zaključio da je to prikriveno slavlje. To nisam ja. Vidiš? Opet nisam ja.
<BR>&nbsp;&nbsp;&nbsp;&nbsp;&nbsp;Kad je jednom prepoznao izraz na njihovim licima, morao je da prizna da ih razume, jer i on se slično osećao. Ovde se mrtvaci ne mogu povratiti. Nije bilo potrebne tehnologije, a kad naiđeš na nekoga koga su spljeskale sile o kojima nemaš pojma, ionako je već prekasno.
<BR>&nbsp;&nbsp;&nbsp;&nbsp;&nbsp;Mrtvaci koje je dotad video već su mu nestajali iz sećanja. To nije bio on, kao što nije bio ni ova nepoznata spljeskana prilika. Da su u pitanju Bišopovi, verovatno bi bilo drugačije.
<BR>&nbsp;&nbsp;&nbsp;&nbsp;&nbsp;Tako je razmišljao o ovom mestu. Potiskivao ga je. Pretvarao u ne-ja. Ne-ja.
<BR>&nbsp;&nbsp;&nbsp;&nbsp;&nbsp;Skupinica za doručkom se pri razgovoru nervozno kezila. Jedan tip koji nije odmah pobegao čim je video spljeskanog držao se uzvišeno, hvališući se kako je mnogo puta viđao takva tela, i to je tako pričao da je Tobi bio siguran da laže.
<BR>&nbsp;&nbsp;&nbsp;&nbsp;&nbsp;Ona žena uvereno je rekla da ti oklagija ne može ništa dok god je ne nanjušiš. Tobi nikako nije uspevao da sazna otkud joj ta ideja. Nastavila je da trtlja kako ionako nikad ne nanjušiš onu koja će te srediti jer do trenutka kad tvoja čula uhvate miris ti si već ionako skroz mrtav, spljeskan. Takve priče Tobi je slušao hiljadama puta, ali slušao je opet, jer ljudi ponekad odaju podatke koji će ti biti od koristi, naravno nenamerno.
<BR>&nbsp;&nbsp;&nbsp;&nbsp;&nbsp;Kasnije je osetio brz, oštar miris i tog časa padina pred njim prosto nestade. Desilo se vrlo brzo i nije primetio nikakav zvuk. Brdo je isparilo, ispunivši vazduh filigranskom paučinom.
<BR>&nbsp;&nbsp;&nbsp;&nbsp;&nbsp;Pomislio je da je to vrlo lepo, a komad paučine ga u prolazu zakači po nozi. Čist zasek. Komad se nije čak ni zaustavio.
<BR>&nbsp;&nbsp;&nbsp;&nbsp;&nbsp;Ona žena od jutros se iskezi i dade mu "brzoliz"; pokazalo se da je to bočica smeđe, oštro mirišljave stvari. Nije mogao da je pije, iako je verovatno bilo žestoko piće. Nije mu se mnogo dopadalo šta piće čini ljudima, ali na posekotini se dobro pokazalo. Da ne bi mislio na pečenje u rani, gledao je kako druga brda isparavaju.
<BR>&nbsp;&nbsp;&nbsp;&nbsp;&nbsp;Bio je pogođen još dvaput do sledećeg jenjavanja. Samo ubodi, ali boleli su ga, a unutrašnji sistemi morali su da podešavaju čula.
<BR>&nbsp;&nbsp;&nbsp;&nbsp;&nbsp;Tu mu je pomagao brzoliz. Naučio je da ne mozga mnogo o tehnologiji nego da je koristi. To se dobro uklapalo u njegovu novu politiku nerazmišljanja. Koristio je tako brzoliz sve dok nije slučajno prosuo malo i video kako mu progriza rukav košulje.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
