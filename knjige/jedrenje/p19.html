<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. LINIJA ANIHILACIJE
<P>&nbsp;&nbsp;&nbsp;&nbsp;&nbsp;Kroz jedan relativni sat - mada ovde sati ne znače mnogo a časovnici su uglavnom ustupak ljudskom načinu razmišljanja - porodica se okupila oko dugog, lakiranog stola u trpezariji, kraj velikog kamina u kome je tinjao i pucketao ugalj. U peveu nije bilo fosilnih goriva, jer nije bio dovoljno star, ali sabijeni kamen uz dodatak zapaljivih materija davao je isti crvenkasti sjaj.
<BR>&nbsp;&nbsp;&nbsp;&nbsp;&nbsp;Očitavanja mrtve žene pojavila su se kao slike duboko unutar površine stola, sazvežđa sećanja prikazana kao detalji i trenuci: ruševine života. Zakon je zahtevao da provere postoji li išta što zahteva hitno obaveštavanje Drevnih. Niko nikada nije razgovarao direktno sa njima, naravno. Oni su bili senoviti, tuđinski umovi koji su stvorili peve. Retko su se uplitali u poslove običnih ljudi koji su se ovde držali nesigurnih detalja.
<BR>&nbsp;&nbsp;&nbsp;&nbsp;&nbsp;Kada su završili prebiranje kroz rasuta sećanja, kad su zadovoljili radoznalost, samo Najdžel i Nika su se mrštili; deca su zevala, dosađujući se. Više nego ikada osetio je stoleća koja su razdvajala njega i Niku od njihove dece.
<BR>&nbsp;&nbsp;&nbsp;&nbsp;&nbsp;"Izgleda da ta budućnost i nije toliko divna", reče Bendžamin, zamišljeno cvrckajući zube.
<BR>&nbsp;&nbsp;&nbsp;&nbsp;&nbsp;"Da li da pošaljemo sve ovo?" upita Angelina. Iskrivila je usne uz blago pevuckavi glas, što je uvek diralo njenog oca pravo u srce jer još nije znala koliko je lepa. Ovde su živeli relativno izolovano, duboko u retko naseljenom Sokaku, baš kako su on i Nika planirali. Uskoro će njihova deca saznati za postojanje tokova kulture i tehnologije na drugim mestima u peveu.
<BR>&nbsp;&nbsp;&nbsp;&nbsp;&nbsp;"Ne odmah", reče Nika, pogledavši Najdžela.
<BR>&nbsp;&nbsp;&nbsp;&nbsp;&nbsp;Ito je shvatio. "Ovde ima nečega."
<BR>&nbsp;&nbsp;&nbsp;&nbsp;&nbsp;Nika klimnu. "Pogledajte ovo." Dotakla je prstima dugmiće na doručju i sto sinu, prikazujući sliku: nad crnim horizontom dizale su se mrlje ružičastog svetla. Ovo svitanje prekide horizontalna linija, pokazujući trake spektralnog svetla. "Vidite? Slike vrlo snažne energije. Sa jednim vrhom."
<BR>&nbsp;&nbsp;&nbsp;&nbsp;&nbsp;Ita to nije zadivilo. "Astro podaci. Pa?"
<BR>&nbsp;&nbsp;&nbsp;&nbsp;&nbsp;"Taj vrh predstavlja energiju od nula zarez pet miliona elektron volti", reče Najdžel.
<BR>&nbsp;&nbsp;&nbsp;&nbsp;&nbsp;Ito sleže ramenima. "Da, pa?"
<BR>&nbsp;&nbsp;&nbsp;&nbsp;&nbsp;Najdžel je znao šta znači ovo usputno izazivanje - njegov sin je bio pun energije koja se oslobađala u trenucima prividne ravnodušnosti. "Sine, to je mnogo energije za jedan jedini foton."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Osim toga, to je upravo količina koja se izdvoji kada elektron sretne svoju antičesticu, pozitron."
<BR>&nbsp;&nbsp;&nbsp;&nbsp;&nbsp;"Aha." Ito se namrštio, ne želeći da tako lako odustane od ravnodušnog ponašanja. "Tata, tebe uvek zainteresuje tako koješta."
<BR>&nbsp;&nbsp;&nbsp;&nbsp;&nbsp;"Zar misliš da je to koješta?" planu Angelina. "Pa to je antimaterija, glupane - umire!"
<BR>&nbsp;&nbsp;&nbsp;&nbsp;&nbsp;"Otkud znaš?" oprezno upita Ito.
<BR>&nbsp;&nbsp;&nbsp;&nbsp;&nbsp;"Elektron i pozitron se spoje, bang!" Ona pljesnu dlanovima. "Ne ostaje ništa sem svetla. Ovog svetla. Linija anihilacije. A pogledaj je - ispunjava nebo!"
<BR>&nbsp;&nbsp;&nbsp;&nbsp;&nbsp;Najdžel se smešio, ponosan na nju. Na njegovo očajanje, obojica sinova ispali su dobri momci, ali samo ponekad su se pomalo interesovali za tehničke stvari.
<BR>&nbsp;&nbsp;&nbsp;&nbsp;&nbsp;Pre gotovoo trideset hiljada godina - preciznog vremena, merenog mirujućim koordinatama svemira, a ne nesigurnom vremenskom skalom pevea - Najdžel je bio tipični zaluđenik za nauku, sav posvećen učenju. Tek kasnije je počeo da obraća pažnju na mnogo veći i raznovrsniji svet politike, književnosti, žena.
<BR>&nbsp;&nbsp;&nbsp;&nbsp;&nbsp;Sistem tipičan za drevno Dvadeseto. Njegovi sinovi su izgleda krenuli obrnutim redom. Ili su bar tako govorile žalbe suseda - udaljenih po pola dana hoda, ali sa lepim ćerkama.
<BR>&nbsp;&nbsp;&nbsp;&nbsp;&nbsp;Zagedao se u slike. Mrtva žena bila je napolju, na planeti, i gledala je - daleke galaksije? Zvezde u nastajanju? Krpasti oblaci mogli su da predstavljaju bilo šta. Govorili su o pokrenutoj ogromnoj energiji. Čitavo nebo puno fotona koji će spržiti biološke oblike života. Gde? Kada?
<BR>&nbsp;&nbsp;&nbsp;&nbsp;&nbsp;"Drevni će hteti ovo - uskoro", reče Nika.
<BR>&nbsp;&nbsp;&nbsp;&nbsp;&nbsp;"Aha." Najdžel je pogleda ispod oka. "Hajde da kažemo relativno brzo."
<BR>&nbsp;&nbsp;&nbsp;&nbsp;&nbsp;"Ali, trebalo bi da..." poče Bendžamin.
<BR>&nbsp;&nbsp;&nbsp;&nbsp;&nbsp;"Tako je", reče Najdžel, podigavši obrve. "I mi uvek radimo ono što bi trebalo."
<BR>&nbsp;&nbsp;&nbsp;&nbsp;&nbsp;Nika ga je gledala sa izrazom umornog mirenja. "Hteo si da živiš na mirnom mestu. Sada je malo prekasno da se žališ da ti je dosadno."
<BR>&nbsp;&nbsp;&nbsp;&nbsp;&nbsp;"Nije mi dosadno", odvrati Najdžel. "Samo sam radoznao."
<BR>&nbsp;&nbsp;&nbsp;&nbsp;&nbsp;"Hteo si da živiš blizu onog tamo crva, tata", reče mu kći. "Zašto? To je opasno."
<BR>&nbsp;&nbsp;&nbsp;&nbsp;&nbsp;Najdžel zamahnu rukom, obuhvatajući ustalasane bregove i duge kanjone ravnog dna. "Prijatno, lepo mesto za podizanje dece. Taj crv je retko aktivan. Ovde smo prilično bezbedni, ušuškani unutar Sokaka. Maškama je teško da nas nađu. Ali to ne znači da treba da prestanemo sa učenjem. Voleo bih da vidim ako nešto stigne za ženom. Ako Drevni pošalju delegaciju, možete biti sigurni da nećemo naučiti ništa. Kroz crve pevea stižu čudne stvari i..."
<BR>&nbsp;&nbsp;&nbsp;&nbsp;&nbsp;"Vaš otac voli da kontroliše igru."
<BR>&nbsp;&nbsp;&nbsp;&nbsp;&nbsp;"Meni više zvuči kao malo neslaganje sa klizanjem šljunka", reče Bendžamin.
<BR>&nbsp;&nbsp;&nbsp;&nbsp;&nbsp;Svi se nasmejaše. Najdžel se tek oporavio od detinjastog pokušaja klizanja niz kamenito korito potoka. Na plastičnoj ploči je skretao sa jedne na drugu stranu, nesposoban da zaustavi klizanje šljunka. Kada su ga izvukli iz jezerca na kraju klizišta, on se bunio, iako je ozbiljno hramao, da su deca sasvim lepo uspela u tome.
<BR>&nbsp;&nbsp;&nbsp;&nbsp;&nbsp;"Suviše si star da bi toliko rizikovao", rekla mu je tada Angelina.
<BR>&nbsp;&nbsp;&nbsp;&nbsp;&nbsp;"Ako ne rizikuješ, ionako si već mrtav samo što to ne znaš", kiselo je rekao Najdžel, trljajući istegnuti mišić i oteklo koleno.
<BR>&nbsp;&nbsp;&nbsp;&nbsp;&nbsp;No, crvi su bili znatno opasniji. To je bila neizbežna osobina promenljive stabilnosti pevea. Prostor-vreme, duboko u sebi, liči na biološki sistem. Sve što obezbeđuje nišu na kraju stekne parazite.
<BR>&nbsp;&nbsp;&nbsp;&nbsp;&nbsp;Tamo gde se peve istanji rađaju se crvi - izvučeni iz dela pene koja leži ispod svega. Crvi žive od talasa gravitacije koja obuhvata peve, kao paraziti na samom prostoru-vremenu.
<BR>&nbsp;&nbsp;&nbsp;&nbsp;&nbsp;Crvi mogu da povežu jedan deo pevea sa drugim, uzimajući deo toka energije između njih. Da bi se otvorili, potrebni su im ogroman napon i spoljašnji pritisak. Pritisak za održavanje crva veličine čoveka jednak je onome unutar masivne neutronske zvezde. No, samo malo dalje od njega efekat je potpuno neprimetan. Crv ostaje otvoren usled polja, magnetnog i subatomskog, koje opstaje zahvaljujući ustalasanoj energiji samog pevea.
<BR>&nbsp;&nbsp;&nbsp;&nbsp;&nbsp;Što je još gore, crvi mogu čak i da se razmnožavaju. Prizivaju druge zmijolike lešinare, koji trepere i uvijaju se između slojeva i Sokaka hijeroglifske geometrije pevea. I zato mogu da rode, i mogu da ubiju. Izlomljena žena verovatno je umrla unutar crva, usisana i zgromljena u njemu.
<BR>&nbsp;&nbsp;&nbsp;&nbsp;&nbsp;Najdžel je napomenuo da su crvi neizbežan rizik života na takvom mestu, i Angelina je iskrivila lice. "Oh, to samo znači da bi hteo opet da se spuštaš niz klizište."
<BR>&nbsp;&nbsp;&nbsp;&nbsp;&nbsp;"Mislim da zapravo ne bih", reče Najdžel, odgovarajući na šalu grimasom. "Ali pitam se... da li je ova žena znala u šta se upušta?"
<BR>&nbsp;&nbsp;&nbsp;&nbsp;&nbsp;Nika podiže jednu obrvu. "A znamo li mi?"
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
