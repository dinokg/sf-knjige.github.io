<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. GOSPODAR ZOMBIJA
<P>&nbsp;&nbsp;&nbsp;&nbsp;&nbsp;Oko Tobija se sklopio lavirint mračne geometrije. Razgovori prolaznika do njega su dopirali prigušeni i nekako izobličeni dok se probijao između velikih poslovnih zgrada oko dokova. Ovde je cvetala trgovina radnom snagom, zajedno sa livnicama, prodavnicama delova za mašine, presama za ulje, vodenicama i visokim dizalicama za razne useve, a sve se to podizalo oko ljupko krojenih kućica po kojima je Kairo bio čuven.
<BR>&nbsp;&nbsp;&nbsp;&nbsp;&nbsp;Naravno, i ta umetnost imala je svoje mane. Po kaldrmisanim ulicama rasle su bolesno žute gljive, klizave i zlokobne, i lepile su mu se za pete, pokušavajući da ga svare. Cevasti jarci bili su puni smrdljive tečnosti; negde je bila ustajala i pokrivena smeđom skramom, negde je brzo tekla, nabujala gotovo do ivičnjaka.
<BR>&nbsp;&nbsp;&nbsp;&nbsp;&nbsp;Svaka zgrada imala je ogromno bure, nekoliko spratova visoko, izraslo iz same zgrade i oslonjeno o zemlju vertikalnim štapovima kako bi izdržalo težinu nakupljene kišnice. Blizu reke nikada nema dovoljno površinskog tla za bunare. Kairo je imao samo prolazne pljuskove; i zaista, kao da bi da to potvrde, počeše da se stvaraju kapljice i prskaju Tobija dok je tragao.
<BR>&nbsp;&nbsp;&nbsp;&nbsp;&nbsp;Spustio se u obalsku zonu grada, gde su ulice ležale neme i puste, kao u nedeljno popodne. No, gvozdena simbologija trošnih zgrada davala je odgovor na to. Stvarale su ogromne, iskrzane brojeve i inicijale, popunjene čipkastim, paučinastim tkanjem. Tobi je kroz sve gušću tamu uspeo da razabere simbol poslovanja sa Zombijima, sa lobanjama i rebrima. Njihova čvrstina bila je upadljiva u poređenju sa čipkastim ostatkom. Kairo se nalazio toliko blizu velike vremenske oluje da su njegovi stanovnici uvek govorili uslovno, završavajući svako pominjanje događaja sa "dosad" i "izgleda" i "jednom nekad".
<BR>&nbsp;&nbsp;&nbsp;&nbsp;&nbsp;Utoliko gore po njega što je vremenjak baš sada našao da jenja. Kiša je i dalje sipila, šireći hladnu vlagu. Podigao je pogled i ugledao u visini peščanu pustinju, umetnutu u vremenjak; zato je ovaj deo grada uvek bio mračan. Zato su i odlučili da industriju Zombija smeste ovde, u stalnu polutamu.
<BR>&nbsp;&nbsp;&nbsp;&nbsp;&nbsp;Ispiškio se uz zgradu, računajući da će joj to pomoći da raste, kao i svakoj biljci - mada se ipak povukao u pobočnu uličicu da to obavi. I zato nije bio na glavnoj ulici kada je naišla skupina žena Zombija.
<BR>&nbsp;&nbsp;&nbsp;&nbsp;&nbsp;Teturale su se, ledenih udova i žutih lica, sa očima što su poigravale kao da se stalno čude, i jedna ugleda Tobija. Iskezila se, što je zapravo bio grozan grč, liznula usne i jednom rukom pogladila suknju, dok je kažiprst druge uperila u njega, podignutih obrva. Tobi je bio toliko zapanjen da je prestao da mokri i stao ukočen sve dok žena Zombi nije slegnula ramenima i otišla sa ostalim nesrećnicama. Posle nekog vremena Tobiju je srce ponovo počelo da kuca pa se vratio u pantalone.
<BR>&nbsp;&nbsp;&nbsp;&nbsp;&nbsp;Zombiji su bili prihvaćeni kao nužno zlo zbog teškog fizičkog rada, rekao je u sebi. Ipak je i dalje ubrzano disao, i osećao je bol i poigravanje u grudima. Ljutnuo se na sebe.
<BR>&nbsp;&nbsp;&nbsp;&nbsp;&nbsp;Bilo je lako pratiti Zombije. U ulici osvetljenoj lelujavim uljanim lampama nalazio se Odgajivač Zombija.
<BR>&nbsp;&nbsp;&nbsp;&nbsp;&nbsp;Čovek je bio visok, u tankom crnom odelu. Sedeo je u prostranoj sobi, za drevnim kamenim stolom, i škrabao po ravnoj površini kompjutera. Duž zidova nalazile su se duboke niše utonule u senku.
<BR>&nbsp;&nbsp;&nbsp;&nbsp;&nbsp;"Tražim, ovaj, svog oca. Mislio sam da možda..."
<BR>&nbsp;&nbsp;&nbsp;&nbsp;&nbsp;"Da, da", reče čovek. "Stara priča. Hajde, pogledaj."
<BR>&nbsp;&nbsp;&nbsp;&nbsp;&nbsp;Ta naglost je toliko iznenadila Tobija da je potrajalo dok nije shvatio šta vidi.
<BR>&nbsp;&nbsp;&nbsp;&nbsp;&nbsp;Prljave uljane lampe bacale su nejasno žuto svetlo duž dugih nizova iskošenih dasaka; na svakoj se nalazilo po jedno odraslo telo. Nisu bili pokriveni, nego su nosili radno odelo, poneko umrljano blatom. Tobi je išao duž nizova i zagledao beskrvna, kruta lica. U nišama su bile bebe, pod belim pokrovima.
<BR>&nbsp;&nbsp;&nbsp;&nbsp;&nbsp;Svi su bili zatvoreni iza žičane mreže. Blede tečnosti za revitalizaciju tekle su im u nozdrve kroz cevi, pumpane spoljašnjim srcem - vrećastim, rumenim mišićem koji je pulsirao, prikačen za rebra. Tečnost je zalazila u telo i zapljuskivala ga od šupljih grudi pa kroz gustu utrobu do drhtavih nogu. Kad bi obavila posao, pojavljivala se iz zadnjice obojena zeleno i slivala se u uzane kanale usečene u drveni pod.
<BR>&nbsp;&nbsp;&nbsp;&nbsp;&nbsp;Vratio se za kameni sto, još osluškujući kapljanje i pljuskanje. Sto je bio osrtvo svetlosti u hladnoj, vlažnoj tišini. "Nije tu."
<BR>&nbsp;&nbsp;&nbsp;&nbsp;&nbsp;"Ništa čudno. Brzo ih predajemo dalje." Čovekove duboko usađene oči nisu ništa odavale.
<BR>&nbsp;&nbsp;&nbsp;&nbsp;&nbsp;"Jeste li podigli nekoga ko je ličio na mene?"
<BR>&nbsp;&nbsp;&nbsp;&nbsp;&nbsp;"Ima li on i ime?"
<BR>&nbsp;&nbsp;&nbsp;&nbsp;&nbsp;Tobi ga reče. Čovek se zagleda u registar uvezan u kožu. "Ne, nemam ga u spisku. Ali, kao da se sećam nećega..."
<BR>&nbsp;&nbsp;&nbsp;&nbsp;&nbsp;Tobi ga zgrabi za ramena. "Čega?"
<BR>&nbsp;&nbsp;&nbsp;&nbsp;&nbsp;"Pusti me. Pusti me, kad kažem." Povukao se, i kad ga je Tobi pustio stresao se kao kad pile namešta perje. "Vi, proklete budale što upadate ovamo, uvek me..."
<BR>&nbsp;&nbsp;&nbsp;&nbsp;&nbsp;"Reci mi."
<BR>&nbsp;&nbsp;&nbsp;&nbsp;&nbsp;Nešto u Tobijevom glasu natera čoveka da se smiri i zagleda se u njega. "Pokušavao sam da se prisetim. Mora da sam ih video bar deset nalik na tebe, ako se dobro sećam."
<BR>&nbsp;&nbsp;&nbsp;&nbsp;&nbsp;Tobi oseti da mu se grlo steže. Znali su da je ovde i kopirali su Kiline da ga ulove.
<BR>&nbsp;&nbsp;&nbsp;&nbsp;&nbsp;"Diler dolazi ovamo otprilike svakih nedelju dana."
<BR>&nbsp;&nbsp;&nbsp;&nbsp;&nbsp;"Odakle?"
<BR>&nbsp;&nbsp;&nbsp;&nbsp;&nbsp;"Nabavlja ih po divljini, kaže. Donosi ih ovamo da ih ojačam. Ima skladište za njih."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Koliko sam čuo, oko sedam blokova odavde."
<BR>&nbsp;&nbsp;&nbsp;&nbsp;&nbsp;"Na koju stranu?"
<BR>&nbsp;&nbsp;&nbsp;&nbsp;&nbsp;"Ugao Blagovesti i Podrasa. Velika, duga šupa, sa limenim krovom."
<BR>&nbsp;&nbsp;&nbsp;&nbsp;&nbsp;Tobi pohita kroz vlažne ulice; dvaput se izgubio u žurbi i jednom se okliznuo o nešto sluzavo što nije hteo ni da pogleda. Stigao je do niske zgrade kad se sa drugog kraja pojavila neka prilika, i nešto ga natera da se brzo vrati na ulicu i tu sačeka da se čovek udalji. Potom je ušao unutra, ali našao je samo pet Zombija na policama, ohlađene i sa bronzanim poklopcima za lice. Uhvati ga osećanje izdaje; žurno je išao praznim prolazima gde će Zombiji raditi preko dana, a iskošeno sivo svetlo je svemu davalo avetinjski, preteći izgled.
<BR>&nbsp;&nbsp;&nbsp;&nbsp;&nbsp;I pre nego što je stigao do kraja zgrade znao je da ga je Odgajivač Zombija prevario. Dok je on našao put dovde, čovek je poslao poruku.
<BR>&nbsp;&nbsp;&nbsp;&nbsp;&nbsp;A nadao se da će ovde zateći pravog Kilina, da to možda njegov otac kopira samog sebe kako bi brže tragao. Ali mnogo je verovatnije da su maške zaposlile ljude da rade za njih. Treba da beži. Nije hteo da odustane, ali logika je bila jasna, a kad se okrenuo da pođe nešto pade na njega sa tamnog krova.
<BR>&nbsp;&nbsp;&nbsp;&nbsp;&nbsp;Bez razmišljanja je smesta odskočio preko jednog Zombija. Ona stvar odozgo ličila je na bledu šniclu koja lebdi u vazduhu kao ptica. Uspela je da ga uhvati za nogu. Električno plavi sjaj mu suknu do očiju. Čula mu se zgrčiše i blesnuše od bola. Pao je preko Zombija, tvrdog i hladnog. Uz kičmu mu je napredovala agonija, vrebajući ga. Snaga bola mu je govorila da je ovo oružje maške višeg reda. Izvio se na klizavom, hladnom Zombiju, i osetio da su mu noge pune vrelih igala. To mu je smetalo da se kotrlja, ali zgrabio je Zombija za glavu. Bila je to žena i morao je da joj gurne ruku u usta da bi dobio dobar oslonac. Uspeo je da se izmigolji ispod težine. Ona stvar se i dalje držala za njega, ali uspeo je da je otrgne rukom u rukavici. Ukočeni prsti su pokušavlai da je uhvate, žilavu kao melasa. Konačno se sklonila, i on pade na pod. Oružje maški pretvori se u mrlju preko Zombija.
<BR>&nbsp;&nbsp;&nbsp;&nbsp;&nbsp;Možda je mislilo da je to Tobi. Nije čekao da proveri.
</P></TD></TR></TABLE>
<P class="next">
<A HREF=p77.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
