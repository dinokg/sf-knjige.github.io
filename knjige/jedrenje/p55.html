<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. BEG
<P>&nbsp;&nbsp;&nbsp;&nbsp;&nbsp;Nešto nalik na poraženu armiju se povlačilo. Tobiju je bilo lakše da vidi da su poraženi nego da su bili armija.
<BR>&nbsp;&nbsp;&nbsp;&nbsp;&nbsp;Kroz gustu šumu kretale su se stvari kakve nikada ranije nije video i kakve nije želeo da ikada ponovo vidi. Njegova radoznalost ipak je imala granice.
<BR>&nbsp;&nbsp;&nbsp;&nbsp;&nbsp;Držao se nisko i u senci. Ćoškasta obličja su se povlačila zajedno sa njim, ali nije im verovao. Uglavnom su bili tuđinci. Sasvim tuđi.
<BR>&nbsp;&nbsp;&nbsp;&nbsp;&nbsp;Iz piramide je izašao čistom srećom. Zidovi su znali da dolazi i vodili su ga kroz prostrano podzemlje planine. Držali su tempo sa njim. Nije odvajao vreme da pogleda stubove koji su se dizali dokle pogled doseže, svetlucajući kao liskun.
<BR>&nbsp;&nbsp;&nbsp;&nbsp;&nbsp;Banke podataka, reče mu jedan zid. Više su ličile na ogromno, svetlucavo drveće.
<BR>&nbsp;&nbsp;&nbsp;&nbsp;&nbsp;Stigao je do praznog kamenog zida koji nije reagovao. U jednom uglu nalazila se mala kabina, očito načinjena za patuljke kao Volmsli. Čučnuo je i uvukao se unutra. Glas koji je zvučao uvređeno rekao mu je da druga osoba mora da izađe. Lupao je po zidu da bi ga naterao da shvati. Kad mu je ruka već utrnula, vrata zazujaše "Primitivac!" i zatvoriše se.
<BR>&nbsp;&nbsp;&nbsp;&nbsp;&nbsp;Kabina je dugo ubrzavala i naglo se zaustavila. Izašao je, prošao kosinom - i našao se u ovoj šumi.
<BR>&nbsp;&nbsp;&nbsp;&nbsp;&nbsp;Napolju je bila pustoš. Maške su lunjale visoko po prostranstvu pevea. Uopšte nije mogao da vidi piramidu, ali naborani horizont je prilično ličio na daleki prizor sa vrha piramide, samo viđen sa druge strane. Naišao je neki čovek, počeo da zaobilazi Tobija u širokom luku, a na njegovu viku pitanja odgovorio je samo: "Magnetni Um je mrtav! Mrtav!" i nastavio da trči.
<BR>&nbsp;&nbsp;&nbsp;&nbsp;&nbsp;Kao i Nika, pretpostavio je. A možda i Volmsli.
<BR>&nbsp;&nbsp;&nbsp;&nbsp;&nbsp;Odrastao je u pokretu i povlačenje mu je bilo specijalnost. Galaktička biblioteka izgledala je kao najčvršća i najpouzdanija stvar koju je ikada video, i Volmsli je dugo ostao živ, ali ako je to sve propalo onda je propalo i on više nije hteo da misli o tome. Uklopio se.
<BR>&nbsp;&nbsp;&nbsp;&nbsp;&nbsp;Njegove čizme su se prilagođavale bez potrebe za razmišljanjem. Zbog neravnog tla pojavili su se debeli đonovi. Dok je ubrzavao, pete su se podešavale jer su stalno udarale pod određenim uglom. Stalno su ga gurale van uobičajene ravnoteže, i Tobiju se činilo kao da mu neko pomaže da napreduje.
<BR>&nbsp;&nbsp;&nbsp;&nbsp;&nbsp;Čizme su čak mogle i da se pretvore u oružje. Ako bi se znatno podigle sa tla i noga postavila u položaj za udarac, postale bi oštre duž spoljašnje ivice. Mogle su da, na nimalo lep način, odseku čitave delove maške.
<BR>&nbsp;&nbsp;&nbsp;&nbsp;&nbsp;Tanka svetlucava stvar nalik na zmiju pojavi se niotkuda i skrete ka njemu. Nije imao vremena za mikrotalasni snop niti za neko drugo oružje, pa je samo skočio na nju, đonovima napred. Pogodio je tačno u sredinu, a čizme su obavile ostalo. Ivica je mogla da oseti materijal i da ga proseče, jer unutrašnji sistemi su već izdali naređenje kada su osetili alarm. Bili su bolji od ljudskog nervnog sistema, i brži.
<BR>&nbsp;&nbsp;&nbsp;&nbsp;&nbsp;To se u Porodici zvalo "istresti ih iz kože", mada naravno niko živ nije pamtio da je iko ikada naudio nekom živom biću, a i sama pomisao na to zgrozila bi svakog u Porodici. Tobijev Aspekt Isak odbijao je da potvrdi jesu li drevni Bišopovi jeli meso. Tobi je podozrevao da Isak prikriva sopstvene navike, ali nije navaljivao. Imao je drugih problema.
<BR>&nbsp;&nbsp;&nbsp;&nbsp;&nbsp;Činilo mu se da povlačenje nema nikakvog smisla. Svaki Sokak je bio neka vrsta džepa u prostoru-vremenu. Maške su ovaj Sokak očito uspele da probiju magnetnim pritiscima. Vremenom će se probiti skroz i poubijati svakog koga nađu. Nekakva odbrana je svakako postojala, ali izgleda da ovog puta jednostavno nije proradila.
<BR>&nbsp;&nbsp;&nbsp;&nbsp;&nbsp;To je nevolja kad tražiš sebi zaklon u dubokom peveu, shvatio je uskoro, tako blizu same crne rupe. Vreme tu sporo teče, što je dobro za skladištenje stvari. Volmsli je i rekao da držanje Galaktičke biblioteke tako blizu vremenske staze znači da ona sporije propada.
<BR>&nbsp;&nbsp;&nbsp;&nbsp;&nbsp;To je tkaođe značilo i da maške mogu da čuče napolju, u relativno ravnom prostoru-vremenu, i da strpljivo razrađuju svoje tehno štosove. Ljudi u peveu ne mogu da drže korak sa njima. To nije pitanje inteligencije, nego otkucavanja vremena.
<BR>&nbsp;&nbsp;&nbsp;&nbsp;&nbsp;Što je značilo da je ovaj Sokak verovatno osuđen na propast. Bio je veliki, to da. Ali sada je video maške kako lepršaju daleko gore. Kada je morao da pređe komad ravnog tla, primetio je da se u visini odvija ogromna bitka, sva u blescima i mlazevima. Za trenutak se osetio kao da je ponovo na Snegobaru, i to mu je nanelo bol. Ravno tlo daje nebu mogućnost da izgleda kako god želi. Ovde se u visini izvijalo daleko tlo. Vrlo daleko, da, ali i dalje je znao da je zatvoren. U zamci.
<BR>&nbsp;&nbsp;&nbsp;&nbsp;&nbsp;Ranije je smišljao načine da se probije kroz materiju pevea. Kad bi mogao da se provuče kroz privremenu rupu, možda bi se našao u drugom Sokaku. Negde tamo su i Bišopovi. Bio je prilično siguran da ih u ovom Sokaku neće naći.
<BR>&nbsp;&nbsp;&nbsp;&nbsp;&nbsp;Isprobao je svoje trikove, lasere i udarače i sve ostalo. Nije uspelo. Peve-masa bila je zbijena, ponekad sunđerasta, drugi put tvrda kao stena. U umu mu se javio Aspekt Isak.
<BR>&nbsp;&nbsp;&nbsp;&nbsp;&nbsp;Valja primetiti da je kamen, za koji veruješ da je tako čvrst, sastavljen kao i sva materija, od smeše praznog prostora i divlje verovatnoće.
<BR>&nbsp;&nbsp;&nbsp;&nbsp;&nbsp;"Umukni", promumla Tobi i odgurnu mikro-Ličnost nazad u njenu ćeliju. "Ti si samo čip upola manji od mog najmanjeg nokta."
<BR>&nbsp;&nbsp;&nbsp;&nbsp;&nbsp;Ipak, verujem da ćeš nači prolaz.
<BR>&nbsp;&nbsp;&nbsp;&nbsp;&nbsp;Kad bi mu dao glupe savete, Aspekt se često izvinjavao. A ko i ne bi, kad je mogao da izađe iz svoje ćelije samo kad mu Tobi to dopusti?
<BR>&nbsp;&nbsp;&nbsp;&nbsp;&nbsp;Zašao je u bregovit predeo. Borbe u visini su se nastavljale. Sada je mogao da vidi linije magnetnog polja; njegovi unutrašnji sistemi naučili su štos u piramidi. Linije su bile razlivene, ispreturane, a ne uredne kao kod Magnetnog Uma.
<BR>&nbsp;&nbsp;&nbsp;&nbsp;&nbsp;Ponekad bi se začuo zvuk kao da se otkida rukav majice. Vremenjak bi propupio. Dizao se u vulkanskim oblacima osvetljenim iznutra bledim vatrama. Potom se polako spuštao. Vazduh se okolo talasao i pucketao, i Tobi bi za trenutak uspeo da nazre iza njega drugačije predele: uzane doline, visoke planine, tamne ponore. Ponekad bi preko tih prizora prelazili ljudi, i jednom je pokušao da dovikne nešto ženi koja je izgledala kao da je blizu. Potom se zadimljeni vremenjak udaljio, kao da se pridružuje prirodnom toku, i ona iščeze uz tih uzvik.
<BR>&nbsp;&nbsp;&nbsp;&nbsp;&nbsp;Sreo je skupinu koja je sahranjivala svoje mrtve. Izgledali su kao ljudi. Nije razumeo ni reč njihovog jezika. Ni unutrašnji sistemi nisu razumeli ništa.
<BR>&nbsp;&nbsp;&nbsp;&nbsp;&nbsp;Ovde se vremenjak grčio na dodir i blistao paklenim svetlom. Vrelina je donosila malaksalost, ali mrtva tela su imala svoju aktivnost, to se osećalo u vazduhu. Tobi se žurno udaljio.
<BR>&nbsp;&nbsp;&nbsp;&nbsp;&nbsp;Svi su se kretali, zaustavljali se, logorovali i nekako kuvali bez vatre. Držao se ljudi jer mu je to izgledalo bezbednije, s obzirom na tuđince koje je viđao. O ljudima je barem nešto znao.
<BR>&nbsp;&nbsp;&nbsp;&nbsp;&nbsp;Ovi su se gostili životinjama koje bi uspeli da uhvate ili ubiju. Tokom povlačenja bilo je plena u izobilju. Jeli su komađe mesa i spirali ga šoljama peckavog alkohola. Tobi ih je pažljivo gledao, zaprepašćen i zgađen podjednako.
<BR>&nbsp;&nbsp;&nbsp;&nbsp;&nbsp;Pokušao je da ostane neutralan. Druga plemena, druge Porodice, drugi običaji. Toliko je već znao. Video je da mesožderi pred kraj postaju umorni. Znao je da meso treba duže variti. Pijanice su postajale nepouzdane, nesigurne, pomalo lude. Postajali su nespretni i lako su se spoticali.
<BR>&nbsp;&nbsp;&nbsp;&nbsp;&nbsp;U tami mu je prišla neka žena, pošto je svetlo vremenjaka konačno jenjalo. On je duboko spavao. Kada je osetio njen mošusni miris, koji je dobro poznavao iako je po sopstvenom mišljenju još bio dečak, znao je šta ona želi. Nisu ništa govorili, a on je odradio što je bolje umeo. Ponovo je zaspao, umoran ali zadovoljan. Ujutro nije bilo ni nje ni ostalih iz njene skupine. Toliko o ljudima koji se drže na okupu.
<BR>&nbsp;&nbsp;&nbsp;&nbsp;&nbsp;Posle dugih sati gledanja rušenja litica, čekanja prilike da se provuče, shvatio je čudnu i tešku činjenicu da je većina događaja u njegovom životu van njegove moći poimanja. On sam treba da da značenje svom životu, a često nije uspevao u tome. Kod piramide svakako nije uspeo.
<BR>&nbsp;&nbsp;&nbsp;&nbsp;&nbsp;Da bi živeo s tim, sa činjenicom nepotpunosti, značilo je da mora konačno da razume položaj čovečanstva u vaseljeni koja je mnogo gore nego neprijateljska - ravnodušna i nepojmljiva.
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
