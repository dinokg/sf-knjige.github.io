<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. UKUS MEDA
<P>&nbsp;&nbsp;&nbsp;&nbsp;&nbsp;"Nadam se da ste dobro spavali", reče Džordž Vašington kada su izišli u blistavo letnje jutro.
<BR>&nbsp;&nbsp;&nbsp;&nbsp;&nbsp;"Sasvim dobro, hvala", odgovori Dankan, zevnuvši pri tom. I sam bi voleo da je to što je kazao bilo tačno.
<BR>&nbsp;&nbsp;&nbsp;&nbsp;&nbsp;No, proveo je gotovo iste besane časove kao prve noći na Sirijusu. Razlika je jedino bila u tome što su tada svi zvuci bili mehaničkog porekla, dek su ovoga puta njih stvarala - stvorenja.
<BR>&nbsp;&nbsp;&nbsp;&nbsp;&nbsp;Napravio je veliku grešku što je ostavio otvoren prozor, ali ko bi mogao i da pomisli? "U ovo doba godine neće vam biti potreban er-kondišn", objasnio mu je Džordž pre odlaska na počinak. "To nam, u stvari, ide na ruku, pošto ga uopšte nemamo. Bilo je gunđanja čak i pri uvođenju električne rasvete u ovu kuću staru četiri stotine godina. Ako vam bude hladno, dobićete nekoliko dodatnih prekrivača. Primitivno, ali veoma efikasno."
<BR>&nbsp;&nbsp;&nbsp;&nbsp;&nbsp;Dankanu nije bilo hladno; noć je bila prijatna i blaga - ali i vrlo živa.
<BR>&nbsp;&nbsp;&nbsp;&nbsp;&nbsp;Najpre se razlegao udaljeni topot, za koji je on konačno zaključio da potiče od Karla Velikog, čijih hiljadu kilograma mišica jurca poljem. Zatim su usledila neobična cvilenja i grebuckanja, naizgled pod samim njegovim prozorom, a zatim i piskutavo cičanje koje se naglo okončalo, što je jedino moglo da znači da je neka nesrećna, mala zverka doživela prerani kraj.
<BR>&nbsp;&nbsp;&nbsp;&nbsp;&nbsp;Ali napokon je nekako utonuo u san - da bi ga iznenada probudilo najužasnije osećanje koje čovek može da iskusi u mrkloj tami nepoznate spavaće sobe. Nešto se kretalo prostorijom.
<BR>&nbsp;&nbsp;&nbsp;&nbsp;&nbsp;Micalo se gotovo bešumno, ali i zapanjujuće brzo. Pa ipak, razabrao je šaputavo komešanje, a onda se razlegao tako prodoran krik da je Dankan u prvi mah pomislio da mu se sve to samo pričinjava. No, nekoliko minuta kasnije, nevoljno je morao priznati da je posredi neka stvarna pojava. Ma šta da je bila ta stvar, očigledno je da se kretala kroz vazdah. Ali šta bi moglo da leti tolikom brzinom u potpunom mraku, ne sudarajući se pri tom sa stvarima i nameštajem stare spavaće sobe?
<BR>&nbsp;&nbsp;&nbsp;&nbsp;&nbsp;Razmišljajući o ovom problemu, Dankan je preduzeo korak na koji bi se odlučio i svaki drugi razumni čovek. Zavukao se skroz ispod pokrivača; konačno, na njegovo veliko olakšanje, šaputava utvara je, nakon još malo prodornog kričanja, otprhnula u noć. Kada su mu se živci malo primirili, Dankan je skočio iz postelje i zatvorio prozor; ali behu potrebni časovi da mu se nervi potpuno uspokoje.
<BR>&nbsp;&nbsp;&nbsp;&nbsp;&nbsp;U blistavoj svetlosti jutra, strahovi koje je iskusio ne samo što su izgledali budalasto, nego su verovatno bili i neosnovani, tako da je doneo odluku da se ne raspituje kod Vašingtona o svom noćnom posetiocu; po svoj prilici to je bila neka noćna ptica ili veliki insekt. Svi su znali da na Zemlji više nema opasnih životinja, izuzev u dobro čuvanim rezervatima.
<BR>&nbsp;&nbsp;&nbsp;&nbsp;&nbsp;Pa ipak, stvorenja koja je Džordž sada rešio da mu predstavlja, ostavljala su nedvosmisleno preteći utisak. Za razliku od Karla Velikog, ona su posedovala ugrađena oružja.
<BR>&nbsp;&nbsp;&nbsp;&nbsp;&nbsp;"Pretpostavljam", reče Vašington sa tek prisenkom sumnje, "da prepoznajete ovu zivotinju?"
<BR>&nbsp;&nbsp;&nbsp;&nbsp;&nbsp;"Svakako-nešto sam malo upućen u zemaljsku zoologiju. Ako životinja ima noge na svakom uglu, kao i rogove, onda to nije konj, nego krava."
<BR>&nbsp;&nbsp;&nbsp;&nbsp;&nbsp;"Niste baš zaslužili najvišu ocenu. Nemaju sve krave rogove, odnosno nekada su postojali i rogati konji. Ali iščezli su kada više nije bilo devica koje bih ih krotile."
<BR>&nbsp;&nbsp;&nbsp;&nbsp;&nbsp;Dankan je upravo nastojao da razabere da li je ovo bila neka šala, kada mu pažnja iznenada skrenu na drugu stranu; nešto krajnje neverovatno letelo je prema njima.
<BR>&nbsp;&nbsp;&nbsp;&nbsp;&nbsp;Bilo je malo-sa rasponom krila koji najviše ako je iznosio desetak centimetara - i kretalo se talasavom, cik-cak linijom kroz vazduh; svaki čas je izgledalo kao da će sleteti na neki nizak grm ili busen trave, ali bi se u poslednji tren predomislilo. Slično kakvom živom dragulju, presijavao se u svim duginim bojama; njegova lepota delovala je na Dankana poput nekog iznenadnog otkrovenja. Ali u isti mah, jednim drugim delom uma pitao se čemu ovako kitnjasta - ne, arogantna - ljupkost može da služi.
<BR>&nbsp;&nbsp;&nbsp;&nbsp;&nbsp;"Šta je ovo?" upita on šapatom domaćina, dok se stvorenje besciljno njihalo na nekoliko desetina centimetara povrh trave.
<BR>&nbsp;&nbsp;&nbsp;&nbsp;&nbsp;"Leptir."
<BR>&nbsp;&nbsp;&nbsp;&nbsp;&nbsp;Ali Dankan gotovo da nije čuo odgovor. Prisustvo tog raskošno šarolikog bića, koje je tako lako plovilo vazduhom, nagnalo ga je da sasvim smetne s uma okrutno gravitaciono polje čiji je sada bio zatočenik. Potrčao je prema njemu - što je dovelo do neumitnog ishoda.
<BR>&nbsp;&nbsp;&nbsp;&nbsp;&nbsp;Srećom, ispod je bio mekani busen trave.
<BR>&nbsp;&nbsp;&nbsp;&nbsp;&nbsp;Pola časa kasnije, osećajući se udobno ali i pomalo glupo, Dankan je sedeo u stolećima staroj farmerskoj kući; članak na nozi bio mu je u zavojima i on je držao nogu ispruženu na jednom tabureu, dok je gospođa Vašington sa dve mlade kćeri pripremala ručak. Dva radnika na farmi donela su ga ovamo poput kakvog ranjenog ratnika sa bojnog polja, oholo lako izišavši na kraj sa njegovom težinom i - što se nije moglo ne osetiti - zračeći oko sebe upadljivi vonj Karla Velikog.
<BR>&nbsp;&nbsp;&nbsp;&nbsp;&nbsp;Mora biti da je neobično, pomisli on, živeti u nečemu što doslovce predstavlja muzej, čak i ako je to samo kratkotrajan hobi; u takvoj situaciji, on bi se neprekidno nalazio u strahu da ne ošteti neki dragoceni artefakt - kakav je, na primer, kolovrat koji mu je pokazala gospoda Vašington. U isto vreme, bilo mu je jasno da sve ove delatnosti i te kako imaju smisla. Nije postojao drugi način koji se stvarno mogao dokučiti duh prošlosti, a na Zemlji je još bilo mnogo ljudi za koje je to bio privlačan život. Dvadesetak radnika na farmi, primera radi, nalazili su se ovde neprestano, kako leti tako i zimi. Štaviše, teško da su se oni mogli i zamisliti u nekoj drugoj sredini - čak i kada bi temeljito bili oprani i očišćeni.
<BR>&nbsp;&nbsp;&nbsp;&nbsp;&nbsp;Ali urednost kuhinje bila je besprekorna i iz nje je dopirao najprivlačniji splet mirisa. Dankan je bio kadar da prepozna tek mali broj ovih sastojaka, ali u pogledu jednog nije bilo nikakve sumnje, bez obzira što ga je danas po prvi put iskusio u životu. Bila je to opojna mirišljavost sveže pečenog hleba od koje je voda polazila na usta.
<BR>&nbsp;&nbsp;&nbsp;&nbsp;&nbsp;Sve će biti u redu, umirivao je on svoj još preosetljiv stomak. Morao je da prenebregne neporecivu činjenicu da je sve što se nalazilo na trpezi raslo na đubrištu i prljavštini, a ne dobijeno sintezom čistih hemikalija u nekoj besprekorno sterilnoj fabrici. Ovo je bio način na koji je ljudska rasa živela gotovo celu svoju istoriju; tek u poslednjih nekoliko sekundi vremena dobila je izvesnu alternativu.
<BR>&nbsp;&nbsp;&nbsp;&nbsp;&nbsp;Za jedan trenutak imao je osećaj da će mu se prevrnuti cela utroba, a onda ga je Vašington uverio da uopšte nema mesta bojazni da će biti posluženo pravo meso. Ono se, doduše, još moglo nabaviti i tome se nije protivio nikakav zakon, iako je bilo mnogo napora da se donese takav dekret. Oni koji su se protivili prohibiciji isticali su da su napori da se putem zakona sprovede određeni moral uvek imali suprotne posledice; ukoliko se meso zabrani, svi će ga želeti, čak i ako im od njega bude zlo. A, osim toga, bila je to nastranost koja nikom nije mogla nauditi... Nije baš tako, usprotivili bi se prohibicionisti; time bi se nanela nepopravljiva šteta bezbrojnim nedužnim životinjama i oživeo gnusan kasapski zanat. Rasprava o ovom predmetu bila je u punom jeku i njeno okončanje nikako se nije moglo sagledati.
<BR>&nbsp;&nbsp;&nbsp;&nbsp;&nbsp;Primiren uveravanjima da će ručak obilovati tajanstvenostima, ali ne i užasima, Dankan se potpuno prepustio uživanju. Posmatrano u celini, to mu je i pošlo za rukom; hrabro je prionuo na sve što je bilo izneseno pred njega, da bi jednu trećinu odbio odmah nakon što je okusio, drugu nekako podneo, a treću u slast smazao. Ispostavilo se da nije bilo ničega što mu se potpuno nije dopalo, ali postojalo je nekoliko jela čiji je ukus bio toliko neobičan i složen da mu nisu pobudila apetit nakon prvog kušanja. Sir je, na primer, predstavljao nešto sasvim novo. Bilo ga je šest različitih vrsta i on je štrpnuo od svake od njih. Osetio je da bi mu se najmanje dve veoma svidele, ukoliko bi se malo potrudio. Ali to možda nije bilo najmudrije, budući da je poslovično teško bilo ubediti hemičare hrane na Titanu da uvedu neki novi program u svoje sintetizere.
<BR>&nbsp;&nbsp;&nbsp;&nbsp;&nbsp;Pojedini proizvodi bili su mu sasvim poznati; izgledalo je da su krompir i paradajz manje-više istog ukusa u celom Sunčevom sistemu. Već je imao prilike da se sretne sa ovim povrćem, kao sa luksuznim proizvodom hidroponskih farmi, ali s obzirom na cenu od nekoliko solara po kilogramu nije mu uspevalo da postane njegov poklonik.
<BR>&nbsp;&nbsp;&nbsp;&nbsp;&nbsp;Glavno jelo bilo je... pa, zanimljivo. Nosilo je naziv pita od mesa i bubrega i verovatno mu je ta neprilična etiketa izazvala mučninu; savršeno je dobro znao da su se sastojci ovog obroka temeljili na visoko-proteinskoj soji. Vašington mu je priznao da je to jedina stavka u jelovniku koja nije spravljena od proizvoda sa farme, zato što je neophodna tehnologija bila odveć složena.
<BR>&nbsp;&nbsp;&nbsp;&nbsp;&nbsp;Dezert nije predstavljao nikakav problem; obuhvatao je razne vrste voća, od kojih Dankan većinu nije poznavao čak ni po nazivu. Neke voćke bile su bljutave, druge veoma prijatne, ali za njega je najvažnije bilo što su sve savršeno bezbedne. Osobito su mu se dopale jagode, ali je uklonio šlag koji je bio serviran uz njih kada je, nakon ispitivanja punog takta, ustanovio kako je tačno spravljen.
<BR>&nbsp;&nbsp;&nbsp;&nbsp;&nbsp;Bio je već sasvim sit kada je gospođa Vašington iznela poslednje iznenađenje - malu drvenu kutiju punu voštanog mednog saća. Koliko je mogao da se seti, Dankan je taj izraz koristio samo za označavanje struktura male težine; bio je potreban mentalni volte-face da bi se shvatilo da je ovo prava, izvorna hrana, koju su sazdali zemaljski insekti.
<BR>&nbsp;&nbsp;&nbsp;&nbsp;&nbsp;"Upravo smo počeli da držimo pčele", objasnio je profesor. "Očaravajuća stvorenja, ali još nismo sigurni da li su vredne truda. Mislim da će vam se dopasti njihov med... probajte ga namazanog na korici svežeg hleba."
<BR>&nbsp;&nbsp;&nbsp;&nbsp;&nbsp;Domaćini su ga brižno posmatrali dok je prevlačio zlatni fluid, za koji mu se učinilo da veoma liči na ulje za podmazivanje. Nadao se da će u pogledu ukusa biti bolji, ali bio je pripravan gotovo na sve.
<BR>&nbsp;&nbsp;&nbsp;&nbsp;&nbsp;Usledila je duga tišina. Zatim je on još jednom zagrizao... pa još jednom.
<BR>&nbsp;&nbsp;&nbsp;&nbsp;&nbsp;"Dakle?" upita konačno Džordž.
<BR>&nbsp;&nbsp;&nbsp;&nbsp;&nbsp;"Ovaj... izvrsno je... jedna od najboljih stvari koju sam ikada okusio."
<BR>&nbsp;&nbsp;&nbsp;&nbsp;&nbsp;"Tako mi je drago", reče gospođa Vašington. "Džordže, pobrini se da g. Mekenzi ponese malo meda i u hotel."
<BR>&nbsp;&nbsp;&nbsp;&nbsp;&nbsp;Gospodin Mekenzi nastavio je da tamani hleb sa medom - veoma polako. Na licu mu je stajao odsutan i neodređen izraz, koji su njegovi domaćini protumačili kao potpuno predavanje gastronomskim uživanjima. Nikada ne bi bili kadri da pogode njegovo pravo značenje.
<BR>&nbsp;&nbsp;&nbsp;&nbsp;&nbsp;Dankan se nikada nije posebno zanimao za hranu i nije se uopšte trudio da proba povremene novotarije koje su uvožene na Titan. I onih nekoliko puta kada je bio nagnan da ih okuša, nisu mu se dopale; još uvek bi napravio grimasu gađenja kada bi se setio poslastice zvane kavijar koja je uzivala veliki ugled. Bio je stoga potpuno siguran da nikada pre u životu nije okusio med.
<BR>&nbsp;&nbsp;&nbsp;&nbsp;&nbsp;Pa ipak, odmah ga je prepoznao; ali to je bila samo polovina tajne. Slično nekom imenu koje stoji čoveku na vrhu jezika ali i izmiče svim nastojanjima da se dokuči, tako je i sećanje na taj raniji susret ležalo Dankanu tik ispod nivoa svesti. To se zbilo jednom davno - ali gde i kada? U magnovenju je gotovo ozbiljno poverovao u ideju o reinkarnaciji. Ti si, Dankane Mekenzi, bio pčelar tokom nekog ranijeg života na Zemlji...
<BR>&nbsp;&nbsp;&nbsp;&nbsp;&nbsp;Možda je greška bila u tome što je mislio da poznaje taj ukus; asocijaciju je mogao da izazove neki slučajni kratki spoj u mentalnim vezama i vodovima. Uostalom, sve to nije bilo ni najmanje važno.
<BR>&nbsp;&nbsp;&nbsp;&nbsp;&nbsp;Ali istog trena je shvatio da nije tako; ko zna zbog čega, ali to je ipak bilo i te kako važno.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
