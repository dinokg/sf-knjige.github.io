<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. POSAO I ŽELJA
<P>&nbsp;&nbsp;&nbsp;&nbsp;&nbsp;Nikako se nije moglo reći da Dankan, koji je stajao kraj prozora u Kalindinom stanu, ne posmatra odozgo gusti saobraćaj 57. ulice neke prohladne zimske noći, dok su prve snežne pahulje polako padale dole, topeći se čim bi dodirnule zagrejane pločnike. Ali sada je bilo leto, a ne zima; osim toga, čak ni limuzina predsednika Bernštajna nije bila toliko stara kao kola koja su se bešumno kretala stotinak metara ispod. On je gledao prošlost, po svoj prilici hologramski snimak sa kraja dvadesetog stoleća; pa ipak, iako je Dankan znao da se, u stvari, nalazi pod zemljom, ništa nije moglo da uveri njegova čula u verodostojnost te činjenice.
<BR>&nbsp;&nbsp;&nbsp;&nbsp;&nbsp;Konačno je bio sam sa Kalindi, ali u okolnostima koje mu samo do pre nekoliko dana ni u snu ne bi pale na pamet. Predstavljalo je čistu ironiju da sada, kada mu se najzad ukazala prilika, oseća tek sasvim slabašan titraj želje!
<BR>&nbsp;&nbsp;&nbsp;&nbsp;&nbsp;"Šta je to?" upita on podozrivo, kada mu je Kalindi pružila vitak kristalni pehar, u kome se nalazilo nekoliko centimetara kao krv crvene tečnosti.
<BR>&nbsp;&nbsp;&nbsp;&nbsp;&nbsp;"Ako ti i kažem, naziv ti ništa neće značiti; a ako ti budem otkrila cenu, uplašićeš se i nećeš ni liznuti. Kušaj sasvim polako; nikada ti se neće ukazati druga prilika, a činiće ti dobro."
<BR>&nbsp;&nbsp;&nbsp;&nbsp;&nbsp;Stvarno je bilo dobro - pitko, pomalo slatko i, kako se Dankanu neopozivo učinilo, nabijeno sa nekoliko megatona zapretene energije. Ispijao ga je odista sasvim polako, posmatrajući istovremeno Kalindi koja je stala da kruži po sobi.
<BR>&nbsp;&nbsp;&nbsp;&nbsp;&nbsp;Nije tačno znao šta da očekuje, pa ipak njen stan predstavljao je izvesno iznenađenje. Bio je gotovo elementarno jednostavan, ali zato prostran i skladno lep, sa golubije-sivim zidovima, plavom tavanicom zasvođenom poput samog neba i zelenim tepihom koji je stvarao utisak kao da neko malo more trave udara talasima o zidove. Unaokolo, jedva da se nalazilo desetak komada nameštaja: četiri duboke, meke fotelje, dva kauča, zatvoren pisaći sto, staklena vitrina puna tananog i krhkog kineskog porcelana, niski sto na kome su ležale neka kutijica i jedna izvrsna knjiga o naivnim umetnicima dvadeset drugog stoleća - i, razume se, sveprisutna domzola, čiji je ekran sada ispunjavala arabeska apstraktne umetnosti, veoma daleko od naive.
<BR>&nbsp;&nbsp;&nbsp;&nbsp;&nbsp;Čak i da nije postojala sila teže da ga na to podseti, nije bilo opasnosti da Dankan smetne s uma da je na Zemlji. Sumnjao je da se na bilo kojoj drugoj planeti mogao naći privatan stan ovako otmeno namešten; njemu se, međutim, ne bi dopalo da tu živi. Sve je bilo nekako odveć savršeno i u prevelikoj meri je ispoljavalo zemaljsku opsednutost prošlošću. Iznenada se setio opaske ambasadora Farela: "Mi još nismo dekadentni, ali to će biti naša deca." Ovim poslednjim, bilo je obuhvaćeno upravo Kalindino pokolenje; možda je ambasador bio u pravu...
<BR>&nbsp;&nbsp;&nbsp;&nbsp;&nbsp;Ponovo je gucnuo piće, i dalje posmatrajući kako Kalindi orbitira po sobi. Očigledno nezadovoljna, ona je pomerila jednu stolicu za neopažljiv delić centimetra i otprilike u istoj meri doterala položaj jedne slike. Zatim se vratila do kauča i sela pokraj njega.
<BR>&nbsp;&nbsp;&nbsp;&nbsp;&nbsp;Malo pribranija sada, ona se naže preko niskog stočića i uze kutiju koja je stajala na njemu.
<BR>&nbsp;&nbsp;&nbsp;&nbsp;&nbsp;"Jesi li već imao prilike da vidiš ovu stvarčicu?" upita ona kada je otvorila poklopac.
<BR>&nbsp;&nbsp;&nbsp;&nbsp;&nbsp;U kadifenom gnezdu ležalo je nešto što je ličilo na veliko, srebrno jaje, otprilike dvostruko obimnije od stvarnih jaja koja je Dankan video u hotelu Stogodišnjica.
<BR>&nbsp;&nbsp;&nbsp;&nbsp;&nbsp;"Šta je to?" upita on. "Neka skulptura?"
<BR>&nbsp;&nbsp;&nbsp;&nbsp;&nbsp;"Uzmi ga - ali pazi dobro da ga ne ispustiš."
<BR>&nbsp;&nbsp;&nbsp;&nbsp;&nbsp;Uprkos upozorenju, to se umalo nije dogodilo. Jaje nije bilo osobito teško, ali je zato izgledalo kao živo - pa čak i kao da mu se meškolji u šaci, premda se nije mogla primetiti ni najmanja kretnja. Pa ipak, kada ga je podrobnije osmotrio, uspeo je da razabere slabašne, opalizujuće pruge koje su promicale njegovom površinom, u magnovenju zamućujući ogledalastu ljusku. Veoma su nalikovale talasima toplote, ali nije postojala nikakva odgovarajuća senzacija vreline.
<BR>&nbsp;&nbsp;&nbsp;&nbsp;&nbsp;"Stavi ga među obe šake", uputi ga Kalindi, "i zatvori oči."
<BR>&nbsp;&nbsp;&nbsp;&nbsp;&nbsp;Dankan je poslušao, uprkos gotovo neodoljivom nagonu da vidi šta se, zapravo, zbiva sa neobičnim predmetom koji je držao u rukama. Osetio se potpuno pometen, pošto je najednom stekao utisak da ga izneverava čulo dodira - najpouzdaniji od svih čovekovih glasnika iz spoljneg sveta.
<BR>&nbsp;&nbsp;&nbsp;&nbsp;&nbsp;Izgledalo je, naime, kao da se sama tvar od koje je sačinjeno jaje neprekidno menja. Više nije delovala kao metal; ma koliko to bilo neverovatno, sada mu se činilo da je krznena. Lako je mogao da poveruje kako miluje neku dlakavu životinjicu - kakvo mače, na primer...
<BR>&nbsp;&nbsp;&nbsp;&nbsp;&nbsp;Ali to je potrajalo samo nekoliko sekundi. Jaje je zatreperilo, postalo čvrsto i hrapavo - kao da je načinjeno od šmirgle, toliko grube da mu je gotovo grebala kožu...
<BR>&nbsp;&nbsp;&nbsp;&nbsp;&nbsp;...zatim se šmirgla pretvorila u saten, tako gladak i svilast da je on gotovo poželeo da ga pomiluje. Jedva da je imao vremena da reaguje na ovaj poticaj, kada	se jaje razvodnilo i postalo želatinosno; izgledalo je kao da će da mu procuri kroz prste i Dankan se s naporom obuzdao da ga sa gađenjem ne odbaci. Jedino mu je svest da se to stvarno ne događa dala snagu da zauzda refleksni pokret. ..
<BR>&nbsp;&nbsp;&nbsp;&nbsp;&nbsp;...a onda je postalo drveno; nije bilo nikakve sumnje u to, pošto je mogao da oseti čak i godove...
<BR>&nbsp;&nbsp;&nbsp;&nbsp;&nbsp;...pre no što se rastočilo u mnoštvo zasebnih čekinja, tako oštrih i igličastih da su mu odista bockale kožu...
<BR>&nbsp;&nbsp;&nbsp;&nbsp;&nbsp;Bilo je i takvih senzacija koje on čak nije ni znao kako bi nazvao; jedne su bile prijatne, većina neutralna, a neke, pak, tako nelagodne da je on samo s mukom uspevao da se uzdrži i ne otrese jaje od sebe. Konačno, kada je među sklopljenim dlanovima Dankan iskusio jedinstven, neuporediv dodir ljudske kože, nije više mogao da obuzda radoznalost i zapanjenost. Otvorio je šake i ugledao u dlaku isto srebrno jaje kao i onda kada ga je uzeo, premda je sada imao utisak da u rukama drži sapun.
<BR>&nbsp;&nbsp;&nbsp;&nbsp;&nbsp;"Šta je ovo, za ime boga?" uzviknu on.
<BR>&nbsp;&nbsp;&nbsp;&nbsp;&nbsp;"Taktoid. Nisi ranije čuo za njih?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Zadivljujuće, zar ne? Deluje na čulo dodira kao što kaleidoskop deluje na čulo vida. Ne, nemoj me pitati kako funkcioniše - znam samo da ima neke veze sa kontrolisanim električnim podražajima."
<BR>&nbsp;&nbsp;&nbsp;&nbsp;&nbsp;"Za šta služi?"
<BR>&nbsp;&nbsp;&nbsp;&nbsp;&nbsp;"Zar sve mora da ima neku svrhu? To je samo igračka... novotarija. Ali imala sam veoma jak razlog što sam ti ga pokazala."
<BR>&nbsp;&nbsp;&nbsp;&nbsp;&nbsp;"Oh, znam. 'Poslednji modni krik sa Zemlje'."
<BR>&nbsp;&nbsp;&nbsp;&nbsp;&nbsp;Kalindi se setno osmehnu; shvatila je na šta Dankan cilja. To ih je oboje u sećanju vratilo na one dane skupa provedene na Titanu, od kojih ih je sada delio čitav ljudski vek.
<BR>&nbsp;&nbsp;&nbsp;&nbsp;&nbsp;"Dankane", reče ona tako tihim glasom da je on jedva razabrao reči, "misliš li da sam ja jedini krivac?"
<BR>&nbsp;&nbsp;&nbsp;&nbsp;&nbsp;Sedeli su dva metra jedno od drugog na kauču i on je morao prilično da se okrene da bi se našao licem u lice sa njom. Žena koju je sada video nije više bila samouvereni izvršni službenik i impresario kakvu ju je upoznao na Titaniku, već nesrećna i nesigurna devojka. Nije bio siguran koliko će ovo skrušeno i pokajničko raspoloženje potrajati, ali ovog časa izgledalo je iskreno.
<BR>&nbsp;&nbsp;&nbsp;&nbsp;&nbsp;"Kako bih ja to mogao da znam?" uzvrati on. "Još uvek pipam u potpunom mraku. Nemam pojma šta je Karl radio na Zemlji ni zašto je došao ovamo."
<BR>&nbsp;&nbsp;&nbsp;&nbsp;&nbsp;Bilo je to samo delimično tačno, Karlov minisek počeo je da otkriva svoje tajne. Ali Dankan još nije bio rad da o tome razgovara bilo sa kim, a ponajmanje sa Kalindi.
<BR>&nbsp;&nbsp;&nbsp;&nbsp;&nbsp;Pogledala ga je sa izrazom blagog iznenađenja i odgovorila: "Hoćeš da kažeš da ti nikada nije rekao - tokom svih ovih petnaest godina?"
<BR>&nbsp;&nbsp;&nbsp;&nbsp;&nbsp;"Šta da mi nije rekao?" upita Dankan.
<BR>&nbsp;&nbsp;&nbsp;&nbsp;&nbsp;"Šta se dogodilo poslednje noći na Mentoru."
<BR>&nbsp;&nbsp;&nbsp;&nbsp;&nbsp;"Nije", uzvrati Dankan bolno polako. "Nikada nismo razgovarali o tome."
<BR>&nbsp;&nbsp;&nbsp;&nbsp;&nbsp;I posle toliko godina, to neverstvo i dalje je predstavljalo gorku uspomenu. Sada mu je, razume se, bilo jasno da ništa nije obavezivalo dvoje mladih ljudi, kao što su bili Karl i Kalindi, da, obuzeti vlastitim jadom, uopšte haju za osećanja dečaka koji ih je oboje obožavao. Više im ništa nije mogao prebaciti zbog toga; pa ipak, negde duboko u srcu on im nikada nije oprostio.
<BR>&nbsp;&nbsp;&nbsp;&nbsp;&nbsp;"Nisi, dakle, znao da smo koristili 'Mašinu Radosti'."
<BR>&nbsp;&nbsp;&nbsp;&nbsp;&nbsp;"Oh, ne!"
<BR>&nbsp;&nbsp;&nbsp;&nbsp;&nbsp;"Bojim se da je tako. Ali ideja nije bila moja. Karl je insistirao, a ja nisam umela da mu se oduprem. Bila sam, međutim, dovoljno prisebna da je sama ne upotrebim. Odnosno, primenila sam je pri veoma niskoj snazi..."
<BR>&nbsp;&nbsp;&nbsp;&nbsp;&nbsp;"Pa te naprave su nezakonite čak i danas. Kako je moguće da se ona našla na Mentoru?"
<BR>&nbsp;&nbsp;&nbsp;&nbsp;&nbsp;"Postojalo je na Mentoru mnoštvo stvari o kojima se čak nije ni slutilo."
<BR>&nbsp;&nbsp;&nbsp;&nbsp;&nbsp;"Uopšte ne sumnjam u to. I šta se dogodilo?"
<BR>&nbsp;&nbsp;&nbsp;&nbsp;&nbsp;Kalindi ponovo ustade i poče nervozno da se šetka; kada je nastavila, izbegavala je da sretne Dankanov pogled.
<BR>&nbsp;&nbsp;&nbsp;&nbsp;&nbsp;"Ne volim čak ni da mislim o tome; još me i sada plaši; odlično razumem zašto ljudi tako beznadežno stiču neodoljivu naviku. Pretpostavljam da prstima još nikada nisi dodirnuo ništa tako... pa, mislim da je jedina reč opipljivo... kao što je taktoid. Mašina Radosti predstavlja potpuno istu stvar; ona uzrokuje da stvarni život izgleda bled i ništavan - a Karl je, ne zaboravi, upotrebio napravu pri punoj snazi. Kazala sam mu da to ne čini, ali on se samo nasmejao. Bio je ubeđen da će umeti da se odupre..."
<BR>&nbsp;&nbsp;&nbsp;&nbsp;&nbsp;Da, pomisli Dankan, to sasvim liči na Karla. On, doduše, nikada nije video Pojačivač Osećanja, ali znao je da se jedan nalazi - pod pomnim nadzorom - u centralnoj bolnici Oaze. Bilo je to veoma korisno psihijatrijsko oruđe, ali kada se negde sredinom stoleća pojavila u prodaji njegova jednostavna, portabl verzija, ubrzo prozvana 'Mašina Radosti', ono se poput zaraze raširilo po nastanjenim svetovima. Niko nije imao pojma koliko je ovaj uređaj satro još nezrelih, mladih umova. 'Pregoravanje mozga' bila je najteža bolest šezdesetih godina, a kada je epidemija prošla, ostavila je iza sebe na stotine emocionaluih olupina. Karl je to srećom izbegao...
<BR>&nbsp;&nbsp;&nbsp;&nbsp;&nbsp;Ali, naravno, on to ipak nije izbegao. To je, dakle, predstavljao pravi uzrok 'nervnog sloma', kao i objašnjenje promene njegove ličnosti. Dankan je počeo da oseća ljutiti bes prema Kalindi. Nije verovao u njene svečane izjave o nevinosti; morala je još onda drugačije da postupi. Ali deo njegove srdžbe temeljio se i na moralnoj osudi; zamerao je Kalindi što je ona živa, dok Karl leži smrknut u adenskoj mrtvačnici kao neka blistava mramorna statua, koju je vreme naružilo, ali i koja je potom brižljivo restaurisana. Tu je morao da sačeka dok se ne razmrse sve zakonske zavrzlame oko zaostavštine vanzemaljskog pokojnika. Bila je to dodatna dužnost koja je i pala na Dankanova pleća; učinio je sve što je smatrao neophodnim pre oproštaja sa prijateljem koga je izgubio davno pre njegove smrti.
<BR>&nbsp;&nbsp;&nbsp;&nbsp;&nbsp;"Mislim da sam stekao globalnu predstavu", nastavi Dankan tako grubim tonom da ga Kalindi iznenađeno pogleda, "ali ispričaj sve do kraja - šta se zatim dogodilo?"
<BR>&nbsp;&nbsp;&nbsp;&nbsp;&nbsp;"Karl je počeo da mi šaIje duge, luckaste poruke - bile su to specijalne, zapečaćene pošiljke. Govorio je da nikada neće biti kadar da zavoli nikoga drugog, na šta sam mu ja uzvraćala da ne bude lud, nego da me zaboravi što pre može, pošto i onako nećemo biti u prilici da se ikada više vidimo. Šta sam drugo mogla da mu kažem? Uopšte nisam shvatala da je taj savet potpuno beskoristan - kao kada bi rekao čoveku da prestane da diše. Stidela sam se tada da to pitam i tek sam godinama kasnije otkrila kako 'Mašina Radosti' deluje na mozak."
<BR>&nbsp;&nbsp;&nbsp;&nbsp;&nbsp;"Vidiš, Dankane, on je govorio doslovnu istinu kada je kazao da nikada neće moći da voli nikog drugog. Kada 'Mašine Radosti' prekomerno nadraže centre zadovoljstva, onda nastaje stalni, gotovo neuklonjivi poriv želje. Psiholozi nazivaju to elektro-utiskivanje; mislim da sada postoje tehnike da se ono otkloni, ali ih nije bilo pre petnaest godina, čak ni na Zemlji. A svakako ne na Titanu."
<BR>&nbsp;&nbsp;&nbsp;&nbsp;&nbsp;"Ubrzo sam prestala da mu odgovaram; naprosto, ništa nisam imala da kažem. Od njega su i dalje stizale poruke nekoliko puta godišnje; zaklinjao se da će pre ili kasnije doći na Zemlju. Nisam ga ozbiljno shvatala."
<BR>&nbsp;&nbsp;&nbsp;&nbsp;&nbsp;Možda i nisi, pomisli Dankan; ali uveren sam da ti nije bilo baš preterano krivo zbog svega. Mora da je veoma laskavo držati u šaci nekoga ko je tako nadaren i lep kao što je bio Karl - čak i ako je on ropstva zapao slučajno, uz pomoć mašine...
<BR>&nbsp;&nbsp;&nbsp;&nbsp;&nbsp;Sada mu je postalo sasvim jasno zbog čega su se svi Karlovi potonji brakovi i veze tako žestoko raspadali. Oni su bili osudeni na propast od samog početka. Između Karla i sreće stalno bi se isprečila Kalindina slika - taj nedostižni ideal. Kako je on samo morao biti usamljen! I koliko je nesporazuma moglo da se izbegne da se samo na vreme saznalo za pravi uzrok njegovog ponašanja.
<BR>&nbsp;&nbsp;&nbsp;&nbsp;&nbsp;Pa ipak, možda se ništa nije moglo učiniti, a u svakom slučaju bilo je beskorisno sada maštati o propuštenim prilikama. Koji je ono stari filosof jednom kazao: "Ljudska rasa nikada neće upoznati sreću sve dok se budu izgovarale reči: 'Da se samo...'."
<BR>&nbsp;&nbsp;&nbsp;&nbsp;&nbsp;"Mora, onda, da si se prilično iznenadila kad se on stvarno pojavio."
<BR>&nbsp;&nbsp;&nbsp;&nbsp;&nbsp;"Nisam; on mi je to u nekoliko navrata nagovestio i ja sam ga napola očekivala dobrih godinu dana. Onda me je konačno pozvao iz Port van Alena, obavestivši me da je upravo stigao na jednom vanrednom letu i da ćemo se videti čim se ponovo bude privikao na silu teže."
<BR>&nbsp;&nbsp;&nbsp;&nbsp;&nbsp;"Bio je to brod koji je prevozio zalihe sa Zemlje; vraćao se prazan i bio je prilično brz. No, ipak mu je bilo potrebno pedeset dana da stigne."
<BR>&nbsp;&nbsp;&nbsp;&nbsp;&nbsp;Osim toga, to nije bilo baš najudobnije putovanje, dodade Dankan za sebe - pedeset dana u jednom svemirskom teretnom vagonu uz minimum sistema za održanje života. Kakva suprotnost Sirijusu! Bilo mu je žao oficira koji su bezazleno podlegli Karlovom ubeđivanju i nadao se da im Istražni sud neće upropastiti karijere.
<BR>&nbsp;&nbsp;&nbsp;&nbsp;&nbsp;Kalindi je uspela da se malo pribere; prestala je da nervozno šetka i ponovo se pridružila Dankanu na kauču.
<BR>&nbsp;&nbsp;&nbsp;&nbsp;&nbsp;"Nisam bila sasvim sigurna da li želim da ga ponovo vidim, posle toliko godina, ali dobro sam znala koliko je on odlučan; bilo bi beskorisno pokušati da ga izbegavam. I tako... mislim da možeš da kažeš kako sam izabrala liniju manjeg otpora."
<BR>&nbsp;&nbsp;&nbsp;&nbsp;&nbsp;Za trenutak se setno nasmešila, a zatim nastavila: "Naravno, sve se izjalovilo i ja sam to morala da znam. Tada smo videli na telenovostima da si ti upravo stigao na Zemlju."
<BR>&nbsp;&nbsp;&nbsp;&nbsp;&nbsp;"To je sigurno bio šok za Karla. Šta je kazao?"
<BR>&nbsp;&nbsp;&nbsp;&nbsp;&nbsp;"Bio je prilično škrt na rečima, ali videla sam da je uznemiren i veoma iznenađen."
<BR>&nbsp;&nbsp;&nbsp;&nbsp;&nbsp;"Mora da je bar nešto rekao."
<BR>&nbsp;&nbsp;&nbsp;&nbsp;&nbsp;"Samo to, da ako stupiš u vezu sa mnom, da ti ne kažem da je on na Zemlji. Tada sam prvi put posumnjala da nešto nije u redu i počela sam da se brinem zbog titanita koji me je zamolio da prodam."
<BR>&nbsp;&nbsp;&nbsp;&nbsp;&nbsp;"To je sasvim beznačajna stvar - možeš slobodno da je zaboraviš. Recimo da je u pitanju samo jedno od mnogobrojnih sredstava kojima se on služio da ostvari svoj naum. Ali voleo bih da znam nešto drugo: kada sam te prvi put pozvao, da li je on još bio sa tobom?"
<BR>&nbsp;&nbsp;&nbsp;&nbsp;&nbsp;Novo oklevanje, koje je samo sobom predstavljalo odgovor. Konačno, Kalindi uzvrati, pomalo izazivačkim tonom: "Razume se da je bio. Veoma se razljutio kada sam ti kazala da ćemo se videti. Dobro smo se zakačili oko toga. Nije nam to bio prvi put." Uzdahnula je, u izvesnoj meri odveć dramatično. "Ali tada je i Karlu postalo jasno da nam naprosto ne ide - da je sve sasvim beznadežno. Upozoravala sam ga mnogo puta, ali mi on nije verovao. Odbijao je da se suoči sa činjenicom da Kalindi koju je on poznavao pre petnaest godina i čiji mu je lik ostao zapisan u mozgu naprosto više ne postoji..."
<BR>&nbsp;&nbsp;&nbsp;&nbsp;&nbsp;Dankan nikada nije ni pomislio da će jednom videti suze u Kalindinim očima. Ali da li ona to plače zbog Karla - ili zbog vlastite prohujale mladosti?
<BR>&nbsp;&nbsp;&nbsp;&nbsp;&nbsp;Pokušao je da bude ciničan, ali nije mu pošlo za rukom. Bio je siguran da je njena tuga jednim delom sasvim iskrena i to ga je, bez obzira na sve, ipak duboko dirnulo. I više od toga, jer je sada, na svoje veliko iznenađenje, ustanovio da naklonost nije jedino osećanje koje Kalindi budi u njemu. Nikada pre nije pomislio da zajednički jad može da bude afrodizijak.
<BR>&nbsp;&nbsp;&nbsp;&nbsp;&nbsp;Ovakav obrt stvari njemu sigurno nije smetao, ali ipak nije želeo da trči ispred rude. Bilo je još mnogo stvari koje je želeo da sazna i koje je jedino Kalindi mogla da mu kaže.
<BR>&nbsp;&nbsp;&nbsp;&nbsp;&nbsp;"I tako je uvek ostajao razočaran kada bismo vodili ljubav", nastavi ona plačnim glasom, "iako je u početku nastojao da to prikrije. Ali ja sam odmah osetila - i to nije bilo ni malo prijatno. Imala sam utisak kao da sam postala - neprikladna. Shvataš, u međuvremenu sam mnogo naučila o utiskivanju i tačno sam znala u čemu je nevolja. Karlov slučaj nije jedinstven..."
<BR>&nbsp;&nbsp;&nbsp;&nbsp;&nbsp;"Polako je postajao sve poremećeniji - kao i nasilniji. Ponekad me je stvarno preplašio. Znaš i sam koliko je bio jak - pogledaj ovo."
<BR>&nbsp;&nbsp;&nbsp;&nbsp;&nbsp;Novim teatralaim gestom, ona strže haljinu i obnaži levu mišicu i rame - a pri tom i celu levu dojku.
<BR>&nbsp;&nbsp;&nbsp;&nbsp;&nbsp;"Tako me je snažno udario ovde da mi je ostala užasna modrica. Još možeš da vidiš crvenilo."
<BR>&nbsp;&nbsp;&nbsp;&nbsp;&nbsp;I pored najbolje volje, Dankan nije uspeo da uoči ni najmanji trag modrice na mlečno-beloj koži, glatkoj poput satena, koja mu je bila poturena pod nos. Pa ipak, ovo obnaženje delovalo je na njega.
<BR>&nbsp;&nbsp;&nbsp;&nbsp;&nbsp;"Zbog toga si, dakle, isključila optičku vezu", reče on uviđavno i primače joj se bliže.
<BR>&nbsp;&nbsp;&nbsp;&nbsp;&nbsp;"Zatim me je pozvao Ivorov prijatelj i stao da se raspituje o Titanu. U prvi mah sam pomislila da je posredi samo neobična podudarnost... znaš, Dankane, nije bilo baš lepo od tebe da se prema meni služiš takvim trikovima."
<BR>&nbsp;&nbsp;&nbsp;&nbsp;&nbsp;Glas joj je zvučao pre tužno nego ljutito; nije se odmakla od njega, tako da je gotovo polovina kauča ostala nezauzeta.
<BR>&nbsp;&nbsp;&nbsp;&nbsp;&nbsp;"A onda je sve počelo brzo da se događa. Da li si znao da su me dva agenta zemaljske bezbednosti saslušavala?"
<BR>&nbsp;&nbsp;&nbsp;&nbsp;&nbsp;"Nisam, ali sam pretpostavljao tako nešto. Šta si im kazala?"
<BR>&nbsp;&nbsp;&nbsp;&nbsp;&nbsp;"Sve, razume se; bili su veoma ljubazni i uviđavni."
<BR>&nbsp;&nbsp;&nbsp;&nbsp;&nbsp;"I trapavi uz to", reče Dankan ogorčeno.
<BR>&nbsp;&nbsp;&nbsp;&nbsp;&nbsp;"Oh, Dankane, to je bio nesretan slučaj! Predstavljao si važnog gosta - i morao si da budeš zaštićen. Izbio bi međuplanetarni skandal da ti se nešto dogodilo neposredno pre istupanja pred kongresom. Ali ni ti nisi smeo da pođeš za Karlom na tako opasno mesto."
<BR>&nbsp;&nbsp;&nbsp;&nbsp;&nbsp;"Mesto nije ni malo opasno - a i mi smo vodili sasvim prijateljski razgovor. Kako sam mogao znati da jedan idiot lak na obaraču čuči na susednoj anteni?"
<BR>&nbsp;&nbsp;&nbsp;&nbsp;&nbsp;"Nije on ništa kriv. Bilo mu je naređeno da te zaštiti po svaku cenu i upozoren je da bi Karl mogao da pribegne nasilju. Izgledalo je kao da se spremate da se uhvatite ukoštac - a taj laserski hitac samo bi oslepeo Karla nekoliko časova. Posredi je užasan nesrećni slučaj za koji niko ne snosi krivicu."
<BR>&nbsp;&nbsp;&nbsp;&nbsp;&nbsp;Možda je tako, pomisli Dankan; proteći će, međutim, još dugo, dugo vremena pre no što on bude u stanju da nepristrasno promisli o celoj stvari. Ako je i bilo krivice, ona je ležala razvučena preko dva sveta. Kao ni većina ljudskih tragedija, ni ova nije pronzrokovana rđavim namerama, već greškama u proceni, nesporazumima...
<BR>&nbsp;&nbsp;&nbsp;&nbsp;&nbsp;Da Malkolm i Kolin nisu bili uporni u zahtevu da se vidi sa Karlom i da ga suoči sa činjenicama... da on nije želeo da Karl dokaže svoju nevinost i da mu nije pružio priliku za to, čak i po cenu - tada je to bilo nesvesno, ali sada više ne - da se sasvim nađe u njegovoj vlasti... Možda je Karl stvarno bio opasan; bila je to još jedna stvar koju nikada neće saznati.
<BR>&nbsp;&nbsp;&nbsp;&nbsp;&nbsp;Izgledalo je kao da su obojica bili utkani u neku zamršenu pređu sudbine, od koje se ni jednog jedinog trenutka nije moglo uteći. Dankanu je tog časa ponovo pao na um Titanik, iako su razmere ove nesreće bile nesravnjivo veće, tako da je samo poređenje ispadalo smešno. I ovaj je brod bio uklet, kao da su se sami bogovi urotili protiv njega; u zaleđu tragedije takođe je stajao čitav niz naizgled nasumičnih i beznačajnih slučajnosti. Da upozorenja dostavljana radiom nisu ostala zatrpana ispod gomile čestitki i poslovnih poruka... Da se, što je bilo krajnje neverovatno, ledeni breg nije probio kroz sva ona odelenja koja ne propuštaju vodu... Da se oficir za vezu sa broda udaljenog samo dvadeset kilometara nije povukao sa dužnosti u trenutku kada su prvi SOS signali pohrlili kroz noć Atlantika... Da je bilo dovoljno čamaca za spasavanje... Čitavi nizovi tačaka bezbednosti su otkazivali, jedan za drugim, koseći se sa svim zakonima verovatnoće, sve dok katastrofa nije postala neizbežna.
<BR>&nbsp;&nbsp;&nbsp;&nbsp;&nbsp;"Možda si u pravu", reče Dankan, pokušavajući da uteši kako sebe, tako i Kalindi. "Ja, u stvari, nikoga ne krivim. Čak ni samog Karla."
<BR>&nbsp;&nbsp;&nbsp;&nbsp;&nbsp;"Jadni Karl. Stvarno me je voleo. Prevalio je ceo taj put do Zemlje..."
<BR>&nbsp;&nbsp;&nbsp;&nbsp;&nbsp;Dankan ništa nije odgovorio, premda je za trenutak osetio poriv da to učini. Naravno, ni Kalindi nije odista verovala da je to bio jedini razlog! Čak je i čoveka sa pregorelim mozgom, koga je upropastila jedna od onih đavoljih 'Mašina Radosti', podsticalo na delanje nešto više od puke strasti. A taj Karlov glavni predmet zanimanja bio je tako zastrašujući da je Dankan čak i sada tek s naporom uspevao da poveruje u sliku koja se polako pomaljala iz njegove beležnice i zaštićenog dela njegovog miniseka.
<BR>&nbsp;&nbsp;&nbsp;&nbsp;&nbsp;Karl je imao jedan san - ili možda košmar - a Dankan je predstavljao jedinog živog čoveka koji ga je makar samo delimično razumeo. U kojoj je meri samo morao da bude zapanjen i zbunjen odbor sa nazivom Argus! Ta pomisao ispunjavala ie Dankana opojnim osećajem moći, premda su postojali trenuci kada mu se javljala žeIja da je do tog bremena znanja došao na neki drugi način, ili da ga se uopšte nije domogao.
<BR>&nbsp;&nbsp;&nbsp;&nbsp;&nbsp;Jer moć i sreća nikako nisu išle jedna sa drugom. Karl je posegao za obema i obe su mu procurile kroz prste. Dankan još nije znao kako da izvuče korist iz ovog nauka; ali on će ostati uz njega do kraja života.
<BR>&nbsp;&nbsp;&nbsp;&nbsp;&nbsp;Ali ako je već sreća bila nedostižna, bar mu je zadovoljstvo bilo dostupno i nije ga trebalo prezreti. Za izvesno vreme mogao je da smetne s uma državne poslove i da okrene leđa zagonetki neuporedivo dubljoj i tajnovitijoj od svih onih kojima je Kalindi očaravala svoje mušterije.
<BR>&nbsp;&nbsp;&nbsp;&nbsp;&nbsp;Bilo je veoma čudno kako je točak napravio pun krug. Pre petnaest godina, on i Karl stajali su jedan prema drugom, deleći zajedničku tugu brzog gubitka Kalindi. Sada su on i Kalindi jadikovali za Karlom.
<BR>&nbsp;&nbsp;&nbsp;&nbsp;&nbsp;I najednom, Dankan postade svestan, premda je to mogao da bude samo bledi prisenak one neutoljive gladi, izvesnog dela razočaranja koje mora da je iskusio Karl. Kako je samo bila istinita izreka da se prošlost ničim ne može vratiti...
<BR>&nbsp;&nbsp;&nbsp;&nbsp;&nbsp;Ispalo je dobro, gotovo onoliko koliko se nadao, ali nešto je ipak nedostajalo.
<BR>&nbsp;&nbsp;&nbsp;&nbsp;&nbsp;Kalindi više nije imala ukus meda.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
