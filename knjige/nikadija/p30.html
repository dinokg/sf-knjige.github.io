<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. NIKADIJA
<P>&nbsp;&nbsp;&nbsp;&nbsp;&nbsp;Jedan dan, bez obzira na to da li je bio pre šest ili sedam dana ili pre više od šest hiljada godina, isto je toliko blizu današnjici kao i jučerašnji. Zašto? Zbog toga što se vreme sadrži u trenutku sadašnjem.
<BR>&nbsp;&nbsp;&nbsp;&nbsp;&nbsp;Govoriti o svetu kakav je stvorio bog sutra ili juče predstavlja besmislicu. Bog stvara svet i sve stvari u ovom trenutku sadašnjem. Vreme koje je proteklo pre hiljadu godina sada je prisutno i blisko bogu kao i sam ovaj trenutak.
<BR>
<BR>&nbsp;&nbsp;&nbsp;&nbsp;&nbsp;Johanes Ekehart, časolog Mongolskog stoleća
<BR>
<BR>&nbsp;&nbsp;&nbsp;&nbsp;&nbsp;Sutradan Soli protrlja svoje zakrvavljene oči i izjavi da će uzeti Vremečuvarove sanke i pse i poći do Kveitkela. Mogu odmah da se okrenem, rekao mi je, i da lovim tuljane čitavim putem do Nikadije. Ali Vremečuvarovi jadni psi nisu bili u stanju da vuku sanke. Tri su patila od promrzlina, a svi su skapavali od gladi.
<BR>&nbsp;&nbsp;&nbsp;&nbsp;&nbsp;"Poći ću sa tobom do Kveitkela", rekoh mu. Podesio sam snežne naočare i pogledao prema planini. U čistom vazduhu, njena svetlucava kupa izgledala je mnogo bliža nego što je svarno bila. "Bilo bi najbolje da ovde ostavimo Vremečuvareve sanke; bolesni psi mogu da se voze u mojim; ostali mogu da nas slede."
<BR>&nbsp;&nbsp;&nbsp;&nbsp;&nbsp;Zapravo, nijedan od nas nije bio siguran da će Devaki dočekati Solija dobrodošlicom, a ja nisam želeo da ga ostavim na cedilu sa zapregom bolesnih pasa. I zato sam ga pratio na poslednjem delu njegovog puta. Trebalo nam je dva dana da dođemo do ostrva. Sagradili smo kućicu na tridesetak metara od neravne obale. Juri mi je pre tri godine rekao - činilo se kao pre tri života - da nikada neću biti dobrodošao na Kveitkelu. Vrlo dobro, neću ni dotaći nogom obalu. (Osim, razume se, ako mi medved ne raspoluti kućicu i pojuri me u dražesno ju drveće nad obalom.) Soli je pošao u šumu na skijama. Isričaće Devakijima neku izmišljenu priču o tragediji i žalosti, o tome kako su Justina, Bardo i moja mati prešli na drugu stranu. Vratiće se sledećeg dana, rekao je, sa kožama punim baldo oraha za moj povratak kući i sa mesom za pse, ukoliko je za Devakije godina bila dobra i ukoliko budu raspoloženi za darežljivost.
<BR>&nbsp;&nbsp;&nbsp;&nbsp;&nbsp;Čekao sam tri dana i noći dok je vetar duvao i zamalo mi zatrpao kućicu. Počeo sam ozbiljno da se brinem, a onda se, popodne četvrtog dana, nekoliko sanki pojavilo na rubu šume. Jedne skliznuše naniže prema obali mora. Stajao sam i rukom štitio oči od podnevnog sunca. Pažljivo pogledah sanke. Terao ih je Soli i nije bio sam.
<BR>&nbsp;&nbsp;&nbsp;&nbsp;&nbsp;"Ni luria la!" povikah prema njima. Nisam znao šta drugo da kažem. Žmirkao sam i piljio u sanke. Najpre mi se učinilo da se sa Soliljem na nagomilanim kožama punim baldo oraha vozi malo meče. Onda sam pogledao pažljivije. To nije bilo-meče; bilo je to Devaki dete umotano u rundavčeva krzna. Nisam mogao da zamislim zbog čega bi Soli povezao dete za sobom.
<BR>&nbsp;&nbsp;&nbsp;&nbsp;&nbsp;Ljudi na rubu šume nisu me pozdravili. Stajali su kraj svojih sanki, napola zaklonjeni ju drvećem i gledali prema moru. zbog odbleska, nisam mogao da im razaznam lica.
<BR>&nbsp;&nbsp;&nbsp;&nbsp;&nbsp;"Ni luria la", odvrati mi Soli i priđe bliže. Zažmirkao sam i video da je dete dečak možda tri godine star. U krilu je držao lutku od drveta. Kada sanke zaškripaše i zaustaviše se, spustio je pogled i stao da proučava lutku stidljivim žarom.
<BR>&nbsp;&nbsp;&nbsp;&nbsp;&nbsp;Soli ostavi dečka na sankama, a onda mi priđe, obraćajući mi se jezikom Devakija. "Žao mi je što si morao da čekaš."
<BR>&nbsp;&nbsp;&nbsp;&nbsp;&nbsp;"Ko je dečak?" Ali čim su mi reči napustile usne, znao sam ko je dečak.
<BR>&nbsp;&nbsp;&nbsp;&nbsp;&nbsp;"Usvojenik Haidara i Čandre", odvrati on.
<BR>&nbsp;&nbsp;&nbsp;&nbsp;&nbsp;Na pominjanje po-roditelja, dečko diže pogled i nasmeši se. "Haidar mi padda moru ril Tuwa", izgovori on bez razmetanja i ispriča mi priču kako je njegov poočim prethodne zime ubio mamuta. "Los pela manse, mi Haidar, mi Haidar lo li wos."
<BR>&nbsp;&nbsp;&nbsp;&nbsp;&nbsp;Bio je to lep dečko, snažnog izgleda, sa lakim osmehom i brzim plavo-crnim očima boje neba u sumrak. Nije mnogo podsećao na drugu decu Alaloija koju sam video. Kada sam mu se nasmešio, sva stidljivost mu se u trenutku istopi. Ponosito me je gledao, kao da me zna čitavog života.
<BR>&nbsp;&nbsp;&nbsp;&nbsp;&nbsp;"Boja Katarininih očiju, prošaptah u sebi. "Kako se zove?" upitah rapavim, nesigurnim glasom.
<BR>&nbsp;&nbsp;&nbsp;&nbsp;&nbsp;Dečko se nasmeši i pokaza ravne, bele zube. "Padda", reče, "ni luria la; ti los mi lot-Padda?" - ("Dobro došao, oče - jesi li mi ti stvarno otac po krvi?")
<BR>&nbsp;&nbsp;&nbsp;&nbsp;&nbsp;"Nemoguće", promucah zbunjeno, iako sam znao da je u ovoj čudnoj vaseljeni u kojoj obitavamo malo toga nemoguće.
<BR>&nbsp;&nbsp;&nbsp;&nbsp;&nbsp;Soli mi škripavo priđe kroz sneg i dohvati me za ruku. "On mi ne može biti sin", prošaputah mu u uho. "Anala je izvadila fetus iz Katarine dobrih četrdeset dana pre nego što je bilo vreme. Sećaš li se? Nije mogao da preživi."
<BR>&nbsp;&nbsp;&nbsp;&nbsp;&nbsp;"Nije li?" promrmlja on i okrenu se dečaku. "Čvrst je kao dijamant. To je moj unuk. Čitava loza Solijevih - teško nas je ubiti, zar ne?" Zastavši za časak, on dodade: "Pogledaj ga! Sekač ti je uobličio lice, ali ti nije dirao hromozome. Kako možeš da sumnjaš?"
<BR>&nbsp;&nbsp;&nbsp;&nbsp;&nbsp;Počistio je parče leda sa svoga krzna i ispričao mi šta se dogodilo. "Kada su videli da im prilazim, Devaki su se iznenadili. A onda su oni mene iznenadili, jer su priredili gozbu meni u čast. Pekli su mamuta - proteklih godina imali su sreće sa krdima mamuta, iako je jedan veliki mužjak zgazio Jurija pre dve godine i zdrobio mu lobanju. Ali svi su se sećali šta je Juri rekao onog dana i zato su mi poželili dobrodošlicu. Oprostili su mi, možeš li to da zamisliš, pilote?"
<BR>&nbsp;&nbsp;&nbsp;&nbsp;&nbsp;"Tuwa wi Lalunye", oglasi se dečak i obliznu usne, gledajući nas. Očigledno je mislio da mi Soli priča o mamutskoj gozbi.
<BR>&nbsp;&nbsp;&nbsp;&nbsp;&nbsp;Soli protrlja potiljak i produži. "Anala mi je rekla. Za dečka. Nijedna žena Devakija nije očekivala da će preživeti, čak ni Čandra, koja ga je pazila nakon što je Katarina... nakon što smo se vratili u Grad. Ali preživeo je. Pravo čudo, zar ne?"
<BR>&nbsp;&nbsp;&nbsp;&nbsp;&nbsp;Gledao sam dečaka dok se igrao i gurao malo koplje od kosti u zakrivljenu pesnicu lutke... Njegova duga brada, video sam, mogla je biti moja brada pre nego što sam se pretvorio u Alaloija; talasasta kosa mu je bila crna i prošarana riđim.
<BR>&nbsp;&nbsp;&nbsp;&nbsp;&nbsp;"Ali oni su ubili Katarinu!" uzviknuh. "Zvali su je satinka. Zašto nisu udavili bebu i zakopali je pod snegom?"
<BR>&nbsp;&nbsp;&nbsp;&nbsp;&nbsp;"Nije to njihov način, zar ne?"
<BR>&nbsp;&nbsp;&nbsp;&nbsp;&nbsp;"Nikada nisam ni pomislio da je mogao preživeti. Nikada to nisam video. Nikada nisam ni pomislio.
<BR>&nbsp;&nbsp;&nbsp;&nbsp;&nbsp;Soli se počeša po krvi ispod nosa i zakašlja. "Bio je izdržljiva bebica, rekoše mi. Čandra mi je ispričala da je retko plakao, čak i kada je ispekao ruke na škriljcima."
<BR>&nbsp;&nbsp;&nbsp;&nbsp;&nbsp;Zatreptah umorno očima. "Katarina... Pre nego što je umrla, morala je videti da će dečak preživeti. Zašto mi nije rekla?"
<BR>&nbsp;&nbsp;&nbsp;&nbsp;&nbsp;"Skrajerska posla."
<BR>&nbsp;&nbsp;&nbsp;&nbsp;&nbsp;"Kako se zove?" upitah potom, zaboravivši da Devaki ne nadevaju imena deci dok ova na napune bar četiri godine.
<BR>&nbsp;&nbsp;&nbsp;&nbsp;&nbsp;"Još mu nisu dali ime", odgovori Soli, "ali Hajdar priča da bi da ga nazove Danlo Mlađi, prema dedi. To jest, prema Haidarovom dedi."
<BR>&nbsp;&nbsp;&nbsp;&nbsp;&nbsp;Zatvorio sam oči i zavrteo glavom. "Ne", rekoh odlučno. "Biće pilot, a ljudi će ga zvati Danlo Mirotvorac zbog toga što će povesti misiju za Vild. Naučiće brojeve i geometriju, a imena zvezda još uvek ne zna, ali će..."
<BR>&nbsp;&nbsp;&nbsp;&nbsp;&nbsp;"Ne", usprotivi se Soli blago. Zatim se okrenuo prema dečaku, koji beše zavukao ruku u kožnu vreću, izvadio baldo orah i gurnuo ga u usta. Zdrobio ga je između svojih tvrdih malih zuba i nasmešio mi se.
<BR>&nbsp;&nbsp;&nbsp;&nbsp;&nbsp;"On mi je sin!" povikah gnevno.
<BR>&nbsp;&nbsp;&nbsp;&nbsp;&nbsp;"Ne, on je sada Haidarov sin. Njegov usvojenik, istina, ali on ga voli kao i sve ostale sinove. Haidar je jedini otac za koga zna. Biće dobar..."
<BR>&nbsp;&nbsp;&nbsp;&nbsp;&nbsp;"Ne!" uzviknuh ponovo i napravih korak prema sankama. "On mi je sin, i kada prvi put vidi Grad, povikaće: 'Oče, stigao sam kući!'"
<BR>&nbsp;&nbsp;&nbsp;&nbsp;&nbsp;Soli zavrte glavom i pokaza prema crti debelog, rebrastog leda nad obalom. Haidar, Vemilo, Seif, Jonat i Čoklos stajali su po plavim ispupčenjima i komadima kore i gledali nas. Bili su odeveni u lovačka krzna, a svako od njih nosio je koplje za rundavce. Digoh otvorenu šaku prema njima, ali mi samo mali Čoklo - više nije bio tako mali - uzvrati osmeh. Čoklo mi se uvek dopadao.
<BR>&nbsp;&nbsp;&nbsp;&nbsp;&nbsp;Soli nastavi sa pričom: "Kada sam ušao u pećinu i kada mi je Anala pokazala dečka, rekla je da je Haidar otišao sa Vemilom i Čoklom u lov na rundavca. Zbog toga mi je trebalo toliko dugo da se vratim, jer je trebalo pitati Haidara. Kada se Haidar vratio iz tog lova, rekao je da bih ja mogao da povezem dečaka na sankama. Da se oprosti - Haidar je to rekao, razumeš li? Rekao je da dečak treba jednom da vidi svog oca po krvi pre nego što se zauvek oprosti."
<BR>&nbsp;&nbsp;&nbsp;&nbsp;&nbsp;Zurio sam u sneg, jer sam znao da će Soli to reći, pa ipak sam bio ošamućen kada je to i izgovorio. Prišao sam sankama i podigao dečaka. Bio je teži nego što je izgledao.
<BR>&nbsp;&nbsp;&nbsp;&nbsp;&nbsp;"Padda", reče on. Neobičan izraz pređe njegovim licem, i on mi dugim prstima prođe kroz bradu, razgledajući crvene vlasi koje je tamo našao. "Padda", ponovi on. Ali nije bilo osećanja u njegovom glasu. Izgovorio je Devaki reč za oca kao da je u pitanju neka apstrakcija, kao da je naučio ime neke čudne nove životinje.
<BR>&nbsp;&nbsp;&nbsp;&nbsp;&nbsp;"Danlo", rekoh što sam nežnije mogao i poljubih ga u čelo koje je imalo isti oblik kao moje nekada. "Moj sin."
<BR>&nbsp;&nbsp;&nbsp;&nbsp;&nbsp;Spustio sam dečaka na sneg, a on otrča do kućice i otpuza kroz tunel da vidi šta bi mogao tamo da nađe. Digoh pogled prema nebu, ćutljivom i plavom iznad mene. Teško progutah, jednom ili dvaput. Oči su mi gorele od bola; bio sam iznenađen da su suve kao ledeni vazduh oko mene. Možda, pomislio sam, moja prokleta, izobličena duša više nije sposobna za suze.
<BR>&nbsp;&nbsp;&nbsp;&nbsp;&nbsp;"Ne mogu ga povesti sa sobom", upitno se obratih Soliju.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Moj sin - odrašće misleći da je deformisani Alaloji."
<BR>&nbsp;&nbsp;&nbsp;&nbsp;&nbsp;Soli protrlja nos i ništa ne odgovori.
<BR>&nbsp;&nbsp;&nbsp;&nbsp;&nbsp;Iz kućice dopre razdragani kikot. Otpuzao sam kroz tunel i nasmešio se Danlou, koji je sedeo na uzglavlju moga kreveta. Našao je Vremečuvarovu knjigu. Okretao je jednu po jednu stranu, prstom pokušavajući da dohvati slova, kao da misli da su crvići.
<BR>&nbsp;&nbsp;&nbsp;&nbsp;&nbsp;Pogledah kroz senoviti, ledeni vazduh kućice na beskonačne mogućnosti i ugrizoh se za usnu. Blago, izvukoh knjigu sa njegovog krila. "Li los knjiga", procedih kroz zube.
<BR>&nbsp;&nbsp;&nbsp;&nbsp;&nbsp;Bio je ljut na mene zato što sam mu oduzeo novu igračku. Dugo je piljio u mene. Uplaših se besa koji sam spazio u njegovim očima, besa koji se usecao u mene poput koplja. A onda mu se radoznalost vrati i on se nasmeši. "Ki los kiga?" upita me.
<BR>&nbsp;&nbsp;&nbsp;&nbsp;&nbsp;"Knjiga", objasnih mu, "to je samo skupina ukrašenih listova vezanih skupa. Ništa bitno. Baš ništa."
<BR>&nbsp;&nbsp;&nbsp;&nbsp;&nbsp;Kasnije, kada sam natovario sanke, dok je Soli držao Danla za ruku radi kratkog puta nazad prema obali, prošaputao sam Soliju u uvo: "Nemoj da mi sin odraste u neznanju. Reci mu da svetla na nebu nisu samo oči mrtvih. Reci mu za zvezde, važi?"
<BR>&nbsp;&nbsp;&nbsp;&nbsp;&nbsp;Okrenuo sam sanke prema istoku i dohvatio tvrde, smrznute oslonce.
<BR>&nbsp;&nbsp;&nbsp;&nbsp;&nbsp;"Da", reče Soli, "Reći ću mu."
<BR>&nbsp;&nbsp;&nbsp;&nbsp;&nbsp;"Zbogom, Danlo", rekao sam kada sam se sagao i podigao ga u vazduh. Zbog toga što mu je kosa tako lepo mirisila poljubio sam ga još jednom. Dograbio sam Solijevu golu šaku i rekao i njemu zbogom.
<BR>&nbsp;&nbsp;&nbsp;&nbsp;&nbsp;"Da, zbogom", otpozdravi mi on. A onda učini zapanjujuću stvar. Snažno me je povukao za ruku i naglo se sagao kada sam se ja skoro zateturao. Poljubio me je jednom, čvrsto, u čelo. Osetih kako mu njegove ispucale usne peku hladnu kožu; do dana današnjeg osećam kako me peku. "Padaj daleko i padaj srećno, pilote", reče.
<BR>&nbsp;&nbsp;&nbsp;&nbsp;&nbsp;Podviknuo sam psima i poterao sanke niz vetar u blistavu snežnu ravnicu koja se otvarala preda mnom. Nisam se nijednom osvrnuo, iako sam se često osvrtao u mislima i snovima. Nisam verovao da ću ih ikada više videti. Nikada, dođe šapat, nikada više. Vazduh je bio tako hladan i gorak da su mi oči bile pune suza pre nego što sam prešao pola milje prema Nikadiji.
<BR>
<BR>&nbsp;&nbsp;&nbsp;&nbsp;&nbsp;Dolazim, do kraja svoje priče. Malo se toga može reći o mom putovanju kući. Psi i ja pojeli smo baldo orahe i meso mamuta i posle toga smo bili gladni. Iako sam otvorio mnogo aklija da lovim tuljane, više nisu skakali na moje koplje. Uglavnom je bilo vrlo hladno. Nožni prsti su mi se dvaput smrzli; do dan danas moji nožni prsti ne podnose hladnoću. Kada sam bio gotovo nadomak Grada, mećava me zateče nespremnog. Petnaest dana sam ležao ušuškan sa svojim polusmrznutim psima u snežnoj kućici napravljenoj na brzinu, čitajući Vremečuvarovu knjigu i osluškujući oluju. Arne i Bela uginuli su pored mene od promrzlina i gladi. Ostavio sam ih sahranjene u snegu.
<BR>&nbsp;&nbsp;&nbsp;&nbsp;&nbsp;Negde je zabeležno da se devedeset prvog dana duboke zime godine 2934. Malori vi Soli Ringes, ne uspevši u svojoj potrazi za Starijim Edama, vratio u grad svog rođenja. (Rečeno mi je da se tako završava slavna Sarojinova fantazija, Neuropevači.) Vratio sam se jednoj od najgorčih ironija svoga života: lordovi i majstori, kao i većina ostalih, nisu želeli da poveruju da sam se 'setio' Starijih Eda. Njih nekolicina, naročito Lord Utiskivač, ismevali su me. Odnosno, to su činili dok poslednjeg dana godine najveći od naših pamtilaca, Tomas Rejn, nije svukao svoju odoru, zatvorio oči i otišao da lebdi u jednom od tankova manastira Ružičaste Materice. Sećanjima se vratio u mračnu prošlost. Prizvao je sećanja koja su unutar svakoga od nas i osluškivao, onako kako sam ja osluškivao, šapat Starijih Eda. Sa radošću (i velikim ponosom) naučio je mnoge druge pripadnike svoje profesije da ih se sete. Vesti o tom velikom pamtiočenju brzo su se proširile Akademijom. Danima nisam mogao da kližem ni najzabačenijim klizoulicama, a da neki iskušenik ne povuče školskog druga za rukav i sa strahopoštovanjem pokaže na mene. Čak i neki primernici, koji ni pred jednim čovekom ne osećaju strah, jedva da su smeli da me pogledaju u oči dok su razgovarali sa mnom. Bilo je to vrlo neprijatno. Zaista, više mi se dopadalo ismevanje nego strahopoštovanje.
<BR>&nbsp;&nbsp;&nbsp;&nbsp;&nbsp;Ubrzo potom Savet lordova me je proglasio Lordom Reda. Smesta sam organizovao ponovnu izgradnju Pećina svetlosnih brodova i okolnog grada, razrušenog bombom. Poslao sam robote u planine iza Urkela da iseku velike količine kamena. Do dvadesetog dana proleća sredozimlja bili su postavljeni temelji velikog tornja (neki kažu veličanstvenog). Dok su sivi, snežni dani prolazili, igla ružičastog granita uzdizala se nad novoizgrađenim Šupljim poljima, nad zgradama i kulama onoga što će biti nazvano Novim Gradom. Za godinu dana, kada toranj bude gotov, biće najviši u čitavom Gradu. Nazvao sam ga Solijevim tornjem, na iznenađenje i zgražanje svih koji su mislili da znaju koliko sam mrzeo oca.
<BR>&nbsp;&nbsp;&nbsp;&nbsp;&nbsp;Za to vreme poveo sam malu ekspediciju u zapečaćenu Vremečuvarovu Kulu. Uspeo sam se stepeništem do privatne Vremečuvarove odaje. Sneg beše napadao kroz razbijene prozore i nagomilao se, prekrivši stotine Vremečuvarovih satova. Sačuvao sam satove. Naredio sam da se sneg ukloni, a prozori ponovo naprave, i to od stakla. Čitava Kula, odlučio sam, biće muzej.
<BR>&nbsp;&nbsp;&nbsp;&nbsp;&nbsp;U podrumu Kule otkrio sam mnogo, mnogo drevnih knjiga, čitavu biblioteku plesnjivih, u kožu uvezenih knjiga. Čitao sam te knjige; do dana današnjeg ih neprekidno čitam. Koračao sam dugim, kamenitim hodnicima koji su spiralno silazili do najdubljih nivoa Kule. Stigao sam do svoje stare Ćelije i pogledao u nju, prisećajući se. Otvorio sam teška vrata susedne ćelije, ćelije u kojoj je pesnik-bojovnik napravio pesmu svoje smrti. Osećao se zadah prašine, životinjskog izmeta i smrti. Našao sam njegove bele kosti koje su blistavo očistila prikradala čije su rupe išle duboko ispod zemlje. Njegov crveni bojovnički prsten i njegov pesnički prsten blistali su na dugim, zakrivljenim kostima prstiju. I tako, pomislih, pesnik-bojovnik je zaista umro. Onda se setih da me je naterao da obećam da ću mu poslati telo na rodnu planetu. U svoj zbrci rata, zaboravio sam na njega. Naredio sam da mu se kosti iznesu i zamotaju u njegov ratnički ogrtač. Roboti su isekli kovčeg od crnog mermera i glačali ga dok nije zablistao kao ogledalo. Ja sam lično uklesao reči pesme njegove smrti u zaglavlje. Iskušenici koji su me gledali kako radim u mračnom podrumu - a možda i svi ostali - mora da su mislili da sam dve trećine šenuo pameću. Kada su mislili da ih ne slušam, smejali su mi se. Ali oni još nisu razumeli kako je važno da se mrtvima, svim mrtvima oda počast, i još više, da budu upamćeni. Ovde moram da ispričam o svom obećanju boginji Kalindi i čudu koje me je nateralo da održim to obećanje. Čudo: pedeset šestog dana lažne zime, Bardova Blagoslovena preljubnica izletela je iz mnogostrukosti i spustila se u novosagrađene pećine svetlosnih brodova. Već mnogo dana Šuplja polja bila su ponovo otvorena za reku šatlova sa dubinskih brodova i daljinskih brodova koji su životodavna krv Grada. I jedan po jedan, svetlosni brodovi pilota koji su tokom potrage putovali daleko preko galaksije počeše da se vraćaju. (Mnogi piloti, razume se, ostali su dosledni potrazi i nisu videli Nikadiju od dana kada je Vremečuvar obznanio svoj poziv. Njihova imena su cenjenija od svih.) Najpre se mislilo da je i Blagoslovena preljubnica jedan od tih brodova. Ali onda je jedan pripravnik lemilac prepoznao velika, spuštena krila i zatupasti nos i poslao iskušenika da me obavesti. Sreo sam Barda u Pećinama, ali je on odbio da odmah objasni čudo svog postojanja.
<BR>&nbsp;&nbsp;&nbsp;&nbsp;&nbsp;"Bardo!" povikah kada je kročio iz kabine svoga broda. "Kako je to moguće?"
<BR>&nbsp;&nbsp;&nbsp;&nbsp;&nbsp;"Malecki!" Zagrlio me je i potapšao po leđima, kao i obično. Bio je masivno čvrst - stvaran - kao i uvek. Otvoreno je plakao. Krupne suze su mu klizile niz obraze. "Mali druže!" govorio je. "Mali druže! Tako mi boga, dobro je biti kod kuće!"
<BR>&nbsp;&nbsp;&nbsp;&nbsp;&nbsp;"Reci mi šta ti se desilo. Jesi li sam? Gde je Justina - da li smem da pitam?"
<BR>&nbsp;&nbsp;&nbsp;&nbsp;&nbsp;Tužno se nasmešio kada se dohvatio za stomak i zavrteo glavom. Osim blage sedine na slepočnicama i u bradi, izgledao je potpuno isto kao što sam ga se sećao. "Oh, svakako da možeš da pitaš", reče on. "Ali ne ovde. Tako sam žedan - dugo nisam ni okusio pivo. Umirem od želje da mu osetim ukus. Hoćeš li sa mnom do Hofgartena da popijemo nešto piva?"
<BR>&nbsp;&nbsp;&nbsp;&nbsp;&nbsp;Na dan blistavog sunčevog sjaja i toplog planinskog vetrića otišli smo do Hofgartena da pijemo pivo i skoč. Sedeli smo za uglačanim drvenim stolom u našoj omiljenoj odaji koja je gledala na morske litice. Spoljnji prozori bili su otvoreni da bi pustili unutra vazduh i tople zrake sunca. Sedeli smo kraj prozora, pili svoja pića i razgovarali.
<BR>&nbsp;&nbsp;&nbsp;&nbsp;&nbsp;"Ah, ovo je baš dobro", promumla on i prinese vrč piva ustima. Oblizao je penu sa brkova i zatim ispio još nekoliko krupnih gutljaja. "Tako dobro. Treba da ti ispričam o Justini. Ona je dobro. Otišla je na Lekoas, da poseti svoju majku i da drži predavanja u elitnoj školi. Neće se vraćati u Nikadiju, kakva šteta."
<BR>&nbsp;&nbsp;&nbsp;&nbsp;&nbsp;Pijuckao sam svoj skoč, ali mi to nije bogzna kako prijalo. Ukus mi je skretao pažnju sa važnih stvari o kojima sam morao da pitam Barda. "Počni od početka", zatražih. "Kako si preživeo bitku? Šta je bilo sa zvezdom?"
<BR>&nbsp;&nbsp;&nbsp;&nbsp;&nbsp;"Da ti pričam o bici? Kako to da sam još živ? Postoji jednostavno objašnjenje, prijatelju moj. Bili smo spaseni. Entiet nas je nekako spasao - ne znam kako. Jednog trenutka padali smo u srce zvezde i pekli smo se kao crvići na vatri. Umirali smo, razumeš. Sledećeg trenutka - pa, bili smo slobodni."
<BR>&nbsp;&nbsp;&nbsp;&nbsp;&nbsp;Dokusurio je svoje pivo i naručio još jedno. Njegovi debeli obrazi bili su vrlo rumeni, od piva ili od toga što mu je bilo neprijatno, bilo je teško reći.
<BR>&nbsp;&nbsp;&nbsp;&nbsp;&nbsp;"A onda?" upitah.
<BR>&nbsp;&nbsp;&nbsp;&nbsp;&nbsp;"A onda smo pobegli, boga mu! Eto, sad sam ti rekao. 'Kukavica Bardo' - to misliš, znam. Načinili smo mapiranje nazad do padoputeva, a zatim prema Lekoasu. Nismo mogli da ostanemo zajedno na takav način, Justina i ja. Jednom ću morati to da ti opišem, kakav je to pakao kada izgubiš sebe u nekom drugom. Jednom. Vremečuvar je bio u pravu. Ne valja za pilote da dele isti brod. Oh, mora da me mrziš, malecki, zbog toga što sam bio takva kukavica!"
<BR>&nbsp;&nbsp;&nbsp;&nbsp;&nbsp;Zaista ga nisam mrzeo; voleo sam ga zato što je kukavica. "Drago mi je što si živ", rekoh ozbiljno.
<BR>&nbsp;&nbsp;&nbsp;&nbsp;&nbsp;Nije hteo da kaže ništa više o Justini, i zato sam mu ja ispričao sve što se desilo nakon bitke. Bilo mu je drago što je Vremečuvar mrtav, a još draže što sam sada ja bio Lord Reda. Zbog mog otkrića Starijih Eda mu nije bilo drago. Bardo, moj neverni, svetovni prijatelj, došao je do toga da nema poverenja u bogove.
<BR>&nbsp;&nbsp;&nbsp;&nbsp;&nbsp;"Zašto ne piješ svoj skoč?" upita on i tresnu rukom o sto. "Pij, malecki, a ja ću ti pričati o Entitetu i šta mi je učinio. Ona je razgovarala sa mnom! Ja, Bardo, princ Letosveta i uskoro majstor-pilot, to jest, ako Lord Pilot bude smatrao da to zavređujem - govorio sam sa boginjom i vratio se da ti ispričam!"
<BR>&nbsp;&nbsp;&nbsp;&nbsp;&nbsp;Podigoh svoju čašicu skoča. Prineo sam je usnama i omirisao, ali nisam pio, zbog sećanja. "Šta želiš da mi kažeš, Bardo?"
<BR>&nbsp;&nbsp;&nbsp;&nbsp;&nbsp;Podrignuo je, a licem mu pređe kiseli, bolesni izraz. Već je bio malo pijan. "Ah", reče on, "nisam bio potpuno iskren prema tebi. Boginja mi nije rekla da me je spasla sa zvezde. Rekla je da me je stvorila. Prisetila me se, boga mu! Justina i ja - bili smo mrtvi, rekla je. Naš divni brod uništen. Oh, kakva šteta! Eto, malecki, šta mi je rekla. Rekla je da se prisetila konfiguracije svakog atoma, svake sinapse naših prokletih tela i mozgova. Ponovo me je stvorila, rekla je, iz vodoničnog gasa, ugljeničnih molekula i zvezdane prašine. Spasla me je od smrti. Vaskrsenje, rekla je, druga prilika. Da li je to moguće?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Da li je moguće? Boga mu, reci mi, malecki."
<BR>&nbsp;&nbsp;&nbsp;&nbsp;&nbsp;Uzeo sam u usta gutljaj skoča i pustio da mi se tečni ćilibar sliva preko jezika. Slušao sam razgovor između čula i sećanja, sećanja sadržanih u svakom molekulu skoča. Alkoholi i estri progorevali su svoj put kroz ružičaste papile u moju krv. Ukus etra i prodorni aldehidi sećali su me na planetu Uradet, na kojoj je skoč napravljen pre četrdeset godina. Osetih miris krckavih zrna ječma koja su se pekla nad vatrom treseta, ječmeni slad koji je fermentirao, da bi sama njegova suština bila destilovana u zlatnu tečnost sećanja. Progutah i videh čoveka koji je kosio ječam; čelični srp mu je odražavao oštru, plavu svetlost. Uradetovog sunca. U stabljikama i polenu ječma bili su atomi ugljenika, delići daha bezborjnih ljudi koji su kolonizovali Uradet. Delići Stare Zemlje i njenog žutog sunca, zvezdanog vodonika, kiseonika stvorenog u dalekoj zvezdanoj vatri bez imena koje bi meni bilo poznato - grananje sećanja i bića bilo je beskonačno, a od razmišljanja o granama koje su se preplitale vrtelo mi se u glavi. Sećanje o svim stvarima je u svim stvarima. Zakašljah se i ispljunuh gutljaj vatrenog skoča po stolu. Kapljice se rasuše po uljastom drvetu, lomnikovom drvetu koje je u šumi Alisalije posekao davno umrli crvotrkač. Da, pomislih, ona, boginja, pravila je čoveka tako lako kao što bi čovek izrezbario omiljenu drvenu lutku koje se sećao iz detinjstva.
<BR>&nbsp;&nbsp;&nbsp;&nbsp;&nbsp;Kroz svest, bogovi stvaraju; stvaranje je sve.
<BR>&nbsp;&nbsp;&nbsp;&nbsp;&nbsp;"Moguće je", rekoh najzad.
<BR>&nbsp;&nbsp;&nbsp;&nbsp;&nbsp;"Oh, kakva šteta", izusti Bardo. "To je najgora stvar. Kakva šteta, kakva prokleta šteta. Savršena informacija je moguća, čini mi se, i prema tome Bardo nije više čovek kakav je nekada bio. Šta sam ja, onda? Kako ću ikada saznati?"
<BR>&nbsp;&nbsp;&nbsp;&nbsp;&nbsp;Bio je to stari problem, stari strah. Ali konačno, ovde u duši i telu moga starog prijatelja, javila se mogućnost novog rešenja.
<BR>&nbsp;&nbsp;&nbsp;&nbsp;&nbsp;"Ti si onaj koji jesi", rekoh mu. "Ti si Bardo, moj najbolji drug. I to je dovoljno."
<BR>&nbsp;&nbsp;&nbsp;&nbsp;&nbsp;Kapljice znoja blistale su mu na isturenom čelu. "A ko je Malori Ringes?"
<BR>&nbsp;&nbsp;&nbsp;&nbsp;&nbsp;"Ja sam onaj koji jesam."
<BR>&nbsp;&nbsp;&nbsp;&nbsp;&nbsp;Obliznuo je rumene usne i tresnuo vrčem o sto. Zavrteo je glavom i kucnuo pilotskim prstenom po prozoru, rekavši: "Entitet mi je rekao da treba da ti prenesem poruku, da ću istovremeno biti i glasnik i prokleta poruka. Da te podseti na tvoj cilj. Na šta je mislila?"
<BR>&nbsp;&nbsp;&nbsp;&nbsp;&nbsp;"Obećao sam da ću joj se vratiti, Bardo."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;Odgurnuo sam čašicu skoča od sebe. Skliznula je gotovo bez ikakvog trenja po vlažnom stolu. "Biće mi teško da objasnim, ali ću morati da pokušam. Kalinda je bila pesnikinja-bojovnika pre nego što je postala boginja. Pesnici, u svom pohodu za savršenim ljudskim bićem, nekada davno izmenili su svoje hromozome. Još gore, izostavili su ono što su smatrali beskorisnim informacijama, tamo i amo po genomu. U svom neznanju, izostavili su vitalnu stvar. I u tome je tragedija. Svaki pesnik-bojovnik, čak i Kalinda - naročito Kalinda - ne može da se seti Eda. Zbog toga što tamo gde one u nama šapuću, u njima nema ničega."
<BR>&nbsp;&nbsp;&nbsp;&nbsp;&nbsp;"Kakva šteta."
<BR>&nbsp;&nbsp;&nbsp;&nbsp;&nbsp;"Kalinda - Entitet - ona je ono što Jeldre nisu želele: boginja koja je postala ono što jeste bez prednosti njihove mudrosti."
<BR>&nbsp;&nbsp;&nbsp;&nbsp;&nbsp;Nagao se na prozorski okvir da udahne svežeg vazduha. Podrignuvši još jednom, on upita: "Ali Entitet mora da je znao kako da dekodira Ede. Pomisli na pilote koji su se izgubili u njoj. Ah, pomisli na mene. Ako je umela... dakle, ako je stvarno umela da me stvori, onda mora da je bila u stanju da pročita svako parčence moje DNK."
<BR>&nbsp;&nbsp;&nbsp;&nbsp;&nbsp;"Zapravo, ja verujem da ona zna sve o Edama... sada. Ali prekasno je, zar ne vidiš? I pored sve njene moći, i pored sve njene slave, ona je pomalo luda.
<BR>&nbsp;&nbsp;&nbsp;&nbsp;&nbsp;Ponovo je podrignuo. "Dakle, još ne razumem."
<BR>&nbsp;&nbsp;&nbsp;&nbsp;&nbsp;Ustao sam i odgurnuo stolicu od stola. "Divan je dan", rekoh. "Hajde da se prošetamo do obale."
<BR>&nbsp;&nbsp;&nbsp;&nbsp;&nbsp;Zbog toga što je bio pijan, obrglio mi je rame rukom i napola se teturao, a napola me vukao ka izlazu. Išli smo niz ledenu stazu koja se usecala između obronaka prema obali. Ispričao sam mu o svom planu da pošaljem misiju u Vild. Najbolji piloti našeg Reda, rekao sam, vodiće misiju. Biće mnogo svetlosnih brodova, biće tu i semenski brod koji će nositi istoričare, programere, mehaničare, eshatologe, i pamtioce, pre svega pamtioce - punu skupinu majstora koji predstavljaju sve profesije našeg Reda. Civilizovaćemo Vild. Ili bolje, civilizovaćemo i podučiti divlje ljude Vilda da ne uništavaju zvezde. Pokazaću pilotima dokaz hipoteze, pa će oni podučavati varvare veštini matematike. A negde među ostacima Vilda, majstori sa semenskog broda će osnovati novu Akademiju, možda mnogo akademija u kojima će se podučavati novi piloti. Podučavati, prosvetljavati, otpočinjati - to je moto našeg Reda, i to će ostati njegov moto bez obzira na to koliko daleko naši piloti pali.
<BR>&nbsp;&nbsp;&nbsp;&nbsp;&nbsp;"Ali zračenje Vilda - ono se širi, zar ne? I šta je sa Maripenovom zvezdom? I svima ostalima? Na kraju će svetlost uništiti čitavu galaksiju."
<BR>&nbsp;&nbsp;&nbsp;&nbsp;&nbsp;"Ne, nećemo dozvoliti da se ta budućnost dogodi." Zatvorio sam za trenutak oči. "Napravićemo nove oblike života koji žive od svetlosti. Delom bakterije, delom kompjuteri, delom fotoelektrične ćelije - roj novog života kroz čitavu galaksiju, koji će se hraniti fotonima, štititi, postati deo ekologije. Takva inteligencija - ne možeš ni zamisliti."
<BR>&nbsp;&nbsp;&nbsp;&nbsp;&nbsp;"A onda?" upita Bardo.
<BR>&nbsp;&nbsp;&nbsp;&nbsp;&nbsp;Stajali smo na obali i gledali prema Fjordu. Osećao se miris soli i starog snega, bogati, bezvremeni ferment mora. Morski led se uglavnom rastopio; talasi su nailazili, penili se i udarali o kamenitu obalu. U vazduhu iznad nas čuli su se krici dva snežna galeba. Podizali su se uvis, obrušavali i klizili nad zapenjenim plićacima.
<BR>&nbsp;&nbsp;&nbsp;&nbsp;&nbsp;"Jednog dana", nastavih, "previše skoro, napustiću Grad. Poći ću do nje, kao što sam obećao. A onda ću porasti. Doći će do... sjedinjenja, na neki način. Do venčanja, ako ti se tako dopada. Ako se meni dopada. Usamljena je i pomalo luda i prema tome: nova ekologija informacija. Napravićemo nešto novo, nešto što nikada nije viđeno, nikada u okviru ove vaseljene. A postoji još nešto. To - teško je to objasniti - to pretvaranje koga sam se toliko dugo plašio, a sada više ne. Zbog tebe, sada vidim. Mi smo ono što jesmo. Sve, svaka žena, čovek, dete, tuljan, kamen, misao, teorema, čestica prašine - sve se čuva, sve se stvara. Eto šta bogovi čine, Bardo."
<BR>&nbsp;&nbsp;&nbsp;&nbsp;&nbsp;Birali smo put između stenja i peska, trudeći se da ne nagazimo lepe oblutke i glatke školjke naplavljene duž linije plime. Bardo je dahtao i teško disao; nagao se napred sa rukama na kolenima. Lice mu je prebledelo kao kod autiste. Mislio sam da će povratiti. "Oh, jadni moj stomak", zagrokta on. "Pio sam previše piva." Onda se setio svog dostojanstva, ispravio se i oslonio na moje rame. Težina mu je bila vrlo velika, vrlo umirujuća, vrlo poznata.
<BR>&nbsp;&nbsp;&nbsp;&nbsp;&nbsp;Turobno je zurio u vodu, a zatim se okrenuo i zagledao u moje lice. "Pogledaj se! Čovek u telu pećinskog pračoveka, a u glavi već dve trećine bog!"
<BR>&nbsp;&nbsp;&nbsp;&nbsp;&nbsp;Udeli; budi samilostan ,rekla mi je Katarina.
<BR>&nbsp;&nbsp;&nbsp;&nbsp;&nbsp;"Bog je samo jedan, a svi smo mi njegov deo", rekoh zamišljeno.
<BR>&nbsp;&nbsp;&nbsp;&nbsp;&nbsp;Jedan trenutak je ćutao a zatim je podigao kamen i bacio ga u vodu. Kao dečaci, često smo igrali igru žabica. "Tri žabice", reče on. Spustio je vlažni, peskom prekriveni kamen u moju šaku. "Da vidim možeš li ti da napraviš četiri."
<BR>&nbsp;&nbsp;&nbsp;&nbsp;&nbsp;"Ne, Bardo, nisam došao ovamo da bismo se igrali žabica."
<BR>&nbsp;&nbsp;&nbsp;&nbsp;&nbsp;Lice mu se zacrvenelo od besa i on podiže ružičastu, spiralnu ljušturu i tresnu je o stenu. Razbila se u parčad. "Zbog čega uvek radiš ono što ne treba?" povika on. "Gde ti je osećaj? Oh, kakva prokleta šteta!"
<BR>&nbsp;&nbsp;&nbsp;&nbsp;&nbsp;"Žao mi je."
<BR>&nbsp;&nbsp;&nbsp;&nbsp;&nbsp;"Ne, ti si bog, a bogovima, kako mi se čini, nikada nije žao."
<BR>&nbsp;&nbsp;&nbsp;&nbsp;&nbsp;"Ja sam ti prijatelj."
<BR>&nbsp;&nbsp;&nbsp;&nbsp;&nbsp;Bacio je pogled gore i dole po obali, najpre prema nekoliko iskušenika koji su se držali za ruke kraj vode, a zatim prema tuljanima na njihovoj steni. Tu je bilo devet krupnih tuljana koji su se sunčali sa crnim njuškama usmerenim pravo u nebo. Spustio je glas, kao da mi odaje tajnu. U dahu su mu se osećala isparenja, gorko slatki zadah piva. "Ne, malecki", reče on. "Može li čovek da bude prijatelj sa prokletim bogom?"
<BR>&nbsp;&nbsp;&nbsp;&nbsp;&nbsp;Pogledah talase koji su zapljuskivali obalsko stenje. Sa iskričave vode odražavala se svetlost, boje koje on nije mogao videti. "Da bih živeo, umirem", prošaptah.
<BR>&nbsp;&nbsp;&nbsp;&nbsp;&nbsp;Mislio sam da me nije čuo, jer je iznervirano šutirao mokri pesak. Brada mu se skupila uz vrat i nije hteo da me pogleda. A onda reče: "Ne, ti nikada nećeš umreti - nije li to Katarina prorekla?" Zagladio je pregibe svoje kamelaike na trbuhu. "Ali ja, Bardo - ja sam samo čovek, i ukoliko ubrzo ne nahranim ovo svoje divno telo, ja ću se sparušiti i umreti. Hajda da na trenutak zaboravimo te bolne shatologije i večeramo kao ljudi pre nego što potpuno iščilimo. Idemo nazad do Hofgartena da naručim večeru. A posle ću biti ne malo pijan, već veličanstveno pijan. Ideš li sa mnom, malecki?"
<BR>&nbsp;&nbsp;&nbsp;&nbsp;&nbsp;Jer na kraju sami biramo svoje budućnosti, govore skrajeri.
<BR>&nbsp;&nbsp;&nbsp;&nbsp;&nbsp;"Možda kasnije", odgovorih mu. "Trenutno nisam baš gladan.
<BR>&nbsp;&nbsp;&nbsp;&nbsp;&nbsp;Slegao je ramenima, naklonio zvanično glavu i počeo da se penje nazad prema Hofgartenu. Gledao sam kako mi se najbolji prijatelj - taj glasnik božji, to čudo kreacije - tetura među crnim stenama koje je izvajalo more.
<BR>&nbsp;&nbsp;&nbsp;&nbsp;&nbsp;Istina je, sada znam, sve je kreacija. Kalinda je poslala Barda da me podseti na to. Stvorila ga je iz sećanja, a jednog dana i ja ću naučiti tu veštinu. Jednog dana, setiću se Katarine i vratiti je u postojanje, jer bogovi se bave stvaranjem. Svi se bavimo time. Svako od nas - bog, čovek, crv u trbuhu ptice, u svakoj našoj misli, osećanju i postupku, koliko god oni bili trivijalni ili osnovani - stvaramo ovu čudnu vaseljenu u kojoj živimo. Stvaramo boga. Na kraju vremena, kada vaseljena postane svesna sebe, prisetiće se prošlosti i sve i svako ko je trpeo bol života biće iskupljen. To je moja nada; to je moj san; to je moj cilj.
<BR>&nbsp;&nbsp;&nbsp;&nbsp;&nbsp;Stajao sam na obali i sanjario, sa hladnim okeanom pred sobom. Stegao sam pljosnati, glatki kamen koji mi je dao Bardo i zavitlao ga ispod ruke u talase. Udario je u vodu okrećući se i zatim odskočio četiri puta. Protekao je samo jedan trenutak između poslednja dva sokoka, a tokom tog trenutka, uzvitlano sočivo galaksije prenelo me je hiljadama milja kroz svemir. A sama galaksija nastavljala je svoje putovanje sve dalje od nepomične tačke stvaranja i ja sam padao kroz vaseljenu. Padam do današnjeg dana, ne u onu naopaku večnost nepostojanja i očaja, već kroz drugu vaseljenu, u kojoj su zvezde blistave i nebrojene, a potraga za životom, ako već ne za smislom života, nastavlja se i dalje.
<BR>&nbsp;&nbsp;&nbsp;&nbsp;&nbsp;Verujem da svakog trenutka umiremo, ali se svakog trenutka i ponovo rađamo, idući u susret beskonačnim mogućnostima. I tako, tog divnog dana lažne zime, platio sam konačnu cenu i okrenuo lice vetru. Kao i obično, od slane vodene prašine sam ogladneo. Otišao sam nazad obalom prema svom treptavom Gradu da se pridružim Bardu na večeri, da ponovo budem veličanstveno ljudski, bar još na kratko.
</P></TD></TR></TABLE>
</CENTER>
</BODY>
</HTML>
