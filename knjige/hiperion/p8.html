<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG
<P>&nbsp;&nbsp;&nbsp;&nbsp;&nbsp;Konzul se probudio na zvuk balalajke koja je svirala tako tiho da je isprva mislio da je to zvučna podloga njegovog sna.
<BR>&nbsp;&nbsp;&nbsp;&nbsp;&nbsp;On ustade, zadrhta na hladnom vazduhu, obavi ćebe oko sebe i izađe na dugi balkon. Još nije svanulo. Nebesa su još gorela svetlošĆu bitke.
<BR>&nbsp;&nbsp;&nbsp;&nbsp;&nbsp;"Izvinite", reče Lenar Hojt, podigavši pogled sa svog instrumenta. Sveštenik je bio duboko umotan u ogrtač.
<BR>&nbsp;&nbsp;&nbsp;&nbsp;&nbsp;"U redu je", reče Konzul. "Bio sam spreman za buđenje." I to je bilo istina. Nije mogao da se seti kada se osećao odmornije. "Nastavite, molim vas", reče. Tonovi su bili oštri i jasni, ali jedva čujni zbog buke vetra. Bilo je to kao da Hojt svira u duetu sa hladnim vetrom koji je duvao odozgo, sa vrhova. Za Konzula je ta jasnoća bila gotovo bolna.
<BR>&nbsp;&nbsp;&nbsp;&nbsp;&nbsp;Bron Lamija i pukovnik Kasad izađoše ubrzo. Minut kasnije pridruži im se i Sol Vejntraub. Rejčel mu se meškoljila u rukama, pružala se ka noćnom nebu kao da može da dohvati one jarke pupoljke.
<BR>&nbsp;&nbsp;&nbsp;&nbsp;&nbsp;Hojt je svirao. Vetar je ojačao sat pred zoru, a gargojli i eskarpe poslužili su kao cevi za hladan fagotni registar orgulja 'Utvrđenja'.
<BR>&nbsp;&nbsp;&nbsp;&nbsp;&nbsp;Martin Silenus se pojavi, držeći se za glavu. "Jebote, niko ne mari za tuđi mamurluk", reče on. Naslonio se na široku ogradu. "Ako se ispovraćam s ove visine, proći će pola sata dok to stigne do tla."
<BR>&nbsp;&nbsp;&nbsp;&nbsp;&nbsp;Otac Hojt nije podizao pogled. Prsti su mu leteli po žicama malog instrumenta. Severoistočni vetar bio je sve jači i hladniji, a balalajka je svirala sa njim, tonovima toplim i živim. Konzul i ostali zgurili su se u prekrivačima i ogrtačima, vetar je rastao u bujicu, bezimena muzika održavala korak s njim. Bila je to najčudnija i najdivnija simfonija koju je Konzul ikada čuo.
<BR>&nbsp;&nbsp;&nbsp;&nbsp;&nbsp;Vetar onda nalete, zaurla, dostiže vrhunac, i zamre. Hojt završi melodiju.
<BR>&nbsp;&nbsp;&nbsp;&nbsp;&nbsp;Bron Lamija pogleda unaokolo. "Samo što nije svanulo."
<BR>&nbsp;&nbsp;&nbsp;&nbsp;&nbsp;"Imamo još jedan sat", reče pukovnik Kasad.
<BR>&nbsp;&nbsp;&nbsp;&nbsp;&nbsp;Lamija slegnu ramenima. "Zašto da čekamo?"
<BR>&nbsp;&nbsp;&nbsp;&nbsp;&nbsp;"Zaista, zašto?" reče Sol Vejntraub. On pogleda ka istoku gde je jedina naznaka osvita bilo jedva primetno bledilo tamošnjih sazvežđa. "Izgleda da će dan biti lep."
<BR>&nbsp;&nbsp;&nbsp;&nbsp;&nbsp;"Da se spremimo", reče Hojt. "Treba li nam prtljag?"
<BR>&nbsp;&nbsp;&nbsp;&nbsp;&nbsp;Pripadnici grupe se zgledaše.
<BR>&nbsp;&nbsp;&nbsp;&nbsp;&nbsp;"Ne, mislim da ne treba", reče Konzul. "Pukovnik će poneti komlog sa fetlinijskim komunikatorom. Ponesite ono što je neophodno za vaš prijem kod Šrajka. Ostale stvari ostavićemo ovde."
<BR>&nbsp;&nbsp;&nbsp;&nbsp;&nbsp;"U redu", reče Bron Lamija, okrenuvši se od tamnih vrata, mahnuvši ostalima. "Učinimo tako."
<BR>
<BR>&nbsp;&nbsp;&nbsp;&nbsp;&nbsp;Od severoistočnog portala 'Utvrđenja' do pustopoljine u podnožju bio je šest stotina šezdeset i jedan stepenik. Nije bilo ograde. Grupa je pažljivo silazila, oprezno stupajući pri nesigurnom svetlu.
<BR>&nbsp;&nbsp;&nbsp;&nbsp;&nbsp;Kada su se našli na tlu doline, pogledali su ponovo kamenu izbočinu iznad sebe. Utvrđenje Hronos izgledalo je kao deo planine, a njegovi balkoni i spoljna stepeništa kao zasekline u kamenu. Povremeno bi neka svetlija eksplozija obasjala prozor ili bacila senku gargojla, ali izuzev u tim trenucima, činilo se kao da je Utvrđenje nestalo iza njih.
<BR>&nbsp;&nbsp;&nbsp;&nbsp;&nbsp;Prešli su niske obronke ispod Utvrđenja, držeći se trave i izbegavajući oštro grmlje koje je pružalo trnje kao kandže. Za deset minuta prešli su na pesak i krenuli niz niske dine u dolinu.
<BR>&nbsp;&nbsp;&nbsp;&nbsp;&nbsp;Bron Lamija je vodila grupu. Nosila je svoj najfiniji ogrtač i crveno svileno odelo sa crnim rubom. Komlog joj je blistao na ručnom zglobu. Pukovnik Kasad išao je za njom. Bio je u punom borbenom oklopu, sa još neaktiviranim kamuflažnim polimerom tako da je odelo izgledalo matcrno i apsorbovalo je čak i svetlost odozgo. Kasad je imao standardnu jurišnu pušku SILE. Vizir mu je blistao kao crno ogledalo.
<BR>&nbsp;&nbsp;&nbsp;&nbsp;&nbsp;Otac Hojt nosio je svoj crni ogrtač, crno odelo i sveštenički okovratnik. Balalajka mu je bila u naručju kao dete. Obazrivo je spuštao stopala, kao da mu svaki korak pričinjava bol. Konzul je išao za njim. Bio je odeven u svoju najbolju diplomatsku odeću; uštirkana bluza, zvanične crne pantalone i polusako, somotski ogrtač i zlatni trorogi šešir koji je nosio prvog dana, na drvobrodu. Šešir je morao da pridržava kako mu ga ne bi oduvao vetar koji se ponovo podigao, bacajući mu zrnca peska u lice i klizeći preko vrhova dina kao zmija. Martin Silenus ga je pratio u stopu, u bundi čije se krzno mreškalo na vetru.
<BR>&nbsp;&nbsp;&nbsp;&nbsp;&nbsp;Sol Vejntraub je bio na začelju. Rejčel je bila smeštena u nosiljci za bebu, ugneždena ispod ogrtača i kaputa, uz očeve grudi. Vejntraub joj je pevao neku tihu melodiju, čiji su se zvuci gubili u vetru.
<BR>&nbsp;&nbsp;&nbsp;&nbsp;&nbsp;Posle četrdeset minuta stigli su do mrtvog grada. Mermer i granit blistali su na ljubičastom svetlu. Vrhovi su svetlucali iza njih, a Utvrđenje se nije moglo razaznati među drugim planinskim liticama. Grupa je prešla preko peskovite udoline, popela se uz nisku dinu i najednom, prvi put, pred njima je pukao pogled na Vremenske grobnice. Konzul je mogao da razazna zamah Sfinginih krila i svetlucanje žada.
<BR>&nbsp;&nbsp;&nbsp;&nbsp;&nbsp;Tutnjava i prasak daleko iza njih nateraše Konzula da se okrene, zaprepašćen, uz lupanje srca.
<BR>&nbsp;&nbsp;&nbsp;&nbsp;&nbsp;"Počinje li?" upita Lamija. "Bombardovanje?"
<BR>&nbsp;&nbsp;&nbsp;&nbsp;&nbsp;"Ne, gledajte", reče Kasad. On pokaza tačku iznad planinskih vrhova gde je crnilo prebrisalo zvezde. Munja sevnu duž lažnog horizonta, osvetlivši ledena polja i glečere. "Obična oluja", reče on.
<BR>&nbsp;&nbsp;&nbsp;&nbsp;&nbsp;Oni nastaviše da hodaju preko peska boje cinobera. Konzul uhvati sebe kako se upinje da razabere oblik figure blizu grobnica, ili na ulazu u dolinu. Bio je siguran, i više nego što je za to bio kadar, da ih nešto tamo čeka... da ih čeka to.
<BR>&nbsp;&nbsp;&nbsp;&nbsp;&nbsp;"Gledajte tamo", reče Bron Lamija, i šapat joj se izgubi u vetru.
<BR>&nbsp;&nbsp;&nbsp;&nbsp;&nbsp;Vremenske grobnice su svetlele. Ono što je Konzul isprva smatrao odrazom svetlosti odozgo, nije bilo to. Svaka grobnica sijala je različitom nijansom, i svaka se sada mogla jasno videti, sa sjajem sve jarkijim i grobnicama duboko utonulim u tamu doline. Vazduh je mirisao na ozon.
<BR>&nbsp;&nbsp;&nbsp;&nbsp;&nbsp;"Je li ovo uobičajeni fenomen?" upita otac Hojt, tankim glasom.
<BR>&nbsp;&nbsp;&nbsp;&nbsp;&nbsp;Konzul odmahnu glavom. "Nikad čuo za to."
<BR>&nbsp;&nbsp;&nbsp;&nbsp;&nbsp;"Nikada nije javljeno ni o čemu sličnom u vreme kada je Rejčel došla da izučava grobnice", reče Sol Vejntraub. On zapevuši tihu melodiju kada grupa ponovo krenu napred kroz nestalni pesak.
<BR>&nbsp;&nbsp;&nbsp;&nbsp;&nbsp;Zastali su na ulazu u dolinu. Blage dine ustuknule su pred kamenom i senkama crnim kao mastilo kraj udoline koja je vodila naniže, ka svetlećim grobnicama. Niko nije pomerio. Niko nije progovarao. Konzul je osećao kako mu srce divlje tuče o rebra. Još gore od straha ili spoznaje o onome što leži ispod bilo je crnilo duha koje kao da je prodrlo u njega sa vetrom, izazvavši jezu, i želju da pobegne, vrišteći, ka brdima sa kojih su došli.
<BR>&nbsp;&nbsp;&nbsp;&nbsp;&nbsp;Konzul se okrenu Solu Vejntraubu. "Koju to melodiju pevate Rejčel?"
<BR>&nbsp;&nbsp;&nbsp;&nbsp;&nbsp;Naučnik primora sebe da se iskezi i počeša se po kratkoj bradi. "To je iz jednog drevnog ravnog filma. Pre Hedžire. Do đavola, pre svega."
<BR>&nbsp;&nbsp;&nbsp;&nbsp;&nbsp;"Da čujemo", reče Bron Lamija, shvativši šta Konzul radi. Lice joj je bilo veoma bledo.
<BR>&nbsp;&nbsp;&nbsp;&nbsp;&nbsp;Vejntraub otpeva pesmu, glasom isprva tankim i jedva čujnim. Ali, melodija je bila moćna i čudnovato zarazna. Otac Hojt uze balalajku u ruke i poče da ga prati, tonovima koji su bili sve sigurniji.
<BR>&nbsp;&nbsp;&nbsp;&nbsp;&nbsp;Bron Lamija se nasmeja. Martin Silenus izbaci sa strahopoštovanjem: "Zaboga, to sam pevao kao dete. Ala je to drevno."
<BR>&nbsp;&nbsp;&nbsp;&nbsp;&nbsp;"Ali, ko je čarobnjak?" upita pukovnik Kasad, čiji je pojačani glas iz kacige bio čudnovato zabavan u tom kontekstu.
<BR>&nbsp;&nbsp;&nbsp;&nbsp;&nbsp;"I šta je to Oz?" upita Lamija.
<BR>&nbsp;&nbsp;&nbsp;&nbsp;&nbsp;"I ko je to uopšte krenuo da poseti tog čarobnjaka?" upita Konzul, osetivši kako crna panika u njemu malčice bledi.
<BR>&nbsp;&nbsp;&nbsp;&nbsp;&nbsp;Sol Vejntraub zastade i pokuša da odgovori na njihova pitanja, objasnivši im sadržinu ravnog filma koji je vekovima bio samo prah.
<BR>&nbsp;&nbsp;&nbsp;&nbsp;&nbsp;"Nema veze", reče Bron Lamija. "Možete nam ispričati kasnije. Samo ponovo otpevajte."
<BR>&nbsp;&nbsp;&nbsp;&nbsp;&nbsp;Iza njih, tama je progutala planine dok je oluja preko pustopoljina šibala prema njima. Svetlost je nastavila da krvari iz neba, ali istočni horizont kao da je izbledeo malo više nego ostalo. Mrtvi grad svetlucao je levo od njih nalik na kamene zube.
<BR>&nbsp;&nbsp;&nbsp;&nbsp;&nbsp;Bron Lamija ponovo krenu na čelu. Sol Vejntraub zapeva glasnije, dok se Rejčel vrpoljila od zadovoljstva. Lenar Hojt zabaci ogrtač kako bi bolje svirao balalajku. Martin Silenus baci praznu bocu daleko na pesak i zapeva, glasom dubokim i iznenađujuće snažnim i prijatnim iznad vetra.
<BR>&nbsp;&nbsp;&nbsp;&nbsp;&nbsp;Pukovnik Kasad podiže vizir, okači oružje o rame i pridruži se horu. Zapeva i Konzul, pomisli na apsurdne stihove, nasmeja se, pa zapeva ponovo.
<BR>&nbsp;&nbsp;&nbsp;&nbsp;&nbsp;Baš tamo gde je počinjala tama, staza se širila. Konzul pređe desno, Kasad mu se pridruži, Sol Vejntraub popuni prazninu, tako da je sada, umesto u koloni jedan po jedan, šestoro odraslih hodalo rame uz rame. Bron Lamija uze Silenusa za ruku, pa uhvati Solovu ruku s druge strane.
<BR>&nbsp;&nbsp;&nbsp;&nbsp;&nbsp;I dalje pevajući glasno, bez osvrtanja, pazeći da idu ukorak, oni siđoše u dolinu.
</P></TD></TR></TABLE>
</CENTER>
</BODY>
</HTML>
