<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;"Posle jedne tako užasne noći, koja je rano počela a kasno se završila, današnji dan će predstavljati iscrpljujući test karaktera", pospano reče Isak Njutn Frensis Margaret Haroldsen dok mu je dodavala šolju čaja pripravljenog u motelskoj sobi koju su uzeli pre pet časova. Na stolu pored sveprisutnog televizora nalazile su se razbacane trake i diskovi i gomila dokumenata stopu visoka, raniji sadržaj kancelarijskog ormana iz sobe na spratu u kolibi Majka Hauarta blizu lintonskog vodotornja.
<BR>&nbsp;&nbsp;&nbsp;&nbsp;&nbsp;"Započnimo test karaktera bacanjem pogleda na te diskove", nastavi Isak Njutn, oslonivši se o jastuke nagomilane kod uzglavlja kreveta. Frensis Margaret mu ih je jedan po jedan prinosila. Završivši ispitivanje iskapio je i šolju čaja, te primeti:
<BR>&nbsp;&nbsp;&nbsp;&nbsp;&nbsp;"Koliko vidim, istovetni su s onima iz Berklijeve banke. Mislim da ovo mora da su originali."
<BR>&nbsp;&nbsp;&nbsp;&nbsp;&nbsp;"Majk Hauart bi zadržao originale. U to budi uveren."
<BR>&nbsp;&nbsp;&nbsp;&nbsp;&nbsp;"Znači, možemo sebi dozvoliti luksuz da kopije ostavimo u banci kako bi u svakom trenutku mogli da ih podnesemo na uvid, što bi nam išlo u prilog u slučaju da budemo morali da dokazujemo sumnjičavim ljudima kako nam nikakve malverzacije uopšte nisu padale na pamet."
<BR>&nbsp;&nbsp;&nbsp;&nbsp;&nbsp;"Dok su nam malverzacije sve vreme i te kako na pameti, pretpostavljam."
<BR>&nbsp;&nbsp;&nbsp;&nbsp;&nbsp;"Što ćemo odmah i dokazati. Počnimo sa pitanjem; da li imaš važeći pasoš, Frensis Margaret?"
<BR>&nbsp;&nbsp;&nbsp;&nbsp;&nbsp;"Imam, ali zašto?"
<BR>&nbsp;&nbsp;&nbsp;&nbsp;&nbsp;"Zato što ti moraš odneti ove diskove u EVNI. Ja to, očigledno, sada ne mogu, tako ćeš se ti naći u EVNI-ju ranije nego što si očekivala. Prava ironija kako se stvari okreću, zar ne?"
<BR>&nbsp;&nbsp;&nbsp;&nbsp;&nbsp;"Ali ti tamo treba da ideš krajem nedelje?"
<BR>&nbsp;&nbsp;&nbsp;&nbsp;&nbsp;"Trebalo je, ali bojim se da mi raspored časova to neće dozvoliti. Što pre budemo otpremili ove stvari u Švajcarsku to bolje - što znači danas, bez odlaganja."
<BR>&nbsp;&nbsp;&nbsp;&nbsp;&nbsp;"Ali sve je pobrkano. Ne vidim na koji način?"
<BR>&nbsp;&nbsp;&nbsp;&nbsp;&nbsp;"Za početak želim da razvrstaš ova dokumenta. Podeli ih u dve grupe: jednu tehničku, drugu ličnu. Tehnička grupa, u stvari pripada Laboratoriji, jer se uglavnom odnosi na istraživanja vršena po ugovorima formalno potpisanim u ime Laboratorije."
<BR>&nbsp;&nbsp;&nbsp;&nbsp;&nbsp;"Shvatam, tehnički materijal je u svakom slučaju tvoj, jer nastupaš kao izvršitelj oporuke u ime Laboratorije, tako da ga zapravo nismo ukrali."
<BR>&nbsp;&nbsp;&nbsp;&nbsp;&nbsp;"Tako je. Mada naše ponašanje može izgledati čudno, i mada nas je umalo dovelo u ćorsokak, bilo je, može se reći, odbrambeno kada su u pitanju tehnička dokumenta i diskovi. Ali drugačija je situacija s ličnim stvarima Majka Hauarta. To je čista krađa te se, stoga, tih ličnih stvari moramo smesta osloboditi. Najjednostavnije bi bilo baciti ih negde u kantu za otpatke, ali to bi bilo nepravedno jer mogle bi biti važne - možda se među njima nalazi Hauartova oporuka ili ugovori za kuću. Kada ih budeš razvrstala, želim da odeš kolima do Njumarketa. Napravi pakete koji mogu da se pošalju poštom i otpremi ih kapelniku Svetog Džona; upotrebi debeo flomaster i adresu ispiši štampanim slovima, tako da..."
<BR>&nbsp;&nbsp;&nbsp;&nbsp;&nbsp;"OK. Razumem. A šta ćeš ti, ako smem da pitam raditi? Ostati zavaljen u krevetu?"
<BR>&nbsp;&nbsp;&nbsp;&nbsp;&nbsp;"Pošto sam potpuno iscrpljen upravo ću u tom položaju i ostati dok budem telefonirao. I pokušaj da se vratiš iz Njumarketa pre jedanaest."
<BR>&nbsp;&nbsp;&nbsp;&nbsp;&nbsp;"U čemu ću nositi diskove?"
<BR>&nbsp;&nbsp;&nbsp;&nbsp;&nbsp;"Dodaj mi pantalone i sako."
<BR>&nbsp;&nbsp;&nbsp;&nbsp;&nbsp;"Nisi baš aktivan, zar ne?"
<BR>&nbsp;&nbsp;&nbsp;&nbsp;&nbsp;"Niko normalan ne bi ni očekivao da budem", odvrati Isak Njutn, vadeći ključeve od kola iz džepa i svežanj novčanica iz novčanika. "Kupi jednu od onih akten-tašni u kojima biznismeni nose svoje uzorke, neku koju možeš poneti sa sobom u avion. Bolje uzmi ove švajcarske franke. I kupi mi paket kakvih bilo brijača."
<BR>&nbsp;&nbsp;&nbsp;&nbsp;&nbsp;Već je bilo jedanaest i dvadeset kada se Frensis Margaret vratila. Uz nešto od svoje stare uskiptelosti, kada se našla u motelskoj sobi ona objavi:
<BR>&nbsp;&nbsp;&nbsp;&nbsp;&nbsp;"Pa, obavljeno je. Ali trebalo bi jednom da pokušaš da pakuješ stvari u Njumarketu. Morala sam da obigram celo mesto tražeći velike koverte, makazice, lepljivu traku, flomaster. Vi tražite, oni nemaju. Ali nabavila sam veoma lepu tašnu za diskove."
<BR>&nbsp;&nbsp;&nbsp;&nbsp;&nbsp;"Onda ih pažljivo spakuj, kako bi znala gde se šta nalazi. Ako te švajcarski carinici budu pitali za njih, nemoj blefirati. Reci da nosiš naučni materijal iz Kembridža u EVNI. Telefonirao sam Kurtu Valdhajmu u Ženevu - on je ključni fizičar-teoretičar u glavnom timu za kvark. Ili on ili njegova žena sačekaće tvoj avion. Žena mu se zove Rozi, i oboje imaju oko trideset godina. Ako budeš imala problema sa carinom, prepusti Kurtu da to sredi. Avion treba da poleti sa Hitroua u šest i deset posle podne. Karte moramo podići u Njumarketu - mislio sam da će biti najbolje da to obavimo preko tamošnjeg agenta - a i nabavio sam kola koja će te odvesti do aerodroma. Doći će po tebe u hotel Belo srce, koji se nalazi u Haj-stritu u Njumarketu, u dva sata po podne. Sigurno ćeš želeti da odeš do Kembridža kako bi se spakovala, ali ponesi samo najneophodnije. Možeš kupiti sve što ti bude potrebno dok budeš čekala da se diskovi obrade. Podmirio sam račun u motelu i ubedio službenika na recepciji da mi pozajmi njihovu pisaću mašinu."
<BR>&nbsp;&nbsp;&nbsp;&nbsp;&nbsp;Isak Njutn predade Frensis Margaret iskucan list papira, dodavši:
<BR>&nbsp;&nbsp;&nbsp;&nbsp;&nbsp;"Čuvaj ovo kao oči u glavi. To su uputstva za moju banku u Ženevi u kojima te ovlašćujem da podižeš novac s mog računa."
<BR>&nbsp;&nbsp;&nbsp;&nbsp;&nbsp;"Ne bi trebalo da ti plaćaš za ovo."
<BR>&nbsp;&nbsp;&nbsp;&nbsp;&nbsp;"Ne, ne bi trebalo", složi se Isak Njutn, "ali kladim se da će rezultat premašiti sredstva kojima će biti postignut."
<BR>&nbsp;&nbsp;&nbsp;&nbsp;&nbsp;Frensis Margaret primeti da su tehnička dokumenta uredno spakovana u jednu kutiju.
<BR>&nbsp;&nbsp;&nbsp;&nbsp;&nbsp;"I kutiju sam dobio od službenika na recepciji", objasni Isak Njutn. "Možda bi mogla da je smestiš i zaključaš u prtljažnik kola dok se ja brijem i tuširam."
<BR>&nbsp;&nbsp;&nbsp;&nbsp;&nbsp;Bilo je dvanaest i četrdeset pet kada je Isak Njutn, pošto su podigli avionske karte, parkirao mercedes ispred hotela Belo srce, primetivši dok je gasio motor:
<BR>&nbsp;&nbsp;&nbsp;&nbsp;&nbsp;"Još nam je ostalo vremena za ručak. Zadivljujuće. Mislio sam da nećemo uspeti."
<BR>&nbsp;&nbsp;&nbsp;&nbsp;&nbsp;Kako je još preostalo petnaest minuta do vremena kada se obično punila hotelska trpezarija, bez problema su rezervisali sto. Isak Njutn odluči:
<BR>&nbsp;&nbsp;&nbsp;&nbsp;&nbsp;"Bez obzira na opasnost koja preti od ugrušaka krvi, ovom prilikom nećeš dobiti vino uz obrok. Bistre glave su nam još potrebne. Ostao nam je samo sat vremena pre tvog polaska, a ti mi još nisi objasnila važnost ledenih kocki i tvrdih jaja u svemiru. Kako bi bilo da nastaviš, u onoj meri u kojoj ti žvakanje to dozvoli."
<BR>&nbsp;&nbsp;&nbsp;&nbsp;&nbsp;"Pa", poče Frensis Margaret, "znaš li kakve su to komete-kresavice?"
<BR>&nbsp;&nbsp;&nbsp;&nbsp;&nbsp;"Pa, pretpostavljam da su to one komete koje okrešu Sunce."
<BR>&nbsp;&nbsp;&nbsp;&nbsp;&nbsp;"Neobične su, jer ih njihova putanja nosi gotovo unutar Sunca, ali ne do kraja. Neposrednim osmatranjem pronađeno je da se komete-kresavice uglavnom podele, dosta kasnije, u dva ili više delova, kao da ih Sunčeva toplota na neki način oslabi. Važno je to da posle deobe većina nije bitno veća od ostalih. Astronomi su u stanju da vide delove dok se jedni od drugih razdvajaju. To čine veoma sporo, što dokazuje da se komete-kresavice ne raspadaju usled žestoke unutrašnje eksplozije."
<BR>&nbsp;&nbsp;&nbsp;&nbsp;&nbsp;"A zbog čega, onda, pucaju?"
<BR>&nbsp;&nbsp;&nbsp;&nbsp;&nbsp;"Astronomi smatraju da je uzrok rotacija komete - to je, bar, jedno od objašnjenja."
<BR>&nbsp;&nbsp;&nbsp;&nbsp;&nbsp;"Ne postoji li nešto što se naziva Rošeova granica? Kao da se sećam da to ima neke veze sa slabljenjem plime u zavisnosti od gravitacije."
<BR>&nbsp;&nbsp;&nbsp;&nbsp;&nbsp;Frensis Margaret odlučno odmahnu glavom:
<BR>&nbsp;&nbsp;&nbsp;&nbsp;&nbsp;"U ovom slučaju nije to u pitanju. Sasvim sigurno nije. Rošeova granica postoji samo ako se može zanemariti unutrašnja snaga tela, a jedno malo telo, kao što je kometa, poseduje veću unutrašnju snagu nego dejstva plime, i to za više redova veličine. Pređimo, dakle, na prvi veći problem. I mada su rotirajuća dejstva mnogo važnija od plimskih, izgleda da ipak nisu dovoljna."
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Da nadmaše vučnu čvrstoću tvrdo-smrznutog leda od koga bi komete trebalo da se sastoje. Moglo bi se reći da su one zaobljene ledene kocke. Nisam bila u stanju da razrešim ovu dilemu, osim ako poreknem da su uopšte u pitanju ledene kocke. Izgleda da su sličnije jajetu, tek snesenom jajetu; sem što se to jaje okreće. Ako se desi da se bilo koje od njih kreće putanjom koja ga dovodi u blizinu Sunca, velika toplota razara omotač jajeta koje se okreće, i ono se zatim lagano raspada u veći broj delova, usled rotacije. Razume se, komete su prirodno okrugle, a ne jajolike, mada prilikom raspadanja postaju veoma slične jajetu."
<BR>&nbsp;&nbsp;&nbsp;&nbsp;&nbsp;"Pa, šta s tim nije u redu?"
<BR>&nbsp;&nbsp;&nbsp;&nbsp;&nbsp;"To što čim rešiš jedan problem, drugi iskrsne. Vidiš, komete provode pretežan deo svog vremena daleko od Sunca, većina njih na udaljenim krajevima Sunčevog sistema, s druge strane najspoljašnjijih planeta, gde se brzo ohlade."
<BR>&nbsp;&nbsp;&nbsp;&nbsp;&nbsp;"Shvatam... jaje u svemiru koje postaje tvrđe od kamena."
<BR>&nbsp;&nbsp;&nbsp;&nbsp;&nbsp;"Da. Ako kreneš od komete u tečnom stanju, nalik na tek sneseno jaje, ona će se smrznuti i postati čvrsta za oko deset hiljada godina. Čak i ako poseduje oklop koji je odličan izolator, kožu kakva je mesečeva prašina."
<BR>&nbsp;&nbsp;&nbsp;&nbsp;&nbsp;"Ali zašto kometa ne bi trebalo da se istopi ako dopre u neposrednu blizinu Sunca?"
<BR>&nbsp;&nbsp;&nbsp;&nbsp;&nbsp;"Na to je lako odgovoriti. Iako izgleda da je toplota velika, ona ipak nije dovoljna. Vidiš, komete-kresavice provedu samo oko jedan čas u blizini Sunca, i lako se može izračunati da će se za jedan sat istopiti i ispariti samo površinski sloj debljine od pedeset do sto metara. Za kometu koja ima prečnik od pet kilometara to očigledno nije dovoljno. Sunce je u stanju da igra igru uništavanja jedino s površinskim slojem, da razlupa ljusku jajeta što se kaže."
<BR>&nbsp;&nbsp;&nbsp;&nbsp;&nbsp;"Kakav je onda odgovor? Da li je radioaktivna toplota u stanju da unutrašnjost komete održava toplom?"
<BR>&nbsp;&nbsp;&nbsp;&nbsp;&nbsp;"To se nameće kao zaključak, ali bila bi potrebna ogromna količina radioaktivnog materijala, a nevolja je u tome što ne postoje meteoriti na osnovu kojih bi se dalo naslutiti da tolike količine postoje - neki od meteorita su verovatno kometnog porekla, razumeš. Tako, čak i ova ideja dospeva u ćorsokak."
<BR>&nbsp;&nbsp;&nbsp;&nbsp;&nbsp;"Šta je za tebe mnogo?"
<BR>&nbsp;&nbsp;&nbsp;&nbsp;&nbsp;"Pa, ako je u pitanju uranijum, trebalo bi da postoji bar sto milionitih delova po jedinici težine, a to je užasno velika koncentracija uranijuma."
<BR>&nbsp;&nbsp;&nbsp;&nbsp;&nbsp;"Pretpostavljam da računaš prema prirodnom raspadanju uranijuma?"
<BR>&nbsp;&nbsp;&nbsp;&nbsp;&nbsp;"Da, razume se."
<BR>&nbsp;&nbsp;&nbsp;&nbsp;&nbsp;"Otkuda znaš sve te stvari, Frensis Margaret?"
<BR>&nbsp;&nbsp;&nbsp;&nbsp;&nbsp;"Oh, prepirala sam se dosta s Majkom Hauartom oko toga. Zato sam proveravala činjenice."
<BR>&nbsp;&nbsp;&nbsp;&nbsp;&nbsp;"Čini mi se da ću i ja upravo to raditi narednih nekoliko dana."
<BR>&nbsp;&nbsp;&nbsp;&nbsp;&nbsp;"Zar ne misliš da je to čudno? Majk Hauart je imao običaj da kaže kako je jedini način da se prebrode sve teškoće stvaranje toplote biološkim metabolizmom, što zvuči u redu dok ne shvatiš da komete imaju više od četiri hiljade milijardi godina. Čini mi se da je nemoguće održavati toplotu biološkim putem tokom tolikog vremenskog razdoblja."
<BR>&nbsp;&nbsp;&nbsp;&nbsp;&nbsp;"I nije moguće", složi se Isak Njutn. "Prilično sam uveren da je radioaktivno objašnjenje tačno - ali da je u pitanju fizijsko raspadanje, a ne prirodno."
<BR>&nbsp;&nbsp;&nbsp;&nbsp;&nbsp;"Nuklearni reaktor!" uzviknu Frensis Haroldsen. "Ali nuklearni reaktor može da postoji samo pod veoma kontrolisanim uslovima?"
<BR>&nbsp;&nbsp;&nbsp;&nbsp;&nbsp;"Da li si čula za reaktor OKLO? U Gabonu, Zapadnoj Africi?"
<BR>&nbsp;&nbsp;&nbsp;&nbsp;&nbsp;"Nije li to nešto što se odigralo pre dve hiljade miliona godina? Čula sam da se pretpostavlja kako je to bio prirodan nuklearni reaktor. To je zanimljiva ideja."
<BR>&nbsp;&nbsp;&nbsp;&nbsp;&nbsp;"I jeste, pogotovo što nije bio u pitanju prirodan reaktor."
<BR>&nbsp;&nbsp;&nbsp;&nbsp;&nbsp;"Šefe, objasnite."
<BR>&nbsp;&nbsp;&nbsp;&nbsp;&nbsp;"Nemamo vremena, Frensis Margaret, bojim se da je pesak iscurio označivi kraj našem razgovoru. Ali kada stigneš u EVNI, zamoli Kurta Valdhajma da ti pokaže podatke o OKLO reaktoru. Zaprepastiće te ono što ćeš tamo pronaći."
<BR>&nbsp;&nbsp;&nbsp;&nbsp;&nbsp;Kada su u jedan i pedeset ustali od stola, Frensis Margaret reče:
<BR>&nbsp;&nbsp;&nbsp;&nbsp;&nbsp;"KIadam se da sam ti bar malo pomogla."
<BR>&nbsp;&nbsp;&nbsp;&nbsp;&nbsp;Isak Njutn je zagrli.
<BR>&nbsp;&nbsp;&nbsp;&nbsp;&nbsp;"Ne malo, puno. Kako mi se čini, u svakom slučaju, šanse su ti bile jedan prema sto, a ipak si gotovo u potpunosti uspela."
<BR>&nbsp;&nbsp;&nbsp;&nbsp;&nbsp;Kola i vozač su čekali. Oni se poljubiše pre no što Frensis Haroldsen skliznu na stražnje sedište kola. Isak Njutn joj dodade akn-tašnu sa diskovima i trakama. I dok je Frensis Margaret gledala kroz stražnje staklo automobila koji se udaljavao, on povika:
<BR>&nbsp;&nbsp;&nbsp;&nbsp;&nbsp;"Ne zaboravi pasoš!"
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
