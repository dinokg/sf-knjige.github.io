<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Isak Njutn je osetio neodložnu potrebu da udahne malo svežeg vazduha, kako bi odagnao iz uma susret sa Klemperdaunom iz CERC-a. Razmišljao je o tome da istraži zgrade na udaljenoj strani Medinglej-Rouda gde je znao da se nalazi Astronomsko odeljenje. Možda bi bilo dobro da pozajmi neku knjigu o kometama kada se već tamo nađe. Tako on krenu ka putu i upravo u trenutku kada je trebalo da stupi na njega neko mu doviknu.
<BR>&nbsp;&nbsp;&nbsp;&nbsp;&nbsp;"Hej, gospodine! Hoćete li da nam pomognete?"
<BR>&nbsp;&nbsp;&nbsp;&nbsp;&nbsp;Trojica mladića pokušavala su da vlastitom snagom upravljaju furgonom uz blagi nagib puta, primoravajući ostale učesnike u saobraćaju da im se u širokom luku sklanjaju. Pašto bi bilo neotesano odbiti, Isak Njutn se pridruži jednom od mladića koji je gurao otpozadi, dok su se preostala dvojica nalazila napred, svaki s jedne strane.
<BR>&nbsp;&nbsp;&nbsp;&nbsp;&nbsp;"Dokle idete? Do svetog Neota?" upita on.
<BR>&nbsp;&nbsp;&nbsp;&nbsp;&nbsp;"Ne baš", napravi grimasu mladić pared njega, "svega nekoliko stotina jardi, ali i to je dosta. Crko sam, čoveče."
<BR>&nbsp;&nbsp;&nbsp;&nbsp;&nbsp;Kada je Isak Njutn počeo da gura oslonivši se rukama o furgon, on postade svestan strahovite buke što je dopirala iznutra, buke koju nije uopšte mogao da definiše - režanja za koje je u prvi mah pomislio da potiče od nekakvog velikog psa, ali je uskoro shvatio da greši. Stvar je izbila na videlo kada su morali da skrenu preko puta ometajući saobraćaj. Stupili su na betonsku stazu s iste strane glavnog puta na kojoj se nalazila i Laboratorija, a sve to vreme režanje nije prestajalo. Isak Njutn se upravo spremao da zamoli za predah u radu kada do njega dopre neobično jaka rika iz unutrašnjosti furgona praćena divljim udarcima po stražnjim vratima, tik iznad njegove glave.
<BR>&nbsp;&nbsp;&nbsp;&nbsp;&nbsp;"Suzi postaje nestrpljiva", objasni mladić do njega.
<BR>&nbsp;&nbsp;&nbsp;&nbsp;&nbsp;"Ko je Suzi?" uspe da promrmlja Isak Njutn.
<BR>&nbsp;&nbsp;&nbsp;&nbsp;&nbsp;"Suzi je naš lav", objasni mladić. "Vodimo je da joj poprave zub, čoveče."
<BR>&nbsp;&nbsp;&nbsp;&nbsp;&nbsp;Isak Njutn tada shvati da je betonska staza, razume se, vodila ka Veterinarskom fakultetu.
<BR>&nbsp;&nbsp;&nbsp;&nbsp;&nbsp;Sada su im se pridružili još neki mladići i devojke, tako da je guranje odjednom postalo lako, što je Isaku Njutnu omogućilo da primeti tablu na kojoj je pisalo BOLNICA ZA VELIKE ŽIVOTINJE.
<BR>&nbsp;&nbsp;&nbsp;&nbsp;&nbsp;Ispred fakulteta okupila se poveća gomila, a pojavio se i čovek koji je očigledno bio šef. Krasio ga je široki osmeh, uglovi usana bili su mu izvijeni naviše i imao je jasne plave oči. Primetivši Isaka Njutna koji je stajao malo podalje od okupljene gomile, on mu priđe i reče:
<BR>&nbsp;&nbsp;&nbsp;&nbsp;&nbsp;"Ja sam Federstoun, profesor veterine."
<BR>&nbsp;&nbsp;&nbsp;&nbsp;&nbsp;"Njutn, tek što sam stigao u Kevendiš"
<BR>&nbsp;&nbsp;&nbsp;&nbsp;&nbsp;"Da, naravno, video sam Vašu sliku", klimnu plavooki čovek. Zatim povika: "Sada se svi sklonite, stanite podalje."
<BR>
<BR>&nbsp;&nbsp;&nbsp;&nbsp;&nbsp;Stražnja vrata furgona se otvoriše. Isak Njutn je očekivao da će lav istog časa iskočiti, ali on je jedan trenutak oklevao, što je bilo dovoljno da se začuje nekoliko prigušenih hitaca. Zadivilo ga je kako su umirujuća sredstva brzo delovala. Suzi je iznenada pala i za nekoliko trenutaka već bila smeštena na nosiljku i odneta u zgradu.
<BR>&nbsp;&nbsp;&nbsp;&nbsp;&nbsp;"Moramo brzo da radimo", objasni Federstoun, "inače bi došlo do beskrajnag pustošenja."
<BR>&nbsp;&nbsp;&nbsp;&nbsp;&nbsp;"Nisam znao da ovde imate i ovakva stvorenja."
<BR>&nbsp;&nbsp;&nbsp;&nbsp;&nbsp;"Oh, svakakvih se mi nagledamo. Slonova, žirafa, lama. Slobodno zatražite, nabavićemo Vam. Prava menažerija."
<BR>&nbsp;&nbsp;&nbsp;&nbsp;&nbsp;"To mu dođe kao u Kevendišu. Možete li mi, uzgred, reći kako bih mogao da se dokopam jednog od ovih umirujućih sredstava? Moglo bi dobro da mi posluži."
<BR>&nbsp;&nbsp;&nbsp;&nbsp;&nbsp;"U to sam siguran", nasmeja se Federstoun, "ali vlasti su oštre poput senfa kada je u pitanju kontrola sredstava za umirenje. Mnogo ih je teže dobiti od običnog vatrenog oružja. Ali oni su u našem poslu neophodni."
<BR>&nbsp;&nbsp;&nbsp;&nbsp;&nbsp;"Rado bih trampio dve do tri velike bombe za jedno od njih."
<BR>&nbsp;&nbsp;&nbsp;&nbsp;&nbsp;"Bolje mi predajte popis za odstrel pa ćemo razmotriti šta se u vezi s tim može učiniti", isceri se Federstoun. "Možda navratim do Vas jednog od ovih dana."
<BR>&nbsp;&nbsp;&nbsp;&nbsp;&nbsp;Oni se rukovaše i iznenada nestadoše u zgradi svi sem Isaka Njutna. Ne želeći da prisustvuje Suzinom sastanku sa zubarem za životinje, iako je pomisao na to pobuđivala zanimljive prizore u njegovoj mašti, Isak Njutn je krenuo prečicom nazad ka Laboratoriji. Prolazeći pored putokazne table na putu proveo je trenutak posmatrajući je, i tada mu pade na um da bi Skrudžija mogao zamoliti da ispred Laboratorije postavi jednu sličnu putokaznu tablu na kojoj će pisati BOLNICA ZA JOŠ VEĆE ŽIVOTINJE.
<BR>&nbsp;&nbsp;&nbsp;&nbsp;&nbsp;On ustrča uz stepenice do svoje kancelarije, svestan činjenice da je na Klemperdauna iz CERC-a zaboravio onog časa kada je počeo da gura furgon. Čekala ga je jedna devojka, devojka prijatnih oblina koje mu je nagovestio Džoslin Skabi. Znači, ovo mora da je gospođica Haroldsen, istog časa je zaključio Isak Njutn. Takođe je istog časa rešio zbunjujući problem koji se odnosio na to kako je jedna današnja Mata Hari mogla da napabirči akademske podatke Frensis Haroldsen, jer na ovde prisutnoj osobi nije bilo ničeg ispijenog niti iskrivljenog.
<BR>&nbsp;&nbsp;&nbsp;&nbsp;&nbsp;Frensis Haroldsen je predstavljala pravu američku devojku, kako bi za nju rekli tamo preko bare, što je trebalo da označi osobu koja kao da Vas istog časa pita 'Je li neko za tenis?'. Svetla kosa dopirala joj je do ramena i bila je ravna, u stilu 'ništa me ne ometa'. Ali nevolju su izazivale tamno ljubičaste oči čega je Isak Njutn istog časa postao svestan. Znao je da su tamnoljubičaste, jer su bile prilično tamnije od Federstounovih plavih očiju za koje je zaključio da privlače čovekov pogled.
<BR>&nbsp;&nbsp;&nbsp;&nbsp;&nbsp;"Jeste li zadovoljni?" upita Frensis Haroldsen hladno. "Kako bi Vam se svidelo da ste primorani da radite u prodavnici ženske odeće i da Vas sve žene stalno posmatraju?"
<BR>&nbsp;&nbsp;&nbsp;&nbsp;&nbsp;"Izvinite. Obećavam da neću gledati u Vas stalno."
<BR>&nbsp;&nbsp;&nbsp;&nbsp;&nbsp;"U stvari, došla sam zbog tri stvari. Prvo, da Vam se zahvalim. Drugo, da se nagodim. Treće, da Vas uputim u dve-tri stvari."
<BR>&nbsp;&nbsp;&nbsp;&nbsp;&nbsp;"Uvek mi je drago kada mogu da se uputim u dve-tri stvari, ali nije mi jasno čime sam zaslužio Vašu zahvalnost, gospođice Haroldsen."
<BR>&nbsp;&nbsp;&nbsp;&nbsp;&nbsp;"Svi me ovde zovu Frensis Margaret. Znate da želim da se dočepam tog malog Skabija. Želela bih da mu zavrnem šiju", reče ona očigleno prenebregavši pitanje Isaka Njutna.
<BR>&nbsp;&nbsp;&nbsp;&nbsp;&nbsp;"Koliko mi se čini, to bi i mnogi drugi voleli. AIi šta je za Vas Džoslin Skabi, Frensis Margaret?"
<BR>&nbsp;&nbsp;&nbsp;&nbsp;&nbsp;"Momak podužeg jezika koji želi da se dodvori, ali sam sebe odvraća od toga. Šekspir, a Šekspir je bio bolji pesnik od Kongrejva. Želela sam da vam se zahvalim zbog onoga što ste rekli o mom akademskom dosjeu. Kada ga vide, ljudi obično kažu: 'Pa razume se, mora da je spavala sa ispitivačima'." Frensis Margaret sede na ugao stola i dodade: "Što je i zlobno i glupo, jer da je tako bilo bi mnogo više onih iz prve klase, zar ne?"
<BR>&nbsp;&nbsp;&nbsp;&nbsp;&nbsp;Isak Njutn zausti nešto da kaže, ali zaboravi šta je hteo. Umesto toga on upita iznenada, povisivši glas:
<BR>&nbsp;&nbsp;&nbsp;&nbsp;&nbsp;"Ali otkud Vi to sve znate?"
<BR>&nbsp;&nbsp;&nbsp;&nbsp;&nbsp;U znak odgovora, Frensis Haroldsen izvadi iz džepa svojih sportskih pantalona jedan malen, svetao metalan predmet. Za predmet je bio pričvršćen tamni komad jakog konca.
<BR>&nbsp;&nbsp;&nbsp;&nbsp;&nbsp;"Ova kancelarija se, razume se, prisluškuje", reče ona.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Prisluškuje. Svi u Laboratoriji znaju šta se ovde događa. Mene je posebno zanimalo ono s Klemperdaunom. Razumete, ne dopada mi se baš mnogo to sa CERC-om."
<BR>&nbsp;&nbsp;&nbsp;&nbsp;&nbsp;"Frensis Margaret, smesta ćete mi predati svoje trake za prisluškivanje."
<BR>&nbsp;&nbsp;&nbsp;&nbsp;&nbsp;"Možete dobiti kopiju, razume se. Uzgred budi rečeno, dapalo mi se ono s orangesaftom. Pokazali ste da umete sami da se branite."
<BR>&nbsp;&nbsp;&nbsp;&nbsp;&nbsp;Isaku Njutnu je postajalo sve jasnije zašto su aktivnosti gospođice Haroldsen imale za posledicu preporuke za otpuštanje. Kao da mu čita misli, ona nastavi sa svog mesta u uglu njegovog stola:
<BR>&nbsp;&nbsp;&nbsp;&nbsp;&nbsp;"A sada pređimo na te preporuke za otpuštanje. Bilo je ljupko od Vas što niste na njih obratili pažnju. Ali Vi i jeste ljupki, zar ne?"
<BR>&nbsp;&nbsp;&nbsp;&nbsp;&nbsp;"Nisan primetio", progunđa Isak Njutn.
<BR>&nbsp;&nbsp;&nbsp;&nbsp;&nbsp;"Ipak jeste. Prilično. Ali stvarno je kasno. Mislim na to što ste ljupki. Shvatate, sve mi se to pomalo smučilo, i zato sam spremna da se nagodim. Ako prosledite u EVNI preporuku za mene, mirno ću otići."
<BR>&nbsp;&nbsp;&nbsp;&nbsp;&nbsp;"Ne pratim Vas, Frensis Margaret."
<BR>&nbsp;&nbsp;&nbsp;&nbsp;&nbsp;"Poštena nagodba, guverneru. Mirno ću otići. Tako nešto. Ako ostanem i nastavim da se borim protiv Opšteg veća, borba će postati neverovatno krvava. Znate, ja sam dobar borac. Obećavam da Vas neću izneveriti kod EVNI-ja. Imam prilično dobre kvalifikacije - sami ste to rekli."
<BR>&nbsp;&nbsp;&nbsp;&nbsp;&nbsp;"Ali ja nisam za to da Vas otpuste", progunđa Isak Njutn.
<BR>&nbsp;&nbsp;&nbsp;&nbsp;&nbsp;"Niste, ali bićete. Svi budu - pre ili kasnije."
<BR>&nbsp;&nbsp;&nbsp;&nbsp;&nbsp;"Zašto onda želite da počnete sve iz početka u EVNI-ju?"
<BR>&nbsp;&nbsp;&nbsp;&nbsp;&nbsp;"Mislim da bi tamo bilo drugačije. EVNI nema tu davno utemeljenu tradiciju protiv žena. Pored toga, veći je od ovdašnje Laboratorije, i mislim da bih se tamo mogla lakše uklopiti."
<BR>&nbsp;&nbsp;&nbsp;&nbsp;&nbsp;"Siguran sam da biste mogli", klimnu Isak Njutn pomislivši na izraz koji je Skabi upotrebio da bi opisao neobične obline njegove posetiteljke. "Nema ništa od takve sramne pogodbe", nastavi on. "Čim mi se ukaže prilika, proceniću Vaš rad, te ako je dobar kao što očekujem da jeste, tada ću Vam, razume se, dati preporuke. To jest, ako još budete želeli da odete. A sada, šta ono beše Vaša treća stavka? Savet, zar ne?"
<BR>&nbsp;&nbsp;&nbsp;&nbsp;&nbsp;"Da, mislim da bi trebalo da Vam kažem nekoliko stvari koje je Majk Hauart propustio. Ne narušavam nikakvo dato obećanje, jer on o njima svima priča. Stvar je jednostavno u tome što mu je ovih dana glava puna CERC-a, umesto da se usredsredi na ono što je odista važno. Rekli ste da su izgledi da je u pravu sto prema jedan protiv njega. Ako je suditi prema onome što Vam je juče pokazao, to bi moglo izgledati razumno; ali, kada biste znali sve što bih mogla da Vam kažem ovim koralnim usnama - u pitanju su bile koralne usne, zar ne? - uverili biste se da je sto prema jedan suviše."
<BR>&nbsp;&nbsp;&nbsp;&nbsp;&nbsp;Frensis Haroldsen napravi pauzu.
<BR>&nbsp;&nbsp;&nbsp;&nbsp;&nbsp;"Pa, nastavite", reče Isak Njutn nervozno.
<BR>&nbsp;&nbsp;&nbsp;&nbsp;&nbsp;"Ali, u pitanju je opširna tema, a sada je već kasno popodne, te sam pomislila: kada biste hteli da me večeras izvedete na večeru, to bi bio odličan predmet za intiman razgovor tete-a-tete. Lep i, tehnički uzev, bez ičeg ličnog, ako Vam to ne smeta."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
