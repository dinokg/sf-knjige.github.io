<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>59.
<P>&nbsp;&nbsp;&nbsp;&nbsp;&nbsp;"Ohoo!" uzviknuo je master kada je snažan udar vetra pogodio prozore velike sobe na spratu Lođe Triniti koledža, udar koji je označio početak prolećne provale oblaka i koji će izvesno ostaviti pet centimetara kiše na Velikom trgu.
<BR>&nbsp;&nbsp;&nbsp;&nbsp;&nbsp;"Sreća je da uskršnji rok još nije započeo inače bi naše studente odnela poplava", obrati se master ministru.
<BR>&nbsp;&nbsp;&nbsp;&nbsp;&nbsp;Bilo je to prigodom sastanka Odbora za projekt 'Halejeva kometa' i dugački sto koji se obično koristio za privatne večere sada je bio nakrcan pisanim materijalima, umesto mnoštvom vinskih čaša raspoređenih između sjajnih komada masterovog mnogo voljenog srebrnog servisa. Članovi Odbora već su stekli naviku da sede prema određenom redu: predsednik vlade na jednom kraju stola, master na drugom, s Isakom Njutnom s leve strane predsednika vlade i ser Harijem Džulijanom, mandarinom Ministarstva finansija sa desne strane, te s ministrom s masterove desne strane i Kurtom Valdhajmom s leve strane. Frensis Haroldsen je vodila zapisnik sastanka i sama prekucavala i umnožavala dokumente, izbegavajući na taj način sve rizike curenje važnih podataka o poslovima Odbora, a sedela je za vlastitim stočićem, postavljenim malo iza mastera i nešto malo ulevo od njega.
<BR>&nbsp;&nbsp;&nbsp;&nbsp;&nbsp;Prvi put od kada je Odbor formiran, Isak Njutn nije bio prisutan kada je sastanak počeo. Sat na kuli Edvarda III otkucavao je 10 časova ujutru kada je predsednik vlade objavio:
<BR>&nbsp;&nbsp;&nbsp;&nbsp;&nbsp;"Smatrao sam da je mudro da zamolim profesora Njutna da odsustvuje s naše današnje jutarnje sednice. Inače bi bilo teško razmotriti više dokumenata koji stoje ispred nas bez remećenja dnevnog reda mislim pri tom, naravno, na izveštaj Isaka Njutna o njegovim nedavnim doživljajima, na vezu uspostavljenu sa švedskom vladom, te na izveštaj pukovnika Eriksona iz švedske armije. Ukoliko sve to nije daleko od istine, u šta teško mogu da verujem, postojeće stanje daleko prevazilazi moje iskustvo."
<BR>&nbsp;&nbsp;&nbsp;&nbsp;&nbsp;"Verujem da prevazilazi iskustvo svih nas, predsedniče vlade", upade u reč master.
<BR>&nbsp;&nbsp;&nbsp;&nbsp;&nbsp;"Možda jedino s izuzetkom dr Valdhajma. Da li biste podstakli diskusiju, dr Valdhajme, iznevši nam svoje mišljenje. Uzmimo najpre izveštaj pukovnika Eriksona. Reč je o uslovima pod kojima je taj avion sleteo na stokholmski aerodrom. Kako je moguće da osam pojedinaca bude pretvoreno u ugljenisane cilindre? Pukovnik Erikson nam je opisao njihove dimenzije s jezivom preciznošću, i dao dijagram njihovih položaja zajedno sa položajem profesora Njutna u trenutku kada je otkriven u besvesnom stanju. Kako je sve to moglo da se dogodi?"
<BR>&nbsp;&nbsp;&nbsp;&nbsp;&nbsp;Kurt Valdhajm je provukao ruku kroz pramen kose koji mu je štrčao na čelu i vrteći glavom s izrazom omalovažavanja, rekao:
<BR>&nbsp;&nbsp;&nbsp;&nbsp;&nbsp;"Vi ne mislite na pobude tih ljudi?"
<BR>&nbsp;&nbsp;&nbsp;&nbsp;&nbsp;"Ne, ne, mislim na ono što se dogodilo."
<BR>&nbsp;&nbsp;&nbsp;&nbsp;&nbsp;"Ni zbog čega", dodade master vidno zainteresovan.
<BR>&nbsp;&nbsp;&nbsp;&nbsp;&nbsp;"Mora da je došlo do neke vrste pražnjenja. Prirodno se nameće pretpostavka da je došlo do električnog pražnjenja od koga je voda isparila", promrmljao je Kurt Valdhajm polusvesno. "Sreća što Isak nije ovde jer tada se ne bih usudio da iznesem ovo mišljenje, budući da sam siguran da bi se on tome dugo smejao."
<BR>&nbsp;&nbsp;&nbsp;&nbsp;&nbsp;"Moram da priznam da mi pomisao na isparavanje vode ni u jednom trenutku nije pala na pamet", odgovori predsednik, uputivši pogled prema Hariju Džulijanu čija je česterstonska masa bila utonula u jednu izuzetno veliku stolicu koju je master blagovremeno predvideo. Sticao se utisak da je ser Hari brzo oscilirao između dremanja i živahnog piljenja kroz svoj cviker duž stola.
<BR>&nbsp;&nbsp;&nbsp;&nbsp;&nbsp;"Osobe koje previše dehidriraju naglo poprimaju izrazito starački izgled. Jednom sam video fotografiju nekog alpiniste koji je preživeo više dana bez vode na velikoj visini u himalajskim planinama", reče Kurt Valdhajm na svoj spor i tih način. "On zapravo nije bio stariji od 30 godina, ali kada je doveden u logor u dehidriranom stanju, izgledao je kao da mu je osamdeset. Postoje fotografije koje to mogu da potvrde. E sad", nastavio je Kurt Valdhajm podigavši desnu ruku, "voda koja izađe kada neka osoba dehidrira samo je ono što biolozi zovu slobodnom vodom. Postoji, takođe, i vezana voda i ako ona nestane iz čovekovog tela dolazi do njegovog ugljenisanja. To je ono što se događa kada se od ostataka organske materije stvara ugalj."
<BR>&nbsp;&nbsp;&nbsp;&nbsp;&nbsp;"Da li je to ono što se događa kada se novinama raspiruje vatra? Mislim, ukoliko se papir pregreje", upita ministar.
<BR>&nbsp;&nbsp;&nbsp;&nbsp;&nbsp;"Tačno tako", klimnu Kurt Valdhajm. "Mnogo puta sam to učinio. Ako papir dodirne vatru, on, naravno, izgori ali ako ga držite podalje od vatre ugljeniše se, jer vezana voda ispari iz njega."
<BR>&nbsp;&nbsp;&nbsp;&nbsp;&nbsp;"I ja sam mnogo puta to doživeo", potvrdi master, "a to ugljenisanje uvek započinje jednom mrkom tačkom koja se potom širi. Ali zbog čega mislite da se baš to dogodilo u avionu?"
<BR>&nbsp;&nbsp;&nbsp;&nbsp;&nbsp;"U metalnim predmetima nema vode, a švedski pukovnik kaže da su drugi predmeti u avionu ostali netaknuti. Većina predmeta u avionu je od metala. Stoga je logično pomisliti da je isparavanje vode moglo da bude uzrok smrti."
<BR>&nbsp;&nbsp;&nbsp;&nbsp;&nbsp;"Znači da je nešto delovalo poput vatre koja ugljeniše a ne spaljuje", klimnu glavom predsednik vlade. "Kako se to može izvesti?"
<BR>&nbsp;&nbsp;&nbsp;&nbsp;&nbsp;"Ne znam sve", odgovori Kurt Valdhajm uz još jedan od svojih sporih osmeha.
<BR>&nbsp;&nbsp;&nbsp;&nbsp;&nbsp;"Možda je posredi bila munja?"
<BR>&nbsp;&nbsp;&nbsp;&nbsp;&nbsp;"Možda, ali bi se očekivalo da električna struja pri udaru munje istopi predmete. Neki ljudi tvrde da munja može da učini veoma čudne stvari, ali niko nikad nije uspeo to da dokaže u laboratoriji. Isak o tome zna više nego ja. Za mene najveća tajna leži u nedostatku prihvatljivog objašnjenja zbog čega je udar bio usmeren na onakav način; zašto je mimoišao Isaka, a pogodio ostale."
<BR>&nbsp;&nbsp;&nbsp;&nbsp;&nbsp;"Pukovnik Erikson kaže da je to bilo namerno", podsetio je prisutne predsednik vlade.
<BR>&nbsp;&nbsp;&nbsp;&nbsp;&nbsp;"Pukovnik Erikson je verovatno u pravu", potvrdi master dodavši, "premda to zvuči pomalo šašavo."
<BR>&nbsp;&nbsp;&nbsp;&nbsp;&nbsp;"Da, ali time što ćemo se složiti da je bilo namerno zapravo ništa ne razrešavamo", nastavi Kurt Valdhajm. "Kako je to izvedeno, čak i ako je bilo namerno? To je ono što se stalno pitam."
<BR>&nbsp;&nbsp;&nbsp;&nbsp;&nbsp;"Kometa", graknu master. "Uvek je tu kometa, zar ne? Znao sam to od trenutka kada sam je ugledao kako svetli na nebu, sjajnija od Venere. Znao sam, takođe, da nam to sledi."
<BR>&nbsp;&nbsp;&nbsp;&nbsp;&nbsp;"Da nam šta sledi, masteru?" upita predsednik vlade.
<BR>&nbsp;&nbsp;&nbsp;&nbsp;&nbsp;"Iznenađenja. Nevolje."
<BR>&nbsp;&nbsp;&nbsp;&nbsp;&nbsp;"Pre bih rekao da bismo bili u nevolji bez toga", odgovori predsednik vlade. "Šta Vas tu posebno buni, dr Valdhajme?"
<BR>&nbsp;&nbsp;&nbsp;&nbsp;&nbsp;"Preciznost usmeravanja, dabome. Postoje bitni zakoni koji vladaju ovakvim stvarima - ono što u fizici zovemo faznom kontrolom. Kontrola s velike daljine zahteva veoma zamašnu opremu. Ovde imamo primenjenu kontrolu unutar aviona i u okviru razdaljine od oko jednog metra. Da bi se uspostavila promišljena kontrola s razdaljine na kojoj se nalazi Halejeva kometa bila bi nužna oprema veličine barem koliko čitava kometa. To bi značilo da je cela površina komete upotrebljena da bi se proizvela neka vrsta usmerenog zraka."
<BR>&nbsp;&nbsp;&nbsp;&nbsp;&nbsp;"Doslovce, zraka smrti", reče master s uzdahom. "Ali kako možete biti sigurni u pogledu tih zakona? Moguće je da postoje stvari o kojima ništa pouzdano ne znate, dr Valdhajm?"
<BR>&nbsp;&nbsp;&nbsp;&nbsp;&nbsp;"Da, ali stvari o kojima ništa ne znam ne mogu da budu u protivrečnosti sa stvarima za koje znam da su istinite. Da nije tako svet bi po sebi bio protivrečan."
<BR>&nbsp;&nbsp;&nbsp;&nbsp;&nbsp;"Jeste li apsolutno sigurni u pogledu vaših zakona?" umešao se ministar.
<BR>&nbsp;&nbsp;&nbsp;&nbsp;&nbsp;"Čak i uz sav oprez, ipak bih rekao da jesam. Zakonitosti zastupljene u ovom slučaju krajnje su fundamentalne. Mogu da verujem u čuda tehnike o kojima ništa ne znam, ali ne mogu da verujem da se osnovni principi mogu izmeniti. No teško mogu sebi da objasnim događaj, čak i kada pretpostavim da bih upotrebio čitavu površinu komete, čak i kada bih postavio taj smrtonosni zrak duboko u ultraljubičasto područje. Te tako, shvatate, vođen osnovnim principima dolazim do neobičnih i uznemiravajućih zaključaka."
<BR>&nbsp;&nbsp;&nbsp;&nbsp;&nbsp;Baš u tom času, kada je pažnja svih prisutnih bila na sečivu noža, stigao je batler koledža sa jutarnjom kafom. Bio je visok, vitak i sedokos i imao tako svečane manire da se predsednik vlade osetio nesposobnim da ga spreči da privremeno ovlada scenom, dok je služio kafu, od mesta do mesta oko stola, s naizgled beskrajnim repertoarom gestova haute monde. Ser Hari Džulijan bio je sada potpuno budan i posmatrao je detalje ove svojevrsne predstave, zapažajući čak i rukavice za koje je ministar znao da imaju više simbolično značenje budući da je batler rukovao velikim srebrnim bokalom za kafu s najvećom mogućom pouzdanošću. Ministar je pretpostavljao da su rukavice ručno izrađene od nekog izolacionog materijala po posebnom nalogu mastera. Posmatrao je, takođe, kako ser Hari stalno podešava svoj cviker da bi, kako se to kaže, kontrolisao situaciju - očito razmišljajući da uvede ovaj sistem u Ministarstvo finansija - umesto neizbežne kafe-kuvarice i njenih nesrećnih kolica. "Ali on nikad neće završiti s ovim", reče ministar u sebi s primesom žaljenja.
<BR>&nbsp;&nbsp;&nbsp;&nbsp;&nbsp;Kada se batler povukao, predsednik vlade je odmah požurio da nastavi:
<BR>&nbsp;&nbsp;&nbsp;&nbsp;&nbsp;"Bili ste na rubu nekog dubokog zaključka, dr Valdhajme?"
<BR>&nbsp;&nbsp;&nbsp;&nbsp;&nbsp;"Nadam se da je taj zaključak razuman", klimnu Valdhajm glavom, ponovo provukavši prste kroz kosu. "Moja je misao bila da namerna akcija ne mora da bude direktna, to jest ne mora da dolazi pravo s komete."
<BR>&nbsp;&nbsp;&nbsp;&nbsp;&nbsp;"Ne shvatam Vas, Valdhajme. Možete li da budete jasniji?" upita master.
<BR>&nbsp;&nbsp;&nbsp;&nbsp;&nbsp;"Biće najbolje da dam jedan primer. Nije neophodno da televizijske kompanije šalju svoje programe celim putem od otpremnika do gledalaca. One ih često prenose do lokalnog releja, odakle gledaoci primaju program."
<BR>&nbsp;&nbsp;&nbsp;&nbsp;&nbsp;"Kako je moguće da se neki takav relej nađe u avionu?" upita ministar.
<BR>&nbsp;&nbsp;&nbsp;&nbsp;&nbsp;"Neophodno je, naravno, stvoriti relej. Ali preciznost nužna da se postavi nekakav aktivan agens u avion bila bi - kolika? Deset, dvadeset metara možda, što nije tako teško kao bezmalo mikroskopska preciznost od samo jednog metra. Ili bi, čak, aktivni agens mogao da se postavi izvan aviona - tako da se kreće naporedo s avionom. U tom slučaju, međutim, bilo bi neophodno da on prodre u avion na neki način."
<BR>&nbsp;&nbsp;&nbsp;&nbsp;&nbsp;Svesna svoje pričljivosti, Frensis Margaret se držala pravila da ne pušta glas za vreme službenih sednica Odbora za Halejevu kometu. Ali sada je iz nje provalilo:
<BR>&nbsp;&nbsp;&nbsp;&nbsp;&nbsp;"To je, dabome, ona prikaza. Avet iz kolibe."
<BR>&nbsp;&nbsp;&nbsp;&nbsp;&nbsp;Posle toga bilo je neophodno da im ispriča događaje koji su se zbili onog olujnog dana na norfolkskoj obali. Frensis Haroldsen je zaključila svoju neuobičajenu upadicu rečima:
<BR>&nbsp;&nbsp;&nbsp;&nbsp;&nbsp;"Do sada nismo imali pojma šta je to bilo."
<BR>&nbsp;&nbsp;&nbsp;&nbsp;&nbsp;"Hvala bogu, počelo je konačno da se rasvetljava!" uzviknuo je master.
<BR>&nbsp;&nbsp;&nbsp;&nbsp;&nbsp;"Sve to zvuči veoma čudno", klimnuo je glavom Kurt Valdhajm, "ali ako treba da razumemo činjenice, onda to mora tako biti. Inače bismo ostali na protivrečnostima."
<BR>&nbsp;&nbsp;&nbsp;&nbsp;&nbsp;"Što Vam se ne dopada?" grmnuo je master.
<BR>&nbsp;&nbsp;&nbsp;&nbsp;&nbsp;"Što je nemoguće", odgovorio je Kurt Valdhajm odlučno.
<BR>&nbsp;&nbsp;&nbsp;&nbsp;&nbsp;"Ovo dovodi Odbor do jednog krupnijeg pitanja koje još nismo dotakli", reče predsednik vlade, uzimajući ponovo konce sastanka u svoje ruke.
<BR>&nbsp;&nbsp;&nbsp;&nbsp;&nbsp;"A to je?" upita master.
<BR>&nbsp;&nbsp;&nbsp;&nbsp;&nbsp;"Da li radimo pravu stvar? Da li je naša politika ispravna? Da li je preskromna? Da li bi trebalo da učinimo više? Ser Hari, ako bih rekao da udvostručimo program ili da ga utrostručimo, ili, čak, da ga učetvorostručimo, gde biste me upozorili da moram da se zaustavim? Mislim pri tom na ekonomske razloge", nastavio je predsednik vlade naglašavajući svaku reč.
<BR>&nbsp;&nbsp;&nbsp;&nbsp;&nbsp;Ser Hari Džulijan se na ovo, uz određeno naprezanje, izdigao za nekih petnaestak centimetara uvis, a potom se uz čujan udar ponovo spustio u specijalnu stolicu koju mu je obezbedio master. Zatim je nastavio da podešava svoj cviker i, prelećući pogledom gore-dole duž stola, rekao ozbiljnog izraza:
<BR>&nbsp;&nbsp;&nbsp;&nbsp;&nbsp;"Najbolji način da pristupimo Vašem pitanju, predsedniče vlade, bio bi da ubedimo ministra da ukratko upozna skup s onim što mi u Ministarstvu finansija nazivamo seminarima obmane."
<BR>&nbsp;&nbsp;&nbsp;&nbsp;&nbsp;"Seminari obmane?"
<BR>&nbsp;&nbsp;&nbsp;&nbsp;&nbsp;"Naši seminari obmane, predsedniče vlade", započeo je ministar Godfri Vendover s osmehom, "odnose se na one vrste rasprava unutar kuće koje bismo prirodno hteli da zadržimo unutar kuće."
<BR>&nbsp;&nbsp;&nbsp;&nbsp;&nbsp;"Mogu to da razumem, Godfri, ali zašto obmane?"
<BR>&nbsp;&nbsp;&nbsp;&nbsp;&nbsp;"Zbog toga što se ti seminari zasnivaju na ideji da su sve uobičajene ekonomske teorije obmane", odgovori ministar i dalje se osmehujući.
<BR>&nbsp;&nbsp;&nbsp;&nbsp;&nbsp;"To bi se moglo primeniti i na sve ostale seminare", progunđa master utučeno, pitajući se da li će provala oblaka, koja je još trajala napolju, sprati temelje Koledža. Zaključio je da će ona zasigurno načiniti fontanu na Velikom trgu izlišnom.
<BR>&nbsp;&nbsp;&nbsp;&nbsp;&nbsp;"Da, pa, postoje dva načina na koja možete da gledate na ekonomiju, masteru. Možete krenuti od postojećeg stanja poslova i nastojati da donosite odluke o tome koja bi podešavanja učinila stvari boljim ili sprečila da ne postanu gore. Ta mikro-ekonomija, kako biste je mogli nazvati, jeste način na koji uvek zvanično postupamo: gurkamo ekonomiju za jedan procenat ovde, sprečavamo je da ide za procenat onde - ta vrsta stvari."
<BR>&nbsp;&nbsp;&nbsp;&nbsp;&nbsp;"Ali", nastavio je ministar, "ima jedan drugi način, način divljeg pogleda. Možete zanemariti sve što se tiče postojećeg stanja stvari. Umesto toga možete pokušati da planirate sasvim različitu ekonomiju, takvu za koju se nadate da će biti mnogo bolja od tekuće ekonomije."
<BR>&nbsp;&nbsp;&nbsp;&nbsp;&nbsp;"Utopija", progunđa master, nimalo oduševljen. I dalje se pitao da li će temelji Koledža, koji sada oivičavaju reku, a posebno Kraljičinog i Koledža sv. Džona, izdržati ovaj pljusak što šiba prozore.
<BR>&nbsp;&nbsp;&nbsp;&nbsp;&nbsp;"Čini se da dobijam dug odgovor na kratko pitanje", primetio je predsednik vlade.
<BR>&nbsp;&nbsp;&nbsp;&nbsp;&nbsp;"Da bih skratio odgovor predsedniče", nastavi ministar mirnim glasom, "sva je prilika da ljudi koji tragaju za utopijom ne mogu da je nađu."
<BR>&nbsp;&nbsp;&nbsp;&nbsp;&nbsp;"Zašto onda da se gnjavimo s tim?"
<BR>&nbsp;&nbsp;&nbsp;&nbsp;&nbsp;"I ne gnjavimo se. Umesto toga pokušali smo da izaberemo najumereniji pristup razumevanju temeljnih principa koji čine uspešnu ekonomiju."
<BR>&nbsp;&nbsp;&nbsp;&nbsp;&nbsp;"A to su?"
<BR>&nbsp;&nbsp;&nbsp;&nbsp;&nbsp;"Da, a to su?" upita master, pridruživši se predsedniku vlade. "Očigledno je da se ponešto mora uzgajati i stvarati. Ono što je neophodno za život."
<BR>&nbsp;&nbsp;&nbsp;&nbsp;&nbsp;"Očigledno", ponovi predsednik vlade donekle zajedljivo.
<BR>&nbsp;&nbsp;&nbsp;&nbsp;&nbsp;"Iznenađujuće je da je broj ljudi koji radi u ovoj bitnoj kategoriji odista sasvim mali. Kada odvojite stvari koje su istinski nužne od onih koje predstavljamo kao nužne, još niste opravdali više od trećine radne snage. Pa šta se događa s tim ostatkom?" upita ministar retorički.
<BR>&nbsp;&nbsp;&nbsp;&nbsp;&nbsp;"Sede zaludni i raspredaju o načinu na koji mi radimo, a pri tom su više plaćeni od ljudi koji nešto stvaraju i uzgajaju", odgovori master.
<BR>&nbsp;&nbsp;&nbsp;&nbsp;&nbsp;"Ili kuvaju u restoranima iako bi ljudi mogli da kuvaju u svojim kućama," klimnu ministar.
<BR>&nbsp;&nbsp;&nbsp;&nbsp;&nbsp;"Ili izgrađuju domaću kompjutersku industriju", umeša se ser Hari Džulijan svojim najstrožim glasom. Piljeći duž stola i podešavajući svoj monokl, ser Hari je nastavio:
<BR>&nbsp;&nbsp;&nbsp;&nbsp;&nbsp;"Veliku kompjutersku industriju s veoma visokim nominalnim vrednostima na robnom tržištu. Zbog čega? Da bi se zabavljali video-igrama. Da bi se igralo iluzijama."
<BR>&nbsp;&nbsp;&nbsp;&nbsp;&nbsp;"Da li je sve ovo veoma duboko, ser Hari?" upita predsednik vlade, sumnjičavo.
<BR>&nbsp;&nbsp;&nbsp;&nbsp;&nbsp;"Nije duboko, predsedniče, ako se kaže da je veliki segment onoga što nazivamo ekonomijom zasnovan na iluzijama. Iluzijama o tome šta je važno", odgovori ser Hari Džulijan, ponavljajući svoj trik koji se sastojao u tome da se izdigne petnaestak centimetara u vazduh, a zatim kljokne u stolicu.
<BR>&nbsp;&nbsp;&nbsp;&nbsp;&nbsp;"Dubina proizlazi", nastavio je on, skinuvši cviker i brzo ga vrteći uz pomoć vrpce za koju je bio zakačen, "dubina proizlazi iz shvatanja da te iluzije nisu nedostaci već nužnosti, da su uspešne iluzije ono što čini uspešnu ekonomiju."
<BR>&nbsp;&nbsp;&nbsp;&nbsp;&nbsp;"Čuo sam i za šašavije stvari od ove", oglasio se master.
<BR>&nbsp;&nbsp;&nbsp;&nbsp;&nbsp;"To mi zvuči pomalo kenzijanski, kao kopanje i ponovno zatrpavanje rupa. Nije li to poprilično nepopularno u ova vremena, ser Hari?" primetio je predsednik vlade.
<BR>&nbsp;&nbsp;&nbsp;&nbsp;&nbsp;"Kopanje i ponovno zatrpavanje rupa uvek je bila rđava ideja, predsedniče", odgovori ser Hari i dalje vrteći svoj cviker. "Bila je to rđava ideja ne zbog toga što je to bila iluzija, već zbog toga što je bilo izvesno da se radilo o neuspešnoj iluziji."
<BR>&nbsp;&nbsp;&nbsp;&nbsp;&nbsp;"Kako možete imati nekakvu uspešnu iluziju, ser Hari?"
<BR>&nbsp;&nbsp;&nbsp;&nbsp;&nbsp;"Uspešna iluzija je ona koja opstaje, predsedniče. Kopanje i zatrpavanje rupa ne može da opstane. Ljudi bi ubrzo otkrili da je to besmisleno. Poenta je u tome", naglasio je ser Hari mrgođenjem i još jednim obrtom cvikera, "poenta je u tome što kada ste oduševljeni nekom iluzijom ekonomija cveta, a kada napustite iluziju ekonomija slabi. Odista mudra izreka", reče ser Hari zaokruživši pogledom oko stola, da bi potom duboko uronio u svoju specijalnu stolicu.
<BR>&nbsp;&nbsp;&nbsp;&nbsp;&nbsp;"Da li se sada očekuje da izvučem zaključak da nam je za postojan napredak potrebno neograničeno postojana iluzija?"
<BR>&nbsp;&nbsp;&nbsp;&nbsp;&nbsp;"Upravo tako, predsedniče vlade", saglasio se ser Hari. Dok je trenutak ranije izgledao viši od bilo koga za stolom sada je bio najniži. "Neka dugoročna iluzija, kao što je izgradnja ovih Vaših teleskopa. Ta iluzija je zanimljiva, veoma zanimljiva", dodao je on, tonući još dublje u stolicu, pogleda ponovo prikovanog za tavanicu. "Ona će obezbediti zaposlenje za najrazličitije grupe ljudi. Graditelje, radnike u oblastima metalurgije, elektronike, tehničare za održavanje postrojenja, operativno osoblje, sekretare, fizičku radnu snagu, male restorane u okolini svakog teleskopa; biće posla čak i za pripadnike državne službe. Mogu da sagledam samo obrise toga. Što je još važnije, poseduje izgled iluzije koja će opstati. Stoga velim," reče ser Hari, "da bi, zavisno od prirodnih ograničenja i gubitaka, trebalo da razvijemo naše aktivnosti bez određenih granica. Dajte nam čvrst oslonac i pomerićemo Zemlju."
<BR>&nbsp;&nbsp;&nbsp;&nbsp;&nbsp;Isak Njutn se pridružio ostalima iz Odbora za Halejevu kometu tokom onoga što je master sa zadovoljstvom nazvao radnim ručkom, ručkom od četiri jela i isto toliko vrsta vina. Stoga je bilo gotovo neizbežno da časovnik na kuli Edvarda III otkuca 2 i 30 po podne u trenutku kada se Odbor sakupio za poslepodnevnu sednicu. Predsednik vlade je odlučio da ostatak obavi maksimalnom brzinom kako bi do rane večeri mogao da bude u Parlamentu. No tek što je sednica počela, predsednika su pozvali na telefon. Master je u društvu ministra stajao po kraj prozora gledajući dole na Veliki trg koji je više ličio na plitko muljevito jezero nego na uobičajeno doterano i dostojanstveno mesto. Oluja je minula, što je master potvrdio navodeći ministru misao Džona Džoslina Skabija izrečenu u jednoj davnoj prilici:
<BR>&nbsp;&nbsp;&nbsp;&nbsp;&nbsp;"Mali pljuskovi traju dugo, ali su iznenadni pljuskovi kratki."
<BR>&nbsp;&nbsp;&nbsp;&nbsp;&nbsp;Kao da je želelo da naglasi istinitost ove tvrdnje, blistavo aprilsko sunce sada je sijalo na čistom plavom nebu.
<BR>&nbsp;&nbsp;&nbsp;&nbsp;&nbsp;U tom trenutku vratio se predsednik vlade tako bledog i utučenog lica da je Godfrid Vendover, ministar, smesta upitao:
<BR>&nbsp;&nbsp;&nbsp;&nbsp;&nbsp;"Je l' nešto nije u redu, predsedniče?"
<BR>&nbsp;&nbsp;&nbsp;&nbsp;&nbsp;Predsednik je načinio tri-četiri koraka vukući noge i rekao sablasnog izraza lica:
<BR>&nbsp;&nbsp;&nbsp;&nbsp;&nbsp;"Da, Godfri, nešto se loše dogodilo, užasno loše. Rusi su izvršili napad prvog stepena."
<BR>&nbsp;&nbsp;&nbsp;&nbsp;&nbsp;"Da nije neka greška..."
<BR>&nbsp;&nbsp;&nbsp;&nbsp;&nbsp;"Ne, ovo je bio američki predsednik. Saopštio mi je da je izgubio važnih četrdeset sekundi da bi mi javio da su krstareći projektili lansirani."
<BR>&nbsp;&nbsp;&nbsp;&nbsp;&nbsp;U tom času Isak Njutn je čuo samog sebe kako mimo volje uzvikuje:
<BR>&nbsp;&nbsp;&nbsp;&nbsp;&nbsp;"Zaustavite ih!" rekao je zapovedničkim glasom koji je zazvonio velikom prostorijom.
<BR>&nbsp;&nbsp;&nbsp;&nbsp;&nbsp;"Ne vidim kako ja mogu..."
<BR>&nbsp;&nbsp;&nbsp;&nbsp;&nbsp;"Onda pokušajte. Upotrebite sve neophodne vojne snage", produžio je Isak Njutn istim glasom.
<BR>&nbsp;&nbsp;&nbsp;&nbsp;&nbsp;"Ali Rusi..."
<BR>&nbsp;&nbsp;&nbsp;&nbsp;&nbsp;"Rusi ništa neće dobiti od toga što će radioaktivne padavine od njihovih vlastitih oružja izvršiti povratni udar ravno u njihovo lice - vetrovi duvaju sa zapada na istok. Pored toga, u moru počivaju podmornice s više nego dovoljnom sposobnošću za najužasniji odgovor. Nuklearna oružja nisu za upotrebu. Ona postoje jedino da bi ljudi sprečili sami sebe da ih upotrebe. I recite Nemcima da ne dozvole lansiranje peršinga. Šta god da se dogodilo ne smemo više tome ništa pridodati."
<BR>&nbsp;&nbsp;&nbsp;&nbsp;&nbsp;"Njutn je u pravu, predsedniče", rekao je tada ministar mirnim glasom prišavši i uhvativši predsednika pod ruku. "Hajde da barem pokušamo."
<BR>&nbsp;&nbsp;&nbsp;&nbsp;&nbsp;Kada su predsednik i ministar otišli do telefona, Isak Njutn se pridružio masteru, i dalje zagledanom dole, u muljevitu baru koja je do nedavno bila Veliki trg. Bacivši pogled na kulu Edvarda III i zadržavši ga na časovniku koji se oglašavao svakih četvrt sata tokom mnogo vekova, master upita:
<BR>&nbsp;&nbsp;&nbsp;&nbsp;&nbsp;"Koliko nam je ostalo?"
<BR>&nbsp;&nbsp;&nbsp;&nbsp;&nbsp;"Biće ovde pre nego što sledeći put začuješ časovnik", odgovori Isak Njutn. "Ukoliko časovnik ikada ponovo otkuca."
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
