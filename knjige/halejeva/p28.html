<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Dr Alan Bristou, izdavač nedeljnog naučnog magazina Nejčer, sedeo je u velikoj crnoj naslonjači u kancelariji Isaka Njutna u kevendiškoj Laboratoriji. Iz aktovke je izvadio fasciklu, otvorio je i objavio:
<BR>&nbsp;&nbsp;&nbsp;&nbsp;&nbsp;"Sigurno ste već pogodili, profesore Njutn, da sam došao da porazgovaramo o članku 'O prijemu signala sa Basvel komete' čiji su autori F. M. Haroldsen, Vi i K. Valdhajm. Pošto je stvar o kojoj je reč pomalo delikatna, smatrao sam da će biti bolje da o tome s Vama lično razgavaram, umesto da se poslužim telefonom."
<BR>&nbsp;&nbsp;&nbsp;&nbsp;&nbsp;"Vrlo ste pažljivi, dr Bristou."
<BR>&nbsp;&nbsp;&nbsp;&nbsp;&nbsp;"Pa, ovaj, da, nadam se da ćete i dalje tako misliti o meni. Dozvolite da odmah pređem na stvar. Nejčer je voljan da odmah objavi članak bez procene vrednosti, upravo onako kao što ste i tražili, ako izmenite naslov i ako izbacite svaki nagoveštaj da signali potiču s komete."
<BR>&nbsp;&nbsp;&nbsp;&nbsp;&nbsp;Isak Njutn oseti kako je u čudu otvorio usta. Povrativši se on uspe da mirno kaže:
<BR>&nbsp;&nbsp;&nbsp;&nbsp;&nbsp;"Zar to ne bi pomalo ličilo na Hamleta bez danskog princa?"
<BR>&nbsp;&nbsp;&nbsp;&nbsp;&nbsp;"Verovatno, ali teško da možete od nas da očekujete da objavimo jednu potpuno neprihvatljivu hipotezu."
<BR>&nbsp;&nbsp;&nbsp;&nbsp;&nbsp;"Da li Vi to nagoveštavate da je proračun pogrešan?"
<BR>&nbsp;&nbsp;&nbsp;&nbsp;&nbsp;Alan Bristou energično odmahnu glavom. "Taman posla. Mada ga, u stvari, nismo lično proverili, voljni smo da u potpunosti prihvatimo proračun."
<BR>&nbsp;&nbsp;&nbsp;&nbsp;&nbsp;"Ili je Valdhajm pogrešno dešifrovao zapis?"
<BR>&nbsp;&nbsp;&nbsp;&nbsp;&nbsp;"Ne, ne. Sve mi to prihvatamo."
<BR>&nbsp;&nbsp;&nbsp;&nbsp;&nbsp;"Pa, u čemu je onda nevolja? Pa zbog čega je onda hipoteza neprihvatljiva?"
<BR>&nbsp;&nbsp;&nbsp;&nbsp;&nbsp;"Neprihvatljiva je ona hipoteza za koju se smatra da je u podređenom odnosu prema bilo kojoj drugoj hipotezi koja je u stanju da objasni činjenice. Ona se nalazi poslednja na listi prioriteta."
<BR>&nbsp;&nbsp;&nbsp;&nbsp;&nbsp;"A ko to odlučuje koja je hipoteza u podređenom odnosu?"
<BR>&nbsp;&nbsp;&nbsp;&nbsp;&nbsp;"Društvo naučnika. Nejčer mora da dela vodeći računa o dobrobiti društva naučnika. Naš tiraž zavisi od pretplatnika a, uzgred budi rečeno, više od polovine ih je iz Sjedinjenih Država. U stvari, želim da kažem da je malo verovatno da će kevendiška Laboratorija zavući ruku u džep i dotrčati da nas spašava, ako Nejčer doživi teška vremena."
<BR>&nbsp;&nbsp;&nbsp;&nbsp;&nbsp;"Čak i kada bismo to učinili, bojim se da naš džep nije baš mnogo dubok", priznade Isak Njutn. "Ali zbunjuje me", dodade on, "ideja da ijedna druga hipoteza može da objasni činjenice."
<BR>&nbsp;&nbsp;&nbsp;&nbsp;&nbsp;"Oh, svakako da može! Hauart je mogao da krivotvori signale kako buste vi došli do ovakvih rezultata."
<BR>&nbsp;&nbsp;&nbsp;&nbsp;&nbsp;"Ali Istraživačko veće je raskinulo njegov ugovor upravo zbog tih signala. Zašto bi oni to učinili ako signali nisu postojali?"
<BR>&nbsp;&nbsp;&nbsp;&nbsp;&nbsp;"Oh, nema sumnje da su pastojali autentični signali. Ali to nisu oni koje Vam je Hauart dao."
<BR>&nbsp;&nbsp;&nbsp;&nbsp;&nbsp;"Pa šta, onda, želite da mi uradimo?"
<BR>&nbsp;&nbsp;&nbsp;&nbsp;&nbsp;"Da tačno opišete ono što ste uradili. Ni više ni manje. Od Hauarta ste dobili pretpostavljene signale s komete. Raščlanili ste ih u parove brojeva za koje ste zatim utvrdili da se podudaraju s parovima brojeva izračunatih prema orbiti komete. Bez ikakvih izvođenja ili zaključaka - samo činjenice. Shvatite, profesore Njutne, ako je ovo sve pogrešno, slučaj uopšte ne bi bio usamljen. Otprilike jednom mesečno izbijaju na videlo slični slučajevi - a ovo bi mogao da bude samo vršak nekog ogromnog ledenog brega. Priznajem da se to dešava uglavnom na polju biologije, ali ta praksa sve više uzima maha."
<BR>&nbsp;&nbsp;&nbsp;&nbsp;&nbsp;"Moram priznati da mi ta mogućnost uopšte nije pala na pamet."
<BR>&nbsp;&nbsp;&nbsp;&nbsp;&nbsp;"To je zato što se bavite delom fizike gde je to praktično nepoznato."
<BR>&nbsp;&nbsp;&nbsp;&nbsp;&nbsp;Misli Isaka Njutna se razbistriše. Počeo je da lupka po stolu vrhom olovke, te reče:
<BR>&nbsp;&nbsp;&nbsp;&nbsp;&nbsp;"Mora postojati način da se proveri ono što tvrdite. Istraživački odbor je raskinuo ugovor s Hauartom zato što je posedovao dokaz da su primljeni nedozvoljeni signali. Hauart mi je rekao da je neka druga istraživačka grupa, verovatno iza njegovih leđa, odnela Istraživačkom veću te nedozvoljene signale. Znači, Istraživačko veće mora da poseduje taj originalni materijal ili, bar, jedan njegov deo. Upoređivanjem s našim materijalom lako bismo ustanovih da li je posredi prevara."
<BR>&nbsp;&nbsp;&nbsp;&nbsp;&nbsp;Bristou klimnu i reče:
<BR>&nbsp;&nbsp;&nbsp;&nbsp;&nbsp;"Sada dolazite do odista osetljivog mesta. Može se desiti da Istraživačko veće poseduje materijal koji bi mogao da uzdrma Vaš položaj. Ne samo Vaš članak, već i sve zabrane na visokom nivou koje ste izborili."
<BR>&nbsp;&nbsp;&nbsp;&nbsp;&nbsp;"Pretpostavljam da će prvo morati da sačekaju objavljivanje članka, pre nega što krenu u akciju", primeti Isak Njutn s nelagodnošću.
<BR>&nbsp;&nbsp;&nbsp;&nbsp;&nbsp;"I hoće", ponovo klimnu Bristou. "Kada se imaju u vidu Vaši pomalo zategnuti odnosi s Većem, situacija zahteva da se o njoj prvo dobro promisli."
<BR>&nbsp;&nbsp;&nbsp;&nbsp;&nbsp;Isak Njutn se iskosa nasmeši i reče:
<BR>&nbsp;&nbsp;&nbsp;&nbsp;&nbsp;"Pa, u prvi mah sam pomislio da ćemo se pošteno isvađati. Umesto toga želeo bih da Vam se zahvalim, dr Bristou. Da li biste večerali danas sa mnom u Trinitiju?"
<BR>&nbsp;&nbsp;&nbsp;&nbsp;&nbsp;"Hvala, rado. Noćas se vraćam u grad. Da li će biti nezgodno ako se oprostim između pola devet i devet?"
<BR>&nbsp;&nbsp;&nbsp;&nbsp;&nbsp;"Nipošto. Možete otići odmah posle večere, pre no što kolege odu na porto."
<BR>&nbsp;&nbsp;&nbsp;&nbsp;&nbsp;"Stari, dobri kembridžski način života."
<BR>&nbsp;&nbsp;&nbsp;&nbsp;&nbsp;"Tako je. Bio sam odsutan trinaest godina i ništa se nije izmenilo."
<BR>&nbsp;&nbsp;&nbsp;&nbsp;&nbsp;"Možda je dobro da se neka mesta ne menjaju. Da li bi Vam smetalo da malo promenim temu?" reče Bristou. "Kruže glasine da imate poteškoća oko kupovine satelitskog prostora."
<BR>&nbsp;&nbsp;&nbsp;&nbsp;&nbsp;"Lažne glasine ili glasne glasine, kako reče Šekspir?"
<BR>&nbsp;&nbsp;&nbsp;&nbsp;&nbsp;"Čini mi se da su glasne glasine."
<BR>&nbsp;&nbsp;&nbsp;&nbsp;&nbsp;"Pregovori su u toku."
<BR>&nbsp;&nbsp;&nbsp;&nbsp;&nbsp;"Delikatni pregovori?"
<BR>&nbsp;&nbsp;&nbsp;&nbsp;&nbsp;"Očiledno."
<BR>&nbsp;&nbsp;&nbsp;&nbsp;&nbsp;"Ali bićete u stanju da obezbedite prostor?"
<BR>&nbsp;&nbsp;&nbsp;&nbsp;&nbsp;"Uopšte ne sumnjam u to."
<BR>&nbsp;&nbsp;&nbsp;&nbsp;&nbsp;"Pa u čemu je, onda, problem?"
<BR>&nbsp;&nbsp;&nbsp;&nbsp;&nbsp;"Sami ste već ukazali na njega - kada ste rekli da imamo posla s neprihvatljivom hipotezom."
<BR>&nbsp;&nbsp;&nbsp;&nbsp;&nbsp;"Uzgred da napomenem", upade mu u reč Bristou, "sve što kažete smatraće se poverljivim. Ali kada se ovakve stvari pojave u štampi, Nejčer je primoran da komentariše i mi to činimo jer bolje je za sve da dobiju informativan komentar, nego razna nagađanja i tendenciozne vesti. Teško da možete očekivati da ćete izbeći komentare pošto ste oformili ovo Veće pod patronatom predsednika vlade."
<BR>&nbsp;&nbsp;&nbsp;&nbsp;&nbsp;"Ni ne očekujem. U stvari, ništa drugo nisam ni izazivao sem komentara, več od prvog dana kada sam se vratio iz EVNI-ja. Očigledno je da svi koji poseduju višak slobodnog satelitskog prostora za narednu godinu znaju da nas on zanima, a očigledno je i to da jake političke veze Veća, koje se brine o projektu Halej, podrazumevaju činjenicu da smo možda spremni da platimo najviše kako bismo zakupili prostor."
<BR>&nbsp;&nbsp;&nbsp;&nbsp;&nbsp;"Ne treba biti genije da bi se to shvatilo. Znači, Vi ste, u biti, u škripcu?" nagovesti Bristou.
<BR>&nbsp;&nbsp;&nbsp;&nbsp;&nbsp;"I jesmo i nismo. Mada Vam možda to nije palo na pamet, ali nas neće prevariti. U stvari, novac uopšte nije u pitanju. Sume nisu tolike da bi predstavljale politički problem. Kada vlade trguju milijardama, razlika između deset i dvadeset miliona je ništavna. Nije, čak, velika ni prema EVNI-jevim standardima."
<BR>&nbsp;&nbsp;&nbsp;&nbsp;&nbsp;"Onda i dalje ne vidim u čemu je problem."
<BR>&nbsp;&nbsp;&nbsp;&nbsp;&nbsp;"Problem leži u neprihvatljivoj hipotezi. Iz same prirode neprihvatljive hipoteze proizilazi da će njene posledice poremetiti mnogo šta - ukoliko se pokaže da je ona tačna. Tako će svi koji su u prilici da nam prodaju satelitski prostor želeti da iskoriste svoju moć za kupovinu deonica projekta, razume se, pod uslovom da se pokaže da je hipoteza tačna. S druge strane, pak, želeli bi da se nalaze hiljadu milja daleko, ako se pokaže da je pogrešna. Ostavimo jadne stare Brite na cedilu, ako stvar ne uspe; pridružimo im se ako uspe. Osigurajmo ulog, upravo onako kako i Vi to činite u pogledu ovog našeg objavljivanja."
<BR>&nbsp;&nbsp;&nbsp;&nbsp;&nbsp;"Sklapanjem neobaveznog ugovora, pretpostavljam?" klimnu Bristou, ne obrativši pažnju na Njutnovo peckanje.
<BR>&nbsp;&nbsp;&nbsp;&nbsp;&nbsp;"Neobaveznog u tom smislu da im se ostavi mogućnost da se kasnije pridruže."
<BR>&nbsp;&nbsp;&nbsp;&nbsp;&nbsp;"To je svakako u redu, ako krajnji datum za odlučivanje prethodi lansiranju satelita?"
<BR>&nbsp;&nbsp;&nbsp;&nbsp;&nbsp;Isak Njutn se nasmeja. "Niko ne bi mogao ni da pomisli da bude toliko neotesan pa da otvoreno zatraži da se mogući datum odredi posle lansiranja satelita", reče on. "U stvari, zainteresovani traže da se mogući datum odredi prema njihovim unutrašnjim budžetskim problemima. Tvrde da još ne znaju da li će moći da pronađu novac kako bi se pridružili, mada to žarko žele, razume se. U tome je cela priča a svi je se drže."
<BR>&nbsp;&nbsp;&nbsp;&nbsp;&nbsp;"S tim što se budžetski problemi razrešavaju po lansiranju satelita, pretpostavljam?"
<BR>&nbsp;&nbsp;&nbsp;&nbsp;&nbsp;"U tome i jeste trik. Rešavaju se pošto je trka završena."
<BR>&nbsp;&nbsp;&nbsp;&nbsp;&nbsp;"Drago mi je što mi moramo samo da se nosimo sa otrcanim komercijalnim pitanjima", reče Bristou. "Želim Vam sreću."
<BR>&nbsp;&nbsp;&nbsp;&nbsp;&nbsp;Pogledavši na sat Isak Njutn primeti:
<BR>&nbsp;&nbsp;&nbsp;&nbsp;&nbsp;"Oh, obećao sam da ću pre večere svratiti do mastera Trinitija. Zašto ne biste i Vi pošli... mada, ako se desi da on želi sa mnom da porazgovara o nečem poverljivom, moraću da Vas zamolim da me za trenutak izvinite."
<BR>&nbsp;&nbsp;&nbsp;&nbsp;&nbsp;"To se, naravno, podrazumeva", klimnu Bristou.
<BR>
<BR>&nbsp;&nbsp;&nbsp;&nbsp;&nbsp;Master Trinitija im dotapka u susret kada je Isak Njutn uveo Alena Bristoua u veliki salon na spratu u masterovoj Lodži na severo-istočnom uglu Velikog trga Trinitija.
<BR>&nbsp;&nbsp;&nbsp;&nbsp;&nbsp;"Dozvolite da predstavim svoga gosta, master: Dr Alen Bristou. Bristou je izdavač Nejčera. Došao je danas posle podne da porazgovaramo o našem članku."
<BR>&nbsp;&nbsp;&nbsp;&nbsp;&nbsp;"Nejčera, tog uzvišenog nedeljnika!" uzviknu master. "Upravo sam zbog tog Vašeg članka i hteo da se vidim s Vama, Njutne. Pokušao sam da ga pročitam, kako i priliči jednom savesnom članu Veća. Tako da možete ostati, ako to želite, dr Bristou. Ili možete sipati sebi piće iz bifea koji se nalazi na suprotnom kraju ove prostorije, ako ste s ove udaljenosti u stanju da ga vidite. Ili možete proučavati srebro. Imamo ga mnogo u ovom Koledžu. Ili, razume se, možete sve to činiti", srdačno ga dočeka master svojim dubokim zvonkim glasom. "Bio sam zabrinut zbog Vaših signala u obliku tačaka i crtica, Njutne. Trudili ste se da naglasite da je talasna dužina primljenih signala veoma dugačka - suviše dugačka da bi dospela do tla kroz jonosferu, kako je Vi nazivate."
<BR>&nbsp;&nbsp;&nbsp;&nbsp;&nbsp;"Tako je, masteru."
<BR>&nbsp;&nbsp;&nbsp;&nbsp;&nbsp;"Pa kako su onda ti signali uhvaćeni sa Zemlje? Ili je satelit na neki način bio prepravljen?"
<BR>&nbsp;&nbsp;&nbsp;&nbsp;&nbsp;"Ne, satelit nije bio prepravljen. Satelit je uhvatio jedan uzorak tačaka i crtica pomoću nečega što se zove dugotalasni nosač. Uzorak je snimljen, a zatim ponovo emitovan do Zemlje preko nosača za kraće talase, koji lako prodiru kroz jonosferu. To je priroda satelitske telemetrije. Ona koristi podatke dobijene pomoću različitih instrumenata na načine koji su najpogodniji za same instrumente, a zatim ponovo emituje te podatke, na najpogodniji način, prema tlu. To je dvostepeni proces."
<BR>&nbsp;&nbsp;&nbsp;&nbsp;&nbsp;"A - ha! Znao sam da mora postojati neko objašnjenje. Tako je to uvek s vama naučnicima. Znači, taj dr Hauart je bio čarobnjak za telemetriju, ekspert u poigravanju s tačkama i crticama. Mada je i dalje tajna kako se posle ponoći našao mrtav za našim orguljama. Razmišljam da o tome napišem dramu. Još tragam za likovima, i zbog toga sam sretan što sam se upoznao s Vama, dr Bristou."
<BR>
<BR>&nbsp;&nbsp;&nbsp;&nbsp;&nbsp;Bilo je blizu devet uveče kada se Isak Njutn dovezao do prilaza prema Boltonovoj kući u Adams-Roudu. Frensis Haroldsen je bila odsutna; pokušavala je da šarmira ptičice iz Vašingtona. Kurt Valdhajm je bio na sličnom zadatku u Nemačkoj. Tako je on ostao sam da se bori s gromom iz vedra neba koji je izazvala poseta Alana Bristoua.
<BR>&nbsp;&nbsp;&nbsp;&nbsp;&nbsp;Isak Njutn je bio navikao na naučnike koji su pridavali više značaja ili više tačnosti rezultatima svojih eksperimenata nego što je to bilo opravdano. Navikao je i na rezultate za koje je tvrđeno da su prividni, da su puki efekti koje su stvorili uređaji. Ali nikada ranije nije razmišljao o namernoj obmani izvršenoj u velikim razmerama. Tokom protekla tri sata jedan deo njegovog mozga tragao je za nečim što bi opovrglo tu ideju. Proračun koji su izvršili on i Frensis Haroldsen u kolibi Hauarda Bejkera na norfolkskoj obali bolje je odgovarao traženim rezultatima kada su koristili najnovije podatke o orbiti Bosvelove komete, nego kada su se služili podacima. Znači, Hauart ne samo da je morao da izvrši prevaru već je, čak, morao i da u tu prevaru ukalkuliše nove podatke. Ali zašto da ne? Kada jednom čoveka počne da grize takva sumnja, onda nema granice do koje ona može da ide.
<BR>&nbsp;&nbsp;&nbsp;&nbsp;&nbsp;Duga dva sata, sve do jedanaest časova uveče, Isak Njutn je jednostavno sedeo razmišljajući o brodolomu do koga je moglo da dođe. Veće na visokom nivou, za čije je osnivanje on krivac, bilo bi ismejano, a da se ne pominju očigledne političke posledice. Nestalo bi i osećanje svrsishodnosti koje je počelo da preplavljuje kevendišku Laboratoriju, više nego nestalo.
<BR>&nbsp;&nbsp;&nbsp;&nbsp;&nbsp;Bio je u iskušenju da se mane takvih misli, da nastavi. Ali, ako je situacija odista bezizlazna, mogla je samo da postane još bezizlaznija - i to ubrzo. Do sada nisu bile potrošene veće sume novca, niti su neki važniji ugovori bili potpisani. Još je bilo vremena da se povuče i izbegne potpuni krah, premda ni u kom slučaju bez putera na glavi. Uvek se vraćao na Istraživačko veće koje je u svojim fasciklama posedovalo dokaz za obmanu ili potvrdu verodostojnosti činjenica.
<BR>&nbsp;&nbsp;&nbsp;&nbsp;&nbsp;Boltonova kuća se iznenada nagnu na jednu stranu što je, izgleda, uvek činila u ovo doba dana. To je Isaka Njutna trgnulo iz misli. Dok se peo stepenicama shvatio je da mora da se ponizi. Mora otići da porazgovara s predsednikom Veća.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
