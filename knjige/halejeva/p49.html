<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>47.
<P>&nbsp;&nbsp;&nbsp;&nbsp;&nbsp;Kada su se Frensis Margaret, Kurt Valdhajm, master Trinitija i Isak Njutn okupili u trpezariji hotela naišli su na rezervisan sto na kome su bile postavljene četiri otvorene flaše vina, dve od njih - s belim vinom - u kofama s ledom.
<BR>&nbsp;&nbsp;&nbsp;&nbsp;&nbsp;"Ne znam šta misle drugi", oglasi se master sedajući za sto, "ali ja nameravam da se napijem i potražim spas u prokletom mamurluku."
<BR>&nbsp;&nbsp;&nbsp;&nbsp;&nbsp;"Prolazna slabost", reče Frensis Margaret, sedajući pored mastera. "Stvarno se završio eksplozijom, zar ne?"
<BR>&nbsp;&nbsp;&nbsp;&nbsp;&nbsp;"Fin de siecle", klimnuo je master, sipajući u čaše iz jedne od flaša belog vina. "Naručio sam svima lososa kao predjelo. Nema smisla da galamimo o razvoju događaja, jer o tome imamo i previše da razgovaramo. Nadmudreni smo. Ali, taljigajući zdrav razum mi govori da malo šta možemo da učinimo u tom pogledu."
<BR>&nbsp;&nbsp;&nbsp;&nbsp;&nbsp;"Mogu da odbijem", reče Isak Njutn kratko.
<BR>&nbsp;&nbsp;&nbsp;&nbsp;&nbsp;"Ne možeš i znaš da ne možeš. Kao prvo, ljudi bi rekli da si se uplašio sučeljavanja s državnom službom. Uz to, izgubio bi kontrolu nad svim i svačim: kontrolu nad izgradnjom tih prokletih teleskopa, potom kontrolu nad odlučivanjem o tome gde će biti postavljeni; čitav niz sve samih izgubljenih bitaka. Ne, u iznudici si i znaš to", ustvrdio je master i počeo da pije vino.
<BR>&nbsp;&nbsp;&nbsp;&nbsp;&nbsp;"Bolje je da razmišljamo šta možemo da postignemo i koliko brzo", primetio je Kurt Valdhajm.
<BR>&nbsp;&nbsp;&nbsp;&nbsp;&nbsp;"Kada bi u pitanju bilo samo usmeravanje vladine agencije na posao izgradnje teleskopa izgledi ne bi bili tako loši. Ali CERC drži svoje lepljive prste u svim oblastima britanske nauke", odgovorio je Isak Njutn sumorno.
<BR>&nbsp;&nbsp;&nbsp;&nbsp;&nbsp;"Onda će ti se pružiti prilika da povučeš njihove lepljive prste!" osmehnula se Frensis Margaret bespomoćno.
<BR>&nbsp;&nbsp;&nbsp;&nbsp;&nbsp;"Ne, čak ni to. Najizrazitije svojstvo državne službe je njena zadivljujuća sposobnost da osujeti svakog ko teži da promeni stvari."
<BR>&nbsp;&nbsp;&nbsp;&nbsp;&nbsp;"Svi delimo to mišljenje", složio se master, sipajući još vina, a onda produži: "Napiću se. Stoga mogu da počnem da bacam stvari." Sručio je čašu u grlo a onda se ishraknuo izazvavši preneraženost kelnerica koje su donosile lososa.
<BR>&nbsp;&nbsp;&nbsp;&nbsp;&nbsp;"Oh ne, ne mogu to da podnesem. Te patnje. Zar sad kada su tornjevi El Dorada već bili na vidiku? Nikako to ne mogu da podnesem."
<BR>&nbsp;&nbsp;&nbsp;&nbsp;&nbsp;"Ni Rozi to neće podneti. Vidite, u blizini Kembridža nema snegom pokrivenih planina", reče Kurt Valdhajm takođe turobnim glasom.
<BR>&nbsp;&nbsp;&nbsp;&nbsp;&nbsp;"Nije li to čudno?" reče Isak Njutn zamišljeno. "Nisam zbilja želeo da se vratim u Kembridž, a sada ne želim da ga napustim."
<BR>&nbsp;&nbsp;&nbsp;&nbsp;&nbsp;"Osvojio te je", saglasio se master.
<BR>&nbsp;&nbsp;&nbsp;&nbsp;&nbsp;"Kurte, pitao si šta možemo da postignemo. Reći ću ti. S obzirom na inerciju ljudskih ustanova, možemo na kraju da doguramo do izgradnje oko deset teleskopa za godinu dana, umesto stotinu koliko bi nam bilo potrebno. Možemo toliko da učinimo, čvrsto držeći uzde i škrgućući zubima, dok svi oko nas neprekidno urlaju, izvikujući poruge."
<BR>&nbsp;&nbsp;&nbsp;&nbsp;&nbsp;"Ispravnije je reći uvrede", uspeo je master da se udene u neutešni govor Isaka Njutna.
<BR>&nbsp;&nbsp;&nbsp;&nbsp;&nbsp;"Možemo da obezbedimo da se teleskopi postave na prava mesta i da organizujemo grupu univerziteta da nadgleda njihov rad. Možemo da nastavimo da se bavimo rešavanjem problema dešifrovanja tako da, kad navršimo godine za penziju, obezbedimo dovoljno impulsa da se ova stvar dalje razvija. Sve to pod uslovom da preživimo sve smene vlada. Kao i pod uslovom da supersile ne unište jedna drugu, povukavši sa sobom u propast i ostale."
<BR>&nbsp;&nbsp;&nbsp;&nbsp;&nbsp;"Ništa nije tako zabavno kao nauka", klimnuo je glavom Kurt Valdhajm u znak saglasnosti. "Biće neophodno da ti ubediš Rozi, Isače. Znam da ja ne mogu."
<BR>&nbsp;&nbsp;&nbsp;&nbsp;&nbsp;"Prihvatićeš mesto u Kevendišu?" upita Frensis Margaret.
<BR>&nbsp;&nbsp;&nbsp;&nbsp;&nbsp;"Još mi to niko nije zvanično ponudio", reče Kurt Valdhajm, izbegavši da priži odgovor.
<BR>&nbsp;&nbsp;&nbsp;&nbsp;&nbsp;"Ne, ali predsednik vlade ima dugačku ruku."
<BR>&nbsp;&nbsp;&nbsp;&nbsp;&nbsp;"Prihvatio bih to zbog razvoja događaja. Ukoliko se Rozi saglasi, u šta sumnjam. Moraš sutra poći sa mnom u Ženevu, Isače."
<BR>&nbsp;&nbsp;&nbsp;&nbsp;&nbsp;Master je svima napunio ćaše, grmnuvši:
<BR>&nbsp;&nbsp;&nbsp;&nbsp;&nbsp;"Pijmo, jedimo i veselimo se. Zašto svet nikad nije onakav kakvog ga želimo? Bojim se da smo, ako nismo sasvim poraženi, ono barem obezglavljeni. Oh ne, ne mogu da podnesem ni pomisao na to, tu sramotu."
<BR>&nbsp;&nbsp;&nbsp;&nbsp;&nbsp;"Ne bih mogla da se složim s tim", primeti Frensis Margaret.
<BR>&nbsp;&nbsp;&nbsp;&nbsp;&nbsp;"Budi jasnija, retko devojče."
<BR>&nbsp;&nbsp;&nbsp;&nbsp;&nbsp;"Kao prvo, složili su se da finansiraju program, što se nikako nije moglo očekivati kao neminovan rezultat. A kao drugo, ma kakvo to jezivo izgledalo, učinjen je korak više na lestvici komandovanja. Da bi se stvari kretale na pravi način, mora se njima upravljati s vrha. Pored toga, postoji jedna stvar koju ste izostavili."
<BR>&nbsp;&nbsp;&nbsp;&nbsp;&nbsp;"Šta smo to izostavili, Frensis Margaret?" upita Kurt Valdhajm.
<BR>&nbsp;&nbsp;&nbsp;&nbsp;&nbsp;"Same komete. Čini se da ste uzeli zdravo za gotovo da će one biti zadovoljne da ostanu pasivne."
<BR>&nbsp;&nbsp;&nbsp;&nbsp;&nbsp;"Hrabra primedba, ali šta bi te proklete stvari mogle da urade?" upita master.
<BR>&nbsp;&nbsp;&nbsp;&nbsp;&nbsp;"Ne znam, naravno. Ali ako tamo postoji strašno velika inteligencija, očekivala bih ranije ili kasnije neku vrstu njenog ispoljavanja. Ne očekujem da samo sede skrštenih ruku i prepuste malim ribama, kakve smo mi da nose celo breme."
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
