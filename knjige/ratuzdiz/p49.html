<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44. GALAKTINCI
<P>&nbsp;&nbsp;&nbsp;&nbsp;&nbsp;Invazione snage na orbiti oko planete prešle su u novu fazu operacija.
<BR>&nbsp;&nbsp;&nbsp;&nbsp;&nbsp;U početku su imali sukob sa kratkim, iznenađujuće žestokim, ali gotovo besmislenim otporom. Onda je došla konsolidacija i planovi za obred i prečišćenje. Za sve to vreme glavni zadatak flote sastojao se u zaštiti.
<BR>&nbsp;&nbsp;&nbsp;&nbsp;&nbsp;Pet Galaksija bile su u haosu. Svaki od gomile drugih saveza mogao bi da se doseti da okupira Gart. Ili bi se timbrimsko-zemljanski savez - iako prilično pritešnjen na drugim mestima - mogao odlučiti na protivnapad. Taktički kompjuteri proračunali su da će samonikli biti dovoljno glupi da to učine, ali Zemljani su toliko nepredvidljivi da se nikad ne može biti siguran.
<BR>&nbsp;&nbsp;&nbsp;&nbsp;&nbsp;U celo ovo pozorište već je previše uloženo. Klan Gooksi-Gubru ovde ne može sebi dozvoliti gubitak.
<BR>&nbsp;&nbsp;&nbsp;&nbsp;&nbsp;Zato se bojna flota pregrupisala. Brodovi su nadgledali pet lokalnih slojeva hipersvemira, obližnje prenosne tačke i kometne vremenske veze.
<BR>&nbsp;&nbsp;&nbsp;&nbsp;&nbsp;Pristizale su vesti o patnjama Zemlje, o očajanju Timbrima i o nevoljama sa kojima su se te podvaladžije suočile, pokušavajući da nađu saveznike među letargičnim galaktinskim klanovima. Kako se vreme razvlačilo, postajalo je jasno da iz tog pravca neće pretiti opasnost.
<BR>&nbsp;&nbsp;&nbsp;&nbsp;&nbsp;No, neki drugi veliki klanovi bili su veoma vredni. Oni koji su umeli na vreme da uoče priliku. Neki su se bacili u jalovo traganje za nestalim delfinskim brodom. Drugi su iskoristili zbrku kao pogodan izgovor da nastave drevne sukobe. Milenijumima stari ugovori rasplinuli su se kao gasoviti oblaci pred iznenadnom supernovom. Kroz drevno tkanje galaktinskog društva besneo je plamen. Sa Domaćeg sedala Gubrua pristigla su nova naređenja. Čim bude upotpunjena odbrana sa tla, najveći deo flote mora poći na nove dužnosti. Preostale snage morale bi biti dovoljne da brane Gart od svake razumne pretnje.
<BR>&nbsp;&nbsp;&nbsp;&nbsp;&nbsp;Gospodari Legla propratili su naređenje i nadoknadom. Sizeren Zraka i Kandže nagrađen je unapređenjem. Sizerenu Doličnosti obećana je bolja planetna biblioteka za Gart.
<BR>&nbsp;&nbsp;&nbsp;&nbsp;&nbsp;Novom Sizerenu Cene i Jemstva nije trebala nadoknada. Same naredbe bile su pobeda, jer su sadržale srž opreznosti. Glavni činovnik stekao je prednost u stapanju, toliko potrebnu u takmičenju sa iskusnijim kolegama.
<BR>&nbsp;&nbsp;&nbsp;&nbsp;&nbsp;Pomorske jedinice uputile su se ka najbližoj prenosnoj tački, uverene da je situacija na Gartu pod kontrolom kljuna i ruke. Kopnene snage su, ipak, sa nešto manje pouzdanja posmatrale ogromne bojne brodove kako odlaze. Na površini planete bilo je nagoveštaja nesigurnog pokreta otpora. Njegove aktivnosti - zasad samo omanja smetnja - počele su među šimpanzama u kopnenom zaleđu. Nije bilo iznenađenje što se ponašaju nedolično i bezobrazno, jer su ipak rođaci i štićenici ljudi. Komanda Gubrua preduzela je mere opreznosti, a onda se okrenula drugim problemima.
<BR>&nbsp;&nbsp;&nbsp;&nbsp;&nbsp;Pažnju Trijumvirata privukle su određene informacije - podaci iz neprijateljskih izvora - u vezi sa samom planetom Gart. Nagoveštaj je možda potpuno beznačajan, ali ako se pokaže istinit, mogućnosti bi bile ogromne!
<BR>&nbsp;&nbsp;&nbsp;&nbsp;&nbsp;U svakom slučaju, trebalo se udubiti u ta pitanja. Možda će se u igri pojaviti važne prednosti. U tome su se sva tri Sizerena potpuno složila. Time su prvi put iskusili istinski konsenzus.
<BR>
<BR>&nbsp;&nbsp;&nbsp;&nbsp;&nbsp;Vod Vojnika Kandže čuvao je pohod na putu u planine. Vitka pticolika bića u bojnoj opremi lebdela su tik iznad drveća, a tiho zujanje njihovih letećih oklopa pronosilo se uskim kanjonima. Jedan lebdeći tenk nalazio se na čelu, a drugi u zaštitnici konvoja.
<BR>&nbsp;&nbsp;&nbsp;&nbsp;&nbsp;Naučnici su imali svoje transportere unutar ove pažljive zaštite. Vozila su napredovala uzbrdo na tankim vazdušnim jastucima. Zato su izbegavali strme prevoje. Ionako im se nije žurilo. Glasine za kojima su pošli verovatno ništa nisu značile, ali Sizereni su insistirali na tome da budu proverene, za svaki slučaj.
<BR>&nbsp;&nbsp;&nbsp;&nbsp;&nbsp;Pred veče drugog dana ugledali su svoje odredište - zaravan u dnu uske doline. Nedavno je ovde do temelja izgorelo nekoliko zgrada.
<BR>&nbsp;&nbsp;&nbsp;&nbsp;&nbsp;Lebdeći tenkovi zauzeli su položaje na suprotnim krajevima spaljenog prostora. Naučnici Gubrua i njihovi pomoćnici Kvakoi izišli su iz transportera. Držeći se podalje od ruševina koje su još zaudarale, ptice su kreštale komande robotima za uzorkovanje i tako upravljale potragom. Manje gadljivi od svojih pokrovitelja, čupavi Kvakoi zagnjurili su se pravo u otpatke, uzbuđeno cičeći dok su njuškali i tragali.
<BR>&nbsp;&nbsp;&nbsp;&nbsp;&nbsp;Odmah se nametnuo jedan zaključak. Ovo razaranje bilo je namerno. Ko god da je spalio zgrade, želeo je da nešto sakrije pod dimom i pepelom.
<BR>&nbsp;&nbsp;&nbsp;&nbsp;&nbsp;Sumrak se spustio naglo kao u tropima. Uskoro su istraživači radili pod neprijatnim bleskom reflektora. Konačno je komandant ekipe naredio prekid. Potpuna proučavanja nastaviće se ujutro.
<BR>&nbsp;&nbsp;&nbsp;&nbsp;&nbsp;Specijalisti su se povukli da provedu noć u svojim transporterima, ćaskajući o onom što su već pronašli. Bilo je tragova, nagoveštaja stvari koje su bile uzbudljive i prilično uznemirujuće.
<BR>&nbsp;&nbsp;&nbsp;&nbsp;&nbsp;Ujutro će biti dosta vremena da se obavi ceo posao. Tehničari su u mraku zatvorili transportere. Šest stražarskih plovaka podiglo se da lebdi sa tihom, mehaničkom marljivošću, strpljivo rotirajući iznad vozila. Gart se polako okretao u zvezdanoj noći. Tiho pucketanje i šuškanje odavalo je vredan, ozbiljan rad noćnih šumskih bića - lov i bežanje. Stražarski plovci prenebregavali su ih i mirno se okretali. Noć je proticala.
<BR>&nbsp;&nbsp;&nbsp;&nbsp;&nbsp;Neposredno pred zoru, kroz svetlije pruge ispod drveća promakle su nove prilike. Manje životinje potražile su zaklon i osluškivale pridošlice kako se polako i oprezno šunjaju.
<BR>&nbsp;&nbsp;&nbsp;&nbsp;&nbsp;I stražarski plovci primetili su nove životinje i uporedili ih sa svojim programiranim kriterijumima. Bezopasni, usledio je zaključak. I opet nisu ništa učinili.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
