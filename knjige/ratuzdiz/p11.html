<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. FIBEN
<P>&nbsp;&nbsp;&nbsp;&nbsp;&nbsp;Izviđački brod 'Prokonzul' ipak nije nadživeo svog pilota. Bio je na svom poslednjem zadatku - drevna letelica plutala je u svemiru - ali unutar njene kupole još je postojao život.
<BR>&nbsp;&nbsp;&nbsp;&nbsp;&nbsp;Postojao je u dovoljnoj meri da udahne bogatu aromu šest dana neopranog majmuna - i da izdahne uz nimalo uzdržan rafal maštovitih psovki.
<BR>&nbsp;&nbsp;&nbsp;&nbsp;&nbsp;Fiben je ućutao tek kad je shvatio da počinje da se ponavlja. Odavno je iskoristio svaku permutaciju, kombinaciju i varijaciju fizičkih, duhovnih i naslednih pojmova - stvarnih i izmišljenih - koje je neprijatelj mogao da poseduje. Ta vežba ga je održala tokom kratkog učešća u svemirskoj bici, dok je pucao iz svojih igračaka i izbegavao projektile krivudajući kao pijanac, kroz kontuzije bliskih promašaja i ječanje prenapregnutog metala, kao i kroz još kasniju zbunjenost i čuđenje što, izgleda, ipak nije bio mrtav. Bar ne još.
<BR>&nbsp;&nbsp;&nbsp;&nbsp;&nbsp;Kad se uverio da kapsula za spasavanje i dalje radi i da se neće raspasti kao ostatak broda, Fiben se konačno iskobeljao iz skafandera i blaženo uzdahnuo kad se počešao prvi put posle gotovo nedelju dana. Bacio se na posao sa žarom, ne samo rukama nego i nogama. Konačno se prućio na leđa, sav bolan od zbrke kroz koju je prošao.
<BR>&nbsp;&nbsp;&nbsp;&nbsp;&nbsp;Glavni posao bio mu je da se približi dovoljno da bi prikupio podatke za ostatak odbrambenih snaga. Fiben je pretpostavio da bi obrušavanje ravno u središte neprijateljske flote moglo da pomogne. I tako se stuštio pravo na njih.
<BR>&nbsp;&nbsp;&nbsp;&nbsp;&nbsp;Izgleda da napadači nisu mnogo marili za njegovo herojstvo kad je 'Prokonzul' banuo u njihovo središte. Nije više znao koliko puta su ga promašili za dlaku. Kad je utvrdio da je prošao kroz armadu i da se nalazi iza njih, cela 'Prokonzulova' krma bila je pretvorena u usijani krš.
<BR>&nbsp;&nbsp;&nbsp;&nbsp;&nbsp;Glavni pogonski sistem bio je uništen, naravno. Nije bilo načina da se vrati i pomogne svojim drugovima u očajničkoj, uzaludnoj bici koja je uskoro usledila. Plutajući sve dalje i dalje od borbe, Fiben je mogao samo bespomoćno da ih sluša.
<BR>&nbsp;&nbsp;&nbsp;&nbsp;&nbsp;To čak nije bila ni čarka. Borbe su trajale manje od dana.
<BR>&nbsp;&nbsp;&nbsp;&nbsp;&nbsp;Setio se poslednjeg juriša korvete 'Darvin', koju su pratila dva preuređena teretnjaka i grupica preživelih izviđača. Jurnuli su pod punom vatrom ka jednom krilu napadača, odvojili ga i napravili potpunu zbrku u njihovim redovima, pod oblacima dima i talasima bučnih polja verovatnoće.
<BR>&nbsp;&nbsp;&nbsp;&nbsp;&nbsp;Iz tog vrtloga nije izišao nijedan brod Zemljana. Fiben je znao da je tamo ostao i izviđački brod 'Bonobo' sa njegovim prijateljem Simonom.
<BR>&nbsp;&nbsp;&nbsp;&nbsp;&nbsp;U ovom trenutku neprijatelj je progonio nekoliko preživelih nekuda u Beskrajonu. Nisu se žurili, natenane su raščišćavali situaciju pre nego što krenu ka bespomoćno izloženom Gartu.
<BR>&nbsp;&nbsp;&nbsp;&nbsp;&nbsp;Fiben je ponovo počeo tiradu psovki na novu temu. Sasvim u duhu konstruktivne kritike, naravno, podrobno je izložio karakterne osobine vrste čijim pokroviteljstvom se usrećio njegov narod.
<BR>&nbsp;&nbsp;&nbsp;&nbsp;&nbsp;Zašto? pitao je svemir. Zašto su ljudi - nesrećni, bezdlaki, samonikli čudaci - imali toliko lošeg ukusa da uvedu uzdignute neo-šimpanze u Galaksiju koju tako očito vode idioti?
<BR>&nbsp;&nbsp;&nbsp;&nbsp;&nbsp;Konačno je zaspao.
<BR>&nbsp;&nbsp;&nbsp;&nbsp;&nbsp;Snovi su mu bili prigodni. Fibenu se činilo da pokušava da govori, ali glas jednostavno nije hteo da mu se uobliči u rečenice - noćna mora za nekoga čiji je čukundeda govorio vrlo trapavo, uz pomoć aparata, i čiji su se samo malo dalji preci suočavali sa svetom bez ikakve sposobnosti govora.
<BR>&nbsp;&nbsp;&nbsp;&nbsp;&nbsp;Fiben se znojio. To je bila najveća sramota. U snu je tražio govor kao da je to neki objekt, stvar koja se nekako može zaturiti.
<BR>&nbsp;&nbsp;&nbsp;&nbsp;&nbsp;Kad je spustio pogled, video je blistavi dragulj na zemlji. Možda je to dar govora, pomislio je i sagnuo se da ga uzme. Ali bio je suviše nespretan! Palac i kažiprst jednostavno nisu hteli da se slože i nikako nije mogao da podigne dragulj iz prašine. Zapravo, izgleda da ga je svojim pokušajima samo gurao dublje.
<BR>&nbsp;&nbsp;&nbsp;&nbsp;&nbsp;Konačno, očajan, morao je da klekne i uzme ga usnama.
<BR>&nbsp;&nbsp;&nbsp;&nbsp;&nbsp;Peklo je! Vrisnuo je u snu kad mu je jara skliznula niz grlo kao tečna vatra.
<BR>&nbsp;&nbsp;&nbsp;&nbsp;&nbsp;Ipak je imao vremena da zaključi kako je ovo jedna od onih neobičnih noćnih mora kad je sanjač istovremeno objektivan i prepadnut. Dok se deo njega grčio u agoniji, Fiben je mogao to da posmatra sa zainteresovanom ravnodušnošću.
<BR>&nbsp;&nbsp;&nbsp;&nbsp;&nbsp;Odjednom se prizor promenio. Fiben se našao usred grupe bradatih ljudi u crnim odelima i zaobljenim šeširima. Uglavnom su bili postariji i listali su prašnjave rukopise dok su međusobno raspravljali. Nekadašnji Talmudski sabor, dosetio se, kao oni o kojima je slušao na predavanjima iz uporedne religije za vreme studija. Rabini su sedeli u krugu i raspravljali o simbolici i biblijskim tumačenjima. Jedan je podigao staračku ruku i uperio prst u Fibena.
<BR>&nbsp;&nbsp;&nbsp;&nbsp;&nbsp;"Onaj koji skakaše nalik zveri, Gideone, taj ti neće uzeti..."
<BR>&nbsp;&nbsp;&nbsp;&nbsp;&nbsp;"Dakle, to je objašnjenje?" Upitao je Fiben. Bol je nestao. Sad je bio pre radoznao nego uplašen. Njegov drugar Simon bio je Jevrejin. To je svakako objašnjavalo deo simbolike ove zbrke. Ovi učeni ljudi, ovi mudri naučnici, pokušavali su da mu razvedre jedan deo strašnog sna.
<BR>&nbsp;&nbsp;&nbsp;&nbsp;&nbsp;"Ne, ne", oglasio se drugi. "Simboli se odnose na iskušenje mladog Mojsija! Seti se, anđeo je poveo njegovu ruku ka užarenom ugljevlju, umesto ka sjajnim draguljima, i usta su mu bila opečena..."
<BR>&nbsp;&nbsp;&nbsp;&nbsp;&nbsp;"Ali ne shvatam šta to znači za mene!" Pobunio se Fiben.
<BR>&nbsp;&nbsp;&nbsp;&nbsp;&nbsp;Najstariji rabin podigao je ruku i svi ostali su zaćutali.
<BR>&nbsp;&nbsp;&nbsp;&nbsp;&nbsp;"San ne znači ništa od toga. Simbolika bi trebala da je očita", rekao je.
<BR>&nbsp;&nbsp;&nbsp;&nbsp;&nbsp;"Dolazi iz najstarije od svih knjiga..."
<BR>&nbsp;&nbsp;&nbsp;&nbsp;&nbsp;Mudračeve čupave obrve zabrinuto su se namrštile.
<BR>&nbsp;&nbsp;&nbsp;&nbsp;&nbsp;"I Adam okusi plod Drveta Saznanja..."
<BR>&nbsp;&nbsp;&nbsp;&nbsp;&nbsp;"Uh", jeknuo je Fiben, budeći se u znoju. Oko njega je opet bila musava, smrdljiva kapsula, pa ipak je još unaokolo osećao tragove sna i pitao se koje je od to dvoje stvarno. Jedva je uspeo da se sredi. "Mora da je 'Prokonzul' prošao kroz neko polje verovatnoće dok sam sapavao. Sigurno. Nikad više neću sumnjati u priče iz bara za svemirce."
<BR>&nbsp;&nbsp;&nbsp;&nbsp;&nbsp;Kad je proverio napaćene instrumente, Fiben je utvrdio da se bitka preselila iza sunca. Njegova kapsula bila je na putanji koja će se ukrstiti sa orbitom neke planete.
<BR>&nbsp;&nbsp;&nbsp;&nbsp;&nbsp;"Hmmmf", gunđao je dok je proveravao kompjuter. Ono što je saznao bilo je neverovatno. To je stvarno bio Gart.
<BR>&nbsp;&nbsp;&nbsp;&nbsp;&nbsp;Još je imao malo snage u sistemu za manevrisanje. Možda i dovoljno da ga dovede dovoljno blizu za korišćenje sistema za izbacivanje.
<BR>&nbsp;&nbsp;&nbsp;&nbsp;&nbsp;A čudo nad čudima ga je tek čekalo: ako je kompjuter u pravu, možda će moći da se domogne obale Zapadnog mora... istočno od Port Helenije. Fiben je nekoliko minuta bezglasno zviždao. Pitao se kolika je verovatnoća da se ovo desi. Jedan prema milion? Pre će biti bilion.
<BR>&nbsp;&nbsp;&nbsp;&nbsp;&nbsp;Ili ga je svemir samo uljuljkivao nadom pre nego što ga konačno udesi?
<BR>&nbsp;&nbsp;&nbsp;&nbsp;&nbsp;U svakom slučaju, zaključio je, bilo je utešno znati da neko, negde među tolikom zvezdama, misli na njegovu malenkost.
<BR>&nbsp;&nbsp;&nbsp;&nbsp;&nbsp;Uzeo je kutiju sa alatom i dao se na posao oko neophodnih popravki.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
