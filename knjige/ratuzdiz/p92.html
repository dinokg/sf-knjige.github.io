<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>85. ATAKLENA
<P>&nbsp;&nbsp;&nbsp;&nbsp;&nbsp;Pokušala je da sakrije svoja osećanja. Za ostale, ovo je bilo ozbiljno, čak tragično.
<BR>&nbsp;&nbsp;&nbsp;&nbsp;&nbsp;No, nije bilo načina da se savlada: ispunjavalo ju je neobuzdano oduševljenje. Krhki, kićeni glifovi otkidali su joj se sa razmahanih treplji i lebdeli kroz drveće, ispunjavajući čitavu močvaru njenim veseljem. Oči su joj bile krajnje razmaknute, a usta je pokrila dlanom da turobne šimpanze ne bi videle i njen sasvim ljudski osmeh.
<BR>&nbsp;&nbsp;&nbsp;&nbsp;&nbsp;Da bi poboljšali prijem, postavili su prenosni holo-uređaj na vrh prevoja koji je gledao na severozapad, ka dolini Sind. Ekran je sada prikazivao prizor upravo emitovan iz Port Helenije. Tokom primirja nije bilo cenzure, a čak i u odsustvu ljudi ostalo je dosta šimpanza 'na terenu' da pokretnim kamerama prikažu sve pojedinosti razaranja.
<BR>&nbsp;&nbsp;&nbsp;&nbsp;&nbsp;"Ne mogu da gledam", zaječao je Bendžamin. Elen So je gledala, tiho mrmljajući. "Ovo je kraj svega."
<BR>&nbsp;&nbsp;&nbsp;&nbsp;&nbsp;Šima je tačno procenila situaciju. Holo-tank je prikazivao ostatke pompeznog zida koji su okupatori podigli oko Port Helenije... a sada je bio bukvalno rastrgnut na komadiće. Zapanjene šimpanze iz grada okupile su se oko prizora koji je podsećao na posledice uragana. Sa nevericom su se osvrtale unaokolo i prevrtale rasute ostatke. Nekolicina kod kojih je oduševljenje nadvladalo oprez trijumfalno su bacali komadiće u vazduh. Neki se čak bubnjali po grudima u čast nezaustavljivog talasa koji je prohujao ovuda samo nekoliko minuta pre nego što se sručio na sam grad.
<BR>&nbsp;&nbsp;&nbsp;&nbsp;&nbsp;Na većini stanica glas komentatora bio je kompjuterski stvoren, ali na Drugom programu šimpanza-voditelj bio je u stanju da govori uprkos uzbuđenju.
<BR>&nbsp;&nbsp;&nbsp;&nbsp;&nbsp;"U...u prvi mah smo pomislili da doživljavamo noćnu moru. Znate već, kao u prastarim ravnim filmovima dvadesetog veka. Bili su nezaustavljivi! Probili su se kroz ogradu Gubrua kao da je napravljena od pap-pira. Ne znam kako je sa drugima, ali ja sam očekivao da će svakog časa najveći od njih početi da otimaju naše najlepše šime i nose ih na vrh zemljanskog tornja..."
<BR>&nbsp;&nbsp;&nbsp;&nbsp;&nbsp;Ataklena je čvršće pritisla dlan na usta da se ne bi glasno nasmejala. Trudila se da se savlada, i nije bila jedina: Fibenova prijateljica, Silvija, glasno se zakikotala. Većina ostalih ozlojeđeno se namrštila. Ovo je ipak bilo ozbiljno! Ataklena je pogledala šimu u oči i prepoznala iskru u njenom pogledu.
<BR>&nbsp;&nbsp;&nbsp;&nbsp;&nbsp;"Ali sada... sada izgleda da ova bića nisu pravi King-Kongovi. Oni... pošto su uništili ogradu, više nisu pričinjavali neku ozbiljnu štetu tokom iz-iznenadne invazije na Port Heleniju. Većina se naprosto razmilela okolo, otvaraju vrata, jedu voće, ulaze gde god im se svidi. Uostalom, ko bi i mogao da spreči stokilaškog gor... oh, nije ni važno."
<BR>&nbsp;&nbsp;&nbsp;&nbsp;&nbsp;Sada se još jedan šimpanza pridružio Silviji. Ataklenin pogled se zamaglio i morala je da odmahne glavom. Reporter je nastavljao da govori.
<BR>&nbsp;&nbsp;&nbsp;&nbsp;&nbsp;"Izgleda da psi-uređaji Gubrua uopšte ne deluju na njih, sigurno zato što nisu podešeni na njihove moždane talase..."
<BR>&nbsp;&nbsp;&nbsp;&nbsp;&nbsp;Ataklena i njeni planinski gerilci već su dva dana znali kuda su se gorile uputile. Posle prvih paničnih pokušaja da umire moćne pre-razumne, prestali su sa uzaludnim trudom. Gorile su učtivo sklanjale u stranu ili prekoračivale svakog ko bi im se našao na putu. Niko nije mogao da ih zaustavi.
<BR>&nbsp;&nbsp;&nbsp;&nbsp;&nbsp;Čak ni mala Ejpril Vu. Plavokosa devojčica očito je rešila da pođe i pronađe svoje roditelje i niko nije mogao da je bezbedno skine sa ramena jednog od ogromnih mužjaka sa srebrnastim leđima.
<BR>&nbsp;&nbsp;&nbsp;&nbsp;&nbsp;Uostalom, kako je Ejpril sasvim mirno objasnila šimpanzama, neko mora da pođe i pazi na gorile, inače bi mogli da upadnu u nevolje!
<BR>&nbsp;&nbsp;&nbsp;&nbsp;&nbsp;Dok je gledala krš koji su gorile ostavile na mestu zida Gubrua, Ataklena se setila reči male Ejpril. Ne bih volela da naprave neku štetu ako ostanu bez nadzora!
<BR>&nbsp;&nbsp;&nbsp;&nbsp;&nbsp;Uostalom, pošto je tajna otkrivena, nije bilo razloga da ljudsko dete ostane odvojeno od roditelja. Sada više nije mogla da kaže nešto što bi im naškodilo.
<BR>&nbsp;&nbsp;&nbsp;&nbsp;&nbsp;Tako se završila poslednja tajna projekta iz Središta Haulet. Ataklena je sada mogla mirno da pobaca sve dokaze koje je tako marljivo sakupljala one prve, sudbonosne večeri pre mnogo meseci. Uskoro će čitavih Pet Galaksija saznati za ova bića. Po nekim merilima, to bi bila prava tragedija. Pa ipak...
<BR>&nbsp;&nbsp;&nbsp;&nbsp;&nbsp;Ataklena se setila prolećnog dana kada je bila puna zaprepašćenja i negodovanja, jer je otkrila nedozvoljeni opit Uzdizanja sakriven u šumi. Sad joj je bilo teško da poveruje kako se tada ponašala. Jesam li stvarno bila tako ozbiljno, zvanično, malo prenemagalo?
<BR>&nbsp;&nbsp;&nbsp;&nbsp;&nbsp;Sada je silf-kun bio tek najobičniji, najozbiljniji od glifova koje je rasejavala okolo, ležerno i neumorno, od radosti zbog fantastično uspele šale. Čak su i šimpanze oko nje osetile uticaj njenog razuzdanog oreola. Još dvoje ih se nasmejalo kada su na jednom kanalu uhvatili sliku besno raskreštanog Kvakoa u tuđinskom vozilu koje su gorile upravo pažljivo ljuštile, kao da ih strašno zanima kakav će mu biti ukus. Još jedan šimpanza se zakikotao i smeh je počeo da se širi.
<BR>&nbsp;&nbsp;&nbsp;&nbsp;&nbsp;Da, pomislila je. To je divna smicalica. Timbrimi su smatrali da su najbolje takve šale koje zahvate i onog ko ih je smislio. Ovo se savršeno uklapalo u definiciju. Sve zajedno predstavljalo je istinsko religijsko iskustvo, jer njen narod je verovao u Vaseljenu koja je više od mehaničke fizike, više čak i od Beskrajonovog svojeglavog protoka verovatnoće i sreće.
<BR>&nbsp;&nbsp;&nbsp;&nbsp;&nbsp;Po timbrimskom predanju, pri ovakvim događajima vidi se da je Gospod Bog još na dužnosti.
<BR>&nbsp;&nbsp;&nbsp;&nbsp;&nbsp;Znači li to da sam ranije bila agnostik? Baš je to bilo glupo. Hvala ti, Bože, a hvala i tebi, oče, na ovom čudu.
<BR>&nbsp;&nbsp;&nbsp;&nbsp;&nbsp;Na ekranu se pojavila luka puna šimpanza koji su igrali na ulicama i gladili krzno svojim ogromnim, mirnim rođacima. Uprkos mogućim tragičnim posledicama svega ovoga, Ataklena i njeni ratnici morali su da se smeše od oduševljenja koje je ovaj susret izazvao kod smeđih, čupavih rođaka. Izgledalo je da, za sada, njihova osećanja dele sve neo-šimpanze u Port Heleniji.
<BR>&nbsp;&nbsp;&nbsp;&nbsp;&nbsp;Čak i poručnik Lidija Mekju i njen oprezni desetar morali su da se nasmeju kad je ispred kamere promakla beba gorile, igrajući, okićena niskom stražarskih kugli Gubrua. Za trenutak su videli malu Ejpril kako likujući jaše kroz ulice, a prizor ljudskog deteta naelektrisao je masu.
<BR>&nbsp;&nbsp;&nbsp;&nbsp;&nbsp;Sada je već čitava močvara bila puna Atakleninih glifova. Okrenula se i udaljila, ostavljajući ostale da zrače neobičnu radost. Pošla je uz šumsku stazu do mesta odakle se otvarao vidik na zapadne planine. Zaustavila se na tom mestu, ispitujući i kenirajući raširenim trepljama.
<BR>&nbsp;&nbsp;&nbsp;&nbsp;&nbsp;Tu ju je našao kurir šimpanza. Žurno joj je prišao i salutirao pre nego što joj je pružio presavijeni papir. Ataklena mu se zahvalila i otvorila poruku, iako je bila sigurna da zna šta će naći unutra.
<BR>&nbsp;&nbsp;&nbsp;&nbsp;&nbsp;"Vit-tanna Utakalting", tiho je rekla. Njen otac ponovo je bio u kontaktu sa svetom. Uprkos silnim događanjima proteklih meseci, deo nje ostao je praktičan i stalan, i sad je osetila olakšanje zbog ove radio-poruke koja joj je donela potvrdu.
<BR>&nbsp;&nbsp;&nbsp;&nbsp;&nbsp;Verovala je, naravno, da će Robert uspeti. Zato i nije pošla u Port Heleniju sa Fibenom, niti sad sa gorilama. Sve što bi postigla u gradu, sa svojom malom veštinom, njen otac bi učinio hiljadu puta bolje. Ako iko može da pretvori njihovu slabu nadu u još veća čuda, to će biti Utakalting.
<BR>&nbsp;&nbsp;&nbsp;&nbsp;&nbsp;Ne, njena dužnost bila je da ostane ovde. Čak i ako se desi čudo, Beskrajon će očekivati da se smrtnici osiguraju za svaki slučaj.
<BR>&nbsp;&nbsp;&nbsp;&nbsp;&nbsp;Zaklonila je oči. Iako se nije nadala da će videti malu letelicu ispod jarkih oblaka, nastavila je da traži sićušnu tačku koja je nosila svu njenu ljubav i sve njene nade.
</P></TD></TR></TABLE>
<P class="next">
<A HREF=p93.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
