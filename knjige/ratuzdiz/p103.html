<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>95. ATAKLENA
<P>&nbsp;&nbsp;&nbsp;&nbsp;&nbsp;Gledala je kako kosmati čovek čita poruku po četvrti put i nehotice se pitala da li ispravno postupa. Prljav, bradat i nag, major Pratakultorn delovao je kao ovaploćenje divljeg, mesoždernog samoniklog... bića suviše opasnog da bi mu se verovalo.
<BR>&nbsp;&nbsp;&nbsp;&nbsp;&nbsp;Gledao je poruku i za trenutak je mogla da oseti samo talase napetosti koji su mu se širili duž ramena i ruku sve do snažnih, čvrsto stegnutih pesnica.
<BR>&nbsp;&nbsp;&nbsp;&nbsp;&nbsp;"Izgleda da mi je naređeno da vam oprostim i sledim vaše planove, gospođic-ce." Poslednja reč završila se siktanjem. "Znači li to da ćete me osloboditi ako obećam da ću biti dobar? Kako da znam je li ova naredba stvarna?"
<BR>&nbsp;&nbsp;&nbsp;&nbsp;&nbsp;Ataklena je znala da nema mnogo izbora. U predstojećim danima neće moći da odvaja šimpanze za čuvanje Pratakultorna. Oni za koje je znala da bi se oduprli naredbama jednog čoveka bili su vrlo retki, a major joj je već četiri puta gotovo pobegao. Postojala je mogućnost da ga se na licu mesta zauvek oslobode, ali za to nije imala snage.
<BR>&nbsp;&nbsp;&nbsp;&nbsp;&nbsp;"Ne sumnjam u to da ćete me ubiti istog časa kad otkrijete prevaru", odgovorila je.
<BR>&nbsp;&nbsp;&nbsp;&nbsp;&nbsp;Zubi kao da su mu blesnuli. "To vam mogu obećati", uveravao ju je.
<BR>&nbsp;&nbsp;&nbsp;&nbsp;&nbsp;"I šta još?"
<BR>&nbsp;&nbsp;&nbsp;&nbsp;&nbsp;Zatvorio je i otvorio oči. "Sudeći po ovim naredbama vlade u izgnanstvu, nemam drugog izbora nego da se ponašam kao da nikad nisam bio kidnapovan, da se pretvaram da nije bilo pobune i da podešavam svoju strategiju prema vašim savetima. U redu. Slažem se, sve dok budete imali na umu da ću se obratiti mojim pretpostavljenim na Zemlji čim budem imao prilike. Oni će izneti sve ovo na najvišoj instanci. A čim koordinator Onigl bude nadglasana, ja ću vas naći, draga moja Timbrimko. Doći ću do vas."
<BR>&nbsp;&nbsp;&nbsp;&nbsp;&nbsp;Čista, otvorena mržnja u njegovom umu istovremeno ju je zgrozila i uverila. Ovaj čovek ništa ne krije. Njegove reči plamtele su od istine. Klimnula je Bendžaminu.
<BR>&nbsp;&nbsp;&nbsp;&nbsp;&nbsp;"Oslobodite ga."
<BR>&nbsp;&nbsp;&nbsp;&nbsp;&nbsp;Šimpanze su izgledale vrlo nesrećno i izbegavale su da pogledaju kosmatog čoveka u oči dok su spuštale kavez i otvarale vrata. Pratakultorn je izišao trljajući ruke, a onda se iznenada okrenuo, skočio zamahujući nogom i zaustavio se tik ispred nje. Nasmejao se kad su Ataklena i šimpanze uzmakli.
<BR>&nbsp;&nbsp;&nbsp;&nbsp;&nbsp;"Gde je moj odred?" napeto je upitao.
<BR>&nbsp;&nbsp;&nbsp;&nbsp;&nbsp;"Ne znam tačno", odgovorila je Ataklena, pokušavajući da se izbori sa geir reakcijom. "Rasuti smo u male grupe i čak smo napustili i pećine, jer je postalo jasno da su ugrožene."
<BR>&nbsp;&nbsp;&nbsp;&nbsp;&nbsp;"A ono tamo?" Pratakultorn je mahnuo rukom prema zamagljenim padinama planine Fosi.
<BR>&nbsp;&nbsp;&nbsp;&nbsp;&nbsp;"Svakog trenutka očekujemo napad neprijatelja na tom mestu", otvoreno je odgovorila.
<BR>&nbsp;&nbsp;&nbsp;&nbsp;&nbsp;"Pa", rekao je Pratakltorn, "juče vam nisam poverovao ni pola od onog što ste napričali o 'svetkovini Uzdizanja' i njenim posledicama. Jedno vam ipak priznajem: vi i vaš tata dobro ste, izgleda, uzdrmali Gubrue."
<BR>&nbsp;&nbsp;&nbsp;&nbsp;&nbsp;Onjušio je vazduh kao da već pokušava da uhvati tragove. "Pretpostavljam da ćete mi dati mapu taktičke situacije i data-ekran."
<BR>&nbsp;&nbsp;&nbsp;&nbsp;&nbsp;Bendžamin mu je pružio prenosnu kompjutersku jedinicu, ali Pratakultorn je podigao ruku. "Ne sada. Prvo da se pokupimo odavde. Voleo bih da se izgubim sa ovog mesta."
<BR>&nbsp;&nbsp;&nbsp;&nbsp;&nbsp;Ataklena je klimnula. Mogla je razumeti kako se oseća.
<BR>&nbsp;&nbsp;&nbsp;&nbsp;&nbsp;Nasmejao se kad mu je uzvratila podsmešljivo-kavaljerski naklon i zahtevala da on pođe napred. "Kako želite", kikotao se.
<BR>&nbsp;&nbsp;&nbsp;&nbsp;&nbsp;Uskoro su se provlačili kroz drveće i trčali pod gustim šumskim krovom. Jedva malo kasnije začuli su nešto nalik na grmljavinu tamo gde se ranije nalazio zbeg, iako na nebu nije bilo oblaka.
</P></TD></TR></TABLE>
<P class="next">
<A HREF=p104.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
