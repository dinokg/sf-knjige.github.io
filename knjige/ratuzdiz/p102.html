<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>94. GALAKTINCI
<P>&nbsp;&nbsp;&nbsp;&nbsp;&nbsp;"Za njima!" vikao je Sizeren Zraka i Kandže. "Gonite ih! Jurite ih!"
<BR>&nbsp;&nbsp;&nbsp;&nbsp;&nbsp;Vojnici Kandže i njihovi bojni roboti obrušili su se na malu kolonu neo-šimpanza i potpuno ih iznenadili. Kosmati Zemljani upustili su se u bitku, pucajući iz svog slabačkog oružja na ustremljene Gubrue. Eksplodirale su dve male, vatrene lopte i razaslale na sve strane oblak osmuđenog perja, ali otpor je uglavnom bio uzaludan. Sizeren je uskoro pažljivo koračao kroz raskomadane ostatke drveća i sisara. Psovao je dok su ga oficiri izveštavali o nađenim telima neo-šimpanza.
<BR>&nbsp;&nbsp;&nbsp;&nbsp;&nbsp;Govorkalo se da postoje i drugi - ljudi, Timbrimi, pa čak i triput prokleti Tenanci. Zar se nije jedan od njih iznenada pojavio iz divljine? Mora da su svi u dogovoru! To mora da je urota!
<BR>&nbsp;&nbsp;&nbsp;&nbsp;&nbsp;Neprestano su pristizale poruke, molbe i zahtevi da se admiral vrati u Port Heleniju. Da se pridruži ostalim komandantima na saboru, sastanku, novoj bici za konsenzus.
<BR>&nbsp;&nbsp;&nbsp;&nbsp;&nbsp;Konsenzus! Sizeren Zraka i Kandže pljunuo je na deblo raznetog drveta. Već je osećao opadanje hormona, gubljenje boje koja je gotovo postala njegova!
<BR>&nbsp;&nbsp;&nbsp;&nbsp;&nbsp;Konsenzus? Pokazaće njima admiral konsenzus! Bio je rešen da borbom povrati vodeći položaj. A jedini način da to postigne, posle propasti svetkovine Uzdizanja, bio je da pokaže delotvornost vojnih operacija. Kada Tenanci dođu po svoje 'Gartlinge', dočekaće ih sila! Neka se pozabave Uzdizanjem svojih novih štićenika odnekud iz dubokog svemira!
<BR>&nbsp;&nbsp;&nbsp;&nbsp;&nbsp;Naravno, da bi ih držao pod kontrolom - da bi vratio ovaj svet Gospodarima Legla - mora biti potpuno siguran da neće biti napadnut s leđa, sa površine. Opoziciju treba odstraniti!
<BR>&nbsp;&nbsp;&nbsp;&nbsp;&nbsp;Sizeren Zraka i Kandže nije hteo ni da razmišlja o mogućnosti da gnev i osveta utiču na njegove odluke. Ako to prizna, pašće pod uticaj Doličnosti. Ionako je nekoliko dobrih oficira dezertiralo iz njegovih redova, ali ih je pobožni glavni sveštenik smesta poslao nazad na položaj. To je bilo užasno drsko.
<BR>&nbsp;&nbsp;&nbsp;&nbsp;&nbsp;Admiral je rešio da zadobije njihovu odanost na svoj način, pobedom!
<BR>&nbsp;&nbsp;&nbsp;&nbsp;&nbsp;"Novi detektori rade, dejstvuju, operativni su!" Zadovoljno je igrao. "Omogućuju nam da lovimo Zemljane bez potrebe za otkrivanjem naročitih materijala. Pratimo ih po njihovoj krvi!"
<BR>&nbsp;&nbsp;&nbsp;&nbsp;&nbsp;Sizerenovi pomoćnici delili su njegovo zadovoljstvo. Ako ovako nastave, uskoro će svi gerilci biti mrtvi.
<BR>&nbsp;&nbsp;&nbsp;&nbsp;&nbsp;Proslava je pokvarena izveštajem da je jedan od vojnih transportera koji su ih doveli ovamo pokvaren. Još jedan slučaj zarazne korozije koja je pogodila opremu Gubrua po čitavoj planini i dolini Sind. Sizeren je naredio hitnu istragu.
<BR>&nbsp;&nbsp;&nbsp;&nbsp;&nbsp;"Nije važno! Svi ćemo se smestiti u preostale transportere. Niko, ništa, nijedan događaj neće zaustaviti naš lov!"
<BR>&nbsp;&nbsp;&nbsp;&nbsp;&nbsp;Vojnici su složno odgovorili usklikom:
<BR>&nbsp;&nbsp;&nbsp;&nbsp;&nbsp;"Zooonn!"
</P></TD></TR></TABLE>
<P class="next">
<A HREF=p103.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
