<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>50. VLADA U IZGNANSTVU
<P>&nbsp;&nbsp;&nbsp;&nbsp;&nbsp;Kurir je sedeo na kauču u uglu sale Saveta, umotan u ćebe, i srkao vrelu supu. Mladi čim povremeno bi zadrhtao, ali zapravo je izgledao samo iscrpljeno. Vlažno krzno još mu je visilo zamršeno od plivanja kroz ledenu vodu koje ga je dovelo na odredište dugog i opasnog puta.
<BR>&nbsp;&nbsp;&nbsp;&nbsp;&nbsp;Čudo da je uopšte stigao ovamo, pomislila je Megan Onigl dok ga je posmatrala. Od svih uhoda i diverzanata koje smo poslali na obalu sa najsavremenijom opremom, niko se nije vratio. A ovaj mali čim je uspeo, na splavu od debala, sa ručno istkanim jedrima.
<BR>&nbsp;&nbsp;&nbsp;&nbsp;&nbsp;I doneo je poruku od mog sina.
<BR>&nbsp;&nbsp;&nbsp;&nbsp;&nbsp;Megan je ponovo obrisala oči kad se setila šta joj je kurir prvo rekao pošto je proplivao kroz niz podvodnih pećina da bi stigao do njihovog skrovišta.
<BR>&nbsp;&nbsp;&nbsp;&nbsp;&nbsp;"Kapetan Onigl šalje vam iz-izraze poštovanja, gos'đo."
<BR>&nbsp;&nbsp;&nbsp;&nbsp;&nbsp;Izvukao je paket - zapečaćen vodootpornom sluzi masli-drveta - i pružio joj ga, a zatim pao onesvešćen u ruke medicinskih tehničara.
<BR>&nbsp;&nbsp;&nbsp;&nbsp;&nbsp;Poruka od Roberta, pomislila je u čudu. Živ je. Slobodan je. Pomaže u vođenju vojske. Nije znala da li da likuje ili da strepi od te pomisli.
<BR>&nbsp;&nbsp;&nbsp;&nbsp;&nbsp;Svakako treba da se ponosi. Robert je u ovom času možda jedini slobodan odrasli čovek na površini Garta. Iako je njegova 'vojska' tek nešto više od odrpane bande majmunskih gerilaca, bar su postigli više nego cela njena pažljivo okupljena grupa preostalih članova civilne zaštite.
<BR>&nbsp;&nbsp;&nbsp;&nbsp;&nbsp;Koliko ju je učinio ponosnom, Robert ju je isto toliko i zapanjio. Je li moguće da u tom momku ima mnogo više 'štofa' nego što je ikada mislila? Možda su nedaće izvukle dobre osobine na površinu?
<BR>&nbsp;&nbsp;&nbsp;&nbsp;&nbsp;Izgleda da više liči na svog oca nego što sam smela da priznam.
<BR>&nbsp;&nbsp;&nbsp;&nbsp;&nbsp;Sam Tenas bio je pilot zvezdanog broda koji se zaustavljao na Gartu otprilike svakih pet godina, jedan od Meganina tri muža kosmonauta. Svaki je bio kod kuće samo po nekoliko meseci - bezmalo nikad u isto vreme - a onda bi ponovo polazio na put. Druge žene možda ne bi mogle da izdrže takvu situaciju, ali ono što je bilo dobro za pilote odgovaralo je i njenim potrebama zbog politike i karijere. Od njih trojice, samo je sa Samom Tenasom imala dete.
<BR>&nbsp;&nbsp;&nbsp;&nbsp;&nbsp;A nikad nisam želela da moj sin bude junak, shvatila je. Pošto sam ga onoliko kritikovala, verovatno nikad nisam želela da liči na Sama.
<BR>&nbsp;&nbsp;&nbsp;&nbsp;&nbsp;Da Robert nije ispao toliko sposoban, sad bi bio na sigurnom, interniran na ostrvima zajedno sa ostatkom ljudi, i provodio bi se sa svojim drugarima umesto da bude upleten u očajničku, beskorisnu bitku protiv nadmoćnog neprijatelja.
<BR>&nbsp;&nbsp;&nbsp;&nbsp;&nbsp;Pa, verovatno preteruje u tom pismu, pokušala je da se uteši.
<BR>&nbsp;&nbsp;&nbsp;&nbsp;&nbsp;Negde iza nje čuli su se sve glasniji začuđeni uzvici dok je vlada u izgnanstvu proučavala poruku, napisanu improvizovanim mastilom na kori drveta. "Prokletnici!" čula je glas pukovnika Milčampa. "Znači, tako su uvek znali gde smo i šta smeramo, čak i pre nego što bismo počeli!"
<BR>&nbsp;&nbsp;&nbsp;&nbsp;&nbsp;Megan je prišla stolu. "Pukovniče, molim vas kratak izveštaj."
<BR>&nbsp;&nbsp;&nbsp;&nbsp;&nbsp;Milčamp je pogdigao pogled. Krupni oficir civilne zaštite, crven u licu, tresao je nekoliko listova u ruci sve dok mu ih neko nije otrgao iz stiska.
<BR>&nbsp;&nbsp;&nbsp;&nbsp;&nbsp;"Optička vlakna!" uzviknuo je.
<BR>&nbsp;&nbsp;&nbsp;&nbsp;&nbsp;Megan je odmahnula glavom. "Izvinite?"
<BR>&nbsp;&nbsp;&nbsp;&nbsp;&nbsp;"Nafilovali su ih. Zvaka žica, telefonski kabel, komunikaciona cev... gotovo svaki elektronski aparat na planeti! Svi su udešeni da osciluju u odgovor na zrake verovatnoće koje emituju te proklete ptice..." Pukovnikov glas prekinuo se od besa. Naglo se okrenuo i udaljio od stola.
<BR>&nbsp;&nbsp;&nbsp;&nbsp;&nbsp;Mora da se na Meganinom licu videlo koliko je zbunjena.
<BR>&nbsp;&nbsp;&nbsp;&nbsp;&nbsp;"Možda bih ja mogao da objasnim, gospođo koordinator", oglasio se Džon Kajl, visok muškarac, čije je žućkasto lice odavalo da celog života putuje svemirom. Kajl je u civilu bio kapetan teretnjaka koji je saobraćao unutar sistema. I njegov brod učestvovao je u žalosnoj bici u svemiru i bio je jedan od retkih preživelih - ako je izraz bio tačan. Preopterećena, oštećena, konačno primorana da komunikacionim laserima gađa bojne planetoide Gubrua, olupina 'Esperance' stigla je nazad u Port Heleniju samo zato što se neprijatelj zadubio u učvršćivanje unutar sistema Gimelaja. Kapetan 'Esperance' sad je bio svemirski savetnik Planetnog koordinatora.
<BR>&nbsp;&nbsp;&nbsp;&nbsp;&nbsp;Kajl je delovao zapanjeno. "Gospođo koordinator, da li se sećate onog sjajnog posla koji smo sklopili, pre otprilike dvadeset godina, za automatsku fabriku elektronike i fotonike? Pravo malo umetničko delo, patuljasta fabrika, dušu dala za male kolonijske svetove kao što je naš."
<BR>&nbsp;&nbsp;&nbsp;&nbsp;&nbsp;Megan je klimnula. "Tada je vaš stric bio koordinator. Čini mi se da je vaš prvi trgovački posao i bio da završite pregovore i dovezete fabriku na Gart."
<BR>&nbsp;&nbsp;&nbsp;&nbsp;&nbsp;Kajl je klimnuo. Izgledao je obeshrabreno. "Jedan od glavnih proizvoda fabrike jesu optička vlakna. Bilo je ljudi koji su tvrdili da je pogodba sa Kvakoima suviše dobra da bi bila istina, ali ko bi pomislio da su ovo imali na umu? Tako daleko u budućnosti? Samo na osnovu pretpostavke da bi jednog dana mogli..."
<BR>&nbsp;&nbsp;&nbsp;&nbsp;&nbsp;Megan je jeknula. "Kvakoi! Pa oni su štićenici..."
<BR>&nbsp;&nbsp;&nbsp;&nbsp;&nbsp;"Štićenici Gubrua", završio je Kajl. "Proklete ptice mora da su već tada razmišljale o mogućnosti ovakvih događaja."
<BR>&nbsp;&nbsp;&nbsp;&nbsp;&nbsp;Megan se prisetila šta je Utakalting pokušavao da joj objasni - da su planovi Galaktinaca uvek na duge staze, strpljivi kao planete na svojim orbitama.
<BR>&nbsp;&nbsp;&nbsp;&nbsp;&nbsp;Još neko se nakašljao. Major Pratakultorn. Oficir zemljanske mornarice bio je nizak i nabijen muškarac. On i njegov mali odred bili su jedini preostali profesionalni vojnici posle svemirske bitke i beznadežnog pokušaja odbrane kosmodroma u Port Heleniji. Milčamp i Kajl bili su samo oficiri-rezervisti.
<BR>&nbsp;&nbsp;&nbsp;&nbsp;&nbsp;"Ovo je veoma ozbiljno, gospođo koordinator", rekao je Pratakultorn. "Optička vlakna iz te fabrike ugrađena su u gotovo svaki deo vojne i civilne opreme koji je proizveden na planeti. Uključena su i u gotovo svaku zgradu. Možemo li verovati nalazima vašeg sina?"
<BR>&nbsp;&nbsp;&nbsp;&nbsp;&nbsp;Megan je zamalo slegnula ramenima, ali nagoni političara zaustavili su je na vreme. Kako ja to da znam? - pomislila je. Ja tog momka uopšte ne poznajem. Pogledala je u malog čima koji je gotovo izgubio život da bi joj doneo Robertovu poruku. Nikad ne bi ni pomislila da Robert može da zasluži toliku odanost.
<BR>&nbsp;&nbsp;&nbsp;&nbsp;&nbsp;Upitala se da nije možda ljubomorna.
<BR>&nbsp;&nbsp;&nbsp;&nbsp;&nbsp;Oglasila se žena-marinac. "Izveštaje je potpisala i Ataklena od Timbrima", podsetila ih je Lidija Mekju. "To je još jedna potvrda."
<BR>&nbsp;&nbsp;&nbsp;&nbsp;&nbsp;"Bez uvrede, Lidija", odgovorio je major Pratakultorn, "ali ta Timbrimka je još dete."
<BR>&nbsp;&nbsp;&nbsp;&nbsp;&nbsp;"Ona je kćer ambasadora Utakaltinga!" prasnuo je Kajl. "A u opitima su joj pomagali i tehničari, šimpanze."
<BR>&nbsp;&nbsp;&nbsp;&nbsp;&nbsp;Pratakultorn je odmahnuo glavom. "Znači da nema stručnih svedoka."
<BR>&nbsp;&nbsp;&nbsp;&nbsp;&nbsp;Nekoliko članova saveta glasno je dahnulo. Jedini neo-šimpanza među njima, doktor Suzin Benirške, pocrvenela je i zagledala se u sto. Pratakultorn nije ni bio svestan da je rekao nešto uvredljivo. Znalo se da major nije nimalo taktičan. Osim toga, on je iz mornarice, pomislila je Megan. To su bile elitne zemljanske jedinice sa vrlo malim brojem šimpanza i delfina. Uostalom, i od ljudi su regrutovali uglavnom muškarce - poslednje uporište starinskog seksizma.
<BR>&nbsp;&nbsp;&nbsp;&nbsp;&nbsp;Kapetan Kajl počeo je da lista grubo izrezane stranice izveštaja Roberta Onigla. "Ipak, majore, morate se složiti da je scenario sasvim prihvatljiv. To bi objasnilo naše neuspehe i potpunu nesposobnost da uspostavimo kontakt sa ostrvima ili kopnom."
<BR>&nbsp;&nbsp;&nbsp;&nbsp;&nbsp;Major je posle nekoliko trenutaka klimnuo. "Da, prihvatljivo je. Ipak, mislim da moramo sprovesti sopstveno istraživanje pre nego što počnemo da se ponašamo kao da je istina."
<BR>&nbsp;&nbsp;&nbsp;&nbsp;&nbsp;"Šta nije u redu, majore?" upitao je Kajl. "Ne sviđa vam se pomisao da odbacite svoju fazičnu pušku i uzmete luk i strele?"
<BR>&nbsp;&nbsp;&nbsp;&nbsp;&nbsp;Pratakultornov odgovor bio je iznenađujuće miran. "Ne bi mi smetalo, ser, kad bi i neprijatelj bio opremljen na sličan način. Problem je upravo u činjenici da nije tako."
<BR>&nbsp;&nbsp;&nbsp;&nbsp;&nbsp;Neko vreme je vladala tišina. Kao da niko nije imao šta da kaže. Pauzu je prekinuo pukovnik Milčamp kad se vratio i lupio šakom po stolu. "U svakom slučaju, zašto bismo čekali?"
<BR>&nbsp;&nbsp;&nbsp;&nbsp;&nbsp;Megan se namrštila. "Kako to mislite, pukovniče?"
<BR>&nbsp;&nbsp;&nbsp;&nbsp;&nbsp;Milčamp je zarežao. "Mislim da naše trupe ničemu ne služe ovde dole. Svi ćemo dobiti klaustrofobiju. A u ovom času Zemlja se možda bori za goli život!"
<BR>&nbsp;&nbsp;&nbsp;&nbsp;&nbsp;"U međuzvezdanom prostoru ne postoji ništa slično tom pojmu u ovom času", upleo se kapetan Kajl. "Istovremenost je običan mit. Ta predstava ugrađena je u anglički i ostale jezike Zemlje, ali..."
<BR>&nbsp;&nbsp;&nbsp;&nbsp;&nbsp;"Oh, manite tu metafiziku!" obrecnuo se Milčamp. "Jedino je važno da možemo da pogodimo neprijatelje Zemlje!" Podigao je listove od kore drveta. "Zahvaljujući gerilcima, znamo gde su Gubrui postavili veliki deo planetnih baza. Bez obzira na to kakve prljavštine iz Biblioteke kriju pod perjem, ptičurine ne mogu sprečiti da lansiramo na njih nekoliko samonavodećih obrtnih bombi!"
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Imamo tri sakrivene - u svemirskoj bici nisu korišćene i Gubrui ne mogu znati da ih imamo. Ako ti projektili mogu da posluže protiv Tandua, prokleta bila njihova srca sa sedam komora, sigurno će biti dobri i za baze Gubrua!"
<BR>&nbsp;&nbsp;&nbsp;&nbsp;&nbsp;"A čemu bi to služilo?" mirno je upitala poručnik Mekju.
<BR>&nbsp;&nbsp;&nbsp;&nbsp;&nbsp;"Možemo polomiti nekoliko kljunova Gubruima! Ambasador Utakalting nam je rekao da je u galaktinskom ratovanju važna simbolika. Sad Gubrui mogu da se pretvaraju da se uopšte i nismo borili sa njima. Jedan simboličan udarac, tako da im nanesemo štetu, reći će čitavoj zajednici Pet Galaksija da se nama nema šale!"
<BR>&nbsp;&nbsp;&nbsp;&nbsp;&nbsp;Megan Onigl je nabrala nos. Progovorila je zatvorenih očiju. "Uvek mi je bilo čudno što shvatanja mojih amerindijanskih predaka tipa 'važno je ko prvi udari' imaju mesto i u hipertehnološkoj Galaksiji." Podigla je pogled. "Možda će i doći do toga, ako ne pronađemo nikakav drugi način delovanja."
<BR>&nbsp;&nbsp;&nbsp;&nbsp;&nbsp;"Ipak, setite se da nam je Utakalting savetovao strpljenje." Odmahnula je glavom. "Molim vas, sedite, pukovniče Milčamp. I ostali. Odlučila sam da ne protraćim snagu koju imamo na običan gest, sve dok ne budem znala da je to poslednje što možemo učiniti protiv neprijatelja."
<BR>&nbsp;&nbsp;&nbsp;&nbsp;&nbsp;"Setite se da su gotovo svi ljudi na planeti sada taoci na ostrvima i da im životi zavise od redovnih doza protivotrova. A na kopnu su ostale sirote šimpanze, potpuno same."
<BR>&nbsp;&nbsp;&nbsp;&nbsp;&nbsp;Svi oficiri u sali za sednice sedeli su opuštenih ramena. Osujećeni su, pomislila je Megan, i potpuno ih razumem.
<BR>&nbsp;&nbsp;&nbsp;&nbsp;&nbsp;Kad je zapretio rat, kad su počeli da planiraju načine odupiranja okupaciji, nikom nije ni palo na pamet da razmatra ovakvu mogućnost. Možda bi neki narod iskusniji u opštenju sa Velikom Bibliotekom - tajnovitom umetnošću rata kakvu su razvili eonima stari Galaktinci - mogao bolje da se pripremi. No, taktika Gubrua onemogućila je sve njihove skromne planove za odbranu.
<BR>&nbsp;&nbsp;&nbsp;&nbsp;&nbsp;Nije izgovorila glavni razlog zbog koga je odbila da odobri takav simboličan potez. Ljudi su strašno trapavi u igri galaktinske istančanosti. Nepromišljeni udar mogao bi da promaši svrhu i pruži neprijatelju izgovor za još veće užase.
<BR>&nbsp;&nbsp;&nbsp;&nbsp;&nbsp;Kakva ironija! Ako je Utakalting u pravu, znači da je mali zemljanski brod, negde na drugom kraju Pet Galaksija, zapravo iskristalisao krizu!
<BR>&nbsp;&nbsp;&nbsp;&nbsp;&nbsp;Zemljani baš imaju dara da se uvale u nevolju. Uvek su bili sjajni u tome.
<BR>&nbsp;&nbsp;&nbsp;&nbsp;&nbsp;Megan je podigla pogled kad je stolu prišao mali čim sa kopna, Robertov kurir, još ogrnut ćebetom. Izgledao je zabrinuto.
<BR>&nbsp;&nbsp;&nbsp;&nbsp;&nbsp;"Kaži, Petri", ohrabrila ga je.
<BR>&nbsp;&nbsp;&nbsp;&nbsp;&nbsp;Čim se naklonio.
<BR>&nbsp;&nbsp;&nbsp;&nbsp;&nbsp;"Gos'đo, doktor kaže da treba da idem u krevet."
<BR>&nbsp;&nbsp;&nbsp;&nbsp;&nbsp;Klimnula je glavom. "U redu, Petri. Sigurno ćemo kasnije hteti da te još ispitujemo... da ti postavimo još poneko pitanje, ali sada bi stvarno trebalo da se odmoriš."
<BR>&nbsp;&nbsp;&nbsp;&nbsp;&nbsp;Petri je klimnuo. "Da, gos'đo. Hvala vam. Ali ima još nešto. Nešto što bi trebalo da vam kažem dok se još sećam."
<BR>&nbsp;&nbsp;&nbsp;&nbsp;&nbsp;"Da? Šta to?"
<BR>&nbsp;&nbsp;&nbsp;&nbsp;&nbsp;Izgledalo je da je čim u neprilici. Pogledao je u okupljene ljude, pa opet u Megan. "To je... lične prirode, gos'đo. Kapetan Onigl je tražio da to naučim i prenesem vama."
<BR>&nbsp;&nbsp;&nbsp;&nbsp;&nbsp;Megan se nasmešila. "No, dobro. Izvinite me za trenutak, molim vas."
<BR>&nbsp;&nbsp;&nbsp;&nbsp;&nbsp;Pošla je sa Petrijem na drugi kraj sobe i sela da bi gledala malog šimpanzu pravo u oči. "Kaži mi šta je Robert poručio."
<BR>&nbsp;&nbsp;&nbsp;&nbsp;&nbsp;Petri je klimnuo. Usredsredio se i zagledao kroz nju. "Kapetan Onigl vam poručuje da vojsku zapravo organizuje Ataklena od Timbrima."
<BR>&nbsp;&nbsp;&nbsp;&nbsp;&nbsp;Megan je klimnula. To joj je već palo na pamet. Robert je možda otkrio svoje nove sposobnosti i nove snage, ali on nije tip vođe i nikad neće ni biti.
<BR>&nbsp;&nbsp;&nbsp;&nbsp;&nbsp;Petri je nastavio. "Kapetan Onigl vam poručuje da je važno da Ataklena od Timbrima postane počasni pokrovitelj nama šimpanzama, u pravnom smislu."
<BR>&nbsp;&nbsp;&nbsp;&nbsp;&nbsp;Megan je ponovo klimnula. "Mudro. Možemo da glasamo i pošaljemo poruku o tome."
<BR>&nbsp;&nbsp;&nbsp;&nbsp;&nbsp;Mali čim je odmahnuo glavom. "Ovaj, gos'đo... nismo mogli toliko da čekamo. Zato bi, ovaj, trebalo da vam kažem da su kapetan Onigl i Ataklena od Timbrima zasnovali... ovaj... formalni brak... ako je to prava reč. Ja..."
<BR>&nbsp;&nbsp;&nbsp;&nbsp;&nbsp;Zaćutao je kad je Megan ustala.
<BR>&nbsp;&nbsp;&nbsp;&nbsp;&nbsp;Plako se okrenula ka zidu i naslonila čelo na hladnu stenu. Taj dečko je prokleta budala! Deo nje je besneo.
<BR>&nbsp;&nbsp;&nbsp;&nbsp;&nbsp;To je bilo jedino rešenje, odgovorio je drugi deo nje.
<BR>&nbsp;&nbsp;&nbsp;&nbsp;&nbsp;Znači, sada sam svekrva, dodao je neki ironični glas.
<BR>&nbsp;&nbsp;&nbsp;&nbsp;&nbsp;Iz tog braka svakako neće dobiti unuke. Formalni brakovi između različitih vrsta nisu ni služili tome. No, bilo je drugih posledica.
<BR>&nbsp;&nbsp;&nbsp;&nbsp;&nbsp;Iza njenih leđa savet je nastavio raspravu. Po ko zna koji put razmatrali su mogućnosti, a ishodi su bili siromašni kao i tokom svih proteklih meseci.
<BR>&nbsp;&nbsp;&nbsp;&nbsp;&nbsp;Da je samo Utakalting stigao ovamo, pomislila je. Potrebno nam je njegovo iskustvo, njegova mudrost i humor. Mogli bismo da razgovaramo kao nekada. Možda bi mi on objasnio zbog čega se majke ponekad osećaju tako usamljeno.
<BR>&nbsp;&nbsp;&nbsp;&nbsp;&nbsp;Priznavala je sebi koliko joj nedostaje timbrimski ambasador. Nedostajao joj je više od sve trojice muževa, pa čak više, Bože oprosti, od njenog rođenog, čudnog sina.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
