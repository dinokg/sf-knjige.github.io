<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>111. FIBEN
<P>&nbsp;&nbsp;&nbsp;&nbsp;&nbsp;"Gudalova, kako mrzim svetkovine!"
<BR>&nbsp;&nbsp;&nbsp;&nbsp;&nbsp;Gunđanje mu je donelo lakat u rebra. "Prestani da se vrtiš, Fibene. Ceo svet te gleda!"
<BR>&nbsp;&nbsp;&nbsp;&nbsp;&nbsp;Uzdahnuo je i potrudio se da stoji uspravno. Nehotice se prisetio Simona Levina i poslednjeg puta kad su zajedno stajali u stroju, samo malo dalje odavde. Neke stvari se nikad ne menjaju, pomislio je. Sada ga je Gejlet terala u red.
<BR>&nbsp;&nbsp;&nbsp;&nbsp;&nbsp;Zašto svi koji ga vole tako uporno pokušavaju da mu poprave držanje? Počeo je da mumla. "Ako su hteli elegantne štićenike, trebalo je da uzdig..."
<BR>&nbsp;&nbsp;&nbsp;&nbsp;&nbsp;Rečenica se prekinula uz 'uuf!' izdahnutog vazduha. Gejlet je nesumnjivo imala oštrije laktove od Simona. Fiben je raširio nozdrve i besno frktao, ali sad je bar ćutao. Onako nacifrana u tek skrojenoj novoj uniformi, ona je možda uživala što je tu, ali ko je njega pitao želi li taj prokleti orden? Niko, naravno. Njega niko ništa ne pita.
<BR>&nbsp;&nbsp;&nbsp;&nbsp;&nbsp;Triput prokleti tenanski admiral konačno je završio dosadnu govoranciju punu propovedi o vrlini i tradiciji, pa je bio nagrađen neodlučnim pljeskom. Čak i Gejlet kao da je laknulo kad se ogromni Galaktinac vratio na svoje sedište. Avaj, izgleda da je još veoma mnogo sveta želelo da drži govor.
<BR>&nbsp;&nbsp;&nbsp;&nbsp;&nbsp;Gradonačelnik Port Helenije, vraćen iz zarobljeništva na ostrvima, hvalio je neustrašive gradske gerilce i ponadao se da će neo-šimpanze češće postajati njegovi naslednici u Gradskoj kući. To mu je donelo srdačan pljesak... i verovatno dosta neo-šimpanza koji će glasati za njega na sledećim izborima, cinično je pomislio Fiben.
<BR>&nbsp;&nbsp;&nbsp;&nbsp;&nbsp;Kof*Kvin'3, Sudija Instituta za Uzdizanje, ukratko je prepričala sporazum koji su nedavno potpisali Kault u ime Tenanaca i legendarna Helena Alvarez u ime klana Zemlje i koji je značio polazak slobodne vrste ranije zvane gorile na dug put ka razumu. Novim građanima Galaksije - već široko poznatim kao 'Rasa štićenika koja je izabrala' - biće dato pravo na planine Mulun tokom narednih pedeset hiljada godina. Sada su zaista postali 'Gartlinzi'.
<BR>&nbsp;&nbsp;&nbsp;&nbsp;&nbsp;Zauzvrat za tehničku pomoć sa Zemlje i genetske zalihe gorila, moćni klan Tenanaca prihvatio je da brani interese Zemlje na Gartu i još pet ljudskih i timbrimskih kolonizovanih svetlova. Neće se neposredno uplitati u postojeće sukobe sa Soroima, Tanduima i ostalim klanovima fanatika, ali smanjeni pritisak na tim područjima omogućiće slanje neophodne pomoći postojbini.
<BR>&nbsp;&nbsp;&nbsp;&nbsp;&nbsp;Ni sami Tenanci više neće biti neprijatelji saveza podvaladžija i samoniklih. Već sama ta činjenica vredela je koliko i pomoć ogromne armade.
<BR>&nbsp;&nbsp;&nbsp;&nbsp;&nbsp;Učinili smo sve što smo mogli, pa i više, pomislio je Fiben. Sve dosad, izgledalo je da će ogromna većina 'umerenjaka' lepo sedeti po strani i puštati fanatike da vršljaju kako hoće. Sada je postojala nada da 'neizbežna plima istorije', koja navodno prati sve samonikle klanove, neće biti smatrana za neizbežnu. Saosećanje sa sirotim gubitnicima poraslo je baš zbog događaja na Gartu.
<BR>&nbsp;&nbsp;&nbsp;&nbsp;&nbsp;Fiben nije imao pojma mogu li da zadobiju još nekog saveznika i izvedu još neki magični trik. No, bio je prilično siguran da će konačni ishod biti odlučen hiljadama parseka daleko odatle. Možda na samoj staroj majci Zemlji.
<BR>&nbsp;&nbsp;&nbsp;&nbsp;&nbsp;Kada je počela da govori Megan Onigl, Fiben je shvatio da je kucnuo čas za prolazak kroz najneprijatniji deo jutra.
<BR>&nbsp;&nbsp;&nbsp;&nbsp;&nbsp;"...će se pretvoriti u potpuni gubitak ako ne izvučemo pouku iz ovih nekoliko poslednjih meseci. Na kraju krajeva, čemu služe teška vremena ako nas ne učine mudrijim? Zašto su naši časni mrtvi dali svoje živote?"
<BR>&nbsp;&nbsp;&nbsp;&nbsp;&nbsp;Planetni koordinator se nakašljala i zašuškala svojim staromodnim beleškama na papiru.
<BR>&nbsp;&nbsp;&nbsp;&nbsp;&nbsp;"Predložićemo reformu propisa o Uslovnjacima, jer izazivaju negodovanje koje neprijatelj može da iskoristi. Potrudićemo se da koristimo nova postrojenja Biblioteke na dobrobit svih. I, svakako, popravljaćemo i održavaćemo opremu Svetkovinskog brda, u iščekivanju dana kada će nastupiti mir i kada ćemo moći da je upotrebimo u prave svrhe - da proslavimo status koji rasa Pan argonostes odavno zaslužuje.
<BR>&nbsp;&nbsp;&nbsp;&nbsp;&nbsp;No, najvažnije od svega, upotrebićemo odštetu od Gubrua za finansiranje nastavka našeg glavnog posla ovde na Gartu - a to je sprečavanje propadanja krhke ekosfere ove planete. Koristićemo pri tom teško stečeno znanje da zaustavimo opadajuću spiralu i vratimo ovaj svoj usvojeni dom u dolično stanje: da odgaja fantastičnu raznolikost vrsta, izvor celokupnog razuma.
<BR>&nbsp;&nbsp;&nbsp;&nbsp;&nbsp;Tokom sledećih nedelja ovi i drugi planovi biće izneseni na javnu raspravu." Megan je podigla pogled i nasmešila se. "No, danas imamo još jedan zadatak, prijatnu dužnost da odamo priznanje onima koji su nas učinili ponosnim. Onima koji su nam omogućili da danas slobodno stojimo ovde. Sada imamo priliku da im iskažemo svoju zahvalnost i svoju ljubav."
<BR>&nbsp;&nbsp;&nbsp;&nbsp;&nbsp;Volite me? Onda me pustite odavde, molim vas, pomislio je Fiben.
<BR>&nbsp;&nbsp;&nbsp;&nbsp;&nbsp;"I zaista", nastavila je Megan, "Za neke naše građane neo-šimpanze, odavanja priznanja za njihova dela neće se završiti sa njihovim životom. Čak ni sa uvrštavanjem u udžbenike istorije, nego će se nastaviti dubokim poštovanjem prema njihovim potomcima, budućnosti njihove rase."
<BR>&nbsp;&nbsp;&nbsp;&nbsp;&nbsp;Levo od Fibena, Silvija se nagnula da bi pogledala Gejlet koja je sedela zdesna. Zagledale su se i nasmešile jedna drugoj.
<BR>&nbsp;&nbsp;&nbsp;&nbsp;&nbsp;Fiben je uzdahnuo. Barem je ubedio Kordvejnera Eplbija da zadrži u tajnosti unapređenje u beli karton! Naravno, to će mu koristiti malo sutra. Već su ga progonile šime sa plavim i zelenim kartonima iz cele Port Helenije. Gejlet i Silvija nisu mu bile ni od kakve pomoći. Pa zašto se, pobogu, oženio njima ako ne radi zaštite! Frknuo je od jeda. Malo jača zaštita! Podozrevao je da njih dve ispituju i procenjuju kandidatkinje.
<BR>&nbsp;&nbsp;&nbsp;&nbsp;&nbsp;Bez obzira na to što pripadaju istom klanu, pa čak i potiču sa iste planete, dve vrste će se uvek razlikovati po nekim osnovnim shvatanjima. Tako su se i ljudi od pre Kontakta strašno razlikovali već po samoj kulturi. Naravno, pitanja ljubavi i razmnožavanja udešena su među neo-šimpanzama u skladu sa njihovim seksualnim tradicijama, mnogo starijim od Uzdizanja.
<BR>&nbsp;&nbsp;&nbsp;&nbsp;&nbsp;Ipak, ljudsko okruženje dvoljno je uticalo na Fibena da pocrveni pri pomisli kroz šta će sve prolaziti sa njima dvema, sad kad su postale prijateljice. Kako sam uspeo da se uvalim u ovo?
<BR>&nbsp;&nbsp;&nbsp;&nbsp;&nbsp;Silvija je uhvatila njegov pogled i ljupko mu se nasmešila. Osetio je da ga Gejlet miluje po ruci.
<BR>&nbsp;&nbsp;&nbsp;&nbsp;&nbsp;Pa, priznao je uz uzdah, izgleda da nije sve tako crno.
<BR>&nbsp;&nbsp;&nbsp;&nbsp;&nbsp;Sada su već čitali imena i prozvani su izlazili da prime orden, ali Fiben je zakratko bio svestan samo njih troje kako sede zajedno, kao da je sav ostali svet samo opsena. Zapravo se, ispod spoljašnjeg cinizma, sasvim lepo osećao.
<BR>&nbsp;&nbsp;&nbsp;&nbsp;&nbsp;Ustao je Robert Onigl i pošao na platformu da primi svoj orden. U novoj uniformi, očito se osećao mnogo udobnije od Fibena. Fiben je posmatrao svog ljudskog drugara. Moram tražiti da mi preporuči krojača.
<BR>&nbsp;&nbsp;&nbsp;&nbsp;&nbsp;Robert je zadržao bradu i snažno telo stečeno u surovim planinskim uslovima. Više nije bio balavac. Zapravo, izgledao je og glave do pete kao junak iz bajke.
<BR>&nbsp;&nbsp;&nbsp;&nbsp;&nbsp;Kakva glupost. Fiben je gadljivo šmrcnuo. Ovih dana moram da napijem tog klinca. Pobediću ga u obaranju ruku. Spašću ga od uverenja da je istina sve što novinari pišu o njemu.
<BR>&nbsp;&nbsp;&nbsp;&nbsp;&nbsp;Robertova mati je, opet, vidljivo ostarila za vreme rata. Tokom poslednjih nedelju dana Fiben ju je viđao kako trepće gledajući svog visokog, preplanulog sina koji korača kraj nje sa gipkošću divljeg mačka. Izgledala je ponosno i zapanjeno u isto vreme, kao da su joj vile ukrale dete i ostavile umesto njega mladog vilenjaka.
<BR>&nbsp;&nbsp;&nbsp;&nbsp;&nbsp;To se zove odrastanje, Megan.
<BR>&nbsp;&nbsp;&nbsp;&nbsp;&nbsp;Robert je salutirao i okrenuo se da se vrati na svoje sedište. Dok je prolazio pored Fibena, načinio je brz pokret prstima koji je na jeziku ruku imao samo jedno značenje.
<BR>&nbsp;&nbsp;&nbsp;&nbsp;&nbsp;Pivo!
<BR>&nbsp;&nbsp;&nbsp;&nbsp;&nbsp;Fiben je počeo da se smeje, ali brzo je zaćutao kad su ga i Silvija i Gejlet oštro pogledale. Nema veze. Bilo je divno znati da se Robert oseća kao i on. Vojnici Kandže gotovo su bili bolji od ove protokolarne besmislice.
<BR>&nbsp;&nbsp;&nbsp;&nbsp;&nbsp;Robert se vratio na svoje mesto pored poručnika Lidije Mekju, čiji je orden već sijao na grudima blistavo nove tunike. Mlada žena uspravno je sedela i pažljivo pratila događaj, ali Fiben je video i ono što dostojanstvenici i masa nisu - vrhom čizme je zadigla Robertovu nogavicu.
<BR>&nbsp;&nbsp;&nbsp;&nbsp;&nbsp;Siroti Robert pokušavao je da zadrži prisebnost. Izgleda da je mir svima doneo nova iskušenja. Rat je, na neki način, ipak bio jednostavniji.
<BR>&nbsp;&nbsp;&nbsp;&nbsp;&nbsp;Dole, u masi, Fiben je primetio grupicu humanoida, vitkih, dvonožnih bića čiju su različitost naglašavali čuperci nežno ustalasanih treplji tik iznad ušiju. Među okupljenim Timbrimima lako je razabrao Utakaltinga i Ataklenu. Oboje su odbili sve počasti i nagrade. Narod Garta moraće da sačeka njihov odlazak pre nego što im podigne ikakav spomen. To uzdržavanje moglo se na neki način shvatiti i kao nagrada.
<BR>&nbsp;&nbsp;&nbsp;&nbsp;&nbsp;Ambasadorova kćer uklonila je mnoga preinačenja lica i tela zbog kojih je izgledala toliko ljudski. Tiho je čavrljala sa jednim mladim Timbrimom koji je, po Fibenovom mišljenju, verovatno bio privlačan na nekakav itijevski način.
<BR>&nbsp;&nbsp;&nbsp;&nbsp;&nbsp;Neko bi pomislio da se dvoje mladih - Robert i njegova ugovorna supruga - potpuno vratilo svojim narodima. Fibenu se čak činilo da oboje mnogo lakše opšte sa suprotnim polom nego pre rata.
<BR>&nbsp;&nbsp;&nbsp;&nbsp;&nbsp;Pa ipak...
<BR>&nbsp;&nbsp;&nbsp;&nbsp;&nbsp;Jednom ih je video zajedno, zakratko, tokom nekog u beskrajnom nizu diplomatskih prijema i sastanaka. Glave su im bile tik jedna kraj druge, a iako nisu razgovarali, Fiben je bio siguran da je video ili osetio nešto kako se lagano vrti u uskom prostoru između njih.
<BR>&nbsp;&nbsp;&nbsp;&nbsp;&nbsp;Kakve god supruge i ljubavnike imali u budućnosti, bilo je jasno da će Ataklena i Robert uvek biti na neki način povezani, bez obzira na to koliku razdaljinu kosmos postavio između njih.
<BR>&nbsp;&nbsp;&nbsp;&nbsp;&nbsp;Silvija se vratila na mesto pošto je primila svoju nagradu. Haljina koju je nosila nije sasvim prikrivala zaobljenost tela. Još jedna promena na koju će Fiben uskoro morati da se navikne. Pretpostavljao je da će vatrogasna brigada Port Helenije morati da regrutuje dodatne snage kad taj klinac počne da u školi uči hemiju.
<BR>&nbsp;&nbsp;&nbsp;&nbsp;&nbsp;Gejlet je zagrlila Silviju pre nego što je i sama pošla ka podijumu. Sada su se skandiranja i pljesak toliko odužili da je Megan Onigl morala pokretom da zatraži tišinu.
<BR>&nbsp;&nbsp;&nbsp;&nbsp;&nbsp;No, kada je Gejlet progovorila, masa nije dobila očekivanu uzbudljivu odu pobedi. Njena poruka bila je mnogo ozbiljnija.
<BR>&nbsp;&nbsp;&nbsp;&nbsp;&nbsp;"Život nije pošten", rekla je. Žamor publike je zamukao kad se Gejlet osvrnula po okupljenima kao da hoće svakog da pogleda u oči. "Ko god kaže da jeste, ili čak da bi trebalo da bude, taj je budala ili nešto još gore. Život može biti okrutan. Prevare Beskrajona mogu biti svojeglave igre slučaja i verovatnoće. Hladne jednačine saseći će vas ako načinite jednu jedinu grešku u svemiru, ili čak ako siđete sa trotoara u pogrešnom trenutku i pokušate da prebrzo dostignete ubrzanje autobusa.
<BR>&nbsp;&nbsp;&nbsp;&nbsp;&nbsp;Ovo nije najbolji od svih mogućih svetova. Jer da jeste, zar bi bio nelogičan? Tiranski? Nepravedan? Čak i evolucija, izvor različitosti i srce prirode, tako često je neosetljiva, tako često se oslanja na smrt da bi donela novi život.
<BR>&nbsp;&nbsp;&nbsp;&nbsp;&nbsp;Ne, život nije pravedan. Vaseljena nije poštena.
<BR>&nbsp;&nbsp;&nbsp;&nbsp;&nbsp;Pa ipak", Gejlet je odmahnula glavom, "ipak, ako nije poštena, može barem da bude divna. Pogledajte oko sebe. Postoji propoved veća od ičega što bih vam ja rekla. Pogledajte ovaj divni, tužni svet koji je naš dom. Posmatrajte Gart!"
<BR>&nbsp;&nbsp;&nbsp;&nbsp;&nbsp;Skup je bio upriličen na uzvišenju tik iza novog ogranka Biblioteke, na livadi sa koje se otvarao pogled na sve strane. Na zapadu se videlo more Kilmar čija je sivoplava površina pokazivala pruge plutajućih biljaka i tačke penastih tragova podvodnih bića. Nad njim se prostiralo plavo nebo, blistavo čisto posle poslednje zimske oluje. Ostrva su svetlucala pod jutarnjim suncem, kao daleka, začarana carstva.
<BR>&nbsp;&nbsp;&nbsp;&nbsp;&nbsp;Sa severne strane uzdizao se svetlosmeđi toranj ogranka Biblioteke sa reljefom zrakaste spirale u svetlucavom kamenu. Tek posađeno drveće sa dva združena sveta nežno se njihalo na povetarcu koji je milovao ogromni monolit, bezvremeni kao i njegovo skladište drevnog znanja.
<BR>&nbsp;&nbsp;&nbsp;&nbsp;&nbsp;Ka istoku i jugu, iza nemirnih voda Zaliva, pružala se dolina Sind, već prekrivena pupoljcima ranog zelenila, ispunjavajući vazduh mirisom proleća. A u daljini su se uzdizale planine, kao uspavani divovi spremni da stresu zimske snežne kapute.
<BR>&nbsp;&nbsp;&nbsp;&nbsp;&nbsp;"Naši sićušni životi, naša vrsta, čak i naš klan, čine nam se strašno važni, ali šta su oni u poređenju sa ovim? Sa ovom kolevkom stvaranja? Ovo je bilo vredno borbe. Zaštita ovoga", mahnula je prema moru, nebu, dolini i planinama, "to je naš uspeh.
<BR>&nbsp;&nbsp;&nbsp;&nbsp;&nbsp;Mi Zemljani znamo bolje od mnogih koliko život može da bude nepravedan. Možda još od samih Praotaca nije postojao klan koji je to toliko dobro znao. Naši voljeni pokrovitelji, ljudi, gotovo su uništili našu još voljeniju Zemlju pre nego što su dosegli mudrost. Šimpanze, delfini i gorile tek su početak onoga što bi bilo izgubljeno da oni nisu odrasli na vreme."
<BR>&nbsp;&nbsp;&nbsp;&nbsp;&nbsp;Spustila je glas i nastavila gotovo šapatom. "Kao što su istinski Gartlinzi nestali, pre pedeset hiljada godina, pre nego što su imali priliku da začuđeno zatrepću pod noćnim nebom i upitaju se, prvi put, kakvo im to svetlo treperi u umu."
<BR>&nbsp;&nbsp;&nbsp;&nbsp;&nbsp;Gejlet je odmahnula glavom. "Ne. Rat za zaštitu Potencijala traje već eonima. Ovde se nije završio. Možda se nikad ni neće završiti."
<BR>&nbsp;&nbsp;&nbsp;&nbsp;&nbsp;Kad je Gejlet završila u prvi mah je zavladala duga, zblanuta tišina. Pljesak koji je usledio bio je nesiguran i zbunjen. Ipak, kad se vratila u Fibenov i Silvijin zagrljaj, Gejlet se smešila.
<BR>&nbsp;&nbsp;&nbsp;&nbsp;&nbsp;"Sad si im očitala", rekao joj je on.
<BR>&nbsp;&nbsp;&nbsp;&nbsp;&nbsp;A onda je, neizbežno, došao red na Fibena. Megan Onigl je pročitala spisak podviga koji je verovatno prošao kroz nekakvo odeljenje za propagandu kako bi se prikrilo koliko je sve to bilo prljavo i smrdljivo i zasnovano na najobičnijoj sreći. Ovako glasno izgovoreno, sve mu je zvučalo nepoznato. Fiben se nije sećao da je izveo ni polovinu svega što su mu pripisali.
<BR>&nbsp;&nbsp;&nbsp;&nbsp;&nbsp;Nije stigao da se upita zašto je određen da iziđe poslednji. Verovatno iz čiste pakosti, pretpostavljao je. Ako pokušam sa nečim kao Gejlet, načisto sam propao, shvatio je.
<BR>&nbsp;&nbsp;&nbsp;&nbsp;&nbsp;Megan ga je pozvala da istupi. Mrske cipele gotovo su ga saplele dok se penjao na platformu. Salutirao je planetnom Koordinatoru i pokušao da stoji uspravno dok mu je kačila nekakvu drečavu medalju i oznake koje su ga proizvodile za rezervnog pukovnika odbrambenih snaga Garta. Uši su mu gorele od povika iz publike, naročito neo-šimpanza, a kad se, po Gejletinim uputstvima, nasmešio i mahnuo prema kamerama, sve je postalo još gore.
<BR>&nbsp;&nbsp;&nbsp;&nbsp;&nbsp;Dobro, možda ću i moći da podnesem ovo... u malim porcijama.
<BR>&nbsp;&nbsp;&nbsp;&nbsp;&nbsp;Kada ga je Megan poslala za govornicu, hrabro je zakoračio napred. Imao je nekakav govor naškraban na papirima u džepu, ali posle onog što je rekla Gejlet rešio je da im svima lepo zahvali i vrati se na mesto.
<BR>&nbsp;&nbsp;&nbsp;&nbsp;&nbsp;Petljao je oko spuštanja mikrofona, a onda je počeo. "Hoću da vam kažem samo jednu stvar, a to je... JAAAH!"
<BR>&nbsp;&nbsp;&nbsp;&nbsp;&nbsp;Trgao se kad mu je kroz levo stopalo prošao strujni udar. Poskočio je i uhvatio povređeni deo, ali onda je novi udar zahvatio desnu nogu! Kriknuo je. Pogledao je naniže taman na vreme da primeti plavičasto svetlucanje kako se pomalja ispod govornice i pruža se prema obe noge. Proderao se, đipio dva metra uvis - i završio na drvenoj govornici.
<BR>&nbsp;&nbsp;&nbsp;&nbsp;&nbsp;Trebalo mu je malo vremena i dahtanja dok nije razlučio panično bubnjanje u sopstvenim ušima od histeričnog oduševljenja mase. Zatreptao je, protrljao oči i zapiljio se u njih.
<BR>&nbsp;&nbsp;&nbsp;&nbsp;&nbsp;Šimpanze su stajale na stolicama i mahale rukama. Skakali su na sve strane i galamili. Zbunjenost je zavladala i u redovima uglancane počasne garde. Čak su i ljudi tapšali i smejali se iz sveg glasa.
<BR>&nbsp;&nbsp;&nbsp;&nbsp;&nbsp;Fiben se zapanjeno osvrnuo ka Silviji i Gejlet, a njihovi ponosni pogledi objasnili su mu šta se dešava.
<BR>&nbsp;&nbsp;&nbsp;&nbsp;&nbsp;Oni misle da je to bio moj pripremljeni govor!
<BR>&nbsp;&nbsp;&nbsp;&nbsp;&nbsp;Sada mu je bilo jasno da je to sjajno izgledalo. Razbio je napetost i najbolje objasnio kako se oseća što opet vlada mir.
<BR>&nbsp;&nbsp;&nbsp;&nbsp;&nbsp;Samo što ja to nisam napisao, proklet bio!
<BR>&nbsp;&nbsp;&nbsp;&nbsp;&nbsp;Video je zabrinuto lice gradonačelnika Port Helenije. Oh, ne! Sad će me još naterati da se kandidujem!
<BR>&nbsp;&nbsp;&nbsp;&nbsp;&nbsp;Ko mi je to priredio?
<BR>&nbsp;&nbsp;&nbsp;&nbsp;&nbsp;Fiben je pogledao po masi i smesta primetio da jedna osoba reaguje drugačije, bez trunke iznenađenja. Iz mase se izdvajao po široko razmaknutim očima i razmahanim trepljama, ali i po suviše ljudskom izrazu jedva savladanog uživanja.
<BR>&nbsp;&nbsp;&nbsp;&nbsp;&nbsp;A bilo je i još nešto, neka nestvar koju je Fiben nekako osetio da lebdi iznad ustalasanih korona nasmejanih Timbrima.
<BR>&nbsp;&nbsp;&nbsp;&nbsp;&nbsp;Fiben je uzdahnuo. Kad bi pogled mogao da ubije, najveći prijatelji i saveznici Zemlje morali bi pod hitno da pošalju novog ambasadora na Gart.
<BR>&nbsp;&nbsp;&nbsp;&nbsp;&nbsp;Ataklena je samo potvrdila Fibenove sumnje kad mu je namignula.
<BR>&nbsp;&nbsp;&nbsp;&nbsp;&nbsp;"Vrlo smešno", zajedljivo je promrmljao, iako je bio nateran na novo keženje i mahanje oduševljenoj gomili.
<BR>&nbsp;&nbsp;&nbsp;&nbsp;&nbsp;"Jako smešno, Utakaltinže."
</P></TD></TR></TABLE>
<P class="next">
<A HREF=p121.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
