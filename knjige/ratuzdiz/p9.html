<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. UTAKALTING
<P>&nbsp;&nbsp;&nbsp;&nbsp;&nbsp;Četvoro ljudi-oficira koračalo je kroz staklenu baštu, uz sinhronizovan odjek uglačanih čizama. Troje se zaustavilo na pristojnoj udaljenosti od velikog prozora gde su ambasador i Planetni Koordinator stajali i čekali. Četvrti je prišao bliže i oštro salutirao.
<BR>&nbsp;&nbsp;&nbsp;&nbsp;&nbsp;"Gospođo Koordinator, počelo je." Prosedi komandant civilne zaštite izvukao je iz torbice dokument i pružio ga.
<BR>&nbsp;&nbsp;&nbsp;&nbsp;&nbsp;Utakalting je bio zadivljen držanjem Megan Onigl dok ga je uzimala. Izraz njenog lica nije odavao ni traga obeshrabrenosti koju je morala osetiti čim su njihova najgora strahovanja potvrđena.
<BR>&nbsp;&nbsp;&nbsp;&nbsp;&nbsp;"Hvala, pukovniče Maiven", rekla je.
<BR>&nbsp;&nbsp;&nbsp;&nbsp;&nbsp;Utakalting nije mogao da ne primeti kako napeti mlađi oficiri pogledaju prema njemu, očito se pitajući kako je timbrimski ambasador primio vesti. Znao je da deluje smireno, kako to i priliči članu diplomatskog kora, ali vrhovi njegove korone nekontrolisano su podrhtavali od napetosti koju su pridošlice unele u vlažnu staklenu baštu.
<BR>&nbsp;&nbsp;&nbsp;&nbsp;&nbsp;Dugački niz prozora nudio je fantastičan pogled na dolinu Sind, prijatno prošaranu farmama i zasadima drveća, domaćeg i dovezenog sa Zemlje. Ljubak, idiličan prizor. Samo je Beskrajon znao koliko će još ova lepota potrajati, a on nije imao običaj da poverava svoje planove Utakaltingu.
<BR>&nbsp;&nbsp;&nbsp;&nbsp;&nbsp;Planetni koordinator Onigl preletela je pogledom preko izveštaja. "Imate li neku predstavu o tome ko bi mogao biti neprijatelj?"
<BR>&nbsp;&nbsp;&nbsp;&nbsp;&nbsp;Pukovnik Maiven odmahnuo je glavom. "Ne, gospođo. No, flote se približavaju i očekujemo skoru identifikaciju."
<BR>&nbsp;&nbsp;&nbsp;&nbsp;&nbsp;Uprkos ozbiljnosti situacije, Utakaltinga je opet zainteresovao pomalo arhaični dijalekat ljudi na Gartu. Na svim ostalim kolonijama Zemlje koje je posetio, anglički je bio kombinovan sa mešavinom reči pozajmljenih iz galaktinskog sedmog, drugog i desetog. Ovde se svakodnevni govor nije značajno promenio od vremena kada je Gart dat u zakup Zemljanima i njihovim štićenicima, pre više od dva pokolenja.
<BR>&nbsp;&nbsp;&nbsp;&nbsp;&nbsp;Divna, iznenađujuća bića, pomislio je. Samo se ovde, na primer, mogao čuti tako čist, drevni izraz - oslovljavanje ugledne žene sa 'gospođo'. Na drugim svetovima gde su Zemljani živeli, pretpostavljenom su se svi obraćali neutralnim 'ser', ma kog roda bio.
<BR>&nbsp;&nbsp;&nbsp;&nbsp;&nbsp;Na Gartu je bilo i drugih neobičnosti. Mesecima pre dolaska ovamo Utakalting je uživao u sakupljanju neobičnih priča i bajki koje su iz divljine donosili farmeri i članovi Službe za ekološki oporavak. Bilo je govorkanja. Govorkanja o neobičnim stvarima koje se dešavaju u planinama.
<BR>&nbsp;&nbsp;&nbsp;&nbsp;&nbsp;Naravno, to su većinom bile glupe pričice. Preterivanja i naduvavanja. Upravo ono što bi se i moglo očekivati od samoniklih koji žive na ivici divljine. Pa ipak, to mu je dalo početnu zamisao.
<BR>&nbsp;&nbsp;&nbsp;&nbsp;&nbsp;Utakalting je mirno slušao oficire kako redom podnose raport. Na kraju je nastupila duga pauza - ćutanje hrabrih ljudi koji osećaju da su osuđeni. Tek tada je odlučio da tiho progovori. "Pukovniče Maiven, jeste li sigurni da je neprijatelj tako potpuno izolovao Gart?"
<BR>&nbsp;&nbsp;&nbsp;&nbsp;&nbsp;Savetnik za odbranu naklonio se Utakaltingu. "Gospodine ambasadore, znamo da su neprijateljski brodovi minirali hipersvemir na bar šest miliona pseudometara i na bar četiri glavna nivoa."
<BR>&nbsp;&nbsp;&nbsp;&nbsp;&nbsp;"Uključujući i nivo D?"
<BR>&nbsp;&nbsp;&nbsp;&nbsp;&nbsp;"Da. Naravno, to znači da ne smemo da pošaljemo naše slabo naoružane brodove na ono malo hiperstaza koje imamo, čak i kada bismo mogli da ih povučemo iz bitke. To takođe znači da bi i svako ko želi da uđe u Gartov sistem morao da bude u velikoj stisci."
<BR>&nbsp;&nbsp;&nbsp;&nbsp;&nbsp;Utakalting je bio iznenađen. Minirali su nivo D. Ne bih očekivao da se gnjave oko toga. Očito, nimalo ne žele da im se neko umeša u ovu operaciju!
<BR>&nbsp;&nbsp;&nbsp;&nbsp;&nbsp;Ovo je govorilo o ozbiljnom trudu i troškovima. Neko nije želeo da štedi na ovoj operaciji.
<BR>&nbsp;&nbsp;&nbsp;&nbsp;&nbsp;"Dakle, ne znamo ko su", rekla je Megan. Gledala je napolje, prema ustalasanim livadama u dolini, prošaranim farmama i stanicama za ekološka ispitivanja. Tik ispod prozora jedan šimpanza-baštovan na malom traktoru uređivao je prostrani travnjak, uzgajen od semena sa Zemlje, koji je okruživao zgradu Vlade.
<BR>&nbsp;&nbsp;&nbsp;&nbsp;&nbsp;Okrenula se prema ostalima. "Poslednji poštanski brod doneo je naređenja Zemljanskog veća. Treba da se branimo sami, kako znamo i umemo, zbog časti i istorije. No, jedino čemu se možemo nadati jeste da organizujemo neku vrstu podzemnog pokreta otpora dok nam ne stigne pomoć spolja."
<BR>&nbsp;&nbsp;&nbsp;&nbsp;&nbsp;Utakalting se umalo nije glasno nasmejao, jer su se u tom trenutku svi ljudi u sobi trudili da ne pogledaju prema njemu. Pukovnik Maiven se nakašljao i zagledao u svoj izveštaj. Ostali oficiri piljili su u fantastično rascvetane biljke. Ipak, bilo je očito šta im je na umu.
<BR>&nbsp;&nbsp;&nbsp;&nbsp;&nbsp;Od ono malo galaktinskih klanova koje je Zemlja mogla da uračuna u prijatelje, samo su Timbrimi imali dovoljnu vojnu silu da pomognu u ovoj krizi. Ljudi su verovali da oni i njihovi štićenici neće biti iznevereni.
<BR>&nbsp;&nbsp;&nbsp;&nbsp;&nbsp;To je bila istina. Utakalting je znao da bi saveznici trebalo zajedno da se suoče sa opasnošću.
<BR>&nbsp;&nbsp;&nbsp;&nbsp;&nbsp;No, bilo je jasno i da je maleni Gart daleko od srca događanja. U ovakvim vremenima, matični svetovi imali su prednost.
<BR>&nbsp;&nbsp;&nbsp;&nbsp;&nbsp;Svejedno, pomislio je Utakalting. Najbolji put ne mora biti onaj koji izgleda najneposredniji.
<BR>&nbsp;&nbsp;&nbsp;&nbsp;&nbsp;Ma koliko želeo da se nasmeje, nije to učinio. To bi samo zbunilo ove sirote, zabrinute ljude. Tokom svoje karijere upoznao je nekoliko Zemljana koji su imali prirodan dar za mangupluke - neki su čak mogli da se mere sa najboljim Timbrimima. Ipak, većina ostalih bili su tako strašno ozbiljni i trezveni! Uglavnom su očajnički pokušavali da budu ozbiljni baš u trenucima kao što je ovaj, kada im je humor mogao pomoći da se izvuku iz nevolja.
<BR>&nbsp;&nbsp;&nbsp;&nbsp;&nbsp;Utakalting se zamislio.
<BR>&nbsp;&nbsp;&nbsp;&nbsp;&nbsp;Kao diplomata, naučio sam se da pazim na svaku reč, jer sklonost mog klana prema zbijanju šala može izazvati ozbiljne incidente. Ali, je li to bilo mudro? Moja rođena kćer preuzela je od mene tu naviku... masku ozbiljnosti. Možda je zato izrasla u tako neobično, ozbiljno mlado biće.
<BR>&nbsp;&nbsp;&nbsp;&nbsp;&nbsp;Razmišljanje o Atakleni navelo ga je da još više poželi da otvoreno oceni situaciju. Inače bi možda zapao u ljudsku grešku da razmišlja o opasnostima po nju. Znao je da Megan brine za svog sina. Ona potcenjuje Roberta, pomislio je. Trebalo bi da bolje poznaje mladićeve mogućnosti.
<BR>&nbsp;&nbsp;&nbsp;&nbsp;&nbsp;"Drage dame i draga gospodo", rekao je, uživajući u arhaizmima. Jedino su mu se oči malčice razdvojile umesto osmeha. "Možemo očekivati da će fanatici stići za koji dan. Vi ste napravili uobičajene planove za pružanje onakve odbrane kakvu vam dopuštaju vaše mogućnosti. Ti planovi će poslužiti svrsi."
<BR>&nbsp;&nbsp;&nbsp;&nbsp;&nbsp;"Ali?" Megan Onigl bila je ta koja je postavila pitanje. Jedna obrva bila joj je izvijena iznad smeđih očiju - krupnih i razmaknutih gotovo dovoljno da bi izgledala privlačna u klasičnom, timbrimskom smislu. Ovaj pogled nije se mogao pogrešno razumeti.
<BR>&nbsp;&nbsp;&nbsp;&nbsp;&nbsp;Ona zna, baš kao i ja, da je potrebno još nešto. Ah, kad bi Robert imao pola mudrosti svoje majke, ne bih se brinuo za Ataklenu u mračnim šumama ovog tužnog, neplodnog sveta.
<BR>&nbsp;&nbsp;&nbsp;&nbsp;&nbsp;Utakaltingova korona je zadrhtala. "Ali", ponovio je, "meni se čini da je ovo pravi trenutak za posetu Biblioteci."
<BR>&nbsp;&nbsp;&nbsp;&nbsp;&nbsp;Osetio je njihovo razočarenje. Fenomenalna stvorenja! Timbrimska skepsa prema savremenoj galaktinskoj kulturi nikada nije prešla u otvoreni prezir kakav su mnogi ljudi osećali prema Velikoj Biblioteci!
<BR>&nbsp;&nbsp;&nbsp;&nbsp;&nbsp;Samonikli. Utakalting je uzdahnuo. Iznad glave je ispreo glif silf-ta, simbol uživanja u zagonetki gotovo preteškoj za rešavanje. Glif se njihao u očekivanju, nevidljiv za ljude - iako je na trenutak izgledalo da ga Megan nesigurno gleda, kao da je gotovo osetila nešto.
<BR>&nbsp;&nbsp;&nbsp;&nbsp;&nbsp;Siroti samonikli. Ma koliko nedostataka imala, Biblioteka je mesto gde sve počinje i gde se sve završava. Uvek se negde u njenoj riznici znanja može naći neko zrnce mudrosti i nagoveštaj rešenja. Dok to ne naučite, prijatelji, sitne neprijatnosti kao što je grabljiva neprijateljska flota kvariće vam predivna prolećna jutra kao što je ovo!
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
