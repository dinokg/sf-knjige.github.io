<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. ATAKLENA
<P>&nbsp;&nbsp;&nbsp;&nbsp;&nbsp;U Središte se vratilo mnogo šimpanza koji su ranije otposlati da se sakriju po šumi. Frederik i Bendžamin upregli su ih u posao na rušenju i spaljivanju zgrada i svega u njima. Ataklena je sa dvoje pomoćnika obilazila jednu po jednu i sve pažljivo snimala pre nego što bi bilo predato ognju.
<BR>&nbsp;&nbsp;&nbsp;&nbsp;&nbsp;Posao je bio težak. Ataklena nikad nije bila toliko iscrpljena, ali ipak nije dozvoljavala da makar delić dokaza bude propušten. To je bilo pitanje dužnosti.
<BR>&nbsp;&nbsp;&nbsp;&nbsp;&nbsp;Otprilike sat pre sumraka, u logoru se pojavila grupa gorila. Bili su krupniji, tamniji, povijeniji i izgledali su divljiji od čimova koji su ih čuvali. Pod pažljivim nadzorom obavljali su sitne poslove, pomažući da se uništi jedini dom koji su ikada imali.
<BR>&nbsp;&nbsp;&nbsp;&nbsp;&nbsp;Zbunjena stvorenja posmatrala su kako se njihovo Središte za obuku i testiranje i štićenički dom pretvaraju u pepeo. Nekoliko ih je čak pokušalo da zaustavi razaranje - isprečili su se pred sitnijim, garavim šimpanzama i živo mahali rukama, upirući se da im objasne da je ovo loša stvar.
<BR>&nbsp;&nbsp;&nbsp;&nbsp;&nbsp;Atakleni je bilo jasno kako, po njihovim merilima, ovo nije logično. No, poslovi pokrovitelja često su mogli da izgledaju besmisleno.
<BR>&nbsp;&nbsp;&nbsp;&nbsp;&nbsp;Na kraju svega, krupni pre-štićenici ostali su da stoje usred oblaka dima, sa hrpicama svojih stvari - igračaka, uspomena i jednostavnih alatki - naslaganim pred nogama. Prazno su zurili u haos oko sebe, ne znajući šta da počnu.
<BR>&nbsp;&nbsp;&nbsp;&nbsp;&nbsp;Do mraka, Ataklena je bila gotovo skrhana od emocija koje su strujale kroz Središte. Sela je na neki panj, pazeći da joj zapaljeni logor bude niz vetar, i osluškivala duboke, prigušene glasove gorila. Njeni pomoćnici skljokali su se pored nje, još noseći kamere i torbe pune uzoraka, i zagledali se u ostatke naselja. Plamsaji vatre ogledali su im se u beonjačama.
<BR>&nbsp;&nbsp;&nbsp;&nbsp;&nbsp;Ataklena je privukla koronu sve dok joj nije ostao dostupan samo glif Jedinstva - stapanje u kome su učestvovala sva bića iz šume. No, čak je i ta sub-slika podrhtavala. Videla ju je metaforično - kao vlažnu, klonulu, tužnu zastavu sa mnogo boja.
<BR>&nbsp;&nbsp;&nbsp;&nbsp;&nbsp;Ovo je ipak bilo časno, zaključila je. Naučnici su prekršili ugovor, ali niko ih nije mogao optužiti da su učinili išta protiv prirode.
<BR>&nbsp;&nbsp;&nbsp;&nbsp;&nbsp;Gorile su po svim merilima bile spremne za Uzdizanje bar koliko su to i šimpanze bile sto zemaljskih godina pre Kontakta. Ljudi su bili primorani na kompromise u vreme kada ih je Kontakt uveo u delokrug galaktinske zajednice. Zvaničan razlog za ograničenje njihovih prava na rodni svet bilo je sazrevanje vrsta, tako da zalihe Potencijala na Zemlji ne budu prebrzo iscrpene.
<BR>&nbsp;&nbsp;&nbsp;&nbsp;&nbsp;No, svi su znali da je, uprkos genocidnim sklonostima primitivnog čoveka, Zemlja još predstavlja blistavi dragulj genetske raznolikosti, retkost po rasponu tipova i oblika koji su ostali nedodirnuti galaktinskom civilizacijom.
<BR>&nbsp;&nbsp;&nbsp;&nbsp;&nbsp;Ali kad je pre-razumna rasa spremna za Uzdizanje, onda je spremna!
<BR>&nbsp;&nbsp;&nbsp;&nbsp;&nbsp;Sporazum je očito nametnut ljudima dok su još bili slabi. Bilo im je dozvoljeno da zadrže neo-delfine i neo-šimpanze - vrste koje su već odmakle daleko ka razumu i pre Kontakta. No, stariji klanovi nisu hteli da dopuste homo sapiensu da uzdiže više štićenika od ikoga drugog!
<BR>&nbsp;&nbsp;&nbsp;&nbsp;&nbsp;To bi samoniklima dalo status starijih pokrovitelja...
<BR>&nbsp;&nbsp;&nbsp;&nbsp;&nbsp;Ataklena je uzdahnula.
<BR>&nbsp;&nbsp;&nbsp;&nbsp;&nbsp;Naravno da nije bilo pravedno, ali nije ni bilo važno. Galaktinska civilizacija zavisila je od držanja reči. Sporazumi su ozbiljna stvar za celu vrstu. Svako njihovo kršenje mora biti prijavljeno.
<BR>&nbsp;&nbsp;&nbsp;&nbsp;&nbsp;Poželela je da joj je otac tu. Utakalting bi znao šta da učini sa onim što je otkrila - dobronamernim radom u ovom ilegalnom Središtu i divljim, ali verovatno legalnim postupkom Gubrua.
<BR>&nbsp;&nbsp;&nbsp;&nbsp;&nbsp;No, Utakalting je bio daleko, čak izvan domašaja empatske mreže. Jedino je znala da njegov ritam još blago vibrira u mreži nahakieri. Ma koliko bilo utešno zatvoriti oči i unutrašnje uši pa ga tiho kenirati, slabi očev trag malo joj je govorio o njemu. Nahakieri može postojati i dugo pošto neko napusti ovaj život, kao što je bilo sa njenom pokojnom majkom, Matikluanom. Srž ostaje da lebdi kao pesme kitova sa Zemlje, na granicama saznanja bića koja žive od ruku i vatre.
<BR>&nbsp;&nbsp;&nbsp;&nbsp;&nbsp;"Izvinite, gos'ce." Promukli glas naglo se prolomio nad bledim pod-glifom i razbio ga. Ataklena je odmahnula glavom. Otvorila je oči i ugledala neo-šimpanzu sa garavim krznom i ramenima opuštenim od iscrpljenosti.
<BR>&nbsp;&nbsp;&nbsp;&nbsp;&nbsp;"Izvinite... jeste li dobro?"
<BR>&nbsp;&nbsp;&nbsp;&nbsp;&nbsp;"Da, dobro sam. Šta je bilo?" Anglički joj je grebao grlo, ionako nadraženo dimom i umorom.
<BR>&nbsp;&nbsp;&nbsp;&nbsp;&nbsp;"Upravnici bi da vas vide, gos'ce."
<BR>&nbsp;&nbsp;&nbsp;&nbsp;&nbsp;Ovaj se ne razbacuje rečima. Ataklena se spustila sa panja. Čula je pomoćnike kako teatralno uzdišu dok su skupljali trake i uzorke da bi je pratili.
<BR>&nbsp;&nbsp;&nbsp;&nbsp;&nbsp;Kraj rampe za utovar stajalo je nekoliko lebdećih kamiona. Šimpanze i gorile unosili su nosila na transportere, koji su se otiskivali u noć uz tiho brujanje gravitacionih motora. Signalna svetla postepeno su se gubila u pravcu Port Helenije.
<BR>&nbsp;&nbsp;&nbsp;&nbsp;&nbsp;"Mislila sam da su deca i stariji već evakuisani. Zašto još tako žurno nastavljate prevoz?"
<BR>&nbsp;&nbsp;&nbsp;&nbsp;&nbsp;Glasnik je slegnuo ramenima. Današnji stresovi lišili su mnoge šimpanze uobičajene živahnosti. Ataklena je bila uverena da je jedino prisustvo gorila - kojima se morao dati primer - sprečilo masovni atavizam usled stresa. Kod ovako mlade štićeničke rase bilo je iznenađujuće što se tako dobro drži.
<BR>&nbsp;&nbsp;&nbsp;&nbsp;&nbsp;Dežurni su žurno ulazili i izlazili iz bolničke zgrade, ali su se retko obraćali neposredno dvoma ljudima. Neo-šimpanza dr Šulc stajao je pred njima i izgledalo je da on drži stvari pod kontrolom. Kraj njega se, umesto čima Frederika, nalazio Ataklenin jutrošnji saputnik, Bendžamin.
<BR>&nbsp;&nbsp;&nbsp;&nbsp;&nbsp;Na obližnjoj platformi stajala je omanja hrpa dokumenata i data-kocaka sa genealogijom i genetskim dosjeom svakog gorile koji je ikad živeo ovde.
<BR>&nbsp;&nbsp;&nbsp;&nbsp;&nbsp;"Ah, poštovana Ataklena od Timbrima." U Šulcovom glasu jedva se osećalo škripanje uobičajeno za šimpanze. Naklonio se, a zatim joj pružio ruku onako kako je njegov narod uobičavao - čvrsto stežući, naročito palcem.
<BR>&nbsp;&nbsp;&nbsp;&nbsp;&nbsp;"Molim vas da nam oprostite na jadnom gostoprimstvu. Nameravali smo da poslužimo naročitu večeru iz glavne kuhinje... kao neku vrstu svečanog oproštaja. Sad ćemo, na žalost, morati da se zadovoljimo konzervama."
<BR>&nbsp;&nbsp;&nbsp;&nbsp;&nbsp;Prišla im je sitna šima sa poslužavnikom punim različitih konzervi.
<BR>&nbsp;&nbsp;&nbsp;&nbsp;&nbsp;"Doktor Elen So je naš nutricionist", nastavio je Šulc. "Rekla mi je da će vam ovi specijaliteti verovatno prijati."
<BR>&nbsp;&nbsp;&nbsp;&nbsp;&nbsp;Ataklena se zagledala u konzerve. Kutra! Ovde, pet hiljada parseka od kuće, dočekalo ju je pecivo načinjeno u njenom rodnom gradu! Nije mogla da obuzda glasan smeh.
<BR>&nbsp;&nbsp;&nbsp;&nbsp;&nbsp;"Smestili smo na vaš transporter pun sanduk toga, uz ostale zalihe. Preporučujemo vam da napustite vozilo brzo posle polaska, naravno. Gubrui će uskoro imati u orbiti svoju satelitsku mrežu, a tada će vazdušni saobraćaj postati vrlo nepraktičan."
<BR>&nbsp;&nbsp;&nbsp;&nbsp;&nbsp;"Neće biti opasno ići prema Port Heleniji", podsetila ga je Ataklena. "Gubrui će očekivati priliv tokom nekoliko dana, jer ljudi će dolaziti po protivotrov." Pokazala je rukom opštu užurbanost. "Zašto onda osećam da je Središte na ivici panike? Zašto tako brzo evakuišete ljude? Ko...?"
<BR>&nbsp;&nbsp;&nbsp;&nbsp;&nbsp;Mada je izgledao kao da se boji da je prekine, dr Šulc se ipak nakašljao i značajno odmahnuo glavom. Bendžamin ju je molećivo pogledao.
<BR>&nbsp;&nbsp;&nbsp;&nbsp;&nbsp;"Molim vas", Šulc ju je gotovo preklinjao tihim glasom. "Molim vas, govorite tiše. Većina naših još nije shvatila..."
<BR>&nbsp;&nbsp;&nbsp;&nbsp;&nbsp;Ataklena je osetila jezu duž kičme. Prvi put je pažljivo pogledala dvoje ljudi, Taku i M'bzvelija. Sve vreme su ćutali, klimajući glavom kao da razumeju i slažu se sa svime što je rečeno.
<BR>&nbsp;&nbsp;&nbsp;&nbsp;&nbsp;Dr Taka joj se nasmešila, ne trepćući. Ataklena je posegnula koronom i naglo je povukla. "Pa vi je ubijate!"
<BR>&nbsp;&nbsp;&nbsp;&nbsp;&nbsp;Šulc je očajno klimnuo. "Molim vas, tiše. U pravu ste, naravno. Drogirao sam svoje drage prijatelje, tako da dobro izgledaju sve dok nekoliko naših organizatora ne odvede ostale odavde bez panike. Sami su insistirali na tome. Dr Taka i dr M'bzveli su osećali da gas prebrzo deluje na njih." Tužno je klimao.
<BR>&nbsp;&nbsp;&nbsp;&nbsp;&nbsp;"Niste smeli da ih poslušate! To je ubistvo!"
<BR>&nbsp;&nbsp;&nbsp;&nbsp;&nbsp;Bendžamin je delovao slomljeno. Šulc je opet klimnuo. "Nije bilo lako. Frederik nije mogao da podnese sramotu i odlučio je da nađe svoj mir. I ja bih verovatno uskoro oduzeo sebi život, ali sad me ionako čeka smrt, baš kao i moje kolege, ljude."
<BR>&nbsp;&nbsp;&nbsp;&nbsp;&nbsp;"Šta hoćete time da kažete?"
<BR>&nbsp;&nbsp;&nbsp;&nbsp;&nbsp;"Hoću da kažem da Gubrui, izgleda, nisu neki naročiti hemičari!" Postariji neo-šimpanza gorko se nasmejao i odmah potom zagrcnuo od kašlja. "Njihov gas ubija neke ljude. Deluje brže nego što tvrde. A takođe pogađa neke od nas."
<BR>&nbsp;&nbsp;&nbsp;&nbsp;&nbsp;Ataklena je sa naporom udahnula. "Razumem." Više bi volela da nije razumela.
<BR>&nbsp;&nbsp;&nbsp;&nbsp;&nbsp;"Postoji još nešto što bismo voleli da znate", rekao je Šulc. "Napadači su emitovali vesti. Na žalost, bile su na galaktinskom trećem; Gubrui preziru anglički, a naš program za prevođenje je primitivan. Ipak, znamo da je reč bila o vašem ocu."
<BR>&nbsp;&nbsp;&nbsp;&nbsp;&nbsp;Ataklena se osetila izdvojeno, kao da je lebdela negde iznad svega. Utrnula čula prihvatala su samo slučajne pojedinosti. Kenirala je jedostavan šumski ekosistem - životinjice Garta kako se šunjaju u dolinu, mršteći noseve pred oštrom prašinom, izbegavajući prostor oko Središta zbog vatri koje su još svetlucale po njemu.
<BR>&nbsp;&nbsp;&nbsp;&nbsp;&nbsp;"Da", klimnula je. Ljudski gest odjednom joj je opet bio stran. "Recite mi."
<BR>&nbsp;&nbsp;&nbsp;&nbsp;&nbsp;Šulc se nakašljao. "Pa, izgleda da je zvezdana krstarica vašeg oca viđena kako napušta planetu. Ratni brodovi pošli su u poteru za njom. Gubrui kažu da nije stigla do prenosne tačke. Naravno, ne možemo verovati u sve što kažu..."
<BR>&nbsp;&nbsp;&nbsp;&nbsp;&nbsp;Ataklenini kukovi blago su se pomerili iz zgloba dok se njihala levo-desno u gestu nesvesnog žaljenja - kao kad bi ljudskoj devojci zadrhtale usne.
<BR>&nbsp;&nbsp;&nbsp;&nbsp;&nbsp;Ne, ne mogu sad da razmišljam o tome. Možda kasnije. Kasnije ću odlučiti šta da osećam.
<BR>&nbsp;&nbsp;&nbsp;&nbsp;&nbsp;"Naravno, pomoći ćemo vam koliko god možemo", tiho je nastavio Šulc. "Vaš transporter je pored hrane opremljen i oružjem. Ako želite, možete odleteti do mesta gde je sklonjen vaš prijatelj, Robert. Ipak, nadamo se da ćete odlučiti da ostanete neko vreme sa nama, bar dok gorile ne budu dobro skrivene u planinama i dok se ne nađu ljudi koji bi se brinuli o njima."
<BR>&nbsp;&nbsp;&nbsp;&nbsp;&nbsp;Šulc ju je ozbiljno pogledao smeđim očima zamagljenim od tuge.
<BR>&nbsp;&nbsp;&nbsp;&nbsp;&nbsp;"Znam da je to velika molba, poštovana Ataklena od Timbrima, ali biste li se starali o našoj deci neko vreme, sad kad su izgnana u divljinu?"
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
