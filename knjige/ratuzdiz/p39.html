<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35. ROBERT
<P>&nbsp;&nbsp;&nbsp;&nbsp;&nbsp;Šumske životinje zaustavile su se i oslušnule, napetih čula. Sve glasnije šuštanje i tutnjanje koraka prilično ih je unervozilo. Sve su potražile zaklon i iz sigurnosti posmatrale visoku zver koja je projurila pored njih, skačući po kamenju, deblima i mekom šumskom tlu.
<BR>&nbsp;&nbsp;&nbsp;&nbsp;&nbsp;Već su počele da se navikavaju na sitnija dvonoga bića i mnogo veću vrstu koja je frktala i lunjala okolo nekad na tri noge, a nekad na dve. Oni su bar bili dlakavi i mirisali su kao životinje. Ovo biće bilo je drugačije. Trčalo je, ali nije lovilo. Bilo je gonjeno, ali nije pokušavalo da pobegne. Bilo je toplokrvno, ali se odmaralo, ležeći na podnevnom suncu, kuda su se upućivale samo poludele životinje.
<BR>&nbsp;&nbsp;&nbsp;&nbsp;&nbsp;Životinjice nisu povezale trčeće biće sa onima koja su letela unaokolo u smrdljivom metalu i plastici, jer oni su uvek pravili užasnu buku i smrdeli su na te stvari.
<BR>&nbsp;&nbsp;&nbsp;&nbsp;&nbsp;Osim toga, ovo ... ovo je trčalo bez odeće.
<BR>&nbsp;&nbsp;&nbsp;&nbsp;&nbsp;"Kapetane, stanite!"
<BR>&nbsp;&nbsp;&nbsp;&nbsp;&nbsp;Robert je skočio na sledeći nesigurni kamen na padini pokrivenoj siparom. Naslonio se na stenu da bi došao do daha i pogledao dole ka svom goniocu.
<BR>&nbsp;&nbsp;&nbsp;&nbsp;&nbsp;"Umorio si se, Bendžamine?"
<BR>&nbsp;&nbsp;&nbsp;&nbsp;&nbsp;Šimpanza-oficir je dahtao, presavijen, sa rukama na kolenima. Dalje niz padinu ležao je ostatak potere - neki su se pružili na leđa, nesposobni da se pomaknu.
<BR>&nbsp;&nbsp;&nbsp;&nbsp;&nbsp;Robert se nasmešio. Sigurno su mislili da će ga lako uhvatiti. Uostalom, za šimpanze je šuma domaći teren. Samo jedno od njih, čak i ženka, dovoljno je snažno da ga zgrabi i drži dok ga ostali ne sustignu i odvuku kući.
<BR>&nbsp;&nbsp;&nbsp;&nbsp;&nbsp;No, Robert je ovo planirao. Držao se otvorenog prostora i glumio bekstvo da bi iskoristio svoje dugačke noge.
<BR>&nbsp;&nbsp;&nbsp;&nbsp;&nbsp;"Kapetane Onigl..." Bendžamin je ponovo pokušao, boreći se za dah. Pogledao je naviše i zakoračio napred. "Kapetane, molim vas. Vama nije dobro."
<BR>&nbsp;&nbsp;&nbsp;&nbsp;&nbsp;"Sjajno se osećam", objavio je Robert. Pomalo je lagao, jer su mu noge podrhtavale na ivici grča, pluća su ga pekla, a desna ruka žigala ga je na svim mestima gde je izlomio gips da bi ga skinuo.
<BR>&nbsp;&nbsp;&nbsp;&nbsp;&nbsp;A i noge su mu bile bose...
<BR>&nbsp;&nbsp;&nbsp;&nbsp;&nbsp;"Raščlani to logički, Bendžamine", rekao je. "Dokaži mi da sam bolestan, pa ću se možda vratiti s tobom u one smrdljive pećine."
<BR>&nbsp;&nbsp;&nbsp;&nbsp;&nbsp;Bendžamin je zažmirkao, pa slegnuo ramenima. Očito je rešio da se uhvati za svaku slamku. Robert je dokazao da ga ne mogu stići. Možda će logika upaliti.
<BR>&nbsp;&nbsp;&nbsp;&nbsp;&nbsp;"Pa, ser", ovlažio je usne, "kao prvo, tu je činjenica da ne nosite nikakvu odeću."
<BR>&nbsp;&nbsp;&nbsp;&nbsp;&nbsp;Robert je klimnuo. "Dobro je, kreni što neposrednije. Čak i ja priznajem, zasad, da je najjednostavnije, najobičnije objašnjenje moje golotinje to da sam ludnuo. Ipak, zadržavam pravo da kasnije ponudim drugačiju teoriju."
<BR>&nbsp;&nbsp;&nbsp;&nbsp;&nbsp;Čim je uzdrhtao od njegovog osmeha. Robert je naprosto morao da saoseća sa Bendžaminom. Sa šimpanzinog stanovišta ovo je bila tragedija čije se pogoršanje ničim nije moglo sprečiti.
<BR>&nbsp;&nbsp;&nbsp;&nbsp;&nbsp;"Hajde, nastavi", preporučio mu je.
<BR>&nbsp;&nbsp;&nbsp;&nbsp;&nbsp;"No, dobro", uzdahnuo je Bendžamin. "Kao drugo, bežite od šimpanza koji su pod vašom komandom. Pokrovitelj koji se boji sopstvenih odanih štićenika ne može biti pri punoj svesti."
<BR>&nbsp;&nbsp;&nbsp;&nbsp;&nbsp;Robert je opet klimnuo. "Od štićenika koji bi ga strpali u ludačku košulju i napunili ga drogama čim ga se dočepaju? Neće ići, Bene. Sa moje tačke gledanja, pošto imam razloga što se ovako ponašam, ispada samo da se čuvam od vas koji biste me odvukli nazad."
<BR>&nbsp;&nbsp;&nbsp;&nbsp;&nbsp;"Ovaj..." Bendžamin je prišao korak bliže. Robert se ležerno popeo za još jedan kamen. "Vaši razlozi mogli bi biti lažni", odlučio se Bendžamin. "Neurotičari se brane izmišljajući racionalizacije kojima objašnjavaju i najčudnije ponašanje. Bolesnik zaista veruje..."
<BR>&nbsp;&nbsp;&nbsp;&nbsp;&nbsp;"Dobar argument", veselo se složio Robert. "Prihvatiću, rasprave radi, mogućnost da su moji 'razlozi', zapravo, samo racionalizacija poremećenog uma. Hoćeš li ti, zauzvrat, razmotriti mogućnost da su oni ipak pravi?"
<BR>&nbsp;&nbsp;&nbsp;&nbsp;&nbsp;Bendžamin je iskezio zube. "Svojim izlaskom kršite naređenja!"
<BR>&nbsp;&nbsp;&nbsp;&nbsp;&nbsp;Robert je uzdahnuo. "Naređenja Itija, civila, jednom zemljanskom oficiru? Sad si me stvarno iznenadio, Bendžamine. Slažem se da Ataklena organizuje pokret otpora. Izgleda da ima dara za to i većina šimpanza je obožava. Ali ja sam rešio da delujem nezavisno. Znaš da imam pravo na to."
<BR>&nbsp;&nbsp;&nbsp;&nbsp;&nbsp;Bilo je očito da Bendžamin ne zna šta će. Izgledalo je da je na ivici plača. "Ali vi ste u opasnosti ovako napolju!"
<BR>&nbsp;&nbsp;&nbsp;&nbsp;&nbsp;Konačno. Robert se pitao koliko dugo će Ben izdržati da se igra logike dok mu verovatno celo telo drhti od brige za poslednjeg slobodnog čoveka. Robert je verovao da bi se većina ljudi tako ponašala u sličnim okolnostima.
<BR>&nbsp;&nbsp;&nbsp;&nbsp;&nbsp;Taman je zaustio da nešto kaže na tu temu, ali Bendžamin je naglo trgao glavu. Stavio je ruku na uho da bi čuo mali prijemnik. Licem mu se razlio izraz užasa.
<BR>&nbsp;&nbsp;&nbsp;&nbsp;&nbsp;Mora da su i ostale šimpanze čule isti izveštaj, jer su se nekako podigle i zagledale u Roberta sa rastućom panikom.
<BR>&nbsp;&nbsp;&nbsp;&nbsp;&nbsp;"Kapetane Onigl, centrala izveštava o akustičkim devijacijama na severoistoku. Roboti sa gasom!"
<BR>&nbsp;&nbsp;&nbsp;&nbsp;&nbsp;"Procenjeno vreme dolaska?"
<BR>&nbsp;&nbsp;&nbsp;&nbsp;&nbsp;"Četiri minuta! Molim vas, kapetane, hoćete li poći sa nama?"
<BR>&nbsp;&nbsp;&nbsp;&nbsp;&nbsp;"Kuda?" Robert je slegnuo ramenima. "Nećemo stići u pećine na vreme."
<BR>&nbsp;&nbsp;&nbsp;&nbsp;&nbsp;"Sakrićemo vas." Po užasnutom glasu bilo je jasno da i Bendžamin zna koliko je to beskorisno.
<BR>&nbsp;&nbsp;&nbsp;&nbsp;&nbsp;Robert je odmahnuo glavom. "Imam bolju ideju, ali to znači da moramo skratiti našu raspravu. Moraš prihvatiti da imam razloga što sam izišao, Bendžamine. Smesta!"
<BR>&nbsp;&nbsp;&nbsp;&nbsp;&nbsp;Čim je zurio u njega, a onda polako klimnuo. "Ja... nemam drugog izbora."
<BR>&nbsp;&nbsp;&nbsp;&nbsp;&nbsp;"Fino. Sada se svuci."
<BR>&nbsp;&nbsp;&nbsp;&nbsp;&nbsp;"S-ser?"
<BR>&nbsp;&nbsp;&nbsp;&nbsp;&nbsp;"Skini odeću! I taj tvoj prijemnik! Neka se cela potera svuče. Skinite sve! Ako volite svoje pokrovitelje, ostavite na sebi samo kožu i krzno, pa dođite sa mnom u ono drveće na vrhu padine!"
<BR>&nbsp;&nbsp;&nbsp;&nbsp;&nbsp;Robert nije čekao da mu zapanjeni šimpanza pokaže da je razumeo neobično naređenje. Okrenuo se i pošao uz sipar, čuvajući taban koji je najvišđe stradao od šljunka i granja od kako je rano jutros počeo poduhvat potere.
<BR>&nbsp;&nbsp;&nbsp;&nbsp;&nbsp;Koliko li je vremena ostalo, upitao se. Čak i ako je u pravu - a znao je da se strašno kocka - mora se popeti što je više moguće.
<BR>&nbsp;&nbsp;&nbsp;&nbsp;&nbsp;Nije mogao da ne gleda u nebo, tražeći robote sa gasom. Zato se spotakao i pao na kolena kad je stigao na greben. Još više ih je ogulio pužući poslednja dva metra da bi se sakrio pod najbližim patuljastim drvećem. Po njegovoj teoriji, nije bilo važno da li je u zaklonu, ali ipak se sklonio što je bolje mogao. Gubrui su možda dodali svojim mašinama optičke skenere kao dopunu osnovnom mehanizmu za navođenje.
<BR>&nbsp;&nbsp;&nbsp;&nbsp;&nbsp;Čuo je galamu negde dole - šimpanze su se žestoko svađale. Onda je odnekuda sa severa dopro slab, brujeći zvuk.
<BR>&nbsp;&nbsp;&nbsp;&nbsp;&nbsp;Robert se povukao dublje u žbunje, uprkos oštrim izdancima koji su mu parali kožu. Srce mu je ubrzano lupalo i usta su mu bila suva. Ako nije u pravu, ili ako šimpanze reše da ga ne poslušaju...
<BR>&nbsp;&nbsp;&nbsp;&nbsp;&nbsp;Ukoliko je nešto propustio, uskoro će biti na putu za Port Heleniju, u zarobljeništvo... ili će biti mrtav. U svakom slučaju, ostaviće Ataklenu potpuno samu, kao jedinog pokrovitelja u planinama, i provešće poslednje minute ili godine života proklinjući sebe kao poslednju budalu.
<BR>&nbsp;&nbsp;&nbsp;&nbsp;&nbsp;Možda je majka bila u pravu. Možda sam stvarno samo beskorisni plejboj. Uskoro ćemo videti.
<BR>&nbsp;&nbsp;&nbsp;&nbsp;&nbsp;Začuo se škripav zvuk kamenja kako klizi niz sipar. Pet tamnih prilika bacilo se u zaklon taman kad je nadolazeći zvuk dostigao vrhunac. Sa suvog tla digao se oblak prašine, dok su se čimovi brzo okretali da pogledaju napolje, razrogačenih očiju. Tuđinska letelica nadnela se nad malu dolinu.
<BR>&nbsp;&nbsp;&nbsp;&nbsp;&nbsp;Robert se nakašljao u svom skloništu. Očito nervozni bez odeće, čimovi su se iznenađeno trgli. "Nadam se da ste pobacali sve sa sebe, zajedno sa mikrofonima, inače ću da iskočim odavde i ostavim vas same."
<BR>&nbsp;&nbsp;&nbsp;&nbsp;&nbsp;Bendžamin je frknuo. "Mi smo se svukli." Pokazao je glavom prema dolini. "Hari i Frenk nisu hteli. Rek'o sam im da odu na drugu padinu i drže se podalje."
<BR>&nbsp;&nbsp;&nbsp;&nbsp;&nbsp;Robert je klimnuo i zajedno sa njima zagledao se u robotovu putanju. Ostali su već prisustvovali tome, ali on tokom jedine prilike koju je imao nije bio baš zainteresovan za posmatranje. Zato je sada gledao sa nimalo prolaznim zanimanjem. Bio je dugačak oko pedeset metara, u obliku suze, sa skenerima koji su se sporo okretali na zašiljenom prednjem kraju. Robot je preletao dolinu zdesna nalevo, a lišće je podrhtavalo ispod pulsirajućih gravitacionih motora.
<BR>&nbsp;&nbsp;&nbsp;&nbsp;&nbsp;Izgledalo je kao da njuška dok je prolazio kanjonom u cik-cak i za trenutak nestao iza krivine okolnih brda.
<BR>&nbsp;&nbsp;&nbsp;&nbsp;&nbsp;Zujanje se utišalo, ali nakratko. Uskoro se zvuk vratio, a ubrzo za njim i mašina. Sada se za njom vukao taman, opasan oblak, zanjihan od pokreta. Robot je prošao kroz usku dolinu i spustio najgušći sloj uljastog gasa tamo gde su šimpanze ostavile svoju odeću i opremu.
<BR>&nbsp;&nbsp;&nbsp;&nbsp;&nbsp;"Mog'o bi' se zakleti da mini-fone ne mogu otkriti", promumlao je jedan nagi šimpanza.
<BR>&nbsp;&nbsp;&nbsp;&nbsp;&nbsp;"Napolju ćemo morati da se krećemo bez ikakve elektronike", tužno je dodao drugi, posmatrajući napravu kako ponovo nestaje sa vidika. Dno doline već je bilo zamračeno.
<BR>&nbsp;&nbsp;&nbsp;&nbsp;&nbsp;Bendžamin je pogledao Roberta. Obojica su znala da još nije gotovo.
<BR>&nbsp;&nbsp;&nbsp;&nbsp;&nbsp;Piskavi zvuk vratio se kad je Gubru naprava ponovo pošla ka njima, ovog puta na većoj visini. Skeneri su obrađivali brda na obe strane.
<BR>&nbsp;&nbsp;&nbsp;&nbsp;&nbsp;Mašina je stala preko puta njih. Čimovi su se ukočili, kao da gledaju ogromnom tigru u oči. Svi su bili nepokretni nekoliko trenutaka, a onda se robot pokrenuo pod pravim uglom i vratio na raniju putanju.
<BR>&nbsp;&nbsp;&nbsp;&nbsp;&nbsp;Dalje od njih.
<BR>&nbsp;&nbsp;&nbsp;&nbsp;&nbsp;Brdo preko puta začas je ostalo obavijeno oblakom crne magle. Odatle su doprli kašalj i glasne psovke. Dvojica čimova, koji su se tamo sklonili, proklinjali su zamisao Gubrua o boljem životu uz pomoć hemije.
<BR>&nbsp;&nbsp;&nbsp;&nbsp;&nbsp;Robot je počeo da se zavojito uzdiže. Način pretraživanja očito će ga uskoro dovesti do Zemljana na ovoj strani doline.
<BR>&nbsp;&nbsp;&nbsp;&nbsp;&nbsp;"Je li neko nešto sakrio na carini?" suvo je upitao Robert.
<BR>&nbsp;&nbsp;&nbsp;&nbsp;&nbsp;Bendžamin se okrenuo jednom od neo-šimpanza. Pucnuo je prstima i pružio ruku. Mladi čim je pocrveneo i otvorio dlan. Zasvetlucao je metal.
<BR>&nbsp;&nbsp;&nbsp;&nbsp;&nbsp;Bendžamin je zgrabio lančić sa medaljonom i za trenutak ustao da ga baci. Male karike načas su blesnule, a onda nestale u mutnoj izmaglici.
<BR>&nbsp;&nbsp;&nbsp;&nbsp;&nbsp;"To možda nije bilo neophodno", rekao je Robert. "Moraćemo da vršimo opite, da polažemo različite predmete na pojedina mesta i gledamo šta će biti zaprašeno..." Govorio je ne samo zbog informacije nego i zbog morala. Njihovog i svog. "Pretpostavljam da je u pitanju nešto obično, sasvim često, ali uvezeno na Gart, pa je njegova rezonanca siguran znak prisustva Zemljana."
<BR>&nbsp;&nbsp;&nbsp;&nbsp;&nbsp;Bendžemin i Robert su se zagledali. Nisu im bile potrebne reči. Razlog ili racionalizacija. Seledećih deset sekundi pokazaće je li Robert u pravu ili je užasno pogrešio.
<BR>&nbsp;&nbsp;&nbsp;&nbsp;&nbsp;Možda ipak otkrivaju nas, znao je Robert. Beskrajona mi, šta ako mogu da otkriju ljudsku DNK?
<BR>&nbsp;&nbsp;&nbsp;&nbsp;&nbsp;Robot je stigao nad njih. Pokrili su uši i zažmurili kad su im odbijena polja zagolicala nervne završetke. Robert je osetio talas već viđenog, kao da su on i ostali učinili ovo već mnogo puta tokom bezbrojnih prethodnih života. Trojica šimpanza zagnjurili su glavu u ruke i zacvileli.
<BR>&nbsp;&nbsp;&nbsp;&nbsp;&nbsp;Je li mašina zastala? Robert je odjednom osetio da jeste, da će...
<BR>&nbsp;&nbsp;&nbsp;&nbsp;&nbsp;A onda je prošla i zatresla krošnje deset metara od njih... dvadeset... četrdeset. Spirala traganja se proširivala, a zvuk robotovih motora postepeno je opadao sa udaljenošću. Mašina je išla dalje, tražeći druge mete.
<BR>&nbsp;&nbsp;&nbsp;&nbsp;&nbsp;Robert je ponovo uhvatio Bendžaminov pogled i namignuo.
<BR>&nbsp;&nbsp;&nbsp;&nbsp;&nbsp;Čim je frknuo. Očito je mislio da Robert ne bi trebalo da se pravi važan što je bio u pravu. Uostalom, to i jeste posao pokrovitelja.
<BR>&nbsp;&nbsp;&nbsp;&nbsp;&nbsp;Bio je važan i stil, a Bendžamin je svakako mislio da je Robert mogao izabrati i neki dostojanstveniji način da dokaže tačnost svoje pretpostavke.
<BR>
<BR>&nbsp;&nbsp;&nbsp;&nbsp;&nbsp;Robert je rešio da pođe kući drugim putem i izbegne svaki dodir sa još svežim hemikalijama. Čimovi su se zadržali samo toliko da pokupe svoje stvari i otresu crni, garavi prah. Napravili su svežnjeve opreme, ali nisu se ponovo obukli.
<BR>&nbsp;&nbsp;&nbsp;&nbsp;&nbsp;Ne samo zbog tuđinskog smrada. Prvi put su sami predmeti bili sumnjivi. Alati i odeća, osnovni simboli razuma, postali su izdajice, stvari kojima ne treba verovati.
<BR>&nbsp;&nbsp;&nbsp;&nbsp;&nbsp;Pošli su kući nagi.
<BR>&nbsp;&nbsp;&nbsp;&nbsp;&nbsp;Prošlo je još neko vreme dok se život nije vratio u malu dolinu. Nervoznim stvorenjima Garta nikad nije naškodila nova, nezdrava magla koja se u poslednje vreme povremeno spuštala sa urličućeg neba. Ipak, nije im se dopadala ništa više od bučnih dvonogih bića.
<BR>&nbsp;&nbsp;&nbsp;&nbsp;&nbsp;Nervozno i bojažljivo, životinje su se došunjale na mesta za jelo ili lov.
<BR>&nbsp;&nbsp;&nbsp;&nbsp;&nbsp;Naročito oprezni bili su preživeli iz užasa Bururalija. Na severnom kraju doline životinje su prekinule pohod i oslušnule, sumnjičavo njuškajući vazduh.
<BR>&nbsp;&nbsp;&nbsp;&nbsp;&nbsp;Mnoge su se tada povukle. Još nešto je došlo u dolinu. Dok ne ode, neće biti povratka kući.
<BR>&nbsp;&nbsp;&nbsp;&nbsp;&nbsp;Tamna prilika sišla je niz kamenitu padinu, provlačeći se između stena koje su bile pokrivene najdebljim slojem čađi. U sve gušćem sumraku odvažno se verala po stenju, ne pokušavajući da se sakrije, jer ništa joj nije moglo nauditi. Za trenutak je zastala i osvrnula se kao da nešto traži.
<BR>&nbsp;&nbsp;&nbsp;&nbsp;&nbsp;Nešto se presijavalo na poslednjim zracima sunca. Biće se odgegalo do svetlucavog predmeta - lančića sa priveskom napola sakrivenim u prašnjavom stenju - i podiglo ga.
<BR>&nbsp;&nbsp;&nbsp;&nbsp;&nbsp;Neko vreme je sedelo, zagledano u izgubljenu uspomenu, i zamišljeno uzdisalo. Onda je spustilo svetlucavu dranguliju tamo gde ju je našlo i pošlo dalje.
<BR>&nbsp;&nbsp;&nbsp;&nbsp;&nbsp;Tek kad je otišlo, šumska bića konačno su završila svoju veliku odiseju povratka kući, žurno se zavlačeći u skrovite kutke i zaklone. Za nekoliko minuta, zaboravljene su sve zbrke proteklog dana.
<BR>&nbsp;&nbsp;&nbsp;&nbsp;&nbsp;Pamćenje je ionako beskoristan teret. Životinje su imale važnijeg posla nego što je mozganje nad onim što se desilo pre jednog sata. Spuštala se noć, a to je stvarno ozbiljna stvar. Loviti i biti lovljen, jesti i biti pojeden, živeti i umreti.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
