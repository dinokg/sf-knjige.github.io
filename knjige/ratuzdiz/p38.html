<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. ATAKLENA
<P>&nbsp;&nbsp;&nbsp;&nbsp;&nbsp;Glif parafrenl nadneo se nad usnulu devojku, nalik na oblak nesigurnosti što podrhtava u zamračenoj prostoriji.
<BR>&nbsp;&nbsp;&nbsp;&nbsp;&nbsp;To je bio jedan od Glifova Usuda. Bolje nego što bi ijedno živo biće predvidelo svoju sudbinu, parafrenl je znao šta je sadržano u njegovoj budućnosti - šta je neizbežno.
<BR>&nbsp;&nbsp;&nbsp;&nbsp;&nbsp;Ipak je pokušavao da je izbegne. Nije mogao drugačije. Takva je bila jednostavna, čista, neizbežna priroda parafrenla.
<BR>&nbsp;&nbsp;&nbsp;&nbsp;&nbsp;Glif je odlebdeo naviše u sanjivom dimu Atakleninog isprekidanog dremeža, podižući se sve dok nije nemirnim ivicama gotovo dodirnuo kamenu tavanicu. Tog trenutka glif se povukao od vrele stvarnosti vlažnog kamena i brzo se spustio tamo gde je nastao.
<BR>&nbsp;&nbsp;&nbsp;&nbsp;&nbsp;Ataklena je vrtela glavom na jastuku i disala sve brže. Parafrenl je tik nad njom podrhtavao od uzdržanog straha.
<BR>&nbsp;&nbsp;&nbsp;&nbsp;&nbsp;Bezoblični glif sna počeo je da se rastapa - amorfno svetlucanje polako je dobijalo simetričan oblik lica.
<BR>&nbsp;&nbsp;&nbsp;&nbsp;&nbsp;Parafrenl je bit, srž, posvećen odupiranju onom što je neizbežno. Vrteo se i podrhtavao da bi usporio promenu i lice je zakratko nestalo.
<BR>&nbsp;&nbsp;&nbsp;&nbsp;&nbsp;Opasnost je bila najveća ovde, nad Izvorom. Parafrenl je pokušao da sune ka izlazu iza zavese, ali odmah se vratio nazad, kao da ga drže čvrste niti.
<BR>&nbsp;&nbsp;&nbsp;&nbsp;&nbsp;Glif se istegnuo i stanjio, ne bi li se oslobodio. Tanke treplje nad zaspalom devojkom mahale su za očajnom kapsulom psihičke energije i privlačile je nazad, nazad.
<BR>&nbsp;&nbsp;&nbsp;&nbsp;&nbsp;Ataklena je drhtavo uzdahnula. Njena bleda, gotovo prozirna koža pulsirala je dok je telo osećalo nekakvu opasnost i pripremalo se za prilagođavanje. No, nije primalo nikakve naredbe. Nije bilo plana. Hormoni i enzimi nisu imali šta da grade.
<BR>&nbsp;&nbsp;&nbsp;&nbsp;&nbsp;Treplje su se ispružile i privukle parafrenl, pokušavajući da ga zarobe. Splele su se oko nemirnog simbola, kao prsti oko komada gline, uobličujući nesigurnost u odlučnost, i užas u čvrst oblik.
<BR>&nbsp;&nbsp;&nbsp;&nbsp;&nbsp;Konačno su se povukle, oslobađajući ono u šta se parafrenl pretvorio... lice, veselo iskeženo, sa svetlucavim mačjim očima. Osmeh nije bio nimalo ljubazan.
<BR>&nbsp;&nbsp;&nbsp;&nbsp;&nbsp;Ataklena je zaječala.
<BR>&nbsp;&nbsp;&nbsp;&nbsp;&nbsp;Pojavila se pukotina. Lice se podelilo po sredini i polovine su se razdvojile. Sada su bila dva lica!
<BR>&nbsp;&nbsp;&nbsp;&nbsp;&nbsp;Ataklena je dahtala u kratkim trzajima.
<BR>&nbsp;&nbsp;&nbsp;&nbsp;&nbsp;Dva lica podelila su se uzduž i sad ih je bilo četiri. To se ponovilo, osam... i još jednom... šesnaest. Lica su se umnožavala, smejući se bezglasno, ali preteće.
<BR>&nbsp;&nbsp;&nbsp;&nbsp;&nbsp;"A-ah!" Ataklena je otvorila oči, sjajne od nestalnog, hemijskog strah-svetla. Dašćući i grčevito stežući pokrivač, sela je i počela da kruži pogledom po maloj, podzemnoj prostoriji, očajnički tražeći stvarne predmete - svoj sto, slabo sjaj svetiljke iz hodnika, koji je prodirao kroz zavesu. Još je mogla da oseti ono u šta se pretvorio parafrenl. Sad se rasipao, jer se probudila - ali polako, suviše polako! Još je čula smeh u ritmu svog srca i znala je da ne vredi da zapuši uši.
<BR>&nbsp;&nbsp;&nbsp;&nbsp;&nbsp;Kako su ljudi nazivali sanjane strahove? Noćne more. Ataklena je čula da su to bile samo blede slike, sanjani događaji i izvitopereni prizori iz dnevnog života, i da su uglavnom zaboravljani odmah po buđenju.
<BR>&nbsp;&nbsp;&nbsp;&nbsp;&nbsp;Soba je polako postajala sve stvarnija, ali smeh nije nestao, nije bio poražen. Izgubio se u zidovima i ugnezdio se u njima. Čekao je da se vrati.
<BR>&nbsp;&nbsp;&nbsp;&nbsp;&nbsp;"Tutsunukan", glasno je uzdahnula. Timbrimsko narečje zvučalo je čudno i nazalno pošto je već nedeljama govorila samo anglički.
<BR>&nbsp;&nbsp;&nbsp;&nbsp;&nbsp;Glif iscerenog lica, tutsunukan, neće nestati sve dok se nešto ne izmeni, ili dok neka skrivena zamisao ne donese rešenje, a ovo opet postane dosetka.
<BR>&nbsp;&nbsp;&nbsp;&nbsp;&nbsp;A za Timbrime šale nisu uvek bile smešne.
<BR>&nbsp;&nbsp;&nbsp;&nbsp;&nbsp;Ataklena je nepomično sedela, sve dok se talasasti pokreti ispod kože nisu smirili - aktivnost geir, koju nije želela, sada se polako rasipala. Niste mi potrebni, rekla je enzimima. Nema nikakve opasnosti. Idite i ostavite me na miru.
<BR>&nbsp;&nbsp;&nbsp;&nbsp;&nbsp;Još od najranijeg detinjstva, čvorovi za promene bili su deo njenog života - ponekad neprijatni, a često nezamenljivi. Tek od kako je stigla na Gart, počela je da zamišlja male, tečne organe kao sitne, mišolike životinje ili vredne patuljke koji žurno prave nagle promene unutar njenog tela kad god bi se pojavila potreba za tim.
<BR>&nbsp;&nbsp;&nbsp;&nbsp;&nbsp;Kako glup način razmišljanja o prirodnim, organskim funkcijama! Mnoge životinje na Timbrimu imale su tu osobinu. Pojavila se evolucijom u šumama njihovog sveta mnogo pre nego što su zvezdani putnici Kaltmuri došli da daju njenim precima govor i zakon.
<BR>&nbsp;&nbsp;&nbsp;&nbsp;&nbsp;To je, naravno, razlog što nije poredila čvorove sa vrednim, malim stvorenjima sve dok nije stigla na Gart. Pre Uzdizanja, njeni pre-razumni preci nisu bili sposobni za tako slikovita poređenja. A posle Uzdizanja znali su naučne činjenice.
<BR>&nbsp;&nbsp;&nbsp;&nbsp;&nbsp;E, ali ljudi... samonikli sa Zemlje... došli su do inteligencije bez tuđe pomoći. Njima nisu pružani odgovori, kao što roditelji i učitelji poučavaju decu. Oni su se probudili kao neznalice i tokom mnogih milenijuma pipali su u tami.
<BR>&nbsp;&nbsp;&nbsp;&nbsp;&nbsp;Bili su im potrebni odgovori, a nisu imali od koga da ih traže, pa su počeli da ih izmišljaju! Ataklena se setila koliko ju je zabavljalo, baš zabavljalo, čitanje o nekim od njih.
<BR>&nbsp;&nbsp;&nbsp;&nbsp;&nbsp;Bolest izazivaju 'pare', ili višak žuči, ili neprijateljeva kletva... Sunce se vozi preko neba u ogromnim kočijama... tok istorije je određen ekonomijom...
<BR>&nbsp;&nbsp;&nbsp;&nbsp;&nbsp;A unutar tela postoji anima...
<BR>&nbsp;&nbsp;&nbsp;&nbsp;&nbsp;Ataklena je dodirnula pulsirajući čvor ispod vilice i trgla se kad joj se učinilo da se izmakao - kao neko malo, plašljivo biće. Slika je bila zastrašujuća - metafora, gora od tutsunukana, jer joj je napadala telo, čak i svest o ličnosti!
<BR>&nbsp;&nbsp;&nbsp;&nbsp;&nbsp;Ataklena je jeknula i zagnjurila lice u dlanove. Ludi Zemljani! Šta su mi to učinili?
<BR>&nbsp;&nbsp;&nbsp;&nbsp;&nbsp;Setila se kako ju je otac zadužio da sazna više o ljudskim načinima ponašanja, da prevaziđe svoje zaziranje od stanovnika Sola III. A šta se desilo? Njena sudbina preplela se sa njihovom i više nije mogla da je kontroliše.
<BR>&nbsp;&nbsp;&nbsp;&nbsp;&nbsp;"Oče", šapnula je na galaktinskom sedmom, "bojim se."
<BR>&nbsp;&nbsp;&nbsp;&nbsp;&nbsp;Imala je samo sećanje na njega. Nestao je čak i treptaj nahakieri koji je osetila u zapaljenom Središtu Haulet. Nije smela da potraži njegove korene među svojima, jer tutsunukan je vrebao negde kao podzemna zver, čekajući da je se dokopa.
<BR>&nbsp;&nbsp;&nbsp;&nbsp;&nbsp;Opet metafore, shvatila je. Moje misli su ih pune, a sopstveni glifovi me plaše!
<BR>&nbsp;&nbsp;&nbsp;&nbsp;&nbsp;Podigla je pogled kad je osetila pokret u hodniku. Neko je povukao zavesu u stranu i po podu se prostro uzak trapezoid svetlosti. U vratima se, nasuprot prigušenoj svetlosti, ocrtavao jedan pomalo krivonogi čim.
<BR>&nbsp;&nbsp;&nbsp;&nbsp;&nbsp;"Izvinite, Ataklena, ser. Žao mi je što prekidam vaše razdoblje odmora, ali mislili smo da treba da vam javimo."
<BR>&nbsp;&nbsp;&nbsp;&nbsp;&nbsp;"D-a..." Ataklena se oslobodila poslednjeg miša iz grla. Uzdrhtala je i usredsredila se na anglički. "Da? Šta se desilo?"
<BR>&nbsp;&nbsp;&nbsp;&nbsp;&nbsp;Čim je zakoračio napred i delimično zaklonio svetlo. "Reč je o kapetanu Oniglu, ser. On... izgleda da ne možemo da ga pronađemo."
<BR>&nbsp;&nbsp;&nbsp;&nbsp;&nbsp;Ataklena je zatreptala. "Roberta?"
<BR>&nbsp;&nbsp;&nbsp;&nbsp;&nbsp;Čim je klimnuo glavom. "Nema ga, ser. Jednostavno je nestao!"
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
