<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42. ROBERT
<P>&nbsp;&nbsp;&nbsp;&nbsp;&nbsp;Trčao je držeći u ruci novi drveni luk. Dok je huktao uz šumsku stazu, na leđima mu se njihao ručno istkani tobolac sa dvadeset novih strela. Nosio je šešir ispleten od rečne trske. Komad tkanine oko bokova i mokasine bili su izrađeni od sveže uštavljene kože.
<BR>&nbsp;&nbsp;&nbsp;&nbsp;&nbsp;Mladić je pazio da pri trčanju ne opterećuje levu nogu. Zavoj na butini pokrivao je samo površinsku ranu. Čak i bol od opekotine donosio je određeno zadovoljstvo, podsećajući ga na to koliko je blizak promašaj bolji od onog drugog.
<BR>&nbsp;&nbsp;&nbsp;&nbsp;&nbsp;Slika visoke ptice kako sa nevericom zuri u strelu koja joj je rascepila grudnu kost, dok joj laserska puška pada na šumsku ilovaču, ispuštena iz kandži onemoćalih od smrti.
<BR>&nbsp;&nbsp;&nbsp;&nbsp;&nbsp;Na grebenu je bilo tiho. Njegovo disanje i tiho tapkanje mokasina po šljunku bili su gotovo jedini zvuci. Kapljice znoja brzo su se sušile na povetarcu od koga su mu se ježile ruke i noge.
<BR>&nbsp;&nbsp;&nbsp;&nbsp;&nbsp;Kako se penjao, povetarac je postajao sve hladniji. Nagib staze bio je sve blaži i Robert se konačno našao van drveća, među visokim pršljenastim stenjem na vrhu grebena.
<BR>&nbsp;&nbsp;&nbsp;&nbsp;&nbsp;Prijala mu je iznenadna toplota sunca, sad kad je pocrneo gotovo kao stablo žalosnog-oraha. Koža mu je i odebljala, pa su mu trnje i žare manje smetali.
<BR>&nbsp;&nbsp;&nbsp;&nbsp;&nbsp;Verovatno počinjem da ličim na nekadašnje Indijance, pomislio je sa dosta uživanja. Preskočio je srušeno deblo i spustio se levim ogrankom staze.
<BR>&nbsp;&nbsp;&nbsp;&nbsp;&nbsp;Dok je bio dete, dobro je koristio svoje prezime. Na malog Roberta Onigla nikad ne bi bio red da bude nevaljalac kad su se igrali Ustanka Konfederacije. Uvek bi bio ratnik Čiroki ili Mohikanac, pa bi podvriskivao u zamišljenom svemirskom odelu i ratničkim bojama, pucajući u diktatorove vojnike tokom Rata za moć satelita.
<BR>&nbsp;&nbsp;&nbsp;&nbsp;&nbsp;Kad se sve ovo završi, potrudiću se da saznam nešto o genetskoj istoriji porodice, pomislio je. Pitam se kolikim smo delom stvarno Amerindijanci.
<BR>&nbsp;&nbsp;&nbsp;&nbsp;&nbsp;Beli, paperjasti stratusi klizili su ka jugu duž polja pritiska oko grebena, pa je izgledalo kao da drže korak sa njim dok je trčao po prevojima i preko dugačkih padina koje su vodile prema kući.
<BR>&nbsp;&nbsp;&nbsp;&nbsp;&nbsp;Prema kući.
<BR>&nbsp;&nbsp;&nbsp;&nbsp;&nbsp;Lako se navikao na tu misao sad, kad je imao posla na otvorenom - pod drvećem i nebom. Sada je mogao da misli o mračnim pećinama kao o kući, jer su predstavljale sklonište u ova nesigurna vremena.
<BR>&nbsp;&nbsp;&nbsp;&nbsp;&nbsp;A tamo je bila i Ataklena.
<BR>&nbsp;&nbsp;&nbsp;&nbsp;&nbsp;Bio je odsutan duže nego što je očekivao. Put ga je odveo visoko u planine, gotovo do same Prolećne doline - regrutovao je dobrovoljce, organizovao komunikacije i širio vesti.
<BR>&nbsp;&nbsp;&nbsp;&nbsp;&nbsp;Naravno, on i njegovi gerilci imali su i nekoliko okršaja sa neprijateljem. Robert je znao da su to bile sitnice - poneka mala patrola Gubrua uhvaćena u klopku i istrebljena do poslednjeg. Pokret otpora napadao je samo tamo gde je imao izgleda za potpunu pobedu. Ne sme ostati preživelih koji bi izvestili komandu Gubrua da su Zemljani naučili kako da postanu nevidljivi.
<BR>&nbsp;&nbsp;&nbsp;&nbsp;&nbsp;Ma kako sitne, pobede su čudesno uzdizale moral. No, iako mogu da ponekad potpraše Gubrue visoko u planinama, kakve će od toga biti koristi ako neprijatelji ostanu van domašaja?
<BR>&nbsp;&nbsp;&nbsp;&nbsp;&nbsp;Tokom najvećeg dela puta obavljao je poslove koji jedva da su imali veze sa pokretom otpora. Kuda god bi otišao, Robert bi se našao okružen šimpanzama koji bi počeli da podvriskuju i galame čim bi ga ugledali - poslednjeg preostalog slobodnog čoveka. Na Robertovo očajanje, smesta su ga proizvodili u nezvaničnog sudiju, savetodavca i kuma novorođenim bebama. Nikad ranije nije bio toliko opterećen zahtevima koje je Uzdizanje postavljalo rasi pokrovitelja.
<BR>&nbsp;&nbsp;&nbsp;&nbsp;&nbsp;Naravno, nije krivio šimpanze. Robert je sumnjao da su u čitavoj svojoj istoriji bili tako dugo odsečeni od ljudi.
<BR>&nbsp;&nbsp;&nbsp;&nbsp;&nbsp;Kuda god bi pošao, brzo bi se pročulo da poslednji čovek u planinama neće da poseti nijednu zgradu podignutu pre invazije, pa čak ni da vidi ikoga u odeći ili sa alatima koji nisu izrađeni na Gartu. Kako se širio glas o načinu na koji roboti sa gasom nalaze mete, šimpanze su preseljavale čitave zajednice. Nastupio je procvat kućnog zanatstva i ponovo su oživele zaboravljene umetnosti predenja i tkanja, štavljenja i obućarstva.
<BR>&nbsp;&nbsp;&nbsp;&nbsp;&nbsp;Šimpanze u planini zapravo su se sasvim dobro snalazile. Hrane je bilo u izobilju i mladi su i dalje išli u škole. Ponegde su oni odgovorniji počinjali da reorganizuju projekat za ekološki oporavak Garta, održavajući u toku najvažnije programe i improvizujući da bi zamenili izgubljene stručnjake - ljude.
<BR>&nbsp;&nbsp;&nbsp;&nbsp;&nbsp;Možda mi njima i nismo potrebni, setio se da je pomislio.
<BR>&nbsp;&nbsp;&nbsp;&nbsp;&nbsp;Njegova vrsta stigla je na korak od pretvaranja rodne Zemlje u ekološki pakao, u godinama neposredno pre nego što se čovečanstvo probudilo i urazumilo. Strašna katastrofa izbegnuta je za dlaku. Kad se to ima na umu, bilo je ponižavajuće videti da se mnogi takozvani štićenici ponašaju razložnije od ljudi na samo jedno stoleće pre Kontakta.
<BR>&nbsp;&nbsp;&nbsp;&nbsp;&nbsp;Imamo li uopšte prava da se igramo bogova pred ovim narodom? Možda bi trebalo, kad sve ovo prođe, da jednostavno odemo i pustimo ih da sami izgrade svoju budućnost.
<BR>&nbsp;&nbsp;&nbsp;&nbsp;&nbsp;Romantična zamisao. Naravno, postojala je i začkoljica.
<BR>&nbsp;&nbsp;&nbsp;&nbsp;&nbsp;Galaktinci nam to nikad ne bi dozvolili.
<BR>&nbsp;&nbsp;&nbsp;&nbsp;&nbsp;Zato ih je puštao da se okupljaju oko njega, da traže savete, krste bebe njegovim imenom. Kada bi učinio sve što može u tom trenutku, otisnuo bi se putem ka kući. Sam, pošto nijedan šimpanza nije mogao da prati njegov tempo.
<BR>&nbsp;&nbsp;&nbsp;&nbsp;&nbsp;Uživao je u usamljenosti tokom celog dana. Imao je vremena da razmišlja. Poslednjih nedelja i meseci mnogo je naučio o sebi - još od onog strašnog popodneva kad mu je um posrnuo pod udarima strašnog bola, pa je Ataklena morala da uđe u njega da bi ga spasla. Začudo, zveri i čudovišta njegovih neuroza nisu ispali najvažniji. S njima se lako obračunao kad je mogao da se suoči sa njima znajući šta su. Svakako nisu bili ništa gori od bilo čijeg tereta nerazrešenih problema iz prošlosti.
<BR>&nbsp;&nbsp;&nbsp;&nbsp;&nbsp;Mnogo je važnije bilo to što se uhvatio ukoštac sa samim sobom kao muškarcem. To istraživanje je tek počelo, ali Robertu je odgovarao pravac u kome se, izgleda, kretalo.
<BR>&nbsp;&nbsp;&nbsp;&nbsp;&nbsp;Strčao je niz krivinu planinske staze i izišao iz senke brda. Sunce mu je bilo iza leđa. Pred njim, na jugu, ležale su krševite krečnjačke formacije pod kojima se prostirala Pećinska dolina.
<BR>&nbsp;&nbsp;&nbsp;&nbsp;&nbsp;Robert se zaustavio kad je primetio metalni odsjaj. Nešto je svetlucalo na izbočini iznad doline, možda petnaestak kilometara daleko.
<BR>&nbsp;&nbsp;&nbsp;&nbsp;&nbsp;Gasni roboti, pomislio je. U tom području Bendžaminovi tehničari počeli su da postavljaju uzorke svega mogućeg - elektronike, metala i odeće - pokušavajući da otkriju na šta reaguju roboti Gubrua. Robert se nadao da su napredovali u njegovom odsustvu.
<BR>&nbsp;&nbsp;&nbsp;&nbsp;&nbsp;S druge strane, na neki način mu i nije bilo važno. Novi luk mu je prijatno ležao u ruci. Šimpanze u planini više su volele samostrele ručne izrade, koji su zahtevali manje koordinacije, a više majmunske snage za napinjanje. Sa oba oružja ishod je bio isti... mrtve ptice. Drevne veštine i starinsko oružje pretvorili su se u celinu koja je odjekivala mitovima o klanu Samoniklih.
<BR>&nbsp;&nbsp;&nbsp;&nbsp;&nbsp;No, bilo je i neprijatnih posledica. Jednom, posle uspešne zasede, primetio je nekoliko čimova iz planine kako se iskradaju iz logora. Krišom ih je pratio kroz senke do mesta na kome se, u bočnom kanjonu, nalazila sakrivena vatra.
<BR>&nbsp;&nbsp;&nbsp;&nbsp;&nbsp;Pre toga, dok su svlačili sa poraženih Gubrua oružje i odnosili tela, primetio je da su ga gledali krišom, pomalo kao krivci. Te noći, posmatrao je sa tamnog obronka dugoruke prilike kako igraju oko vatre pod zvezdama i na vetru. Nešto se okretalo na ražnju nad plamenom, a vetar je nosio slatkast, dimni miris.
<BR>&nbsp;&nbsp;&nbsp;&nbsp;&nbsp;Robert je već ranije imao osećanje da postoje i takve stvari za koje šimpanze žele da ostanu skrivene od njihovih pokrovitelja. Povukao se u senke i vratio u glavni logor, ostavljajući ih prepuštene obredu.
<BR>&nbsp;&nbsp;&nbsp;&nbsp;&nbsp;Još je nosio u sećanju taj prizor nalik na divlja, okrutna maštanja. Nikad nije pitao šta se dešava sa telima ubijenih Galaktinaca, ali od tada nije mogao da pomisli na neprijatelja, a da se ne seti mirisa.
<BR>&nbsp;&nbsp;&nbsp;&nbsp;&nbsp;Kad bi postojao neki način da ih više domamimo u planine, zamislio se. Neprijatelju su mogli naškoditi samo pod drvećem.
<BR>&nbsp;&nbsp;&nbsp;&nbsp;&nbsp;Popodne je odmicalo. Bilo je vreme da se dugi trk ka kući završi. Robert se okrenuo da krene niz dolinu, a onda se naglo zaustavio. Zatreptao je. U vazduhu je bilo nešto nejasno. Nešto kao da je lepršalo na ivici njegovog vidnog polja, kao da mu neki nestašni leptir poigrava tačno ispred slepe mrlje u oku. Izgleda da nije bilo moguće pogledati pravo u to.
<BR>&nbsp;&nbsp;&nbsp;&nbsp;&nbsp;Oh, pomislio je.
<BR>&nbsp;&nbsp;&nbsp;&nbsp;&nbsp;Odustao je od posmatranja i pogledao u stranu, puštajući da neobična ne-stvar malo za promenu juri njega. Njen dodir otvarao mu je um kao što se cvet otvara na suncu. Lepršava prikaza pitomo je poigravala i namignula mu... jednostavan glif privrženosti i blage vedrine... dovoljno jednostavan da ga razume čak i nabildovani, dlakavi, znojavi, smeđi čovek.
<BR>&nbsp;&nbsp;&nbsp;&nbsp;&nbsp;"Jako smešno, Klena." Robert je odmahnuo glavom, ali cvet se i dalje otvarao i sad je kenirao toplinu. Niko mu nije rekao, ali znao je u kom pravcu da krene. Skrenuo je sa glavne staze i požurio uz uzak prolaz.
<BR>&nbsp;&nbsp;&nbsp;&nbsp;&nbsp;Na pola puta do prevoja naišao je na smeđu priliku ispruženu u senci trnožbuna. Čim je podigao pogled sa papirne knjige i lenjo mu mahnuo.
<BR>&nbsp;&nbsp;&nbsp;&nbsp;&nbsp;"Ćao, Roberte. Izgledaš mnogo bolje nego kad sam te poslednji put vid'o."
<BR>&nbsp;&nbsp;&nbsp;&nbsp;&nbsp;"Fibene!" Robert se iscerio. "Kad si se vratio?"
<BR>&nbsp;&nbsp;&nbsp;&nbsp;&nbsp;Čim je prigušio zevanje. "Oh, pre možda jednog sata. Momci u pećinama su me poslali pravo 'vamo kod gospoj'ce Aždajić. Don'o sam joj nešto iz grada. Tebi nisam. Žalim slučaj."
<BR>&nbsp;&nbsp;&nbsp;&nbsp;&nbsp;"Jesi li imao problema u Port Heleniji?"
<BR>&nbsp;&nbsp;&nbsp;&nbsp;&nbsp;"Pa, mož' bit' i jesam. Malo sam igr'o, malo se češk'o, malo diz'o frku..."
<BR>&nbsp;&nbsp;&nbsp;&nbsp;&nbsp;Robert se nasmešio. Fiben je uvek ovako govorio kad je imao velike vesti, da bi time naglasio priču. Ako bi ga pustio, verovatno bi pričao cele noći.
<BR>&nbsp;&nbsp;&nbsp;&nbsp;&nbsp;"Ovaj, Fibene..."
<BR>&nbsp;&nbsp;&nbsp;&nbsp;&nbsp;"Da, da. Eno je tamo gore." Čim je mahnuo prema vrhu grebena. "Prilično je uzbuđena, ako mene pitaš. Ali ne pitaj me, ja sam samo šimpanza. Vidimo se kasnije, Roberte." Ponovo je podigao knjigu, nimalo nalik na poslušnog štićenika. Robert se iscerio.
<BR>&nbsp;&nbsp;&nbsp;&nbsp;&nbsp;"Hvala, Fibene. Vidimo se kasnije." Požurio je uz stazu.
<BR>&nbsp;&nbsp;&nbsp;&nbsp;&nbsp;Ataklena se nije potrudila da se okrene kad joj je prišao, jer već su se pozdravili. Stajala je na vrhu brda, okrenuta ka zapadu, licem ka suncu, držeći ruke pružene pred sobom.
<BR>&nbsp;&nbsp;&nbsp;&nbsp;&nbsp;Robert je odmah osetio glif koji joj je lebdeo nad glavom, oslonjen na uznjihane treplje njene korone. Ovaj je stvarno ostavljao utisak. Kad bi se poredio sa malopređašnjim pozdravom, to bi bilo kao da se neki prostački vic uporedi sa 'Ratom i mirom'. Nije mogao da ga vidi, čak ni da kenira njegovu složenost, ali znao je da je tu, gotovo opipljiv pred njegovim uvežbanim empatskim čulom.
<BR>&nbsp;&nbsp;&nbsp;&nbsp;&nbsp;Shvatio je da Ataklena drži nešto u rukama... nalik na tanku nit nevidljive vatre - više se osećalo nego videlo - što se proteže preko praznine između ispruženih ruku.
<BR>&nbsp;&nbsp;&nbsp;&nbsp;&nbsp;"Ataklena, šta je..."
<BR>&nbsp;&nbsp;&nbsp;&nbsp;&nbsp;Prekinuo je rečenicu i obišao je da joj vidi lice.
<BR>&nbsp;&nbsp;&nbsp;&nbsp;&nbsp;Bila je izmenjena. Većina ljudskih crta koje je uobličila tokom zajedničkog izgnanstva još je bila tu; no sada se, možda zakratko, vratilo i ponešto što je bilo uklonjeno. Video je tuđinski sjaj u njenim zlatastim očima - kao da je poigravao u ritmu koji se dopunjavao sa poluviđenim glifom.
<BR>&nbsp;&nbsp;&nbsp;&nbsp;&nbsp;Robertova čula su se raširila. Ponovo je pogledao nit u njenim rukama i osetio uzbuđenje od prepoznavanja.
<BR>&nbsp;&nbsp;&nbsp;&nbsp;&nbsp;"Tvoj otac...?"
<BR>&nbsp;&nbsp;&nbsp;&nbsp;&nbsp;Ataklenini zubi su blesnuli. "Vit-tanna Utakalting, bellinari-too, haonnda!..."
<BR>&nbsp;&nbsp;&nbsp;&nbsp;&nbsp;Duboko je disala kroz široko otvorene nozdrve. Oči - rastavljene koliko je god bilo moguće - kao da su bleštale.
<BR>&nbsp;&nbsp;&nbsp;&nbsp;&nbsp;"Roberte, on je živ!"
<BR>&nbsp;&nbsp;&nbsp;&nbsp;&nbsp;Zatreptao je, prepun pitanja. "To je sjajno! Ali... gde je? Znaš li nešto o mojoj majci? O vladi? Šta još kaže?"
<BR>&nbsp;&nbsp;&nbsp;&nbsp;&nbsp;Nije mu odmah odgovorila. Podigla je nit. Sunce kao da je projurilo celom njenom dužinom, tamo i nazad. Robert se mogao zakleti da je čuio zvuk, pravi zvuk, iz uzdrhtale niti.
<BR>&nbsp;&nbsp;&nbsp;&nbsp;&nbsp;"Vit-tanna Utakalting!" Ataklena kao da je gledala pravo u sunce.
<BR>&nbsp;&nbsp;&nbsp;&nbsp;&nbsp;Nasmejala se, nimalo nalik na ozbiljnu devojku koju je poznavao. Smeh je bio pravi timbrimski i Robertu je bilo veoma milo što on nije predmet te veselosti. Timbrimski humor je često podrazumevao da neko drugi, uskoro, neće biti nimalo radostan.
<BR>&nbsp;&nbsp;&nbsp;&nbsp;&nbsp;Pratio je njen pogled preko Doline, gde su sveprisutni transporteri Gubrua prelazili nebom uz tiho brujanje. Pošto je mogao da oseti samo obrise njenog glifa, Robertov um potražio je i našao nešto što mu je odgovaralo u ljudskom smislu. Uobličio je metaforu.
<BR>&nbsp;&nbsp;&nbsp;&nbsp;&nbsp;Ataklenin osmeh odjednom je postao divlji, gotovo mačiji. A ratni brodovi, odslikani u njenim očima, počeli su da liče na samozadovoljne, zasad bezbrižne miševe.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
