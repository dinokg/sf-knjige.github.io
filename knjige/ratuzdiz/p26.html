<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. ZBEG
<P>&nbsp;&nbsp;&nbsp;&nbsp;&nbsp;Teretnjak je lebdeo nad nejednakim nizom tamnog kamenja na prevoju, uz tiho brujanje gravitacionih motora. Senke su počele da se izdužuju jer je Gimelaj prošao kroz zenit. Brod se spustio u polusenku između pršljenastih monolita i motori su utihnuli.
<BR>&nbsp;&nbsp;&nbsp;&nbsp;&nbsp;Putnike je već iščekivao glasnik. Šimpanza je predao Atakleni poruku čim je izišla iz vozila, dok je Bendžamin žurno razastirao oko male letelice kamuflažu protiv radara.
<BR>&nbsp;&nbsp;&nbsp;&nbsp;&nbsp;U pismu je Huan Mendoza, farmer iznad prevoja Lorna, potvrđivao bezbedan dolazak Roberta Onigla i male Ejpril Vu. Robert se oporavljao bez problema i za nekih nedelju dana opet će biti na nogama.
<BR>&nbsp;&nbsp;&nbsp;&nbsp;&nbsp;Ataklena je osetila olakšanje. Jedva je čekala da vidi Roberta - i to ne samo radi saveta o ponašanju prema gomili odrpanih gorila i neo-šimpanza u zbegu.
<BR>&nbsp;&nbsp;&nbsp;&nbsp;&nbsp;Neke šimpanze iz Središta Haulet - na koje je delovao Gubru gas - pošli su sa ljudima i grad, nadajući se da će dobiti protivotrov kao što je obećano... i da će stvar delovati. Ostala joj je samo šačica stvarno pouzdanih pomoćnika.
<BR>&nbsp;&nbsp;&nbsp;&nbsp;&nbsp;Možda će se pojaviti još šimpanza, hrabrila se Ataklena - a možda i neki čovek koji je izbegao gas Gubrua. Nadala se da će se uskoro pojaviti neko kome će moći da preda brigu o zbegu.
<BR>&nbsp;&nbsp;&nbsp;&nbsp;&nbsp;Sa farme Mendozinih stigla je još jedna poruka, od čima koji je preživeo bitku u svemiru. Pripadnik civilne zaštite molio je za pomoć u uspostavljanju kontakta sa odbrambenim snagama.
<BR>&nbsp;&nbsp;&nbsp;&nbsp;&nbsp;Ataklena nije znala kako da mu odgovori. Kasno sinoć, dok su se veliki brodovi spuštali nad Port Heleniju i gradove Arhipelaga, širom planete kolali su panični radio-pozivi i telefonski pozivi. Izveštavali su o bici u svemirskoj luci. Neki su čak tvrdili da se borbe povremeno vode i prsa u prsa. Zatim je nastupila tišina i vojska Gubrua se konsolidovala bez daljih incidenata.
<BR>&nbsp;&nbsp;&nbsp;&nbsp;&nbsp;Izgleda da se otpor, tako pažljivo planiran na Planetnom Savetu, potpuno raspao za manje od jednog dana. Svi delovi lanca komandovanja nestali su bez traga, jer niko nije predvideo upotrebu gasa za taoce. Kako se išta moglo učiniti kad su gotovo svi ljudi na planeti tako jednostavno onesposobljeni?
<BR>&nbsp;&nbsp;&nbsp;&nbsp;&nbsp;Raštrkane šimpanze ponegde su pokušavale da se oraganizuju, uglavnom preko telefona. No, jedva da su smislili išta drugo osim najnebuloznijih planova.
<BR>&nbsp;&nbsp;&nbsp;&nbsp;&nbsp;Ataklena je sklonila cedulje i zahvalila se glasniku. Tokom nekoliko sati od evakuacije, počela je da oseća promenu u sebi. Jučerašnji zbunjenost i bol pretvorili su se u tvrdoglavu odlučnost.
<BR>&nbsp;&nbsp;&nbsp;&nbsp;&nbsp;Izdržaću. Utakalting bi to zahtevao od mene i neću da ga izneverim.
<BR>&nbsp;&nbsp;&nbsp;&nbsp;&nbsp;Gde god bila, neprijatelj mi neće prići ni blizu.
<BR>&nbsp;&nbsp;&nbsp;&nbsp;&nbsp;Sačuvaće i dokaze koje je sakupila, naravno. Jednog dana biće prilike da ih iznese timbrimskim vlastima. To će omogućiti njenom narodu da daju ljudima zasluženu lekciju o tome kako mora da se ponaša rasa galaktinskih pokrovitelja, pre nego što bude prekasno.
<BR>&nbsp;&nbsp;&nbsp;&nbsp;&nbsp;Ako možda već nije prekasno.
<BR>&nbsp;&nbsp;&nbsp;&nbsp;&nbsp;Bendžamin joj se pridružio na strmoj ivici prevoja. "Eno ih!" Pokazao je u dolinu. "Tačno na vreme."
<BR>&nbsp;&nbsp;&nbsp;&nbsp;&nbsp;Ataklena je zaklonila oči. Posegnula je koronom da dodirne mrežu oko sebe. Da. Sada ih i ja vidim.
<BR>&nbsp;&nbsp;&nbsp;&nbsp;&nbsp;Kroz šumu ispod njih kretala se dugačka kolona. Mali broj sitnih, smeđih prilika pratio je neka znatno brojnija i tamnija bića. Svako krupno stvorenje nosilo je ogroman ranac. Nekoliko ih se pri hodu oslanjalo i na ruke. Male gorile trčkarale su između odraslih, mašući rukama da održe ravnotežu.
<BR>&nbsp;&nbsp;&nbsp;&nbsp;&nbsp;Šimpanze u pratnji budno su stražarili, držeći zračne puške u pripravnosti. Pažnju nisu usmerili na kolonu ili šumu, nego na nebo.
<BR>&nbsp;&nbsp;&nbsp;&nbsp;&nbsp;Teška oprema već je prevezena, okolnim putevima, do krečnjačkih pećina u planini. No, zbeg neće biti siguran sve dok i poslednji izbeglica ne bude tamo, u podzemnim šančevima.
<BR>&nbsp;&nbsp;&nbsp;&nbsp;&nbsp;Ataklena se pitala šta se sada događa u Port Heleniji i na naseljenim ostrvima. Okupatori su još dvaput pomenuli pokušaj bekstva timbrimskog broda, a onda kao da su ga zaboravili.
<BR>&nbsp;&nbsp;&nbsp;&nbsp;&nbsp;Ako ništa drugo, moraće da otkrije je li njen otac još na Gartu i je li još živ.
<BR>&nbsp;&nbsp;&nbsp;&nbsp;&nbsp;Dodirnula je medaljon koji je nosila na lančiću oko vrata. Predstavljao je kutijicu u kojoj se nalazilo sve što je nasledila od majke - jednu treplju iz Matikluanine korone. Bila je to slaba uteha, ali od Utakaltinga nije imala ni toliko.
<BR>&nbsp;&nbsp;&nbsp;&nbsp;&nbsp;Oh, oče, kako si me mogao ostaviti bez makar jedne tvoje niti da me vodi?
<BR>&nbsp;&nbsp;&nbsp;&nbsp;&nbsp;Kolona tamnih prilika brzo se približavala. Nekakva tiha, duboka polumuzika podizala se iz doline dok su prolazili. Nije ličilo ni na šta što je Ataklena do tad čula. Ova bića oduvek su posedovala snagu, a Uzdizanje ih je oslobodilo dela osetljivosti po kojoj su bili poznati. Za sada se nije znalo kakva će im biti sudbina, ali bili su zbilja moćna stvorenja.
<BR>&nbsp;&nbsp;&nbsp;&nbsp;&nbsp;Atakleni nije ni padalo na pamet da ostane pasivna i izigrava dadilju gomili štićenika i pre-razumnih. Jedna od stvari zajedničkih Timbrimima i ljudima jeste potreba da deluju kada je učinjeno zlo. Pismo od povređenog svemirca navelo ju je na razmišljanje.
<BR>&nbsp;&nbsp;&nbsp;&nbsp;&nbsp;Obrartila se svom pomoćniku.
<BR>&nbsp;&nbsp;&nbsp;&nbsp;&nbsp;"Moje poznavanje jezika Zemlje vrlo je šturo, Bendžamine. Treba mi jedna reč. Reč koja opisuje posebnu vrstu vojske. Zamisli vojsku koja se kreće noću, uvek kroz zaklone. Napada brzo i tiho, koristeći iznenađenje da bi nadoknadila svoje slabo naoružanje i malobrojnost. Sećam se da sam čitala da su takve vojske bile uobičajene na Zemlji u vreme pre Kontakta. Koristili su pravila takozvanog civilizovanog rata kada im je to odgovaralo, a izmišljali su nova kad bi im bilo potrebno.
<BR>&nbsp;&nbsp;&nbsp;&nbsp;&nbsp;Bila bi to ksu-non kran, vojska samoniklih, drugačija od svega što se danas zna. Razumeš li o čemu govorim, Bendžamine? Postoji li neka reč za ono što imam na umu?"
<BR>&nbsp;&nbsp;&nbsp;&nbsp;&nbsp;"Hoćete da kažete...?" Bendžamin je brzo pogledao dole, u kolonu delimično uzdignutih majmuna koji su se gegali kroz šumu, mumlajući neku svoju tihu, duboku pesmu za marširanje.
<BR>&nbsp;&nbsp;&nbsp;&nbsp;&nbsp;Protresao je glavom, očito pokušavajući da se uzdrži, ali lice mu je postajalo sve crvenije i konačno je počeo da se smeje nezadrživim grohotom. Bendžamin se naslonio na kamen, a zatim se prevalio na leđa. Valjao se po prašini Garta i držao se za stomak od smeha.
<BR>&nbsp;&nbsp;&nbsp;&nbsp;&nbsp;Ataklena je uzdahnula. Prvo na Timbrimu, pa među ljudima, a sad čak i ovde, među najmlađim, najgrubljim postojećim štićenicima - svuda je nailazila na šaljivdžije.
<BR>&nbsp;&nbsp;&nbsp;&nbsp;&nbsp;Strpljivo je posmatrala šimpanzu, čekajući da mali blesavko dođe do daha i konačno joj objasni šta mu je to bilo toliko smešno.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
