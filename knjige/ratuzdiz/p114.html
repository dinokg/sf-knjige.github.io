<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>106. GEJLET
<P>&nbsp;&nbsp;&nbsp;&nbsp;&nbsp;"Prevrtljivi pacovi!" proderao se Fiben kada je čuo početak deklaracije. Sedeli su na padini Svetkovinskog brda i posmatrali prenosni holo-tank.
<BR>&nbsp;&nbsp;&nbsp;&nbsp;&nbsp;Gejlet ga je jednim pokretom ućutkala. "Tiho, Fibene. Pusti me da čujem ostatak."
<BR>&nbsp;&nbsp;&nbsp;&nbsp;&nbsp;No, značenje poruke bilo je jasno i iz prvih rečenica. Kolone gerilaca u improvizovanim uniformama od ručno tkanog materijala neumorno su marširale preko otvorenih, vetrovitih polja. Dva odreda konjice štitila su iskrzane ivice formacije, nalik na begunce iz dvodimenzionih filmova od pre Kontakta. Vojnici su se nervozno kezili i gledali u nebo, stežući oteto ili ručno izrađeno oružje. No, na licima im je bila jasno ispisana smrknuta odlučnost.
<BR>&nbsp;&nbsp;&nbsp;&nbsp;&nbsp;Kad su kamere prikazale total, Fiben se brzo preračunao. "Svi su tu", zapanjeno je rekao. "Mislim, ako uzmemo u obzir i poslednje gubitke, ovde su skupljeni svi koji su prošli ikakvu obuku i koji mogu da budu od ikakve koristi u borbi." Zatresao je glavom. "Ne mogu da shvatim šta hoće, pa makar iscepkali moj plavi karton."
<BR>&nbsp;&nbsp;&nbsp;&nbsp;&nbsp;Gejlet ga je brzo pogledala. "Malo jači plavi karton", frknula je. "A ja ti tvrdim da ona tačno zna šta hoće, Fibene."
<BR>&nbsp;&nbsp;&nbsp;&nbsp;&nbsp;"Ali gradski pobunjenici su bili smrvljeni u toj istoj Dolini!"
<BR>&nbsp;&nbsp;&nbsp;&nbsp;&nbsp;Odmahnula je glavom. "To je bilo onda. Nismo znali kako stvari stoje. Nismo postigli nikakav ugled ni status. Uostalom, nije bilo ni svedoka. Ove planinske snage su već pobeđivale. Oni su priznati. A Pet Galaksija sada sve posmatra."
<BR>&nbsp;&nbsp;&nbsp;&nbsp;&nbsp;Gejlet se namrštila. "Oh, zna Ataklena šta radi. Nisam ni slutila da je situacija postala tako gadna."
<BR>&nbsp;&nbsp;&nbsp;&nbsp;&nbsp;Još neko vreme su ćutke sedeli i posmatrali kako pobunjenici polako napreduju kroz voćnjake i opustela polja. Onda je Fiben ponovo uzviknuo. "Šta?" upitala je Gejlet. Pogledala je mesto na tanku u koje je upirao prstom - i sad je na nju bio red da se iznenadi.
<BR>&nbsp;&nbsp;&nbsp;&nbsp;&nbsp;Neko koga su oboje poznavali koračao je uz ostale vojnike sa puškom u ruci. Silvija nije izgledala trapavo pod oružjem. Zapravo, delovala je kao ostrvo budističke smirenosti u moru nervoznih neo-šimpanza.
<BR>&nbsp;&nbsp;&nbsp;&nbsp;&nbsp;Ko bi pomislio, razmišljala je Gejlet. Ko bi se tome od nje nadao!
<BR>&nbsp;&nbsp;&nbsp;&nbsp;&nbsp;Zajedno su gledali dalje. Ništa drugo nisu ni mogli da učine.
</P></TD></TR></TABLE>
<P class="next">
<A HREF=p115.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
