<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41. GALAKTINCI
<P>&nbsp;&nbsp;&nbsp;&nbsp;&nbsp;Sizeren Doličnosti nije smeo da stupi nogom na neposvećeno tle. Zato se vozio posađen na pozlaćenu palicu pribranosti, praćen ustalasanom kolonom posluge Kvakoa. Njihovo neprekidno tiho mrmljanje bilo je mnogo više umirujuće od oštrog kreštanja Gubrua. Uzdizanje je učinilo njihove poglede na svet slične onim kod Gubrua, ali su ipak ostali manje ozbiljni i po prirodi manje dostojanstveni.
<BR>&nbsp;&nbsp;&nbsp;&nbsp;&nbsp;Sizeren Doličnosti pokušavao je da trpi te razlike dok ga je raskvocano jato čupavih, debeljuškastih štićenika nosilo, na antigravitacionom sedalu, sa mesta gde je ostalo telo. To možda nije bilo elegantno, ali već su se čula poluglasna nagađanja ko će biti odabran da ga zameni. Ko će postati novi Sizeren Cene i Jemstva?
<BR>&nbsp;&nbsp;&nbsp;&nbsp;&nbsp;Izbor će morati da se izvrši brzo. Gospodarima Legla na rodnoj planeti već su poslate poruke, ali, ako ustreba, vrhovni činovnik biće izabran na licu mesta. Kontinuitet se mora održati.
<BR>&nbsp;&nbsp;&nbsp;&nbsp;&nbsp;Nimalo povređen, Sizeren Doličnosti smatrao je da Kvakoi deluju umirujuće. Bile su mu potrebne njihove jednostavne pesme jer su nudile zaborav. Naredni dani i nedelje biće puni napetosti. Formalna žalost bila je samo jedan od predstojećih zadataka. Moraće nekako da povrate brzinu kojom su uobličavali novu politiku, i, naravno, moraće da razmotre kako će ova tragedija delovati na Stapanje.
<BR>&nbsp;&nbsp;&nbsp;&nbsp;&nbsp;Inspektori su sačekali dolazak sedala u zasadu sada izvaljenog drveća, kraj još zadimljenih zidova zgrade sa kancelarijama. Kad im je Sizeren klimanjem glave dao znak da počnu, krenuli su sa plesom izlaganja - delom gestovima, a delom audiovizuelnim sredstvima - opisujući šta su zaključili o uzrocima eksplozije i požara. Dok su inspektori cvrkutali svoje nalaze sinkopiranom, kamernom pesmom, Sizeren se trudio da se usredsredi. Ovo je ipak delikatna stvar.
<BR>&nbsp;&nbsp;&nbsp;&nbsp;&nbsp;Po pravilima, Gubrui su mogli da zauzmu neprijateljsku ambasadu, ali su mogli i biti odgovorni za svako oštećenje do koga dođe njihovom krivicom.
<BR>&nbsp;&nbsp;&nbsp;&nbsp;&nbsp;Da, da, desilo se, odigralo se, izveštavali su inspektori. Od zgrade su ostale - zgrada se pretvorila - u razorenu ruševinu.
<BR>&nbsp;&nbsp;&nbsp;&nbsp;&nbsp;Ne, ne, nije uočena nikakva usmerena delatnost, ništa nije izazvalo ovakve događaje. Nema znakova da su ovakav sled događaja odabrali naši neprijatelji i upriličili ga protiv naše volje.
<BR>&nbsp;&nbsp;&nbsp;&nbsp;&nbsp;Čak i ako je timbrimski ambasador sabotirao sopstvenu zgradu, pa šta? Ako mi nismo uzrok, ne moramo da platimo, nećemo dati odštetu!
<BR>&nbsp;&nbsp;&nbsp;&nbsp;&nbsp;Sizeren je odcvrkutao kratku grdnju. Inspektori ne treba da određuju doličnost, nego samo da utvrđuju činjenice. Uostalom, pitanja troškova spadaju u delokrug novog Sizerena Cene i Jemstva, kad se oporave od katastrofe koju je birokratija ovde doživela.
<BR>&nbsp;&nbsp;&nbsp;&nbsp;&nbsp;Inspektori su otplesali izvinjenje puno žaljenja.
<BR>&nbsp;&nbsp;&nbsp;&nbsp;&nbsp;Sizeren je i dalje neodređeno razmišljao o mogućim posledicama. Događaj koji bi inače bio nevažan narušio je osetljivu ravnotežu Trijumvirata baš pre novog Komandnog sabora, a posledice će se osećati i dugo pošto stigne novi treći Sizeren.
<BR>&nbsp;&nbsp;&nbsp;&nbsp;&nbsp;Ukratko, ovo će pomoći obojici preživelih. Zrak i Kandža moći će slobodno, bez obzira na troškove, da naveliko goni ono malo ljudi koji su ostali slobodni. Doličnost će moći da se pozabavi istraživanjima bez stalnog zanovetanja o njihovoj skupoći.
<BR>&nbsp;&nbsp;&nbsp;&nbsp;&nbsp;A trebalo je misliti i o takmičenju za nadmoć. Poslednjih dana postajalo je sve jasnije koliko je stari Sizeren Cene i Jemstva bio sjajan. Uprkos očekivanjima, on je sve više i više organizovao njihove rasprave, izvlačio njihove najbolje zamisli, podsticao kompromise, vodio ih ka konsenzusu.
<BR>&nbsp;&nbsp;&nbsp;&nbsp;&nbsp;Sizeren Doličnosti bio je ambiciozan. Svešteniku se nije dopao pravac u kome su događaji krenuli. Nije mu bilo prijatno ni to da gleda kako njegove najbolje planove prekrajaju, podešavaju i menjaju da bi odgovarali činovniku. I to činovniku sa uvrnutim predstavama o empatskoj vezi sa tuđincima!
<BR>&nbsp;&nbsp;&nbsp;&nbsp;&nbsp;Ovo svakako nije bilo najgore što se moglo dogoditi. Ni slučajno. Novo Trojstvo biće mnogo prijemčivije. Mnogo radnije. Osim toga, u novoj ravnoteži zamenik će od početka biti u zaostatku.
<BR>&nbsp;&nbsp;&nbsp;&nbsp;&nbsp;Pa zašto, zbog čega, iz kog razloga se onda bojim? - pitao se visoki sveštenik.
<BR>&nbsp;&nbsp;&nbsp;&nbsp;&nbsp;Sizeren Doličnosti je uzdrhtao, rastresao perje i usredsredio se, vraćajući pažnju u sadašnjost, na izveštaj inspektora. Izgleda da su tvrdili da eksplozija i požar spadaju u onu široku kategoriju događaja koje bi Zemljani nazvali nesrećan slučaj.
<BR>&nbsp;&nbsp;&nbsp;&nbsp;&nbsp;Na navaljivanje svog doskorašenjeg kolege, Sizeren je odskora počeo da uči anglički, čudni, negalaktinski jezik samoniklih. Posao je bio obiman, obeshrabrujući i prilično problematičan s obzirom na sposobnosti jezičkih kompjutera.
<BR>&nbsp;&nbsp;&nbsp;&nbsp;&nbsp;Glavni činovnik ipak je insistirao na tome i sveštenik se iznenadio kad je otkrio da se čak i iz te životinjske mešavine režanja i ječanja može ponešto naučiti, između ostalog i skrivena značenja izraza nesrećan slučaj.
<BR>&nbsp;&nbsp;&nbsp;&nbsp;&nbsp;Fraza se očito odnosila na ono što su istraživači rekli da se ovde desilo: niz nepredvidljivih činilaca u sadejstvu sa očitom nestručnošću gradskog gasovoda iz koga su uklonjeni ljudi-nadzornici. Pa ipak, već sam način na koji su Zemljani definisali 'nesrećan slučaj' bio je potpuno pogrešan! Izraz u angličkom uopšte nije imao precizno značenje!
<BR>&nbsp;&nbsp;&nbsp;&nbsp;&nbsp;Čak su i ljudi imali izreku 'Ne postoje nesrećni slučajevi.'
<BR>&nbsp;&nbsp;&nbsp;&nbsp;&nbsp;Kad je već tako, zašto su izmislili naziv za nešto što ne postoji?
<BR>&nbsp;&nbsp;&nbsp;&nbsp;&nbsp;Nesrećan slučaj... time se moglo pokriti sve, od neprimećene uzročnosti do potpune slučajnosti i oluje verovatnoće na sedmom nivou! U svakom od tih slučajeva 'ishodi' su bili 'nesrećan slučaj'.
<BR>&nbsp;&nbsp;&nbsp;&nbsp;&nbsp;Kako neka rasa može da putuje kroz svemir i da dobije status pokrovitelja klana sa tako maglovitim, neodređenim pogledom na Vaseljenu, koji zavisi od konteksta? U poređenju sa Zemljanima, čak i paklene podvaladžije Timbrimi bili su predvidljivi i prozirni kao sam eter!
<BR>&nbsp;&nbsp;&nbsp;&nbsp;&nbsp;Ovaj neprijatni sled misli bio je upravo ono što je svešteniku najviše smetalo kod činovnika! To je bila jedna od najneprijatnijih osobina pokojnog Sizerena.
<BR>&nbsp;&nbsp;&nbsp;&nbsp;&nbsp;A baš tu osobinu su najviše voleli i cenili. Nedostajaće im.
<BR>&nbsp;&nbsp;&nbsp;&nbsp;&nbsp;Tako izgledaju zbrke kad se konsenzus rasturi, kad parenje ostane prekinuto tek što je počelo.
<BR>&nbsp;&nbsp;&nbsp;&nbsp;&nbsp;Sizeren je oštro zakreštao lanac-reči-definicije. Ovakvo zagledanje u sebe prilično ga je opterećivalo, a morao je da donese odluku o onom što se ovde desilo.
<BR>&nbsp;&nbsp;&nbsp;&nbsp;&nbsp;U nekim mogućim budućnostima Gubrui bi morali da plate odštetu Timbrimima - pa čak i Zemljanima - zbog razaranja koje se ovde desilo. Bilo je neukusno i razmišljati o tome, a moglo bi se potpuno sprečiti kada veliki plan Gubrua bude ostvaren.
<BR>&nbsp;&nbsp;&nbsp;&nbsp;&nbsp;Razvoj događaja u drugim delovima Pet Galaksija odlučiće o tome. Ova planeta samo je mali, iako važan, plod koji je trebalo probiti brzim, snažnim udarom kljuna. U svakom slučaju, posao novog Sizerena Cene i Jemstva biće da obuzda troškove.
<BR>&nbsp;&nbsp;&nbsp;&nbsp;&nbsp;Sveštenikov zadatak jeste da se postara da Savez Gubrua - istinski naslednik Drevnih - ne izgubi doličnost kada se Praoci vrate.
<BR>&nbsp;&nbsp;&nbsp;&nbsp;&nbsp;Neka vetrovi donesu taj dan, pomolio se.
<BR>&nbsp;&nbsp;&nbsp;&nbsp;&nbsp;"Presudu odlažem, odgađam, ostavljam za kasnije", glasno je objavio Sizeren. Inspektori su smesta zatvorili svoje fascikle.
<BR>&nbsp;&nbsp;&nbsp;&nbsp;&nbsp;Pošto je završio posao oko požara u kancelarijama, sledeća stanica bila je na vrhu brda gde je trebalo proceniti još jedan problem.
<BR>&nbsp;&nbsp;&nbsp;&nbsp;&nbsp;Gomila raspevanih Kvakoa sabila se i pošla kao masa, noseći sa sobom Sedalo pribranosti. Zauzevši elipsoidnu formaciju, čupavi štićenici smireno su se prodevali kroz pernatu masu svojih skakutavih, nervoznih pokrovitelja.
<BR>&nbsp;&nbsp;&nbsp;&nbsp;&nbsp;Diplomatsko skladište još se dimilo od jučerašnjih događaja. Sizeren je pažljivo saslušao inspektore koji su podnosili izveštaj, ponekad jedan po jedan, ponekad udruženi da cvrkuću u glas ili u kanonu. Sizeren je iz kakofonije sklopio sliku događaja koji su doveli do ovakvog stanja.
<BR>&nbsp;&nbsp;&nbsp;&nbsp;&nbsp;Primećen je lokalni neo-šimpanza kako se muva oko građevine, a da nije zvanično zatražio dozvolu od okupatorskih snaga. To je bilo očito narušavanje Ratnih protokola. Niko nije znao zašto je glupa poluživotinja uopšte došla ovamo. Možda ju je doveo 'majmunski kompleks' - ona glupa, nerazumljiva potreba koja navodi Zemljane da traže uzbuđenje umesto da ga razborito izbegavaju.
<BR>&nbsp;&nbsp;&nbsp;&nbsp;&nbsp;Naoružani odred naišao je na radoznalog neo-šimpanzu kad je pošao da rutinski osigura područje nesreće. Komandant se odmah obratio krznatom štićeniku ljudi, zahtevajući da zemaljsko biće smesta odustane od svojih namera i pokaže doličnu poslušnost.
<BR>&nbsp;&nbsp;&nbsp;&nbsp;&nbsp;Neo-šimpanza je bio tvrdoglav - tipično za štićenike Zemlje. Umesto da se civilizovano ponaša, pobegao je. U pokušaju da ga zaustavi, aktiviralo se neko zaštitno oruđe u piramidi. U pucnjavi koja je usledila, skladište je bilo oštećeno.
<BR>&nbsp;&nbsp;&nbsp;&nbsp;&nbsp;Ovog puta Sizeren je zaključio da je ishod sasvim zadovoljavajući. Bili štićenici ili ne, šimpanze su zvanično saveznici prokletih Timbrima. Svojim ponašanjem narušili su imunitet diplomatskog skladišta! Vojnici su imali pravo da bez oklevanja otvore vatru i na šimpanzu i na zaštitnu kuglu na piramidi. Nije bilo narušavanja doličnosti, odlučio je Sizeren.
<BR>&nbsp;&nbsp;&nbsp;&nbsp;&nbsp;Inspektori su odigrali ples olakšanja. Naravno, što se čvršće budu pridržavali drevnih procedura, to će sjajnije biti perje Gubrua kada se Praoci vrate.
<BR>&nbsp;&nbsp;&nbsp;&nbsp;&nbsp;Neka vetrovi požure taj dan.
<BR>&nbsp;&nbsp;&nbsp;&nbsp;&nbsp;"Otvorite, prodrite, uđite u skladište", naredio je sveštenik. "Uđite i ispitajte tajne u njemu!"
<BR>&nbsp;&nbsp;&nbsp;&nbsp;&nbsp;Sistemi za očuvanje tajnosti u skladištu sigurno su uništili najveći deo njegovog sadržaja. Ipak, možda će moći da otkriju poneku važnu informaciju.
<BR>&nbsp;&nbsp;&nbsp;&nbsp;&nbsp;Jednostavnije brave začas su popustile, a doneseni su naročiti alati da se uklone masivna vrata. Sve zajedno potrajalo je neko vreme. Sveštenik se pozabavio držanjem službe za grupu vojnika Kandže, moleći da ojača njihovu veru u drevne vrednosti. Bilo je važno da od ovako običnih događaja ne izgube svoj ratoborni stav, pa ih je Sizeren podsetio na to da je tokom poslednjih dana nekoliko manjih odreda nestalo u planinama jugoistočno od samog grada. Sada bi bilo dobro da se prisete kako njihovi životi pripadaju Gnezdu. Gnezdo i Čast - ništa drugo nije važno.
<BR>&nbsp;&nbsp;&nbsp;&nbsp;&nbsp;Konačno je razrešena i poslednja zapetljana reza. Nije delovala mnogo bistro s obzirom na to da su je postavile podvaladžije Timbrimi. Bravarski roboti Gubrua lako su uklonili sve njihove zaštite. Dizalica je uklonila vrata. Držeći instrumente ispred sebe, inspektori su oprezno ušli u piramidu.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije, izletela je pernata prilika, uzbuđeno cvrkućući i noseći u kljunu neki tamni, kristalni predmet. Inspektorima su se jedva videle noge od brzine kojom su igrali ples uzbuđenja dok su polagali kocke pred Sizerenovu lebdeću sedalicu.
<BR>&nbsp;&nbsp;&nbsp;&nbsp;&nbsp;Neoštećene! - plesali su. Dve data-kocke nađene su neoštećene, zaklonjene srušenim kamenjem od eksplozija samouništenja!
<BR>&nbsp;&nbsp;&nbsp;&nbsp;&nbsp;Opšte veselje obuzelo je prvo inspektore, pa onda vojnike i civile koji su ostali u pozadini. Čak su i Kvakoi veselo pevali, jer i oni su osetii da je ovo dobitak bar četvrtog reda. Štićenik Zemljana očito je neodgovornim ponašanjem narušio imunitet skladišta - što pokazuje nedostatke u Uzdizanju. Ishod je bio potpuno legalan pristup neprijateljskim tajnama!
<BR>&nbsp;&nbsp;&nbsp;&nbsp;&nbsp;Timbrimi i ljudi su posramljeni, a klan Gooksi-Gubru će mnogo saznati!
<BR>&nbsp;&nbsp;&nbsp;&nbsp;&nbsp;Slavlje je bilo mahnito, tipično za Gubrue. No, sam Sizeren je plesao samo nekoliko sekundi. U rasi ratnika, njegova uloga bila je da mnogostruko brine. Suviše mnogo stvari u svemiru su sumnjive. Suviše je mnogo onih za koje je bolje da umru kako ne bi jednog dana zapretili Gnezdu.
<BR>&nbsp;&nbsp;&nbsp;&nbsp;&nbsp;Sizeren je nakrenuo glavu na jednu, pa na drugu stranu. Zagledao se u data-kocke, crne i sjajne na osmuđenoj ilovači. Neobičan međuodnos prekrivao je spasene kristale, osećanje koje se gotovo, ali ne sasvim, moglo prevesti u narastajući užas.
<BR>&nbsp;&nbsp;&nbsp;&nbsp;&nbsp;To nije bilo prepoznatljivo psi-osećanje, niti bilo koji drugi oblik naučnog predosećanja. Da je bilo nešto od toga, Sizeren bi naredio da se kocke istog trenutka pretvore u prašinu.
<BR>&nbsp;&nbsp;&nbsp;&nbsp;&nbsp;Pa ipak... bilo je veoma čudno.
<BR>&nbsp;&nbsp;&nbsp;&nbsp;&nbsp;Sizeren je nakratko uzdrhtao od priviđenja da su složeni kristali zapravo oči - svetlucajuće, kao svemir crne oči neke velike i veoma opasne zmije.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
