<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. ATAKLENA
<P>&nbsp;&nbsp;&nbsp;&nbsp;&nbsp;"Poludeću ovde dole. Osećam se kao da sam u zatvoru!"
<BR>&nbsp;&nbsp;&nbsp;&nbsp;&nbsp;Robert se ushodao po sobi, praćen dvema senkama koje su bacale jedine dve sijalice. Njihova čista svetlost presijavala se u slojevima vlage koji su se spuštali niz zidove podzemne prostorije.
<BR>&nbsp;&nbsp;&nbsp;&nbsp;&nbsp;Robert je stezao levu šaku, pa su se sve do mišićavih ramena pod kožom ocrtavale tetive. Udario je neku policu i odjeci su se razlili kroz podzemne prolaze. "Upozoravam te, Klena, ne mogu više da izdržim. Kad ćeš me pustiti napolje?"
<BR>&nbsp;&nbsp;&nbsp;&nbsp;&nbsp;Ataklena se trgla kad je Robert opet raspalio po polici, oslobađajući se jarosti. Bar dvaput je izgledalo da će upotrebiti još bolnu desnu ruku umesto zdrave levice. "Roberte", pokušala je, "sjajno se oporavljaš. Uskoro će ti skinuti gips. Molim te, nemoj to da pokvariš nekom povredom..."
<BR>&nbsp;&nbsp;&nbsp;&nbsp;&nbsp;"Menjaš temu!" prekinuo ju je. "Čak i sa gipsom, trebalo bi da sam napolju, da pomažem u obuci vojske i izviđanju položaja Gubrua. Umesto toga, ti si me zarobila u pećinama, da programiram kompjutere i zabadam čiode u mape! Poludeću od toga!"
<BR>&nbsp;&nbsp;&nbsp;&nbsp;&nbsp;Robert je zaista zračio jarošću. Ataklena ga je već molila da se kontroliše. Da zatvori ventil, kako je glasila metafora. Ko zna zašto, bila je veoma osetljiva na njegove emocionalne bure - divlje i nekontrolisane kao kod adolescenata na Timbrimu.
<BR>&nbsp;&nbsp;&nbsp;&nbsp;&nbsp;"Roberte, dobro znaš zašto ne smemo da te pošaljemo na površinu. Gubrui su već nekoliko puta zasuli gasom naš logor na površini. Da si se samo jednom zatekao tamo, sad bi bio na putu za ostrvo Kilmar. I to u najboljem slučaju! Naježim se i od same pomisli na najgori slučaj."
<BR>&nbsp;&nbsp;&nbsp;&nbsp;&nbsp;Ataklenina korona raširila se od te primisli; srebrnaste treplje počele su da podrhtavaju od uznemirenosti.
<BR>&nbsp;&nbsp;&nbsp;&nbsp;&nbsp;Bila je čista sreća što je Robert spasen sa farme Mendozinih pre nego što su se uporni roboti Gubrua stuštili na malo planinsko imanje. Kamuflaža i uklanjanje sve elektronske opreme nisu bili dovoljni da sakriju kolibu.
<BR>&nbsp;&nbsp;&nbsp;&nbsp;&nbsp;Melina Mendoza smesta je krenula sa decom za Port Heleniju i verovatno su stigli na vreme da prime protivotrov. Huan Mendoza imao je manje sreće. Pošto je zaostao da bi zatvorio neke zamke za ekološka istraživanja, uhvatila ga je odložena alergijska reakcija na gas i umro je posle pet minuta, grčeći se i bacajući penu pred užasnutim pogledima svojih bespomoćnih saradnika šimpanza.
<BR>&nbsp;&nbsp;&nbsp;&nbsp;&nbsp;"Nisi video Huana kako umire, Roberte, ali sigurno si čuo izveštaje. Želiš li da rizikuješ takvu smrt? Jesi li svestan koliko je malo već nedostajalo da te izgubimo?"
<BR>&nbsp;&nbsp;&nbsp;&nbsp;&nbsp;Pogledali su se u oči, smeđe protiv sivog sa zlatnim pegama. Mogla je da oseti Robertovu odlučnost, ali i njegov napor da obuzda svoj tvrdoglavi bes. Polako je opustio levu ruku. Duboko je uzdahnuo i spustio se u sklopivu stolicu.
<BR>&nbsp;&nbsp;&nbsp;&nbsp;&nbsp;"Svestan sam, Klena. Znam kako se osećaš, ali molim te da me razumeš. Ja sam deo svega ovoga." Nagnuo se prema njoj. Nije bio besan, ali i dalje je imao napet izraz lica. "Prihvatio sam zahtev moje majke da te odvedem u divljinu umesto da se pridružim mojoj jedinici civilne zaštite, jer Megan je rekla da je to važno. Sada ti više nisi moj gost u šumi. Ti organizuješ vojsku! A ja se osećam kao peti točak."
<BR>&nbsp;&nbsp;&nbsp;&nbsp;&nbsp;Ataklena je uzdahnula. "Oboje znamo da to neće biti nikakva vojska... više nekakav simbol. Nešto što će šimpanzama dati nadu. Uostalom, kao oficir, ti svakako imaš pravo da preuzmeš od mene komandu kad god to poželiš."
<BR>&nbsp;&nbsp;&nbsp;&nbsp;&nbsp;Robert je odmahnuo glavom. "Nije to u pitanju. Nisam toliko uobražen da pomislim kako bih bio bolji od tebe. Znam da nisam tip vođe. Većina šimpanza te obožava i veruje u tvoju timbrimsku mistiku. Ipak, verovatno sam jedini čovek u ovim planinama koji je prošao nekakvu vojnu obuku... okolnost koju bi trebalo da iskoristiš ako hoćeš da imamo ikakvih izgleda da..."
<BR>&nbsp;&nbsp;&nbsp;&nbsp;&nbsp;Robert je naglo prekinuo i pogledao nekuda preko Atakleninog ramena. I ona se okrenula kad je jedna omanja šima u kratkim pantalonama ušla u prostoriju i salutirala.
<BR>&nbsp;&nbsp;&nbsp;&nbsp;&nbsp;"Izvinite, generale, kapetane Onigl, ali upravo je stigao poručnik Bendžamin. On, ovaj, izveštava da u Prolećnoj dolini stvari nisu ništa bolje. Isto nema ljudi, a sve ispostave bar jednom dnevno roboti zasipaju gasom. Dokle god su naši glasnici stigli, izgleda da ne pokazuju znake odustajanja."
<BR>&nbsp;&nbsp;&nbsp;&nbsp;&nbsp;"A šta je sa šimpanzama u Prolećnoj dolini?" upitala je Ataklena. "Jesu li se razboljevali od gasa?" Setila se dr Šulca i delovanja gasa na neke od šimpanza u Središtu.
<BR>&nbsp;&nbsp;&nbsp;&nbsp;&nbsp;Šima je odmahnula glavom. "Ne, gos'ce. Ne više. Izgleda da se stalno ponavlja jedno isto. Sve osetljive šimpanze već su otišle u Port Heleniju. Svi koji su do sada ostali u planinama sigurno su imuni."
<BR>&nbsp;&nbsp;&nbsp;&nbsp;&nbsp;Ataklena je izmenjala pogled sa Robertom. Mora da su oboje pomislili isto.
<BR>&nbsp;&nbsp;&nbsp;&nbsp;&nbsp;Svi osim jednog.
<BR>&nbsp;&nbsp;&nbsp;&nbsp;&nbsp;"Prokletstvo!" prasnuo je Robert. "Zar nikad neće prestati? Već su zarobili devedeset devet zarez devedeset devet posto ljudi. Zar moraju dalje da zaprašuju svaku kolibu, samo da bi pokupili sve do poslednjeg?"
<BR>&nbsp;&nbsp;&nbsp;&nbsp;&nbsp;"Očito se boje homo sapiensa, Roberte", nasmešila se Ataklena. "Na kraju krajeva, vi ste saveznici Timbrima, a mi ne biramo za partnere bezopasne vrste."
<BR>&nbsp;&nbsp;&nbsp;&nbsp;&nbsp;Robert je ljutito odmahnuo glavom. Ataklena je pružila oreol da ga dodirne, gurkajući njegovu ličnost i terajući ga da podigne pogled i vidi osmeh u njenim očima. Protiv svoje volje, Robert se osmehnuo, a onda se konačno nasmejao. "Oh, izgleda da proklete ptice i nisu toliko glupe. Bolje sprečiti nego lečiti, je li?"
<BR>&nbsp;&nbsp;&nbsp;&nbsp;&nbsp;Ataklena je odmahnula glavom. Koronom je isprela glif odobravanja, sasvim jednostavan, tako da je i on mogao da ga kenira.
<BR>&nbsp;&nbsp;&nbsp;&nbsp;&nbsp;"Ne, Roberte, nisu oni glupi, ali već su ispustili jednog čoveka. Znači da je još daleko kraj njihovim brigama."
<BR>&nbsp;&nbsp;&nbsp;&nbsp;&nbsp;Mala šima pogledala je Timbrimku, pa čoveka i na kraju uzdahnula. Njoj je to sve zvučalo jezivo, a ne smešno. Nije razumela zašto se njih dvoje smeše.
<BR>&nbsp;&nbsp;&nbsp;&nbsp;&nbsp;Verovatno je reč bila o nečem istančanom i uvijenom. Humor pokrovitelja... suv i intelektualan. Neke šimpanze uspevale su da ga razumeju, ali ti su se razlikovali od ostalih neo-šimpanza ne samo po inteligenciji nego i po još nečemu, što nije moglo lako da se odredi.
<BR>&nbsp;&nbsp;&nbsp;&nbsp;&nbsp;Nije zavidela takvima. Odgovornost je gadna stvar, mnogo strašnija od potrebe za borbom sa nadmoćnijim neprijateljem... ili čak i od smrti.
<BR>&nbsp;&nbsp;&nbsp;&nbsp;&nbsp;Nju je užasavala mogućnost da ostane sama. Nije razumela čemu se ovo dvoje smeju, ali bilo joj je drago da ih čuje.
<BR>&nbsp;&nbsp;&nbsp;&nbsp;&nbsp;Kurirka se malo više ispravila kad joj se Ataklena obratila.
<BR>&nbsp;&nbsp;&nbsp;&nbsp;&nbsp;"Želim lično da čujem izveštaj poručnika Bendžamina. Osim toga, molim te da pozdraviš dr So i zamoliš je da nam se pridruži u planerskoj sobi."
<BR>&nbsp;&nbsp;&nbsp;&nbsp;&nbsp;"Razumem!" Šima je salutirala i odjurila.
<BR>&nbsp;&nbsp;&nbsp;&nbsp;&nbsp;"Pa, Roberte?" upitala je Ataklena. "Volela bih da čujem i tvoje mišljenje."
<BR>&nbsp;&nbsp;&nbsp;&nbsp;&nbsp;Podigao je pogled, odjednom zamišljen. "Samo čas, Klena. Treba da proverim kako se stvari odigravaju. Voleo bih da prvo o nečemu promozgam."
<BR>&nbsp;&nbsp;&nbsp;&nbsp;&nbsp;"Dobro", klimnula je ona. "Videćemo se kasnije." Okrenula se i pošla za kurirkom niz vlažan hodnik, slabo osvetljen retkim svetiljkama i odblescima kapi sa stalaktita.
<BR>&nbsp;&nbsp;&nbsp;&nbsp;&nbsp;Robert ju je ispratio pogledom. Ostao je da razmišlja u gotovo potpunoj tišini.
<BR>&nbsp;&nbsp;&nbsp;&nbsp;&nbsp;Zašto Gubrui uporno zaprašuju planine, kad su gotovo svi ljudi iz njih već zarobljeni? Mora da je to užasno skupo, čak i ako se roboti spuštaju samo nad ona mesta gde osete prisustvo Zemljana.
<BR>&nbsp;&nbsp;&nbsp;&nbsp;&nbsp;A kako mogu da otkriju zgrade, vozila, čak i usamljene šimpanze, bez obzira na to kako bili sakriveni?
<BR>&nbsp;&nbsp;&nbsp;&nbsp;&nbsp;Zasad nije važno što su zaprašili naš logor na površini. Roboti su glupe mašine i ne znaju da u ovoj dolini obučavamo vojsku. Oni samo osete signal 'Zemljani!', sjure se da obave svoj posao i smesta odlaze dalje.
<BR>&nbsp;&nbsp;&nbsp;&nbsp;&nbsp;Ali šta će biti kad počnemo naše operacije i privučemo pažnju samih Gubrua? Tada ne smemo biti primetni.
<BR>&nbsp;&nbsp;&nbsp;&nbsp;&nbsp;Postojao je još jedan veoma važan razlog da pronađe odgovor na ova pitanja.
<BR>&nbsp;&nbsp;&nbsp;&nbsp;&nbsp;Sve dok to traje, biću zarobljen ovde dole!
<BR>&nbsp;&nbsp;&nbsp;&nbsp;&nbsp;Robert je osluškivao tiho kapanje vode sa najbližeg zida. Razmišljao je o neprijatelju.
<BR>&nbsp;&nbsp;&nbsp;&nbsp;&nbsp;Nevolje na Gartu svakako su bile tek sitno koškanje u poređenju sa velikim bitkama što potresaju Pet Galaksija. Gubrui ne mogu da zasipaju gasom celu planetu. To bi koštalo previše za ovaj slepi rukavac rata.
<BR>&nbsp;&nbsp;&nbsp;&nbsp;&nbsp;Zato je poslat odred jeftinih, glupih, ali delotvornih robota da traže i spuštaju se na sve što nije prirodno na Gartu... sve što miriše na Zemlju. Sada je svaki napad ishodio samo gomilom iznerviranih i besnih šimpanza - imunih na gas za taoce - i praznim zgradama na celoj planeti.
<BR>&nbsp;&nbsp;&nbsp;&nbsp;&nbsp;To je bila gnjavaža, i to delotvorna. Morala se nekako prekinuti.
<BR>&nbsp;&nbsp;&nbsp;&nbsp;&nbsp;Robert je iz fascikle na stolu izvukao list papira. Zapisao je glavne načine na koje bi roboti mogli da otkriju Zemljane na tuđoj planeti.
<BR>
<BR>&nbsp;&nbsp;&nbsp;&nbsp;&nbsp;OPTIČKO SNIMANJE
<BR>&nbsp;&nbsp;&nbsp;&nbsp;&nbsp;INFRACRVENA TELESNA TEMPERATURA
<BR>&nbsp;&nbsp;&nbsp;&nbsp;&nbsp;REZONANTNI SKENER
<BR>&nbsp;&nbsp;&nbsp;&nbsp;&nbsp;PSI
<BR>&nbsp;&nbsp;&nbsp;&nbsp;&nbsp;ZAKRIVLJENJE VEROVATNOĆE
<BR>
<BR>&nbsp;&nbsp;&nbsp;&nbsp;&nbsp;Zažalio je što je na studijama slušao tako mnogo o javnoj upravi, a tako malo o galaktinskim tehnologijama. Bio je siguran da arhive Biblioteke, stare ko zna koliko gigagodina, sadrže bezbroj metoda otkrivanja boljih od ovih pet. Na primer, šta ako roboti mogu da 'nanjuše' miris Zemljana, nalazeći sve zemljansko po mirisnim tragovima?
<BR>&nbsp;&nbsp;&nbsp;&nbsp;&nbsp;Ne. Odmahnuo je glavom. U ovom trenutku spisak će morati da se zaključi: očito besmislene stvari moraju otpasti. Ili bar da ostanu kao poslednja mogućnost.
<BR>&nbsp;&nbsp;&nbsp;&nbsp;&nbsp;Mogao je pokušati sa piko-ogrankom Biblioteke koju su pobunjenici imali, spasenu iz ruševina Središta Haulet. Verovatnoća da dopre do nekog vojnog podatka bila je prilično mala. Ogranak je bio malecak - sadržao je jedva toliko informacija koliko i knjige koje je čovečanstvo napisalo pre Kontakta - i bio je specijalizovan za područja Uzdizanja i genetskog inženjeringa.
<BR>&nbsp;&nbsp;&nbsp;&nbsp;&nbsp;Možda bi mogli da se prijavimo područnoj Biblioteci na Tanitu za pretragu literature. Robert se nasmešio sopstvenoj ironiji. Čak i okupirani i zarobljeni narod imao je teorijsko pravo na pristup Galaktinskoj Biblioteci kad god bi poželeo. To je bio deo Zakonika Praotaca.
<BR>&nbsp;&nbsp;&nbsp;&nbsp;&nbsp;Tako je! Nasmejao se slici koju je zamislio. Lepo ćemo otići do štaba Gubrua i zahtevati da emituju našu poruku na Tanit... zahtev za informaciju o vojnoj tehnologiji našeg okupatora!
<BR>&nbsp;&nbsp;&nbsp;&nbsp;&nbsp;Možda bi oni to i učinili. Uostalom, u galaksijama vlada zbrka i Biblioteka mora da je preplavljena upitnicima. Na kraju će doći i do našeg pitanja, možda negde u sledećem stoleću.
<BR>&nbsp;&nbsp;&nbsp;&nbsp;&nbsp;Zagledao se u spisak. O ovim metodama bar je čuo ili je znao nešto o njima.
<BR>&nbsp;&nbsp;&nbsp;&nbsp;&nbsp;Prva mogućnost: možda na orbiti postoji satelit sa aparaturom za precizno optičko skeniranje, pa pregleda Gart ar po ar, tražeći pravilne oblike koji bi predstavljali zgrade i vozila. Takva naprava upućivala bi robote ka metama.
<BR>&nbsp;&nbsp;&nbsp;&nbsp;&nbsp;Sasvim izvodljivo, ali zašto onda ista mesta bivaju ponovo i ponovo napadnuta? Zar takav satelit ne bi trebalo da pamti? A kako bi takav satelit mogao da uputi robota čak i na usamljene grupe šimpanza, koje putuju pod debelim šumskim krovom?
<BR>&nbsp;&nbsp;&nbsp;&nbsp;&nbsp;Obrnuta logika važila je za infracrveno otkrivanje. Mašine nisu mogle da reaguju na telesnu temperaturu mete. Roboti su se obrušavali i na prazne zgrade, hladne i napuštene već nedeljama.
<BR>&nbsp;&nbsp;&nbsp;&nbsp;&nbsp;Robert nije bio dovoljno stručan da odstrani sve mogućnosti sa spiska. Jedva da je imao pojma o psi energiji i njenom uvrnutom rođaku, zakrivljenju verovatnoće. Posle nekoliko nedelja uz Ataklenu vrata pred njim su se odškrinula, ali još je bio tek praktikant na području koje je mnoge ljude i šimpanze primoravalo da uzdrhte od sujevernog straha.
<BR>&nbsp;&nbsp;&nbsp;&nbsp;&nbsp;Pa, kad sam već zaglavljen tu pod zemljom, mogao bih i da proširim svoje obrazovanje.
<BR>&nbsp;&nbsp;&nbsp;&nbsp;&nbsp;Sporo je ustao da bi se pridružio Atakleni i Bendžaminu, a onda se naglo zaustavio. Pregledanje spiska mogućnosti pokazalo mu je da je nešto izostavio.
<BR>&nbsp;&nbsp;&nbsp;&nbsp;&nbsp;...način na koji su Gubrui pri invaziji prodrli kroz našu odbranu... način kojim nas nalaze ponovo i ponovo, ma gde se sakrili. Način da osujete svaki naš pokret.
<BR>&nbsp;&nbsp;&nbsp;&nbsp;&nbsp;Nije želeo, ali poštenje ga je nateralo da ponovo uzme olovku.
<BR>&nbsp;&nbsp;&nbsp;&nbsp;&nbsp;Napisao je samo jednu reč.
<BR>
<BR>&nbsp;&nbsp;&nbsp;&nbsp;&nbsp;IZDAJA
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
