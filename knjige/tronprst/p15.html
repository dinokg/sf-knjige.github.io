<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. SEJVURIN ZAKON
<BR>@03 = Grad tkača, 2892.
<P>&nbsp;&nbsp;&nbsp;&nbsp;&nbsp;Luis je bio sam kada se probudio i gladan. Navukao je zip-odelo i izišao kroz krckavo žbunje.
<BR>&nbsp;&nbsp;&nbsp;&nbsp;&nbsp;Selo je delovalo prazno.
<BR>&nbsp;&nbsp;&nbsp;&nbsp;&nbsp;Pepeo od sinoćnje vatre još je bio topao. Pronašao je ostatke svog korenja i rasporio ga. Veoma je ličilo na biljku-jaje. To uopšte nije bio loš doručak.
<BR>&nbsp;&nbsp;&nbsp;&nbsp;&nbsp;Podnevno sunce - tako je - ali i izgledalo je kao da je podne, kao da je proćerdao pola dana. Ukrcao se na svoje teretne ploče i podigao se da osmotri okolinu. Eno ih tamo, odmah ih je uočio: kometa Sejvur predvodila je rep dece kroz uzvodni luk.
<BR>&nbsp;&nbsp;&nbsp;&nbsp;&nbsp;Sustigao ih je kada su napuštali luk, ostavio teretne ploče i pridružio se povorci.
<BR>
<BR>&nbsp;&nbsp;&nbsp;&nbsp;&nbsp;Išli su duž reke. Luis je crtao karte prstena za njih, i pričao o njegovim graditeljima i njegovoj starosti, sudbini; pokušao je da im ukaže na to koji su delovi predstavljali puko nagađanje. Nacrtao je dvostruke superprovodne toroide koje su pronašli ponovo postavljene na svemirskoj letelici graditelja gradova: Basardove sabirnice skinute sa postolja na obodnom zidu. Nije ispričao o tome koliko ga je koštalo da ostale snabde gorivom.
<BR>&nbsp;&nbsp;&nbsp;&nbsp;&nbsp;Neki od dečaka su nestali. Sada su se vratili. Pronašli su na stotine ptičjih gnezda na račvastom drveću. Cela skupina je otrčala, a Luis i Sejvur su polako krenuli za njima.
<BR>&nbsp;&nbsp;&nbsp;&nbsp;&nbsp;Sejvur reče: "Nikako da pohvatam kada spavaš."
<BR>&nbsp;&nbsp;&nbsp;&nbsp;&nbsp;"Dugo sam sinoć pričao sa dvojicom koje ti možda nikada nećeš sresti."
<BR>&nbsp;&nbsp;&nbsp;&nbsp;&nbsp;"Noćnim narodom? Za njih se kaže da znaju sve i da vladaju svime pod Lukom. Mrtvi njima pripadaju. Luise, ponekad ugostimo posetioce koji razgovaraju sa takvima, ali zašto ti to radiš?"
<BR>&nbsp;&nbsp;&nbsp;&nbsp;&nbsp;"Razgovaraću sa bilo kim", priznade Luis. "Sejvur, uživao sam. Nešto malo sam i naučio. Mislim da je dete želelo da priča, a otac ga nije na vreme zaustavio. A onda je Kovač Melodije odao više, a da toga uopšte nije bio svestan, tako da sada gotovo znam kako njihovo carstvo komunicira preko svih tih nepreglednih razdaljina duž Luka."
<BR>&nbsp;&nbsp;&nbsp;&nbsp;&nbsp;Sejvur obesi vilicu. Luis žurno dodade: "Nije moja tajna da je otkrijem, Sejvur, čak ni kada bih je znao. Ipak, oni ne znaju sve. Oni imaju problema, ja imam problema..."
<BR>&nbsp;&nbsp;&nbsp;&nbsp;&nbsp;"Ti ih imaš, da", reče ona oštro. "Jutros se nisi probudio, ali si razgovarao sa svojim snovima. Šta te muči, Luise?"
<BR>&nbsp;&nbsp;&nbsp;&nbsp;&nbsp;Umalo nisu ušetali u eksploziju malih mreža.
<BR>&nbsp;&nbsp;&nbsp;&nbsp;&nbsp;Deca su, šunjajući se, opkolila gaj. Sada su mreže letele. Za jedan sat ulovili su zapanjujući broj ptica veličine goluba.
<BR>&nbsp;&nbsp;&nbsp;&nbsp;&nbsp;Tkače, izgleda, nisu zanimala jaja, ali ih je zato Luis desetak pokupio. Ličila su i na dodir podsećala na sklisku plastiku, poput staklenki za pijenje tečnosti u bestežinskom stanju, samo bez bradavice. Vredi pokušati.
<BR>&nbsp;&nbsp;&nbsp;&nbsp;&nbsp;Sredinom popodneva vratili su se u selo. Dok su deca čerupala ptice, Luis i Sejvur odšetaše dalje sami. Seli su na ravnu stenu i posmatrali starije tkače kako potpiruju vatru.
<BR>&nbsp;&nbsp;&nbsp;&nbsp;&nbsp;Sejvur ga je ponovo pitala: "Šta muči učitelja?"
<BR>&nbsp;&nbsp;&nbsp;&nbsp;&nbsp;Luis se nasmejao. Zar učitelji nemaju nikakvih muka? Ali kako to objasniti jednom tkaču?
<BR>&nbsp;&nbsp;&nbsp;&nbsp;&nbsp;"Dosta davno ispao sam budala. Mora da je Žitelju mreže trebalo četiri do pet falana da shvati koliko sam bio glup, zašto Luis Vu nije razgovarao s njim. Ali sada razgovaramo, i nije stvar u tome.
<BR>&nbsp;&nbsp;&nbsp;&nbsp;&nbsp;Sejvur, Žitelj mreže zarobio je mene i Hmiija da mu budemo sluge. To je i te kako vredno prekora, razume se, ali on poseduje poklone kojima može da plati takvu jednu krađu. Ima seme za žvakanje koje starog hominida može da pretvori u mladog, a i kzina."
<BR>&nbsp;&nbsp;&nbsp;&nbsp;&nbsp;Sejvur je grizla usnu. "U redu. On može. Ali hoće li?"
<BR>&nbsp;&nbsp;&nbsp;&nbsp;&nbsp;"Za izvesne protivusluge. Takođe ima uređaj, autodok. On je u stanju da izleči ozbiljne rane, ožiljke, da vrati izgubljene udove. Isto tako može da otkloni štetu na koju ne deluje čak ni osnažujući začin.
<BR>&nbsp;&nbsp;&nbsp;&nbsp;&nbsp;Sejvur, da bi se obnovio čovek potrebna je izuzetna medicinska tehnika. Ako je u stanju da me podmladi, verujem da je u stanju i da me učini poslušnim. Hmii i ja smo bili bedni robovi. Poslednji je u stanju da od mene napravi boljeg slugu. Savršenog slugu. Do pretprošle noći imao sam izgovor da se ne prepustim njegovim mašinama. Sada ga nemam."
<BR>&nbsp;&nbsp;&nbsp;&nbsp;&nbsp;Sejvur upita: "Da li si ranije bio u njegovim mašinama?"
<BR>&nbsp;&nbsp;&nbsp;&nbsp;&nbsp;To je bilo dobro pitanje. "Imao me je u smrznutom snu dve godine. Mogao je da poradi na meni medicinski. Mogao je da učini šta god je hteo."
<BR>&nbsp;&nbsp;&nbsp;&nbsp;&nbsp;"Ali nije."
<BR>&nbsp;&nbsp;&nbsp;&nbsp;&nbsp;"Mislim da nije. Ne osećam se nimalo drugačije."
<BR>&nbsp;&nbsp;&nbsp;&nbsp;&nbsp;Sejvur je ćutala.
<BR>&nbsp;&nbsp;&nbsp;&nbsp;&nbsp;Luis se iznenada nasmejao, okrenuo i zagrlio je. "Nije važno. Raspolutio sam njegov hiperpogonski motor! Ne može da se vrati zvezdama, i zato mora da spase Luk. Ako je od mene napravio slugu, onda sam ispao loš sluga."
<BR>&nbsp;&nbsp;&nbsp;&nbsp;&nbsp;Sejvur se zagledala u njega, a onda se glasno nasmejala. "Ali, Luise, i ti si se uhvatio u zamku!"
<BR>&nbsp;&nbsp;&nbsp;&nbsp;&nbsp;"Obećao sam." Valavirgilin od mašinskog naroda. "Rekao sam da ću spasiti Prsten ili umreti pri tom pokušaju."
<BR>&nbsp;&nbsp;&nbsp;&nbsp;&nbsp;Sejvur je ćutala.
<BR>&nbsp;&nbsp;&nbsp;&nbsp;&nbsp;"Mislio je da pred sobom ima zavisnika od struje." Luis je čuo prazninu u prevodu: nije postojala odgovarajuća reč za zavisnika od struje u Sejvurinom jeziku. "Mislio je da ću učiniti sve što bude tražio zarad električne struje koja prolazi kroz centar zadovoljstva u mom mozgu... kao što bi jedan tkač mogao prodati svoju slobodu zarad, recimo, alkohola. Nije znao da sam u stanju da je se odreknem. Sada zna."
<BR>&nbsp;&nbsp;&nbsp;&nbsp;&nbsp;Sejvur reče: "Pa šta ako te učini mladim i poslušnim? Ali ako mu prethodno izričito kažeš da se nećeš obazirati na njegova naređenja?"
<BR>&nbsp;&nbsp;&nbsp;&nbsp;&nbsp;"Sejvur. U stanju je da izmeni moj um."
<BR>&nbsp;&nbsp;&nbsp;&nbsp;&nbsp;"Ah."
<BR>&nbsp;&nbsp;&nbsp;&nbsp;&nbsp;Luis se na trenutak zamislio. Ubrzo reče: "Pametan sam i vredan, i Žitelj mreže to zna. Ako od mene napravi boljeg slugu, mogao bih postati glup ili spor. Mogu govoriti sebi da bi bio budala kada bi me mnogo izmenio. To je vraški izazovno. Bojim se da ću poverovati u to, Sejvur."
<BR>&nbsp;&nbsp;&nbsp;&nbsp;&nbsp;"Hoće li održati dato obećanje?"
<BR>&nbsp;&nbsp;&nbsp;&nbsp;&nbsp;Još jedno dobro pitanje.
<BR>&nbsp;&nbsp;&nbsp;&nbsp;&nbsp;Nesus, odbačen od svoje vrste... Nesus, ludi lutkar, tražio je da se Poslednji pari s njim, ako se vrati sa Prstena. Poslednji je pristao. I održao je reč.
<BR>&nbsp;&nbsp;&nbsp;&nbsp;&nbsp;Ali tu je bila reč o pogodbi među jednakima... Ne, nije. Nesus je smatran ludim, ludim vekovima.
<BR>&nbsp;&nbsp;&nbsp;&nbsp;&nbsp;Lutkari su ispunjavali ugovore sklopljene sa različitim vrstama širom poznatog svemira.
<BR>&nbsp;&nbsp;&nbsp;&nbsp;&nbsp;Zaboravio je na Sejvur; poskočio je kada je progovorila. "Kada bih poverovala u tvoj ludi, san to bi značilo da si mi vratio mladost, a potom mi je oduzeo. Ali reći ću ti ovo", dodade ona prekornim glasom. "Što sam starija, to bih više dala da ponovo budem mlada. Ako nemaš nameru da ikada više imaš posla sa Žiteljem mreže, to je jedno. Ako, pak, nameravaš, onda je poslednje što želiš da čekaš dok ne postaneš star i bolestan."
<BR>&nbsp;&nbsp;&nbsp;&nbsp;&nbsp;Zaključio je da je sasvim u pravu.
<BR>
<BR>&nbsp;&nbsp;&nbsp;&nbsp;&nbsp;Te noći su skuvali meso - mornari ribu, Luis jaja i rečni korov za koji je otkrio da je jestiv - i otišli da sede ispod stene.
<BR>&nbsp;&nbsp;&nbsp;&nbsp;&nbsp;Luis uhvati sebe da pogledom traži Kovača Melodije u grmlju. Od demona nije bilo ni traga, ali on će i dalje osluškivati.
<BR>&nbsp;&nbsp;&nbsp;&nbsp;&nbsp;Lebdeći industrijski park bio je beživotan kada ga je Luis poslednji put video. Sada ga je mrena-prozor Poslednjeg prikazivala kako blešti.
<BR>&nbsp;&nbsp;&nbsp;&nbsp;&nbsp;"Imaš me", izgovori Luis u prazan vazduh. "Moram znati kako se to dogodilo."
<BR>&nbsp;&nbsp;&nbsp;&nbsp;&nbsp;Prizor poskoći...
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
