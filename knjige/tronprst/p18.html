<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. PAUČINA-UHODA
<P>&nbsp;&nbsp;&nbsp;&nbsp;&nbsp;Neka senka prešla je preko svetla, spustivši se na njegove zatvorene kapke.
<BR>&nbsp;&nbsp;&nbsp;&nbsp;&nbsp;Teger samo što se nije probudio, tako da je mogao da uživa u toploti, opuštenosti, osećanju koje je stvarao dodir Varvijinih leđa prislonjenih uz njegove grudi i stomak, miris njene dlake. Ako dozvoli sebi da se sasvim razbudi, razmišljaće o gladi.
<BR>&nbsp;&nbsp;&nbsp;&nbsp;&nbsp;Glad. Kako da nahrani Varviju? Ptice strvinari pobegle su od buke, alkoholnih isparenja i junaka. Tu su bili vampiri - uplašio se od samog mučnog sećanja - ali čega je ovde bilo za crvene mesojede?
<BR>&nbsp;&nbsp;&nbsp;&nbsp;&nbsp;Odagnati vampire. Sići. Loviti.
<BR>&nbsp;&nbsp;&nbsp;&nbsp;&nbsp;Po dnevnoj svetlosti sve senke bile su okomite. Mora da se spustila noć, i ovo mora da su svetla na doku. Ko je to mogao da se kreće unaokolo noću? Teger otvori oči.
<BR>&nbsp;&nbsp;&nbsp;&nbsp;&nbsp;Dvoja krznata leđa uđoše u krug svetlosti i iziđoše iz njega, te se udaljiše niz obodnu ulicu.
<BR>&nbsp;&nbsp;&nbsp;&nbsp;&nbsp;Teger skliznu dalje od Varvije. Pronašao je neko ćebe i pokrio je. Harfista i Tužna Cev upravo su zavijali u ulicu stepeništa. Teger ih je sledio, šunjajući se.
<BR>&nbsp;&nbsp;&nbsp;&nbsp;&nbsp;Demoni su bili tajanstvena rulja. Polagali su pravo na svoje tajne; međutim, crveni su bili oni koji se šunjaju.
<BR>&nbsp;&nbsp;&nbsp;&nbsp;&nbsp;Sjaj veštačke svetlosti obasja pripadnike noćnog naroda. Ostatak Valine posade pronašao je prekidače koji su promakli Tegeru. Noć je bila njihov elemenat, ali noćas su demoni bili ti koji su bili napola slepi. Da li će im to smetati? Demoni sigurno u velikoj meri zavise od mirisa.
<BR>&nbsp;&nbsp;&nbsp;&nbsp;&nbsp;Kuće duž ulice stepeništa bile su poređane u cik-cak. Bilo je dovoljno mesta za skrivanje. Teger se krio iza čvrstih masa, drveća i zidova, prilično zaostavši. Gde li su demoni?
<BR>&nbsp;&nbsp;&nbsp;&nbsp;&nbsp;Upravo izlaze kroz razbijeni prozor, tiho se žaleći na svom govoru. U toj je kući Teger pronašao celu porodicu kostura. Da li su demoni nanjušili lešinare? Neće naći ništa osim kostiju.
<BR>&nbsp;&nbsp;&nbsp;&nbsp;&nbsp;Na vrhu ulice stepeništa ušli su u salu za bankete u obliku kugle. Ni tamo za njih nije bilo ničega, priseti se Teger. Čekao je u praznom bazenu, tek malo izvirivši iznad njegove ivice.
<BR>&nbsp;&nbsp;&nbsp;&nbsp;&nbsp;Izišli su i nastavili naviše u senku. Vrh Grada, dimnjak, još je bio u mraku. Hoće li se popeti na njega da osmotre svoje carstvo? Ali dok je Teger vijugao uz strmu ulicu stepeništa, nije video senke koje se uzdižu naspram neba. Postao je još oprezniji.
<BR>&nbsp;&nbsp;&nbsp;&nbsp;&nbsp;A onda je začuo jak zvuk. Neko je savijao metal.
<BR>&nbsp;&nbsp;&nbsp;&nbsp;&nbsp;Popeo se lestvicama i zagledao preko vrha skladišnog rezervoara hemikalija; njegova senka se izgubila u lavirintu cevi.
<BR>&nbsp;&nbsp;&nbsp;&nbsp;&nbsp;Demoni su se nalazili u podnožju dimnjaka. Još je bilo suviše mračno da bi video šta to rade. Čuo je kako ritmički seku cigle testerom. Spustio se niz lestvice i stao krivudajući da se primiče.
<BR>&nbsp;&nbsp;&nbsp;&nbsp;&nbsp;Nisu tražili hranu. Šta, onda? Prilazio je iza zida radijatora, i Tužna Cev ga uhvati za zglavak.
<BR>&nbsp;&nbsp;&nbsp;&nbsp;&nbsp;Srećom, nije posegnuo za mačem. Prošaputao je: "Ja sam, Teger."
<BR>&nbsp;&nbsp;&nbsp;&nbsp;&nbsp;Tužna Cev doviknu: "To je Teger!" Iscerila mu se u lice i rekla: "Prespavao si nešto od ovoga. Valavirgilin je sasvim sigurna da moraju postojati svetiljke koje obasjavaju strukturu ispod nas. Treba ih samo uključiti. I mi tako mislimo, ali prekidači su tamo dole."
<BR>&nbsp;&nbsp;&nbsp;&nbsp;&nbsp;"Šta, u fontani?"
<BR>&nbsp;&nbsp;&nbsp;&nbsp;&nbsp;"Fontana, pozornica, kancelarije komande, platforma za govore. Sigurno su želeli da sami upravljaju osvetljenjem. Valavirgilin je zamenila kabl koji provodi sunčevu energiju."
<BR>&nbsp;&nbsp;&nbsp;&nbsp;&nbsp;"Takođe su nekako morali da silaze tamo dole", primeti Harfista. Popeo se sasvim nečujno. Demoni su mogli da uče crvene pastire kako da se prišunjaju plenu. "Pomislih da bismo mogli naći stepenište, nešto za ljude, za posetioce. Rampa nije za to..."
<BR>&nbsp;&nbsp;&nbsp;&nbsp;&nbsp;"Rampa je za vozila. Ljudi bi se osećali ugroženi", reče Tužna Cev.
<BR>&nbsp;&nbsp;&nbsp;&nbsp;&nbsp;"I zato smo tražili stepenište duž dimnjaka, pošto već znamo da se spušta daleko dole, ali Tužna Cev ima bolju ideju."
<BR>&nbsp;&nbsp;&nbsp;&nbsp;&nbsp;Teger reče: "Taj dimnjak se spušta do peći."
<BR>&nbsp;&nbsp;&nbsp;&nbsp;&nbsp;"Ide do peći po celom gradu. Kanali vode na sve strane, tamo dole. Pogledali smo." Harfista se isceri, pokazavši velike, četvrtaste zube. "Ideš? Ili više voliš da se šunjaš za nama?"
<BR>&nbsp;&nbsp;&nbsp;&nbsp;&nbsp;Teger odvrati. "Ovde gore nema mnogo zabave, niti nečega što bi moglo da odvuče pažnju jednom gladnom crvenom."
<BR>&nbsp;&nbsp;&nbsp;&nbsp;&nbsp;Harfista reče: "To si rešio. Jeo si..."
<BR>&nbsp;&nbsp;&nbsp;&nbsp;&nbsp;"Idemo, onda", žurno reče Tužna Cev, "Mi ćemo te zabaviti." Krenula je niz stepenike prema trpezariji, u suprotnom smeru od dimnjaka. Držala je Tegera za zglavak, tako snažno da ne bi mogao da se otrgne.
<BR>&nbsp;&nbsp;&nbsp;&nbsp;&nbsp;"Znam šta sam jeo", reče Teger.
<BR>&nbsp;&nbsp;&nbsp;&nbsp;&nbsp;"Da, ali kome ćeš reći? Tvom paru?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Tužna Cev zastade na vratima. "Zaista?"
<BR>&nbsp;&nbsp;&nbsp;&nbsp;&nbsp;"Svakako da moram reći Varviji."
<BR>&nbsp;&nbsp;&nbsp;&nbsp;&nbsp;Harfista reče: "Četiri vampira na rampi. Ubio si troje. Preostala žena, izbio si joj sve zube i upražnjavao rišatru sa njom, a potom joj odsekao komad mišića. Očigledno je da si ga morao pojesti."
<BR>&nbsp;&nbsp;&nbsp;&nbsp;&nbsp;Teger reče: "Video sam krstarice ispod sebe, kako se približavaju senci. Morao sam da stignem na rampu i osvetlim vozačima put. Taj miris me je izludeo, glad me je izluđivala, i uradio sam lude stvari. Ali ipak sam bacio baklje i gorivo."
<BR>&nbsp;&nbsp;&nbsp;&nbsp;&nbsp;Na kraju je Harfista bio taj koji se okrenuo.
<BR>&nbsp;&nbsp;&nbsp;&nbsp;&nbsp;Jedan ili dva stola se prevrnuše dok su se peli džinovskim stepenicama. Demoni ovde nisu bili baš spretni. "Pošto je šef ono rekla za svetla", zausti Tužna Cev, "počela sam da razmišljam o tome šta im je još moglo biti potrebno tamo dole. Pomislila sam na hranu."
<BR>&nbsp;&nbsp;&nbsp;&nbsp;&nbsp;Harfista se izborio sa stepenicama i sačekao ostale da krenu za njim.
<BR>&nbsp;&nbsp;&nbsp;&nbsp;&nbsp;U velikoj prostoriji bilo je zagušljivo toplo. "Ne dirajte ništa", reče Teger. "Trebalo je ovo da isključim."
<BR>&nbsp;&nbsp;&nbsp;&nbsp;&nbsp;"Ako možeš da se setiš koji prekidači nisu za svetlo", primeti Tužna Cev.
<BR>&nbsp;&nbsp;&nbsp;&nbsp;&nbsp;Teger klimnu. Stao je da izvlači trake Valine tkanine kojom su bili povezani parovi prekidača, izazivajući pri tom varnice sunčeve energije.
<BR>&nbsp;&nbsp;&nbsp;&nbsp;&nbsp;"Ljudi su radili ispod nas, u kancelarijama", reče Harfista. "Ljudi su sedeli u lukovima oko pozornice. Ljudi su jednostavno posmatrali vodu kako se sliva. Da li bi ogladneli? Svaštojedi su često gladni."
<BR>&nbsp;&nbsp;&nbsp;&nbsp;&nbsp;"Ne ogladne samo svaštojedi. Već i drugi hominidi", reče Tužna Cev. "Možda je reć o diplomatskim odnosima."
<BR>&nbsp;&nbsp;&nbsp;&nbsp;&nbsp;"Meni to izgleda kao nepotrebno zaobilaženje", primeti Teger. "Uhvatiš hranu dole na površini, podigneš je, odgajiš, dopremiš sa farmi. Šta onda? Očistiš je, isečeš, pomešaš sa začinima? Dobro. Ali zašto bi je donosili ovamo gore, a onda ponovo slali dole?"
<BR>&nbsp;&nbsp;&nbsp;&nbsp;&nbsp;Tužna Cev uzdahnu. "Crveni je u pravu."
<BR>&nbsp;&nbsp;&nbsp;&nbsp;&nbsp;"Da, i mi nismo ništa pronašli; uz to, osvetljenje ovde unutra naprosto je užasno", reče Harfista. "Dobro sve osmotri, Tegeru." Otvorio je naredna vrata.
<BR>&nbsp;&nbsp;&nbsp;&nbsp;&nbsp;Bilo je to skladište koje je Teger već ranije bio istražio. Svetla su bila uključena na tavanici. Teger je pronašao vrata i ladice na svim nivoima, vrata visoka kao ruka i manja, ali ih nije ostavio otvorena. Ceo Valin karavan mora da je ovuda prošao.
<BR>&nbsp;&nbsp;&nbsp;&nbsp;&nbsp;Iza tih vrata nalazio se skladišni prostor, u kome nije bilo bogzna čega. Sasušene biljke, raznih vrsta, od kojih je neke prekrivala plesan.
<BR>&nbsp;&nbsp;&nbsp;&nbsp;&nbsp;Harfista reče: "Sakupljači i divovi trave pronašli su ovde neko sasušeno korenje, i malo šta drugo. Ali svetlo je zaslepljujuće, a ako ga isključimo biće mračno kao u grobu."
<BR>&nbsp;&nbsp;&nbsp;&nbsp;&nbsp;"Harfisto? Zar vi ne vidite u mraku?"
<BR>&nbsp;&nbsp;&nbsp;&nbsp;&nbsp;"Noćni narod vidi noću. Pri svetlosti luka. Čak i za vreme oluje nije crno."
<BR>&nbsp;&nbsp;&nbsp;&nbsp;&nbsp;Nijedna od ovih vrata na ormanima nisu bila dovoljna da kroz njih prođe ni kakav sakupljač. "Da li si pronašao još neka vrata?"
<BR>&nbsp;&nbsp;&nbsp;&nbsp;&nbsp;"Nijedna čovekove visine."
<BR>&nbsp;&nbsp;&nbsp;&nbsp;&nbsp;Jedan veseo glas doviknu: "Šta je sa visećim narodom?"
<BR>&nbsp;&nbsp;&nbsp;&nbsp;&nbsp;Teger poskoči. To je bila Varvija!
<BR>&nbsp;&nbsp;&nbsp;&nbsp;&nbsp;Gledala ga je sa zida od kutija. "Varvija! Gde si bila?" povika on.
<BR>&nbsp;&nbsp;&nbsp;&nbsp;&nbsp;Nasmejala se, polaskana. "Iza tebe od kada si napustio dok. Kada se tvoja lovina zaustavila, okupala sam se u bazenu kako bih mogla još više da vam se primaknem."
<BR>&nbsp;&nbsp;&nbsp;&nbsp;&nbsp;Harfista reče: "Oštroumno. Naše čulo mirisa bolje je nego što i pretpostavljate. Pa, hoćeš li da nam se pridružiš u rešavanju naše zagonetke?"
<BR>&nbsp;&nbsp;&nbsp;&nbsp;&nbsp;Skočila je. Na leđima je nosila jedan od Valavirgilinih bacača plamena na alkohol. "Najveći deo sam čula i ponešto sam rešila. Dođite da vidite?"
<BR>&nbsp;&nbsp;&nbsp;&nbsp;&nbsp;"Sledimo te."
<BR>&nbsp;&nbsp;&nbsp;&nbsp;&nbsp;Varvija ih je povela nazad u vrelinu. "Znate", poče ona, "presna hrana verovatno je stizala sa dokova, prolazima. Šta god da su ovde radili s njom, verovatno je u pitanju bila neka hemija, nešto što niko od nas ne bi radio sa hranom. Ali hrana koja je slata dole morala je biti u malim gomilama."
<BR>&nbsp;&nbsp;&nbsp;&nbsp;&nbsp;Tužna Cev upita: "Zaista? Zašto?"
<BR>&nbsp;&nbsp;&nbsp;&nbsp;&nbsp;Varvija se provlačila između stolova, toplih površina i vrata. "Gledate predstavu. Ili igrate igre prevlasti u kojima su ulozi veliki: voda i prava na ispašu. Ili vaš Turl proriče budućnost vašeg plemena. Odozgo stiže vaša večera, ali pola viblera u komadu. Spolja je pregoreo, a unutra suv i spržen, upravo onakav kakvog volite, i ima ga dovoljno za dvadesetoro ljudi, ali vas je dvadeset šest! Šta sada?"
<BR>&nbsp;&nbsp;&nbsp;&nbsp;&nbsp;Ovo je smislila pošto je pronašla odgovor, pomisli Teger. Strašno se zabavljala.
<BR>&nbsp;&nbsp;&nbsp;&nbsp;&nbsp;"Borite se za svoj deo. Ili pokušavate da isečete na jednake delove, ali možda još šestoro pored vas to pokušava. Zaboravljate na predstavu, nadmetanje ili govor. Glumci se naljute ili, pak, Turl. Međutim, ako dole stižu pojedinačne porcije, nema otimanja", reče Varvija.
<BR>&nbsp;&nbsp;&nbsp;&nbsp;&nbsp;Došli su do malih vrata u zidu, debelih vrata sa prozorom kroz koji su se videle dve police u kutiji. Varvija je otvorila vrata i zavukla šaku...
<BR>&nbsp;&nbsp;&nbsp;&nbsp;&nbsp;Teger povika: "Vrelo!"
<BR>&nbsp;&nbsp;&nbsp;&nbsp;&nbsp;"Pipnula sam prvo vrata, ljubavi." Gurnula je stražnji zid kutije i kutija se zaljuljala. "Gledaj ovo." Zatvorila je vrata i povukla prekidač nadole.
<BR>&nbsp;&nbsp;&nbsp;&nbsp;&nbsp;Kutija je propala, ostavivši za sobom prazan prostor.
<BR>&nbsp;&nbsp;&nbsp;&nbsp;&nbsp;"Vrata sada ne mogu da se otvore", reče ona i pokaza im.
<BR>&nbsp;&nbsp;&nbsp;&nbsp;&nbsp;Harfista upita: "Do koje dubine ide?"
<BR>&nbsp;&nbsp;&nbsp;&nbsp;&nbsp;"Trebalo bi da ide do mesta gde žele da hrana stigne. Kada ste o tome pričali, nikako mi nije bilo jasno zašto bi ljudi morali da silaze sa hranom. Zato sam dodirnula svaka vrata, i otvorila ona koja nisu bila topla, i ovo nije bilo pričvršćeno. Zatim sam morala da pronađem neko mesto da stavim traku Valine tkanine."
<BR>&nbsp;&nbsp;&nbsp;&nbsp;&nbsp;Harfista podesi prekidač na srednji položaj, a zatim ga podiže do kraja. "Ta kutija ne može da izdrži čoveka."
<BR>&nbsp;&nbsp;&nbsp;&nbsp;&nbsp;"Može mene, ako izvadimo police."
<BR>&nbsp;&nbsp;&nbsp;&nbsp;&nbsp;Isto tako lako mogla bi da izdrži i Tegera. Teger se nije ponudio. Varvijina zagonetka, Varvijin izbor. Crveni pastiri su pazili da ne zađu na tuđu teritoriju.
<BR>&nbsp;&nbsp;&nbsp;&nbsp;&nbsp;Police su lako mogle da se podignu i izvade. Možda su stari graditelji gradova ponekad slali dole celog izgorelog viblera ili nešto slično. Varvija je pokušala da se uvuče u nastali prostor, ali nije mogla.
<BR>&nbsp;&nbsp;&nbsp;&nbsp;&nbsp;Pripadnici noćnog naroda su je podigli. Kada bi legla na bok, noge i ruke su joj virile kroz vrata. Na leđa, na lice... Međutim, noge nikako nije mogla dovoljno da savije. Tegeru pade na pamet da otkine vrh kutije, da vidi da li ima prostora iznad njega. Ali na kraju ipak reče: "Čak ni posle nekog većeg hirurškog zahvata ne bi se smestila unutra, i to još sa oružjem."
<BR>&nbsp;&nbsp;&nbsp;&nbsp;&nbsp;"Išla bih naga!"
<BR>&nbsp;&nbsp;&nbsp;&nbsp;&nbsp;"Nećeš stati", reče Tužna Cev. "Ova kutija je za nekog sakupljača. Probaj kako god hoćeš, Varvija. Ne žurimo. Harfisto, ljubavi moja, mi smo svoj posao ovde obavili. Sakupljači se ne bude pre nego što se sasvim razdani."
<BR>
<BR>&nbsp;&nbsp;&nbsp;&nbsp;&nbsp;Pripadnici noćnog naroda su ćaskali, vraćajući se na dok.
<BR>&nbsp;&nbsp;&nbsp;&nbsp;&nbsp;Harfista reče: "Trebalo bi da pošaljemo dole nešto pre našeg izaslanika. Bocu goriva? Tako postavljenu da se prospe? U slučaju da se vampiri nađu između njega i kutije sa osiguračima. Jedna brza vatrena lopta, buuum."
<BR>&nbsp;&nbsp;&nbsp;&nbsp;&nbsp;Teger nije bio raspoložen za razgovor, a Varvija nije ni reč izustila. Uvukli su se pod svoje šatorsko krilo i gledali Tužnu Cev i Harfistu kako se udaljavaju.
<BR>&nbsp;&nbsp;&nbsp;&nbsp;&nbsp;A onda Varvija uhvati Tegerovu šaku i skliznu sa druge strane ispod šatorskog krila. Tiho su potrčali do mesta na kome su se dokovi sužavali u obodnu ulicu. "Istraživali smo dok si ti spavao", prošaputa Varvija. "Sledi me."
<BR>&nbsp;&nbsp;&nbsp;&nbsp;&nbsp;Teger reče: "Moram nešto da ti kažem."
<BR>&nbsp;&nbsp;&nbsp;&nbsp;&nbsp;"O onome na rampi? Čula sam. Ti si poludeo. Ja sam poludela. I dalje smo par. Ali, ljubavi, ne vidim kako bismo mogli da se vratimo kući."
<BR>&nbsp;&nbsp;&nbsp;&nbsp;&nbsp;Teger uzdahnu; laknulo mu je što se toliki košmar mogao rešiti tako lako. "Kuda, onda?"
<BR>&nbsp;&nbsp;&nbsp;&nbsp;&nbsp;"Imam ideju. Dođi."
<BR>&nbsp;&nbsp;&nbsp;&nbsp;&nbsp;Trčali su u cik-cak kroz sistem prolaza, peli se kroz i duž cevi, idući stalno naviše.
<BR>&nbsp;&nbsp;&nbsp;&nbsp;&nbsp;Varvija je vodila preko dvorane za bankete, zatim još više, iza dimnjaka, oko njega, onda su puzali na stomacima, prema zvuku lomljenja metala.
<BR>&nbsp;&nbsp;&nbsp;&nbsp;&nbsp;Buka je prestala.
<BR>&nbsp;&nbsp;&nbsp;&nbsp;&nbsp;Varvija mu dade znak da se povuče. Ona ustade i istupi napred. "Odlično. Kako ćete to spustiti?"
<BR>&nbsp;&nbsp;&nbsp;&nbsp;&nbsp;Harfista i Tužna Cev završili su sa spuštanjem velike keramičke ploče na poleđinu. Isekli su ploču ne deblju od dužine prsta; mora da je prilično krhka, pretpostavila je Varvija. Pročelje je bilo urađeno u bronzanoj paučini složenog geometrijskog oblika.
<BR>&nbsp;&nbsp;&nbsp;&nbsp;&nbsp;Harfista reče: "Mi volimo naše tajne. Osim toga, ova ploča ne ide dole osim na krstarici. Moraćemo da kažemo šefu. Pa, koliko znate?"
<BR>&nbsp;&nbsp;&nbsp;&nbsp;&nbsp;"Videla sam kako je isecate. Pregledala sam je pošto ste odveli Tegera. Šta je to? Šta će vam?"
<BR>&nbsp;&nbsp;&nbsp;&nbsp;&nbsp;Harfista reče: "Mislimo da je to oko i uho, a možda i druga čula. Mislimo da pripada Luisu Vuu i njegovim saputnicima koji nisu sa Luka."
<BR>&nbsp;&nbsp;&nbsp;&nbsp;&nbsp;"Mi mislimo da su oni ti koji su vratili sunce u središte", reče Tužna Cev. "To bi ih učinilo neizmerno moćnim. Mogli smo da im kažemo kako da iskoriste tu moć, da smo uspeli da stupimo u vezu s njima..."
<BR>&nbsp;&nbsp;&nbsp;&nbsp;&nbsp;"Međutim, Luis Vu je uskočio u nekakvu leteću cev. Kasnije su naši izvori videli tu cev, ili neku drugu, kako lebdi u blizini Senkovitog Gnezda. Pripadnici noćnog naroda sa drugih strana izveštavaju da su videli još ovakvih paučina. Mora da služe za uhođenje."
<BR>&nbsp;&nbsp;&nbsp;&nbsp;&nbsp;Varvija upita: "Pokušaćete da pričate s njom?"
<BR>&nbsp;&nbsp;&nbsp;&nbsp;&nbsp;"Pokušaćemo. Ako ništa ne odgovori, onda ćemo je odneti tamo gde će videti ono što želimo da bude viđeno."
<BR>&nbsp;&nbsp;&nbsp;&nbsp;&nbsp;"Teger i ja ne možemo da se vratimo kući", pažljivo spomenu Varvija. "Ako bi se pripadnici noćnog naroda zauzeli za nas i pričali o nama kao o junacima, možda bismo dobili pristup u neko drugo pleme crvenih pastira. Kad smo već kod toga, kuda nameravate da putujete?"
<BR>&nbsp;&nbsp;&nbsp;&nbsp;&nbsp;Harfista stade da se lajavo smeje. Tužna Cev mu odbrusi. "Budalo! Ne moraju da idu s nama celim putem. Varvija, mi... Ne, prvo mi ovo reci. Koliki šok možeš da podneseš?"
<BR>&nbsp;&nbsp;&nbsp;&nbsp;&nbsp;Varvija se lecnu. Pojavio se Teger. Više nije imalo smisla kriti se, suviše se glasno smejao. Reče: "Ako mislite da postoji nešto čime još možete da nas šokirate, samo napred."
<BR>&nbsp;&nbsp;&nbsp;&nbsp;&nbsp;Harfista poče da govori.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
