<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. RAT PROTIV TAME
<P>&nbsp;&nbsp;&nbsp;&nbsp;&nbsp;Ogromna iskošena lica gledala su iz stene. Dvoje crvenih pastira i dvoje još većih pripadnika noćnog naroda pred publikom su pričali o tajnama koje niko nije smeo da čuje...
<BR>&nbsp;&nbsp;&nbsp;&nbsp;&nbsp;Luis Vu se jedini smejao.
<BR>&nbsp;&nbsp;&nbsp;&nbsp;&nbsp;Luis je odvojio pogled od prestave Poslednjeg. Lokalni žitelji mora da su mislili kako posmatraju bogove koji odlučuju o njihovoj sudbini.
<BR>&nbsp;&nbsp;&nbsp;&nbsp;&nbsp;Mornari su pobegli.
<BR>&nbsp;&nbsp;&nbsp;&nbsp;&nbsp;Nigde nije video ni Kovača Melodije ni Kazarfa.
<BR>&nbsp;&nbsp;&nbsp;&nbsp;&nbsp;Svi tkači okupili su se oko njega, ali većina je pospala. Omamljena deca tkača pokušavala su da drže otvorene oči. Sutra će misliti da su sanjala. Luis Vu je bio sam pred ovim ogromnim licima.
<BR>&nbsp;&nbsp;&nbsp;&nbsp;&nbsp;Obratio se Poslednjem na intergovoru. "Ti demoni su prešli veliki put da bi ukrali mrenu. Izgleda da zaista žele da razgovaraju s tobom."
<BR>&nbsp;&nbsp;&nbsp;&nbsp;&nbsp;Prizor se izmenio. U treptaju oka pretvorio se u infracrvenu kartu seoskog bazena: crna voda, bledo svetlucavi tkači pospali po niskim stolovima, jači sjaj nage kože Luisa Vua... čipkasti sjaj iza njega i još jedan duž većnice.
<BR>&nbsp;&nbsp;&nbsp;&nbsp;&nbsp;Kazarf i Kovač Melodije skriveni u visokoj travi. Demoni takođe gledaju. Hoće li se prepoznati?
<BR>&nbsp;&nbsp;&nbsp;&nbsp;&nbsp;Ogromna lica su izbledela. Mrena i njena pozadina od cigle spušteni su u mrak. Sada je stena predstavljala samo tamni kamen.
<BR>
<BR>&nbsp;&nbsp;&nbsp;&nbsp;&nbsp;Sunce se tek naziralo u obliku svetlog pramena koji bledo sija kroz oblak kada se Valavirgilin otkotrljala napolje da vidi kakva je to zbrka.
<BR>&nbsp;&nbsp;&nbsp;&nbsp;&nbsp;Crveni i demoni predvodili su četiri diva trave koji su nosili ploču od isečene cigle niz ulicu stepeništa. Ploču od cigala sa bronzanom paučinom razapetom preko nje. Teška je, ako je suditi po tome kako se kreću. Podigli su je na krstaricu broj dva i spustili jedan kraj na pokretnu dasku da se odmore.
<BR>&nbsp;&nbsp;&nbsp;&nbsp;&nbsp;Demoni počeše da govore. Crveni su hteli da se umešaju, ali nisu dobili priliku.
<BR>&nbsp;&nbsp;&nbsp;&nbsp;&nbsp;Kada je ceo razgovor bio obavljen, paučina i njena pozadina počivali su na podu kontejnera u krstarici broj dva. Pospani sakupljači izišli su da se pridruže uzbuđenju. Pospani demoni zavlačili su se ispod šatorskog krila. Put nadole izgleda da je bio skoro čist.
<BR>
<BR>&nbsp;&nbsp;&nbsp;&nbsp;&nbsp;Valavirgilin pomisli kako tamo negde iza crnih oblaka senka sigurno klizi u stranu kako bi otkrila sunce. Jedina svetlost koja je prodirala kroz oluju bio je pomamni ples munja.
<BR>&nbsp;&nbsp;&nbsp;&nbsp;&nbsp;Četiri sakupljača i Valavirgilin marširali su kroz kišu ka vrhu ulice stepeništa. Ušli su u kuglu, u pratnji svih hominida osim demona, i stali da se penju preko džinovskih stepenica ka zapanjujućoj kuhinji.
<BR>&nbsp;&nbsp;&nbsp;&nbsp;&nbsp;Silak se uvukao u pokretnu kutiju. Samo su ostali sakupljači znali kako je on bio izabran. Bacač plamena mu je lako stao u ruke.
<BR>&nbsp;&nbsp;&nbsp;&nbsp;&nbsp;"Opali u zid. Ili u vampira, ili u bilo šta", reče mu Manak. Drhtao je, a i držao je pištolj mašinskog naroda. Za to je morao da upotrebi obe šake. "Silazim odmah posle tebe samo sa ovim, i kada siđem, hoću svetlo. Želim da vidim šta ide na nas. Prvo što ćeš uraditi kada se vrata otvore, daćeš mi svetlo."
<BR>&nbsp;&nbsp;&nbsp;&nbsp;&nbsp;Zatvorili su vrata za Silakom i spustili prekidač. Bilo je dovoljno svetlosti da prate podrhtavanje niti; kao i dovoljno buke.
<BR>&nbsp;&nbsp;&nbsp;&nbsp;&nbsp;Buka motora prestade.
<BR>&nbsp;&nbsp;&nbsp;&nbsp;&nbsp;Čekali su.
<BR>&nbsp;&nbsp;&nbsp;&nbsp;&nbsp;Manak je pokušao da pomeri prekidač. Nije reagovao na laki pritisak. Vala ga je sprečila da upotrebi silu.
<BR>&nbsp;&nbsp;&nbsp;&nbsp;&nbsp;Prekidač se sam pomerio, i nit je počela da vibrira. Sačekali su da se kutija pojavi.
<BR>&nbsp;&nbsp;&nbsp;&nbsp;&nbsp;Silak se iskobeljao i udahnuo vazduh kako bi mogao da poviče. "Svetlo!" zaurlao je. Perilak se baci na njega i čvrsto ga zagrli. Pričao je preko njenog ramena. "Manače, izvini, ali tabla je bila odmah tu, te pomislih da ću morati možda na brzinu da odem kada pomerim prekidače i, flap, bio sam u pravu! Upalio sam sva svetla odjedanput, i..."
<BR>&nbsp;&nbsp;&nbsp;&nbsp;&nbsp;Perilak povika: "Upaljena su?"
<BR>&nbsp;&nbsp;&nbsp;&nbsp;&nbsp;"Da", odvrati Silak i njegova publika otrča.
<BR>
<BR>&nbsp;&nbsp;&nbsp;&nbsp;&nbsp;Valavirgilin je dahtala i posrtala kada je stigla do ulice rampe. Sakupljači i crveni su dosta odmakli njoj i ostalim pripadnicima mašinskog naroda. Divovi trave su tutnjali iza njih.
<BR>&nbsp;&nbsp;&nbsp;&nbsp;&nbsp;Svetla u ulici rampe probijala su se kroz kišu. Nagrnuli su niz rampu.
<BR>&nbsp;&nbsp;&nbsp;&nbsp;&nbsp;I ispod je bilo svetla i vladala je neopisiva gužva. Svetlo je nemilosrdno obasjavalo veliku središnju strukturu, pozornicu, prozore, tekuću vodu i sav prostor oko njih. U Senkovitom Gnezdu bilo je svetlije nego napolju na slabom dnevnom svetlu. Vampiri uhvaćeni na svetlosti pokušavali su da iziđu. Vampiri koji su se vraćali iz lova pokušavali su da uđu.
<BR>&nbsp;&nbsp;&nbsp;&nbsp;&nbsp;Silak je vikao: "Čim su se svetla upalila, vampiri su potrčali u svim pravcima. Dve do tri desetine njih zaključilo je da su kancelarije pećina! Postoji veliki prostor tamo unutra koji gleda na pozornicu s jedne strane i na podijum za držanje govora sa druge - Harfista je bio u pravu u tom pogledu - a povezan je i sa kancelarijama. Vampiri su mi prilazili iz tri pravca. Manače, zaglavio sam vrata pokretne kutije kada sam izišao. Čim sam se spustio dole, shvatio sam da ne želim da ode bez mene!"
<BR>&nbsp;&nbsp;&nbsp;&nbsp;&nbsp;"Ti pohlepni flap-skulptoru, ti!"
<BR>&nbsp;&nbsp;&nbsp;&nbsp;&nbsp;"Znam, Manače..."
<BR>&nbsp;&nbsp;&nbsp;&nbsp;&nbsp;"Pokupio si svu slavu!"
<BR>&nbsp;&nbsp;&nbsp;&nbsp;&nbsp;"...bilo mi je veoma, veoma drago što sam još imao kutiju. Ušli su. Oprljio sam ih, pošao gore."
<BR>&nbsp;&nbsp;&nbsp;&nbsp;&nbsp;Ubilačka borba rasplamsavala se između vampira koji su hteli da uđu unutra i onih koji su hteli napolje. Tri zaokreta iznad, divovi trave počeli su da ih bodre. Kroz koji trenutak počeće da primaju opklade.
<BR>&nbsp;&nbsp;&nbsp;&nbsp;&nbsp;Valavirgilin objavi: "Slušajte! Mislim da je ovo najbolji trenutak da iziđemo napolje. Većina vampira je još napolju u lovu, a većina onih koje ovde imamo su zaslepljeni i zbunjeni. Ako budemo čekali makar i jednu desetinu dana, lovci će se vratiti kući i moraćemo da čekamo noć. Suviše sam gladna za to. I zato, idemo sada!"
<BR>&nbsp;&nbsp;&nbsp;&nbsp;&nbsp;Ako sam luda, kažite mi to!
<BR>&nbsp;&nbsp;&nbsp;&nbsp;&nbsp;Ćutke su je gledali, dok je ispod njih vrištalo deset hiljada vampira.
<BR>&nbsp;&nbsp;&nbsp;&nbsp;&nbsp;"Sada!" zaurla ona i njeni ljudi se dadoše u trk.
<BR>
<BR>&nbsp;&nbsp;&nbsp;&nbsp;&nbsp;Luis je primetio trojicu mornara kako vire preko krova većnice. Bili su hrabri, ali nisu videli ništa više od Luisa. Prozor u steni pretvorio se u tamni kamen. Špijunski uređaj Poslednjeg ležao je u tami kontejnera na vagonu sa šest točkova.
<BR>&nbsp;&nbsp;&nbsp;&nbsp;&nbsp;Poslednji reče na intergovoru: "Još mogu da ih čujem, Luise, i da ih namirišem."
<BR>&nbsp;&nbsp;&nbsp;&nbsp;&nbsp;Tamna stena pretvorila se u tamni prozor. Piersonov lutkar je plesao, a nepregledno mnoštvo drugih tkalo je ustrojstvo iza njega: tamna šuma jednookih zmija.
<BR>&nbsp;&nbsp;&nbsp;&nbsp;&nbsp;Luis se zabavljao. "Plešeš u mraku?"
<BR>&nbsp;&nbsp;&nbsp;&nbsp;&nbsp;Poslednji se brzo okrenuo. "Test spretnosti. Davno, vrlo davno, tama je bila uobičajena stvar. Sasvim je moguće da tama pohodi bilo koga od nas."
<BR>&nbsp;&nbsp;&nbsp;&nbsp;&nbsp;Znači: testirali su jedni druge zarad povlastice parenja, nešto slično veću plodnosti na Zemlji. Poslednji je zaslađivao svoje veštine. Ali samo je upitao... "Možeš da čuješ nekoga?"
<BR>&nbsp;&nbsp;&nbsp;&nbsp;&nbsp;"Mogu da čujem Valavirgilinu družinu. Iako su vrata na kontejneru zatvorena, i dalje mogu da razaberem glasove. Organizuju se za odbranu vagona. Sada su vagoni u pokretu, a vampiri su svuda oko njih. Da li bi da čuješ?"
<BR>&nbsp;&nbsp;&nbsp;&nbsp;&nbsp;"Trenutak samo. Pitam se šta naši demoni-posmatrači misle o tvom plesu."
<BR>&nbsp;&nbsp;&nbsp;&nbsp;&nbsp;"Mali se sve vreme premešta. Veći ostaje miran. Hoćeš li ga uhvatiti?"
<BR>&nbsp;&nbsp;&nbsp;&nbsp;&nbsp;"...Ne."
<BR>&nbsp;&nbsp;&nbsp;&nbsp;&nbsp;"Prisloni svog prevodioca uz jezgro mrene. Emitovaću."
<BR>&nbsp;&nbsp;&nbsp;&nbsp;&nbsp;Luis krenu kroz plitku vodu ka steni. Ona je ostala krzavi prolaz do plesanja Piersonovih lutkara u polutami. Jedna crna tačka, nalik na nezgrapno srce, lebdela je nepridržavana u visini nosa, i Luis gurnu prevodioca naspram nje.
<BR>&nbsp;&nbsp;&nbsp;&nbsp;&nbsp;Čuo je glasove, ljudske koje su nadjačavali životinjske, basove koji su prelazili u tenore i još više, u agoniju, bes i hitnju. Jednom, uzvik iznenađenja i bola, ponovo vika, a zatim tup udar kada je neko telo palo na samu mrenu. Jednom, razabrao je Valavirgilin glas; izvikivala je naređenja onako kako to nikada nije radila u njegovom prisustvu. Inače je sve bilo zbrkana vika.
<BR>&nbsp;&nbsp;&nbsp;&nbsp;&nbsp;Vampirsko vrištanje je nestalo na nekoliko minuta. A onda je zaškripalo kao u paklu i začuo se hladan, muzikalno ubedljiv glas koji baš nije zvučao kao da drži govor. To se naglo prekinulo i usledila je sablasna tišina.
<BR>
<BR>&nbsp;&nbsp;&nbsp;&nbsp;&nbsp;Vala ih je usmerila nizvodno pošto su se iz suprotnog smera vraćali vampiri iz lova. Naterala ih je da se kreću još jednu desetinu dana pošto su već bili bezbedni. Skliske crne glave pojaviše se na površini vode: pripadnici rečnog narod držali su korak s njima.
<BR>&nbsp;&nbsp;&nbsp;&nbsp;&nbsp;Krstarica broj jedan se i dalje kotrljala kada je Biđ širom otvorio varata kontejnera i ukotrljao se unutra.
<BR>&nbsp;&nbsp;&nbsp;&nbsp;&nbsp;Vala je čekala.
<BR>&nbsp;&nbsp;&nbsp;&nbsp;&nbsp;Nešto teško se otkotrljao napolje.
<BR>&nbsp;&nbsp;&nbsp;&nbsp;&nbsp;Parum. Celog su ga prekrili, kidali ga u trake, dok su prijatelji nasrtali na njih i odozgo i odozdo. Jedan vampir je zakačio i Perilak. Vala je čekala.
<BR>&nbsp;&nbsp;&nbsp;&nbsp;&nbsp;Biđ se popeo kod nje. "Mrtav", reče on. "Perilak ne izgleda loše. Oprao sam brazgotine gorivom. Da li to uopšte pomaže?"
<BR>&nbsp;&nbsp;&nbsp;&nbsp;&nbsp;Vala klimnu, pitajući se hoće li se Tužna Cev i Harfista uvrediti... hoće li shvatiti zašto je bilo bolje da Parumovo telo ostave strancima nego pripadnicima noćnog naroda, njihovim prijateljima. Ništa od toga nije pomenula Turlovom nasledniku. To je bila njegova odluka.
<BR>&nbsp;&nbsp;&nbsp;&nbsp;&nbsp;Livada se protezala od reke. Delovala je kao dobro mesto za lov. Valavirgilin ih je držala na okupu, sve vrste zajedno, i naterala ih je da nose peškirne maske. U okolini je bilo vampira.
<BR>&nbsp;&nbsp;&nbsp;&nbsp;&nbsp;Vala je uzela bale tkanina iz skladišta na doku. Rubalablu i Fudgabladlu je dala dugačak čaršav od neke koprenaste tvari da njome hvataju ribu. Bili su i te kako uspešni, tako da su sada imali dovoljno ribe za sve koji su mogli da je jedu.
<BR>&nbsp;&nbsp;&nbsp;&nbsp;&nbsp;Divovi trave su pronašli neku prihvatljivu rečnu travu. U okolini je bilo lovine. Crveni i sakupljači nisu morali da čekaju da se vatra rasplamsa. Pripadnici mašinskog naroda pripremili su kazan sa korenjem i mesom.
<BR>&nbsp;&nbsp;&nbsp;&nbsp;&nbsp;Njena posada je nahranjena.
<BR>&nbsp;&nbsp;&nbsp;&nbsp;&nbsp;Valavirgilin je posmatrala svoje ljude dok je čekala. Teger je izgledao mnogo bolje pošto je ubacio u sebe nešto hrane. Forn i Barok su zajedno spremali večeru. Da li su se stideli fizičkog dodira, teško je bilo reći.
<BR>&nbsp;&nbsp;&nbsp;&nbsp;&nbsp;Tužna Cev i Harfista su klečali na nekih dvadesesetak čovekovih dužina od njih, i dobro je bilo što su jeli. Demoni su pronašli nekog hominida od naroda ratara, možda zatočenika vampira koji je pao na povratku u Senkovito Gnezdo. U stvari, stali su da vuku leš prema logoru, ali su se zaustavili pre nego što su stigli do njega.
<BR>&nbsp;&nbsp;&nbsp;&nbsp;&nbsp;Vampiri su i dalje opsedali prolaze. Privlačilo ih je uzbuđenje oko Senkovitog gnezda. Vala je znala da će na kraju morati da prođe tuda.
<BR>&nbsp;&nbsp;&nbsp;&nbsp;&nbsp;Postepeno, možda samo usled gladi, Valino raspoloženje se smrklo. Drevni hir nagnao ju je da krene prema demonima.
<BR>&nbsp;&nbsp;&nbsp;&nbsp;&nbsp;Tužna Cev ju je videla da dolazi. Prišla joj je, ali ne blizu. "Još nisi jela", reče ona.
<BR>&nbsp;&nbsp;&nbsp;&nbsp;&nbsp;"Uskoro ću."
<BR>&nbsp;&nbsp;&nbsp;&nbsp;&nbsp;"Raspoloženje će ti se popraviti. Umakli smo, Valavirgilin. Slobodni smo, i možemo da ispričamo priču kojoj nema ravne među hominidima."
<BR>&nbsp;&nbsp;&nbsp;&nbsp;&nbsp;"Tužna Cevi, šta smo to mi ovde postigli?"
<BR>&nbsp;&nbsp;&nbsp;&nbsp;&nbsp;"Ne shvatam na šta ciljaš?"
<BR>&nbsp;&nbsp;&nbsp;&nbsp;&nbsp;"Došli smo. Uspeli da se popnemo. Upotrebili smo najveći deo magične tkanine Luisa Vua. Uspeli smo da siđemo. Pobili smo nekoliko vampira i ostale isterali na kišu. Izgubili smo jednu krstaricu i Paruma, i čime još mogu da se pohvalim?"
<BR>&nbsp;&nbsp;&nbsp;&nbsp;&nbsp;"Spasili smo Foranajidli. Natovarila si deset čovekovih težina savršeno sačuvane drevne tkanine na svoju krstaricu."
<BR>&nbsp;&nbsp;&nbsp;&nbsp;&nbsp;Vala slegnu rmaenima. Zaista, profitiraće na onome što je pokupila sa dokova, a u pitanju nije bila samo tkanina. I Forn... Da.
<BR>&nbsp;&nbsp;&nbsp;&nbsp;&nbsp;Žena demon je ispustila oglodano rebro i prišla bliže. "Šefe, okončali smo poplavu vampira."
<BR>&nbsp;&nbsp;&nbsp;&nbsp;&nbsp;"Oh, Tužna Cevi. Isterali smo ih napolje. Sada će se raštrkati svuda unaokolo. Poplava vampira postaće samo još gora."
<BR>&nbsp;&nbsp;&nbsp;&nbsp;&nbsp;"Iz pokolenja u pokolenje biće ih sve manje", izjavi smireno žena demon, "kroz četrdeset do pedeset falana. Hvali se sada. Sačekaj počast."
<BR>&nbsp;&nbsp;&nbsp;&nbsp;&nbsp;"Ne vidim zbog čega."
<BR>&nbsp;&nbsp;&nbsp;&nbsp;&nbsp;"Valavirgilin, osetila si snagu vampirskog mošusa. Nijedan hominid ne može da mu se odupre, čak nijedan crveni pastir. Zar ti već nije sinulo da oni takođe luče taj miris da bi privukli para?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Vampiri luče svoj mošus kada je plen u blizini. Posle jela, vreme je za parenje. Kada su pronašli pećinu za utočište, tada je takođe došlo vreme za parenje, a u pećini se mošus koncentriše. To je bio njihov miris za parenje kada su njihovi preci bili poput naših, i to je njihov miris za parenje i sada. Ali mi smo im oduzeli utočište i isterali ih na kišu, istu onu kišu koja nije prestala od kada je Luis Vu proključao more, šefe. Kiša spira miris koji oni luče radi parenja."
<BR>&nbsp;&nbsp;&nbsp;&nbsp;&nbsp;Valavirgilin je razmišljala o tome, sve dok nije poverovala. A onda je ustala i vrisnula. "Prestaće da se pare!"
<BR>&nbsp;&nbsp;&nbsp;&nbsp;&nbsp;Dan se bližio kraju. Krstarice se pre noći moraju naći na mestu do koga vampiri ne mogu da dopru. Ujutro će isprazniti gorivo iz krstarice broj dva kako bi krstarica broj jedan mogla da stigne kući.
<BR>&nbsp;&nbsp;&nbsp;&nbsp;&nbsp;Ona reče: "A vi, vi ste došli do bronzane paučine."
<BR>&nbsp;&nbsp;&nbsp;&nbsp;&nbsp;"Negde ispod Luka, Luis Vu može da gleda i čuje kroz to ustrojstvo. Postoji nešto što moramo pokazati čarobnjaku... ako je čarobnjak još živ i ako mu je stalo da pogleda, ako paučina još predstavlja prozor."
<BR>&nbsp;&nbsp;&nbsp;&nbsp;&nbsp;"Moraćete na nekom drugom mestu da pronađete gorivo", reče ona Tužnoj Cevi.
<BR>&nbsp;&nbsp;&nbsp;&nbsp;&nbsp;Žena je smireno klimnula. "Obznanićemo svoje potrebe. Pripadnici noćnog naroda će obezbediti skladišta goriva celim putem do obodnog zida. Pretpostavljam da su ti Teger i Varvija rekli: oni će putovati s nama."
<BR>&nbsp;&nbsp;&nbsp;&nbsp;&nbsp;"To nije loša zamisao. Svuda ima crvenih. Naći će negde dom."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Čime predlažeš da kupiš trgovačku krstaricu?"
<BR>&nbsp;&nbsp;&nbsp;&nbsp;&nbsp;Ona trepnu. "Ah, legendarna pohlepa mašinskog naroda. Valavirgilin, krstarica broj dva nam je potrebna da bismo okončali pretnju koja ugrožava sve koji žive ispod Luka. Dovoljno toga znaš da možeš moje reči shvatiti ozbiljno."
<BR>&nbsp;&nbsp;&nbsp;&nbsp;&nbsp;"Ozbiljno, da, ali prevoz vašeg masivnog špijunskog uređaja nije deo našeg dogovora." Valavirgilin se osmehnula, setivši se pregovora s druge strane Turlovog zida. Napor s kojim je ubedila pripadnike noćnog naroda da se priključe njenom napadu na Senkovito Gnezdo! Nije mogla da ih pusti da odšetaju sa topom.
<BR>&nbsp;&nbsp;&nbsp;&nbsp;&nbsp;"Prilično ste se namučili da dođete do te špijunske stvarčice Luisa Vua. Hteli ste da sakrijete tu tajnu od mene, pretpostavljam, ali kako?"
<BR>&nbsp;&nbsp;&nbsp;&nbsp;&nbsp;Kada je žena demon slegnula ramenima, to je izgledalo kao da su joj oba ramena ispala iz zglobova. "Otkud smo mogli znati da nećemo moći samo da ogulimo paučinu, smotamo je i odemo? Umetnuta je u ciglu, tako da moramo da obelodanimo svoju potrebu. Valavirgilin, kupićemo tvoju krstaricu." Rekla je svotu. "Plativo u Središnjem Gradu, od strane bilo kog pripadnika noćnog naroda, po tvom povratku."
<BR>&nbsp;&nbsp;&nbsp;&nbsp;&nbsp;"Prodato." Novac nije bio neki, pa šta? Mnogo pre nego što bi uspela da se vrati po nju, Tužna Cev bi pribavila gorivo i jednostavno uzela krstaricu broj dva. "Možda ću morati da to objasnim svojim pretpostavljenima. Hoće li me tvoji podržati?"
<BR>&nbsp;&nbsp;&nbsp;&nbsp;&nbsp;"Tvoji sadruzi mogu da doznaju sve ono što ću ti noćas otkriti. Neke od tajni koje čuvamo. Ali hajde prvo da se pogostimo, šefe. Zar tvoj obrok još nije gotov?"
<BR>&nbsp;&nbsp;&nbsp;&nbsp;&nbsp;Foranajidli je uzviknula dve reči na jeziku kojim se govorilo u Valinom Središnjem Gradu. "Šefe! Jelo!"
<BR>&nbsp;&nbsp;&nbsp;&nbsp;&nbsp;Glad je zarila oštre zube u Valavirgilin stomak. "To je moje tajno ime", reče ona Tužnoj Cevi; i ode.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
