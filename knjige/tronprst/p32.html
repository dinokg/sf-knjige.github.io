<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. KOLIR
<P>&nbsp;&nbsp;&nbsp;&nbsp;&nbsp;Bila su četvorica u kabini za posadu na Toploj igli istrage: Brem, Poslednji i Luis Vu, kao i šegrt, u velikom crnom kovčegu tamo gde se nekada nalazio prostor za vežbanje. Svi su koristili isti tuš i isti kuhinjski zid.
<BR>&nbsp;&nbsp;&nbsp;&nbsp;&nbsp;Lako su se dogovorili oko toga gde će ko da spava. Poslednji je tražio ploče za spavanje, ali to je bilo u redu. Premestili su teretne ploče pored vodenog kreveta. Njega je koristio Luis.
<BR>&nbsp;&nbsp;&nbsp;&nbsp;&nbsp;Sedeo je prekrštenih nogu na površini koja je poskakivala, jedući nešto rskavo i nimalo hranljivo. Jeo je iz čiste dosade. Možda je primao suviše lekova za suzbijanje bolova.
<BR>&nbsp;&nbsp;&nbsp;&nbsp;&nbsp;Brem nije želeo da Luis sam vežba u doku za lender. Luis je dovoljno prezdravio da to poželi. Ponudio se da povede i Brema sa sobom, da ga nauči jogu ili čak neke borilačke veštine. Brem je odbio. Nameravao je da se nalazi baš ovde kada...
<BR>&nbsp;&nbsp;&nbsp;&nbsp;&nbsp;Šta je to, faz, Brem očekivao? - pitao se Luis. U poslednja dva dana najviše je vremena proveo osmatrajući olupinu sonde za gorivo. Ležala je smrskana na magnetno-levitacijskim vođicama u prozoru koji je prekrivao šest drugih - pet, sada - a Brem je stajao ispred njega i gledao.
<BR>&nbsp;&nbsp;&nbsp;&nbsp;&nbsp;Luis je počeo da dobija kabinsku groznicu.
<BR>&nbsp;&nbsp;&nbsp;&nbsp;&nbsp;Sa leve i desne strane broda sjaj ugljevlja koje se gasi izbledeo je u crnilo hladnog bazalta. U prostoru u kome je trebalo da se nalaze zvezde, jedna beskrajna vaseljena širila se na sve strane.
<BR>&nbsp;&nbsp;&nbsp;&nbsp;&nbsp;Faz, imao je zvezde. Jedna mrena ležala je na magnetno-levitacijskim vođicama, gledajući naniže u Vaseljenu kroz filigransku površinu. Drugi zvezdani predeo, dobijen putem mrene koju je Luis raspršio u vakuum, ugasio se pre samo nekoliko časova.
<BR>&nbsp;&nbsp;&nbsp;&nbsp;&nbsp;Na jednom drugom prozoru ukradena mrena ušla je u glatko izdubljen tunel, ostala nekoliko časova na mestu koje je očigledno predstavljalo vazdušnu komoru, zatim nastavila dalje kroz nekolika vrata, pored gomila čudne opreme koju su letimično videli, i ponovo stala. Luis ni u jednom trenutku nije video šta ju je nosilo, niti je ponovo čuo onaj glas.
<BR>&nbsp;&nbsp;&nbsp;&nbsp;&nbsp;Letačka paluba bila je sva u prozorima preko prozora, a od te perspektive lako je moglo čoveku da se zavrti u glavi. Jedan prozor predstavljao je dijagram nalik na planinski lanac koji se sve vreme uvija, nepoznat svrhe. Tri su prikazivala reprize: planina Visoka Tačka promiče pored sonde za gorivo; manevrisanje sondom dok je nije zgromila ljubičasta svetlost; umiranje jednog zaštitnika: njegovo odelo bilo je rasporeno i unutrašnjost izložena vakuumu.
<BR>&nbsp;&nbsp;&nbsp;&nbsp;&nbsp;Ništa se nije događalo na mestu gde je uništena sonda ležala na magnetno-levitacijskim vođicama. Brem nije odvajao pogled od tog prozora, stojeći ispred njega nalik na tamnu Dalijevu siluetu, recimo Seni spuštanja noći.
<BR>&nbsp;&nbsp;&nbsp;&nbsp;&nbsp;Luis je zatvorio oči i klonuo na vodeni krevet.
<BR>&nbsp;&nbsp;&nbsp;&nbsp;&nbsp;Istog časa ih je ponovo otvorio. Video je plavobelu svetlost kako se munjevito pojavljuje na jednom od prozora.
<BR>&nbsp;&nbsp;&nbsp;&nbsp;&nbsp;Svetlost je već bila zgasla, ali je zato uništena sonda sijala tamnocrvenim sjajem. Nešto sićušno pristizalo je iz daljine magnetno-levitacijskim vođicama, jureći pravo u prozor.
<BR>&nbsp;&nbsp;&nbsp;&nbsp;&nbsp;Pristiglo je zapanjujćom brzinom, krećući se stopu iznad vođica: objekat nalik na lebdeće sanke. Ukopale su se gotovo u mestu. Nešto čovekoliko spalo je sa stražnje strane i otkotrljalo se s vidika čim se vozilo zaustavilo na nekoliko stopa od prozora.
<BR>&nbsp;&nbsp;&nbsp;&nbsp;&nbsp;Poslednji priđe Bremu.
<BR>&nbsp;&nbsp;&nbsp;&nbsp;&nbsp;Sonda se hladila, poprimajući tamnocrvenu boju, postajući još tamnija, crna.
<BR>&nbsp;&nbsp;&nbsp;&nbsp;&nbsp;To nisu bile sanke. Bila je to neka šuplja kutija. Dno je bilo crno poput kovanog železa. Stranice su bile u toj meri providne da su bile jedva vidljive, ali Luis je uspeo da ih razabere zahvaljujući umetnutim ispupčenjima za vezivanje. Niti su pridržavale alatke uz strane kutije: palica sa drškom, možda testera; neka stvar sa širokim otvorom, pištolj, izbacivač raketa ili energetsko oružje; poluga; naslagane kutije; nešto metalno u obliku kostura.
<BR>&nbsp;&nbsp;&nbsp;&nbsp;&nbsp;Prozor iza ovoga prikazivao je zvezdani predeo i jednu gotovo praznu ravnu površinu koja se izdizala na vidiku. Luis se zablenuo i odvratio pogled. Ukradena mrena napustila je tunel i ušla u neku vrstu otvorenog lifta, u najgorem mogućem trenutku.
<BR>&nbsp;&nbsp;&nbsp;&nbsp;&nbsp;Luis začu: "Ne razumem rat, ali osećam da bi Luis mogao da ga razume."
<BR>&nbsp;&nbsp;&nbsp;&nbsp;&nbsp;"Čak i drogiran?"
<BR>&nbsp;&nbsp;&nbsp;&nbsp;&nbsp;"Pitaj ga."
<BR>&nbsp;&nbsp;&nbsp;&nbsp;&nbsp;"Luise, jesi li budan?"
<BR>&nbsp;&nbsp;&nbsp;&nbsp;&nbsp;"Svakako da sam budan, Breme!"
<BR>&nbsp;&nbsp;&nbsp;&nbsp;&nbsp;"Ovo je dvoboj među zaštitnicima..."
<BR>&nbsp;&nbsp;&nbsp;&nbsp;&nbsp;"Srednjevekovni japanski", promuklo reče Luis. I pored onoga što je kazao, od primljenih lekova mu se dremalo. "Sakrij se i udri. Pobedi po svaku cenu. Oni se ne bore kao Evropljani."
<BR>&nbsp;&nbsp;&nbsp;&nbsp;&nbsp;"Da, ti razumeš. Da li ti je jasno zašto je ovaj drugi uljez još živ?"
<BR>&nbsp;&nbsp;&nbsp;&nbsp;&nbsp;"Ne... Stani." Pridošlica se kretao povijen i krivudavo, ispitujući sondu pretvorenu u šljaku. U pitanju je bilo čvornovato obličje skafandera sa Prstena, široko u prsima, nalik na ono koje je nosio Šapat; ali pristajalo je.
<BR>&nbsp;&nbsp;&nbsp;&nbsp;&nbsp;Pridošlica je pronašao tragove na sondi na mestu gde je bio pričvršćen prenosni disk. Naglo je podigao glavu i nestao poput munje.
<BR>&nbsp;&nbsp;&nbsp;&nbsp;&nbsp;Međutim, Luis je uspeo na trenutak da mu vidi lice. "Zaštitnik sa prelivne planine. Šapat takođe mora da to vidi. To je rob, stet, Breme? Mora postojati gospodar, zaštitnik zadužen za magnetno-levitacijske vođice. Gospodar ga je poslao."
<BR>&nbsp;&nbsp;&nbsp;&nbsp;&nbsp;Prozor se nagnuo, a zatim je stao da se kotrlja i kotrlja, prikazujući crnu donju stranu Prstena, potom zvezde u prolazu, Prsten, zvezde... Zaštitnikov sluga raščistio je magnetno-levitacijske vođice tako što je odbacio uništenu sondu u svemir.
<BR>&nbsp;&nbsp;&nbsp;&nbsp;&nbsp;Upomoć im je pritekao glavni prozor. Zaštitnik sa prelivne planine odskoči u stranu.
<BR>&nbsp;&nbsp;&nbsp;&nbsp;&nbsp;Luis reče: "Onaj prvi, onaj koji je umro, ostavio je magnetno-levitacijske sanke na vođicama. Šegrt je rasprišio mrenu po sankama. To je ono što gledamo. Neko je morao da ukloni sondu i sanke sa vođica. I zato evo zaštitnika sa prelivne planine da odbaci sondu, a prve sanke je poslao tamo odakle su došle, sve do ispusta svemirske luke. Problem rešen. Sada se ukrcava na vlastite sanke... i, evo, vraća se vođicama do mesta sa koga je došao."
<BR>&nbsp;&nbsp;&nbsp;&nbsp;&nbsp;Brem reče: "Ti razumeš."
<BR>&nbsp;&nbsp;&nbsp;&nbsp;&nbsp;"Šapat je započeo nešto što ne može da zaustavi."
<BR>&nbsp;&nbsp;&nbsp;&nbsp;&nbsp;"Naslutio je da sam ja poslao sondu", reče Brem. "Ne želi da je moji neprijatelji prouče."
<BR>&nbsp;&nbsp;&nbsp;&nbsp;&nbsp;"Ne može znati koliko ih je."
<BR>&nbsp;&nbsp;&nbsp;&nbsp;&nbsp;"Može da ekstrapolira. Počne sa Tilom Braun..."
<BR>&nbsp;&nbsp;&nbsp;&nbsp;&nbsp;"Aha. Sve počinje sa Tilom." Bol je bio tako daleko. Luis je imao osećaj da lebdi. Biće bolje da se isključi sa medicinskog kompleta, da razbistri glavu.
<BR>&nbsp;&nbsp;&nbsp;&nbsp;&nbsp;Kretanje mreninog prozora prestade. Zatim i on poče da klizi niz vođice.
<BR>&nbsp;&nbsp;&nbsp;&nbsp;&nbsp;Šapat ga je koristio da sledi druge sanke.
<BR>&nbsp;&nbsp;&nbsp;&nbsp;&nbsp;"Tila je stvorila zaštitnike da joj pomognu da postavlja motore", reče Brem. "Tila je mogla da ima poverenja u zaštitnike sa prelivnih planina jer je imala čime da drži njihov narod u šaci. Demon-zaštitnik je mogao smatrati da njegov narod već poseduje sve ispod Luka i da deluje samo u želji da to sačuva. Vampir..."
<BR>&nbsp;&nbsp;&nbsp;&nbsp;&nbsp;"Počinje ispočetka. Zaštitnik rođen sa praznim umom i Tilom pri ruci da ga podučava. Ti si to kazao."
<BR>&nbsp;&nbsp;&nbsp;&nbsp;&nbsp;"Da. Da ga nazovemo Drakula?"
<BR>&nbsp;&nbsp;&nbsp;&nbsp;&nbsp;"Meri Šeli."
<BR>&nbsp;&nbsp;&nbsp;&nbsp;&nbsp;"Zašto podučavam rasplođivača otupelog od lekova?"
<BR>&nbsp;&nbsp;&nbsp;&nbsp;&nbsp;"Mislim da bi Tila odabrala ženu za zaštitnika. Tri žene."
<BR>&nbsp;&nbsp;&nbsp;&nbsp;&nbsp;Brem slegnu široko ramenima. "Stet. Nije mi poznato to ime, ali stet. Meri-Šeli je stvorila decu po krvi, zaštitnike od svoje vampirske vrste, i sakrila ih od Tile. Kada se Tila vratila na Kartu Marsa, za njom su krenula dva zaštitnika. Samo je demon ostao na obodu.
<BR>&nbsp;&nbsp;&nbsp;&nbsp;&nbsp;Meri-Šeli je morala znati da će njen okot ubiti i zameniti demona. Ona bi na taj način ovladala zidom preko njih. Zaštitnik sa prelivnih planina mora da je pretpostavio da Tila planira da obavije obod solarnim plamenom. Borio se da bi zaštitio svoju vrstu. Međutim, Tila je ubila oboje.
<BR>&nbsp;&nbsp;&nbsp;&nbsp;&nbsp;Sada se moramo zapitati koliki je bio okot Meri-Šeli?"
<BR>&nbsp;&nbsp;&nbsp;&nbsp;&nbsp;Poslednji reče: "Proizvodnja, nabavka, transport, postavljanje, snabdevanje."
<BR>&nbsp;&nbsp;&nbsp;&nbsp;&nbsp;"Troje, mislim", reče Brem. "Za proizvodnju bi koristili postrojenja za popravke koja su već postojala u svemirskoj luci. Ako brod dođe, proizvodnja se pretvara u nabavku. Što se tiče snabdevanja, nijedan zaštitnik ne bi dozvolio drugom da kontroliše ono što je njemu potrebno. Stet? Troje. Lavkrafta za gradnju, Kolira za transport, Kinga kao najvažnijeg za postavljanje motora."
<BR>&nbsp;&nbsp;&nbsp;&nbsp;&nbsp;Luis se osmehnu. Brem se setio ko je bila Meri Šeli!
<BR>&nbsp;&nbsp;&nbsp;&nbsp;&nbsp;Poslednji reče: "Moja vrsta bila bi stotinu puta jača, čak i samo kao pratioci."
<BR>&nbsp;&nbsp;&nbsp;&nbsp;&nbsp;"A svaki pripadnik moje vrste", reče Brem, "odredio bi granice svoga carstva kojim bi upravljao bez njegove pomoći. Na raspolaganju bi im stajao narod prelivnih planina. Neka oni grade, pokreću ili postavljaju, dok Lavkraft, Kolir i King vrebaju da zaskoče."
<BR>&nbsp;&nbsp;&nbsp;&nbsp;&nbsp;Luis reče: "Misliš da su očekivali Šapat?"
<BR>&nbsp;&nbsp;&nbsp;&nbsp;&nbsp;"Šapat, ili jedni druge, ili mene, ili osvajače sa zvezda. Zar misliš da smo suviše glupi da ekstrapoliramo planete iz onoga što možemo videti od Vaseljene? En je primetila zaštitnike na položajima na obodu, koji su bili spremni da je ubiju. Gde god da se nalazila ili šta god da je do tada uradila, stigla je neprimećena do oboda; nisam je primetio ni ja ni oni. Lavkrafta je već ubila."
<BR>&nbsp;&nbsp;&nbsp;&nbsp;&nbsp;"Za Kolira je, međutim, predstavljala prilično dobru metu. Poslednji? Možeš li da očitaš pozadinu kamere mrene?"
<BR>&nbsp;&nbsp;&nbsp;&nbsp;&nbsp;"Luise? Ja ne pod... staklo, raspršio ju je po staklu." Bolno je zaćurlikao. "Urađeno, ali sačekaj jedanaest minuta."
<BR>&nbsp;&nbsp;&nbsp;&nbsp;&nbsp;Jedanaest minuta kasnije prozor je iznenada gledao unazad duž magnetno-levitacijske vođice, u korito sanki.
<BR>&nbsp;&nbsp;&nbsp;&nbsp;&nbsp;Luis je razabrao neke nejasne oblike koji su nagoveštavali alatke. Ništa dovoljno veliko što bi moglo da zakloni jednog zaštitnika. Gde je Šapat?
<BR>&nbsp;&nbsp;&nbsp;&nbsp;&nbsp;Slika se ponovo preokrenula - prve sanke su usporavale.
<BR>&nbsp;&nbsp;&nbsp;&nbsp;&nbsp;I druge sanke su počele da usporavaju.
<BR>&nbsp;&nbsp;&nbsp;&nbsp;&nbsp;Luis je začuo vrisak nekog duvačkog drvenog instrumenta i video kako glave Poslednjeg skaču uz trzaj uvis. To nije bila pesma Poslednjeg. To je bio Brem sa svojom muzičkom skulpturom, a on ju je već odlagao u stranu. Otišao je do prenosnog diska i nestao.
<BR>
<BR>&nbsp;&nbsp;&nbsp;&nbsp;&nbsp;Luis upita: "Vide li ti to?"
<BR>&nbsp;&nbsp;&nbsp;&nbsp;&nbsp;"Nestao je", odvrati Poslednji.
<BR>&nbsp;&nbsp;&nbsp;&nbsp;&nbsp;"Kuda? Zašto?"
<BR>&nbsp;&nbsp;&nbsp;&nbsp;&nbsp;"Ti meni reci. Luis Vu razume dvoboje, stet? Da li bi da jedeš?" Poslednji zastade pored njega, držeći bocu.
<BR>&nbsp;&nbsp;&nbsp;&nbsp;&nbsp;Luis je uze i otpi malo. Supa. "Ovo je dobro."
<BR>&nbsp;&nbsp;&nbsp;&nbsp;&nbsp;Provera zdrave pameti: granitni blok ponovo je bio na svom mestu, Poslednji se nalazio u kabini za posadu, i dalje u zamci, isto kao i Luis.
<BR>&nbsp;&nbsp;&nbsp;&nbsp;&nbsp;Luis reče: "Otišao je tamo gde će mu biti potreban skafander. Za sada nije nigde. Poslednji, ako bi isključio sistem prenosnih diskova, gde bi Brem onda bio?"
<BR>&nbsp;&nbsp;&nbsp;&nbsp;&nbsp;"Mere bezbednosti me sprečavaju da to uradim."
<BR>&nbsp;&nbsp;&nbsp;&nbsp;&nbsp;"A da jednostavno raznesemo sistem baterijskim laserom? tanj, ne, kod njega su baterija i varijabilni nož..."
<BR>&nbsp;&nbsp;&nbsp;&nbsp;&nbsp;"Sistem je zakopan u trupu, Luise."
<BR>&nbsp;&nbsp;&nbsp;&nbsp;&nbsp;"Prebaci ga onda na Mons Olimpus! Gde on, zapravo, misli da se uputio? Već je možda i stigao tamo. Pozovi kartu."
<BR>&nbsp;&nbsp;&nbsp;&nbsp;&nbsp;Poslednji zasvira.
<BR>&nbsp;&nbsp;&nbsp;&nbsp;&nbsp;Ništa se nije dogodilo.
<BR>&nbsp;&nbsp;&nbsp;&nbsp;&nbsp;"Isključen sam", reče Poslednji. "Brem je naučio moj programski jezik. Oduzeo mi je kontrolne uređaje prenosnih diskova." Noge se smotaše pod njim. Glave se zavukoše između prednjih nogu.
<BR>&nbsp;&nbsp;&nbsp;&nbsp;&nbsp;Luis pokuša da podigne ivicu prenosnog diska. Nije htela da se pomeri. Brem je preuzeo potpunu kontrolu. Oni tanj koncerti nisu držani zabave radi. To je Brem vežbao na svojim ručno izrađenim instrumentima dok nije skinuo muzički govor Poslednjeg.
<BR>&nbsp;&nbsp;&nbsp;&nbsp;&nbsp;Nešto se dešavalo: prozor mrene je zadrhtao i zatresao se. Luis povika: "Poslednji! Okreni sliku! Gleda u pogrešnom smeru!"
<BR>&nbsp;&nbsp;&nbsp;&nbsp;&nbsp;Lutkar se nije pomerio.
<BR>&nbsp;&nbsp;&nbsp;&nbsp;&nbsp;Prozor se nagnuo u stranu, udario o bočnu stranu vođica i okrećući se odleteo. Šta god da je napalo sanke imalo je uspeha.
<BR>&nbsp;&nbsp;&nbsp;&nbsp;&nbsp;Lutkar se odmotavao.
<BR>&nbsp;&nbsp;&nbsp;&nbsp;&nbsp;Magnetno-levitacijske sanke snažno su udarile u suprotni zid. Slika se ispupčila i skliznula. Kada se zaustavila, videli su samo srebrni filigran i ništa drugo.
<BR>&nbsp;&nbsp;&nbsp;&nbsp;&nbsp;Lutkar je zazviždao i slika se obrnula. Sada su pri svetlosti zvezda videli zidove od rasprsnutog kristala. Meci su sanke pretvorili u čipku, a oruđe na dnu bilo je posuto krhotinama stakla.
<BR>&nbsp;&nbsp;&nbsp;&nbsp;&nbsp;Većina ovih stvari bila je neprepoznatljiva. Sada su predstavljale otpadke, sa jednim izuzetkom.
<BR>&nbsp;&nbsp;&nbsp;&nbsp;&nbsp;Kada je video šegrta i njega kako se pojavljuju i nestaju, pomisli Luis, Šapat je shvatio da su u pitanju prenosni diskovi. Mora da je strgnuo prenosni disk sa sonde i ubacio ga u sanke, jer on se neoštećen upravo tamo nalazio.
<BR>&nbsp;&nbsp;&nbsp;&nbsp;&nbsp;Tri skafandera u istom trenutku skočiše u sanke. Dva ispališe kišu projektila u sve što je bilo iole veće, a zatim razbacaše sve što se moglo razbacati u žurnoj potrazi za zaštitnikom koji se krio u olupini. Međutim, od Šapata nije bilo ni traga ni glasa.
<BR>&nbsp;&nbsp;&nbsp;&nbsp;&nbsp;Dva Zaštitnika podigoše prenosni disk i položiše ga na ivicu kako bi treći mogao da proveri donju stranu. Potom su ga okrenuli naopako. Izgleda da je vampir smatrao da je on opasan, a ne koristan, jer je podesio oružje i ispalio blistavi, uski snop u njega.
<BR>&nbsp;&nbsp;&nbsp;&nbsp;&nbsp;Snop je izleteo iz glavnog prenosnog diska u kabini i stao da spaljuje tavanicu.
<BR>&nbsp;&nbsp;&nbsp;&nbsp;&nbsp;Mada se Luis nije sećao da je skočio u zaklon, on i Poslednji sada su prisno bili prepleteni iza zida reciklera. Poslednji je delovao kao da nema nameru da se odmota.
<BR>&nbsp;&nbsp;&nbsp;&nbsp;&nbsp;Luis proviri iza zida.
<BR>&nbsp;&nbsp;&nbsp;&nbsp;&nbsp;Vampir-zaštitnik je podigao prenosni disk i pokušavao je da ga baci preko ivice vođica.
<BR>&nbsp;&nbsp;&nbsp;&nbsp;&nbsp;Disk je odjednom postao suviše težak, na njemu se našao uljez.
<BR>&nbsp;&nbsp;&nbsp;&nbsp;&nbsp;Uljez - Brem - sjurio se s njega, dok je onaj drugi odskočio u stranu. Drugi vampir - Kolir? - pade i razdvoji se, kada ga je raspolutilo šest stopa žice u stazisu. Oba njegova kraja su se pušila. Ali Kolirov torzo još je imao ruke i jedna se podiže držeći glomazno svetlosno oružje.
<BR>&nbsp;&nbsp;&nbsp;&nbsp;&nbsp;Ponovo sevnu Bremov varijabilni nož. Svetlosno oružje pade.
<BR>&nbsp;&nbsp;&nbsp;&nbsp;&nbsp;Nije se moglo reći odakle se stvorio Šapat, ali bio je tamo. Dva zaštitnika sa prelivnih planina suočila su se sa dva zaštitnika vampira.
<BR>&nbsp;&nbsp;&nbsp;&nbsp;&nbsp;Lutkar je još bio u izvesnom katatoničnom stanju. Luis je pokušao da prati ono što se događalo preko mreninog prozora. To nije bilo jednostavno.
<BR>&nbsp;&nbsp;&nbsp;&nbsp;&nbsp;Zaštitnici sa prelivnih planina nisu napali.
<BR>&nbsp;&nbsp;&nbsp;&nbsp;&nbsp;Šapat je na sebi imao jedno od njihovih odela; on će moći da razgovara s njima. Luis je mogao da čuje Brema kako dahće usled nedavnog napora, ali on nije ništa rekao. Nije imao odgovarajući radio u skafanderu.
<BR>&nbsp;&nbsp;&nbsp;&nbsp;&nbsp;Upućivao je Šapatu svetlosne znake svetiljkom na šlemu.
<BR>&nbsp;&nbsp;&nbsp;&nbsp;&nbsp;Tanj, to mora da je heliografski jezik demona! - shvati Luis. Sada su i ostali koristili svetiljke na kacigama.
<BR>&nbsp;&nbsp;&nbsp;&nbsp;&nbsp;To je potrajalo u nedogled, a onda su postigli sporazum.
<BR>&nbsp;&nbsp;&nbsp;&nbsp;&nbsp;Zaštitnici sa prelivnih planina podigli su uništene sanke sa dosta muke. Brem je dao svoje oružje Šapatu i pomogao im da prebace sanke preko oboda u svemir.
<BR>&nbsp;&nbsp;&nbsp;&nbsp;&nbsp;Ubacili su prenosni disk u čitave sanke. Dva vampira zaštitnika se ukrcaše, a za njima i zaštitnici sa prelivnih planina. Sanke krenuše unazad niz vođicu. Kada su sanke počele da se povlače, Brem je raspršio jednu mrenu na vođicu i još jednu na sanke.
<BR>&nbsp;&nbsp;&nbsp;&nbsp;&nbsp;A onda je Brem otpevao pesmu orkestra čije su članove pobili teroristi.
<BR>&nbsp;&nbsp;&nbsp;&nbsp;&nbsp;Zakoračio je na disk i nestao, ovamo. Dok je svetlost preneta putem prozora mrene prikazivala njegov prelaz, Brem je sišao sa prenosnog diska, podigao kacigu. U tvrdom kljunu držao je nešto nalik na debelu čvornovatu flautu.
<BR>&nbsp;&nbsp;&nbsp;&nbsp;&nbsp;Kada se jedan lutkar uznemiri, on gubi kontrolu, ne kontrolu govora, već kontrolu nad ispoljavanjem osećanja. Pesma Poslednjeg bila je čista poput zvona vetra. "Naučio si moj programski jezik."
<BR>&nbsp;&nbsp;&nbsp;&nbsp;&nbsp;Brem odloži flautu. "Naš ugovor ne isključuje takvu jednu mogućnost."
<BR>&nbsp;&nbsp;&nbsp;&nbsp;&nbsp;"Uznemiren sam."
<BR>&nbsp;&nbsp;&nbsp;&nbsp;&nbsp;"Da li si pratio ono što si video? Ne? Od dece po krvi Meri-Šeli ubili smo Lavkrafta i Kolira. Kolirove sluge nam kažu da su Lavkraftove sluge spremne da utovare teret. Očekujemo da će nam pomoći. Ostaje samo King. Kada King bude mrtav, Šapat će držati obod, a ja središte za popravke, i tada ćemo moći nešto da postignemo."
<BR>&nbsp;&nbsp;&nbsp;&nbsp;&nbsp;Kuhinja je isporučila bocu i Brem gladno potegnu iz nje. Luis primeti da je kod sebe imao glomazno svetlosno oružje. Ta stvar bi verovatno pobila sve u kabini ako opali.
<BR>&nbsp;&nbsp;&nbsp;&nbsp;&nbsp;Brem se zagleda u njega. "Luise Vu, šta bi ti sada preduzeo?"
<BR>&nbsp;&nbsp;&nbsp;&nbsp;&nbsp;"Ona mora ubiti Kinga. Suviše je kasno za bilo šta drugo. Ja? Skafander će me održati u životu dva falana, tako da ja ne moram da se ukrcam na sanke i turiram ih dok ne postignu brzinu od sedam stotina sedamdeset milja u sekundi, a potom dozvolim da me King upuca. Mogao bih da se vratim na ovu stranu oboda i odavde se popnem uza zid."
<BR>&nbsp;&nbsp;&nbsp;&nbsp;&nbsp;"Na taj način bi se odrekao iznenađenja."
<BR>&nbsp;&nbsp;&nbsp;&nbsp;&nbsp;"On ipak..."
<BR>&nbsp;&nbsp;&nbsp;&nbsp;&nbsp;Brem odmahnu rukom. "Enino odelo neće toliko izdržati."
<BR>&nbsp;&nbsp;&nbsp;&nbsp;&nbsp;"Hmf." Teret, pomenuo je Brem. "Ako bih imao nešto što King želi, mogao bih to da stavim na sanke sa mnom. Razume se, on bi morao da zna da ja to imam. Šta King želi?"
<BR>&nbsp;&nbsp;&nbsp;&nbsp;&nbsp;"Nije važno, Luise. Pomislih da bi vredelo čuti još nečije mišljenje." Brem odzvižda nešto sistemu prenosnog diska, a potom nestade.
<BR>&nbsp;&nbsp;&nbsp;&nbsp;&nbsp;"Gde je sada otišao? Poslednji, jesi li još iskljućen?"
<BR>&nbsp;&nbsp;&nbsp;&nbsp;&nbsp;"Ne mogu da koristim prenosne diskove. Mogu da ga nađem."
<BR>&nbsp;&nbsp;&nbsp;&nbsp;&nbsp;"Učini to."
<BR>&nbsp;&nbsp;&nbsp;&nbsp;&nbsp;Dva prozora prikazivala su talasasta ustrojstva: mrene uništene u borbi. Poslednji nešto otpeva i one nestadoše, a na njihovom mestu pojavi se treći prozor. Počeo je da trepćući prolazi pored ostalih prizora. Grad tkača. Skriveni Patrijarh: koš na prednjem jarbolu.
<BR>&nbsp;&nbsp;&nbsp;&nbsp;&nbsp;Poslednji se oglasi kao da svira nekoliko flauta i da se čuje jeka. Reče: "Uključio sam program za traženje. Ako osvajači dođu u poznatoj letelici, saznaćemo to već kroz nekoliko minuta."
<BR>&nbsp;&nbsp;&nbsp;&nbsp;&nbsp;"Dobro." Luis pokaza na prozor koji je bio napola skriven ovim. "Nadam se da si ovo snimao."
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;Ukradena mrena stigla je do ispusta svemirske luke. Sićušni skafanderi osvetljeni svetlošću zvezda išli su kroz vakuum prema strukturi suviše velikoj da bi se cela videla. Strašno dugo im je trebalo da je zaobiđu.
<BR>&nbsp;&nbsp;&nbsp;&nbsp;&nbsp;Nešto još veće: par zlatastih toroida podignutih na visoka postolja. Luisu je bio potreban još trenutak da sagleda i ostalo.
<BR>&nbsp;&nbsp;&nbsp;&nbsp;&nbsp;Kablovi su izvirali iz toroida, šireći se poput kakve biljke koja raste, sužavajući se pri krajevima u nevidljivu finu žicu.
<BR>&nbsp;&nbsp;&nbsp;&nbsp;&nbsp;"Stet. Oni, zapravo, prave nove motore."
<BR>&nbsp;&nbsp;&nbsp;&nbsp;&nbsp;Poslednji reče: "Pitao sam se da li su žičani ramovi novina. Moji zapisi pokazuju samo toroide."
<BR>&nbsp;&nbsp;&nbsp;&nbsp;&nbsp;"Zanimljiva zamisao, ali možda su graditelji gradova uzeli samo toroide. Taj žičani okvir mogao bi biti nezgodan ako želiš da spustiš brod."
<BR>&nbsp;&nbsp;&nbsp;&nbsp;&nbsp;Prozor koji se premeštao prikazao je prednji koš na Skrivenom Patrijarhu; zatim kuhinju, dvoje odraslih graditelja gradova i troje dece. Gde li su se krila starija deca, pitao se Luis, pa ih on nije sreo? Svi su upravo izlazili kroz vrata. Ali odmah potom su se vratili, čeretajući sa Bremom.
<BR>&nbsp;&nbsp;&nbsp;&nbsp;&nbsp;Brem je skinuo odelo. Ispružio se na klupi. Harkabiparolin i Kavaresksenjajok stadoše da ga masiraju.
<BR>&nbsp;&nbsp;&nbsp;&nbsp;&nbsp;Kosti i naduveni zglavci bez trunka sala. "Sada, izgleda, kao tanj kostur", primeti Luis.
<BR>&nbsp;&nbsp;&nbsp;&nbsp;&nbsp;Činilo se da Brem spava.
<BR>&nbsp;&nbsp;&nbsp;&nbsp;&nbsp;"Ako Brem misli da ima vremena za to, verovatno je u pravu. Poslednji, hajde da izvadimo šegrta iz te kutije, a mene strpamo unutra."
<BR>&nbsp;&nbsp;&nbsp;&nbsp;&nbsp;Lutkar odzvižda jedan prozor. "Luise, nanotehnički uređaji još krpe njegovu kičmenu moždinu. Trebalo bi da bude gotov kroz nekoliko časova."
<BR>&nbsp;&nbsp;&nbsp;&nbsp;&nbsp;"Tanj!"
<BR>&nbsp;&nbsp;&nbsp;&nbsp;&nbsp;"Da ga ostavim?"
<BR>&nbsp;&nbsp;&nbsp;&nbsp;&nbsp;"Da!" Luis se sklupčao na vodenom krevetu. "Odspavaću malo."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
