<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. JER NIJE VARVIJA
<P>&nbsp;&nbsp;&nbsp;&nbsp;&nbsp;Kiša je padala od podneva. Valavirgilin je pokušavala da pronađe staze koje su vodile preko gole stene, ali posvuda je bilo blato. Naginjući se, klizajući se, nijednom se ne prevrnuvši do kraja, kola su nastavljala nizvodno prema Senkovitom Gnezdu.
<BR>&nbsp;&nbsp;&nbsp;&nbsp;&nbsp;Kada je noć odgrizla ivicu sunca, Vala je već izabrala povoljan položaj.
<BR>&nbsp;&nbsp;&nbsp;&nbsp;&nbsp;Reka je ovde bila široka četiri stotine stopa. Rubalabl i Fadgabladl bi trebalo da budu bezbedni. Krstarice su napunile svoje rezervoare za vodu, a zatim se otkotrljale prema prevoju. Ove bliže planine predstavljale su podnožja Plamene Prepreke, ali ona najviša će poslužiti.
<BR>&nbsp;&nbsp;&nbsp;&nbsp;&nbsp;Krstarice su skliznule i pokušale da skliznu niz stenje. Hoće li kiša usporiti vampire isto onako kao što usporava nju? Trebalo je ranije da se ulogori.
<BR>&nbsp;&nbsp;&nbsp;&nbsp;&nbsp;Ali još je bio dan kada su stigli do odabranog položaja.
<BR>&nbsp;&nbsp;&nbsp;&nbsp;&nbsp;Postavila je krstarice leđa uz leđa, ne suviše blizu, sa topovima okrenutim napolje. Oni koji su morali da kuvaju hranu, radili su to ispod šatorskog krila dok je još bilo svetlosti. Varvija je ubila neko stvorenje dovoljno veliko da ga podeli sa mašinskim narodom. Pri poslednjoj svetlosti su se oprali, a zatim nagomilali peškire na izvesnoj udaljenosti od krstarica.
<BR>&nbsp;&nbsp;&nbsp;&nbsp;&nbsp;Sakupljači su se povukli na počinak. Nisu voleli kišu i bio im je potreban san. Ostali su razgovarali ili spavali ili jednostavno čekali.
<BR>&nbsp;&nbsp;&nbsp;&nbsp;&nbsp;Vali bi dobrodošao savet demona. Smestili su se na golom granitnom vrhu koji je gledao na Senkovito Gnezdo i razgovarali na svom jeziku, leđima okrenuti pogašenim vatrama i ostalima. Valavirgilin je videla samo dvoje, ali joj se činilo da čuje nekoliko glasova.
<BR>&nbsp;&nbsp;&nbsp;&nbsp;&nbsp;Ostali hominidi puštali su mašinski narod da vodi razgovor. Neka tako bude. Vala reče: "Svaki vampir koji stigne dovde trebalo bi da bude iscrpljen od penjanja. Sav naš miris je na peškirima. Predstavljaće lak plen."
<BR>&nbsp;&nbsp;&nbsp;&nbsp;&nbsp;Da čujem šta mislite. Šta sam propustila?
<BR>&nbsp;&nbsp;&nbsp;&nbsp;&nbsp;Barok reče: "Vampiri će se vraćati iz lova. Neće očekivati da naiđu na plen tako blizu svog gnezda. Jer ovde više nema ničega."
<BR>&nbsp;&nbsp;&nbsp;&nbsp;&nbsp;"Videćemo."
<BR>&nbsp;&nbsp;&nbsp;&nbsp;&nbsp;Čit reče: "Kada dolaze, dolaze u hordama."
<BR>&nbsp;&nbsp;&nbsp;&nbsp;&nbsp;"To me podseti", javi se Kej. "Sakupio sam tri barela rečnog šljunka, Vala. Hoćeš malo? I dalje ćemo morati da upotrebljavamo barut, ali možemo da uštedimo metke."
<BR>&nbsp;&nbsp;&nbsp;&nbsp;&nbsp;"Odlično."
<BR>&nbsp;&nbsp;&nbsp;&nbsp;&nbsp;"Kako je Varvija?"
<BR>&nbsp;&nbsp;&nbsp;&nbsp;&nbsp;Varvija se oglasi: "Varvija huki-Marf Tandartal može da govori u svoje ime, Kejverbrimise. Varvija je dobrog zdravlja. Jeste li videli kakav znak o Tegeru?"
<BR>&nbsp;&nbsp;&nbsp;&nbsp;&nbsp;Vala odvrati. "Neke stvari nedostaju. Stvari potrebne za preživljavanje kojima može da se napuni jedan zavežljaj, sve iz krstarice broj jedan. Teger mora da je najbrži živi lopov." Neko je dirao i njen zavežljaj, ali, izgleda, ništa nije nedostajalo. To nije pomenula.
<BR>&nbsp;&nbsp;&nbsp;&nbsp;&nbsp;"Naredno pitanje. Šta ćemo raditi sutra? Harfisto? Tužna Cevi?"
<BR>&nbsp;&nbsp;&nbsp;&nbsp;&nbsp;"Dođite i pogledajte", odvrati Tužna Cev.
<BR>&nbsp;&nbsp;&nbsp;&nbsp;&nbsp;Vala se pope uz stenu. Na vrhu je bila gotovo ravna i hladna na dodir. Primetila je da ju je Varvija sledila; posegnula je naniže i povukla ženu crvenih za sobom.
<BR>&nbsp;&nbsp;&nbsp;&nbsp;&nbsp;Nizvodno se Kućni-tok dva puta razdvajao. Pogledom je sledila glavni tok do mesta gde je uranjao u senku. Lebdeća fabrika bila je zloslutno blizu i bila je ogromna.
<BR>&nbsp;&nbsp;&nbsp;&nbsp;&nbsp;Tužna Cev gotovo da se nije osećala, mirisala je jedino na mokro krzno. Ona reče: "Valavirgilin, možeš li videti ispod lebdača? Vidiš li viseće petlje, bliža strana, desno od središta?"
<BR>&nbsp;&nbsp;&nbsp;&nbsp;&nbsp;Upravo onako kako je Teger opisao, disk ispupčen naviše u sredini. Ispod... ispod je bila senka i izvesna slutnja nemirnog kretanja po ivicama.
<BR>&nbsp;&nbsp;&nbsp;&nbsp;&nbsp;"Ne", odvrati Vala
<BR>&nbsp;&nbsp;&nbsp;&nbsp;&nbsp;"Da", reče Varvija. "Jednog dana ću napraviti skicu."
<BR>&nbsp;&nbsp;&nbsp;&nbsp;&nbsp;Demon primeti: "Varvija, ta viseća zavojnica je rampa dovoljno široka da izdrži tešku mašineriju. Duž jedne strane nalaze se zupci, tako da mašine ne klize, a sa druge stepenice. Nijedno oko nije videlo te stvari ima tome već mnogo pokolenja. Opis koji slušaš star je više od dvadeset životnih vekova, uskladišten u biblioteci daleko u smeru okretanja, a dobio sam ga pre nekoliko dana u Turlovoj tvrđavi."
<BR>&nbsp;&nbsp;&nbsp;&nbsp;&nbsp;Kako ga je dobio? Međutim, način komunikacije predstavljao je tajnu demona, a Vali je jedino bilo važno... "Vi imate karte te lebdeće stvari?"
<BR>&nbsp;&nbsp;&nbsp;&nbsp;&nbsp;"Da, od pre pada gradova, pre nego što je toliko stvari prestalo da radi. Pojedinosti su tek juče stigle do mene, dok smo bili iznad oblaka."
<BR>&nbsp;&nbsp;&nbsp;&nbsp;&nbsp;"To jest..."
<BR>&nbsp;&nbsp;&nbsp;&nbsp;&nbsp;"Ne dodiruje tle", reče Varvija.
<BR>&nbsp;&nbsp;&nbsp;&nbsp;&nbsp;Tužna Cev primeti: "Plašila sam se toga."
<BR>&nbsp;&nbsp;&nbsp;&nbsp;&nbsp;Harfista reče: "Niko od nas nije bio ovako blizu veoma dugo. Nije imalo smisla pre nego što je Luis Vu proključao more, a kasnije je bilo suviše opasno..."
<BR>&nbsp;&nbsp;&nbsp;&nbsp;&nbsp;Umešala se Vala. "Varvija? Rampa ne dodiruje?"
<BR>&nbsp;&nbsp;&nbsp;&nbsp;&nbsp;"Imam poteškoća sa udaljenošću, Valavirgilin, ali izgleda da lebdi u vazduhu. Dno rampe izlazi napolje ravno poput lopate, ali na dvostrukoj većoj visini nego oni vampiri oko njega."
<BR>&nbsp;&nbsp;&nbsp;&nbsp;&nbsp;"Ovo nismo očekivali", reče Tužna Cev. "Imali smo nameru da se probijemo na silu u lebdača. Tako bi vampiri morali da dođu k nama duž uskog prolaza. Oni više vole da su u gomili. Možda bi čak morali da iziđu na dnevnu svetlost, na toj visini."
<BR>&nbsp;&nbsp;&nbsp;&nbsp;&nbsp;Vala se suzdržavala. Duga vežba joj je omogućila da to postigne iznenađujuće lako. "Razumem. Ali ne možemo da stignemo tamo?"
<BR>&nbsp;&nbsp;&nbsp;&nbsp;&nbsp;"Ne vidim načina", odvrati Harfista, "ali ovde ima još umova. Zadajmo im temu za razmišljanje."
<BR>
<BR>&nbsp;&nbsp;&nbsp;&nbsp;&nbsp;Trčeći kroz maglu i izmaglicu, trčeći iz svog života, očiju stalno uprtih tamo gde će spustiti stopalo, Teger ne bi bio u stanju da vidi bilo kakvu opasnost. Ali ju je namirisao, udahnuo, kao da ga je sećanje na Varviju tresnulo posred lica. Zastao je, uhvatio ravnotežu, posegnuo preko ramena i naoružao se.
<BR>&nbsp;&nbsp;&nbsp;&nbsp;&nbsp;Prsti mu očešaše lice. Zamahnuo je u visini struka, napred nazad, pre nego što su uši i oči pristigle.
<BR>&nbsp;&nbsp;&nbsp;&nbsp;&nbsp;Njena pesma izvila se u skvičanje puno agonije. Zabo ga je u visini vrata. Pesma je umukla. Teger prekri šakama uši i potrča.
<BR>&nbsp;&nbsp;&nbsp;&nbsp;&nbsp;I nastavi da trči.
<BR>&nbsp;&nbsp;&nbsp;&nbsp;&nbsp;Bio mu je poznat taj miris! Bila je iza njega, umirala, ali sa njenim mirisom u nozdrvama video ju je jasnije od svojih ustrčalih stopala. Kožni ogrtač koji je imala na sebi bio je suviše veliki za nju i sav u dronjcima; raširila ga je poput krila da bi mu se pokazala u svojoj nagoti. Njena pesma bila je razdiruće slatka. Bila je vitka i veoma bleda, možda mlada devojka, guste i bele kose, sa zašiljenim očnjacima koji su se videli iza crvenih usana.
<BR>&nbsp;&nbsp;&nbsp;&nbsp;&nbsp;Vampir! Iz noći u noć pevali su izvan Turlovih zidova. Teger je bio jači od njihovih mamaca. Neprestano je to govorio. Ali strujanje tog mirisa bilo je još starije, jer to je bio Varvijin miris za vreme najprijateljskijeg dela njenog ciklusa; samo jači. Pokušao je da ga izbaci iz nozdrva, iz uma, ubrzanim disanjem, a onda je potrčao...
<BR>&nbsp;&nbsp;&nbsp;&nbsp;&nbsp;...iz izmaglice, i polako usporio dok nije stao.
<BR>&nbsp;&nbsp;&nbsp;&nbsp;&nbsp;Veći deo falana proučavao je kartu, reljefnu kartu koju su oblikovali i spalili ispred Turlovog logora. Sada kao da je bio mrav koji gleda u visini očiju.
<BR>&nbsp;&nbsp;&nbsp;&nbsp;&nbsp;Uspuzao je uz brdo kako bi se između njega i stvorenja oko lebdača našla gromada, pre nego što ponovo pogleda.
<BR>&nbsp;&nbsp;&nbsp;&nbsp;&nbsp;Mrav koji gleda mravinjak. Još je bio dosta daleko, ali crveni su imali dobar vid. Ono tamo bila su ljudska bića koja su, kako se činilo, delala na ljudski način. Kretala su se kao da obavljaju neki posao ili su se skupljala u male društvene skupine. Neki su nosili terete za koje se po onome kako su ih držali moglo reći da su bebe. Ulazili su u crnu senku koja se nalazila ispod ogromnog diska i izlazili iz nje; ta masa je ličila na pravi grad koji je lebdeo iznad njih.
<BR>&nbsp;&nbsp;&nbsp;&nbsp;&nbsp;Demoni su je zvali kompleks fabrika, ali Teger je sve vreme o njoj mislio kao o gradu graditelja gradova. Sada gradu vampira.
<BR>&nbsp;&nbsp;&nbsp;&nbsp;&nbsp;Nije mogao da primeti više od dvadeset vampira, ubrajajući tu čak i nekolicinu kod reke, ali mora da ih ima na hiljade u senci lebdača. Ako padne, smoždio bi većinu njih. Vodoravno ispaljen šrapnel pokosio bi većinu ostalih, razmišljao je Teger.
<BR>&nbsp;&nbsp;&nbsp;&nbsp;&nbsp;Video je da nešto visi, nalik na nepridržavano spiralno stepenište. Nije mogao da vidi podnožje. Možda bi mogao tuda da se popne.
<BR>&nbsp;&nbsp;&nbsp;&nbsp;&nbsp;Kako da stigne do njega? Koliko je on mogao najbolje da proceni kroz maglu koja se kretala, lebdeći grad nalazio se hiljadu dve stotinr koraka nizvodno duž širokog poteza ravnog blata koje je Kućni-tok izbrazdao mnogobrojnim kanalima. Glavni kanal proticao je ispod grada, ali mnogi su ga obilazili. Tu i tamo duž reke vampiri su izlazili na dnevnu svetlost da piju.
<BR>&nbsp;&nbsp;&nbsp;&nbsp;&nbsp;Suviše blizu Senkovitog Gnezda, kanali su zaobilazili neku ogromnu stvar, nagnutu četvrtastu ploču nesumnjivo veštačkog porekla koja je bila napola ukopana u blato. Nekakva relikvija iz vremena pada gradova, nema sumnje. Izgleda da je obližnji vampiri nisu izbegavali.
<BR>&nbsp;&nbsp;&nbsp;&nbsp;&nbsp;Šteta što nije umeo da pliva. Da li bi mogao da se sakrije ispod vode i krene na taj način nizvodno? Ili će se smrznuti? Ili će možda vampiri biti isviše blizu tako da neće moći da odoli njihovom mirisu? Jer miris žene vampira još je bio u njegovom umu, ako ne i u nosu.
<BR>&nbsp;&nbsp;&nbsp;&nbsp;&nbsp;Da li je u blizini bilo rečnog naroda? Bio je voljan da potraži pomoć.
<BR>&nbsp;&nbsp;&nbsp;&nbsp;&nbsp;Izmaglica mu zakloni vidik, sitna kiša ga opra, a glas iz izmaglice mu prošaputa u uvo. "Znači, zaista si bio onako jak kao što si mislio da jesi."
<BR>&nbsp;&nbsp;&nbsp;&nbsp;&nbsp;Teger frknu. Nenaoružana žena: kakav je to izazov, čisto ubistvo. Njegov um je sakrio ono što ga je umirući vampir naučio o samom sebi i brzo prešao na drugu jednu zagonetku. "Kako si me prestigao, Šapatu?"
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;Teger je počinjao da veruje kako je Šapat mašina, nešto preostalo iz vremena pre pada gradova. Ili je to bio lokalni duh koji je krio užasne tajne. Šapat nije odgovarao na pitanja o Šapatu.
<BR>&nbsp;&nbsp;&nbsp;&nbsp;&nbsp;Umesto toga pitaj... "Postoji li način da se lebdač sruši na Senkovito Gnezdo?"
<BR>&nbsp;&nbsp;&nbsp;&nbsp;&nbsp;Šapat reče: "Nijedan mi nije poznat."
<BR>&nbsp;&nbsp;&nbsp;&nbsp;&nbsp;"Otac mi je rekao. Graditelji gradova napravili su munju koja protiče kroz srebrne niti i tako im daje struju. Mogli bismo da je isključimo! Nađemo niti, pokidamo ih!"
<BR>&nbsp;&nbsp;&nbsp;&nbsp;&nbsp;Šapat reče: "Diskovi lebdača ne koriste energiju za lebdenje, mada je energija bila potrebna da se naprave. Napravljeni su da se odbijaju o skrit, pod Luka, i to je ono što oni rade."
<BR>&nbsp;&nbsp;&nbsp;&nbsp;&nbsp;Znači, bilo je nemoguće. Uvek je bilo nemoguće. Teger reče pomalo ogorčeno: "Toliko toga znaš. Toliko toga skrivaš. Jesi li ti demon?"
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;Moglo se smatrati da razdaljina ne predstavlja problem za lokalnog duha. Ili da je mašta ludaka brza poput misli. Ili ako sakupljači trče brže od crvenih, brže od Tegera kada trči pred smrću, onda bi nešto drugo moglo da bude brže od sakupljača.
<BR>&nbsp;&nbsp;&nbsp;&nbsp;&nbsp;Ali to nisu mogli biti demoni. Šta god drugo da je bio, mada su demoni bili isto onoliko neuhvatljivi kao i Šapat, Šapat nije bio demon.
<BR>&nbsp;&nbsp;&nbsp;&nbsp;&nbsp;Izmaglica se kretala, otkrivala i skrivala. Pao je mrak, ili samo što nije. Kroz poderotine u oblacima Teger je povremeno mogao da uhvati uspravni plavobeli sjaj; Luk je još bio isti, bez obzira na to šta se događalo njegovoj vaseljeni.
<BR>&nbsp;&nbsp;&nbsp;&nbsp;&nbsp;Aktivnost ispod lebdeće mase je rasla, pomisli Teger. Nema sumnje da se smrkavalo. Vampiri će početi da se bude. Teger reče: "Trebalo bi da se sakrijemo."
<BR>&nbsp;&nbsp;&nbsp;&nbsp;&nbsp;"Vidim jedno mesto, ali možda tebi neće biti od pomoći."
<BR>&nbsp;&nbsp;&nbsp;&nbsp;&nbsp;"Zašto da ne?" upita Teger i istog časa postade svestan znoja koji mi se slivao niz ruke. Dobar deo toga bila je kiša; pa ipak, njegov vlastiti miris privući će vampire sa udaljenosti od pola dana hoda.
<BR>&nbsp;&nbsp;&nbsp;&nbsp;&nbsp;Sačekao je da se navuče izmaglica - i više nije čuo Šapat. Na šakama i prstima, kretao se naniže prema reci. Izvukao je mač pre nego što je ugazio. Nikada se ne zna šta živi u smeđoj vodi. Ako se kakva riba očeše o njega, mogao bi da dođe do večere.
<BR>&nbsp;&nbsp;&nbsp;&nbsp;&nbsp;Zastao je kada mu je voda dosegla do kilta. Da li sme da pokvasi Valavirgilinu krpu?
<BR>&nbsp;&nbsp;&nbsp;&nbsp;&nbsp;Izvukao ju je iz kilta. Bila je veoma tanka, divno istkana, veoma jaka. Ranije je video svoju šaku kroz nju, ali sada je bilo suviše mračno. Primetio ju je jer je bila hladna; ali prestala je da bude hladna onog trenutka kada ju je gurnuo u kilt. Tokom poludnevnog trčanja potpuno je zaboravio na nju.
<BR>&nbsp;&nbsp;&nbsp;&nbsp;&nbsp;Spustio je krajičak u reku.
<BR>&nbsp;&nbsp;&nbsp;&nbsp;&nbsp;Nije počela da se razlaže. Odlično. Ali je zato gornji kraj za koji ju je držao postao hladan, poput reke koja mu je proticala oko nogu.
<BR>&nbsp;&nbsp;&nbsp;&nbsp;&nbsp;Spustio se u vodu. Istrljao se mahovinom, brzo izišao, brzo se osušio. Trčanjem se zagrevao po vetru i kiši, ali sada nije trčao. U zavežljaju je imao pončo i potpaljivač vatre.
<BR>&nbsp;&nbsp;&nbsp;&nbsp;&nbsp;Valina tkanina bila je poput cevi za sprovođenje toplote i hladnoće. Šta bi se dogodilo... "Šapatu, šta ako stavim krajičak Valavirgiline tkanine u vatru? Hoće li izgoreti? Da li će biti suviše vrela da je neću moći držati?"
<BR>&nbsp;&nbsp;&nbsp;&nbsp;&nbsp;Šapat nije mogao biti nigde na ovom blatu.
<BR>&nbsp;&nbsp;&nbsp;&nbsp;&nbsp;Vlastiti um mu je govorio da bi bio lud da zapali vatru. Hominidi su koristili vatru. Vampiri, koliko god da su glupi, sigurno su naučili da tragaju za vatrom. Pa ipak, i dalje se pitao.
<BR>&nbsp;&nbsp;&nbsp;&nbsp;&nbsp;Obrisao je peškirom lice i na vreme sklonio peškir da vidi šest vampira kako trči prema njemu preko blata.
<BR>&nbsp;&nbsp;&nbsp;&nbsp;&nbsp;Nisu pevali. Nisu zauzeli položaj, nisu preklinjali svojim telima. Naišli su brzo. Teger dohvati mač.
<BR>&nbsp;&nbsp;&nbsp;&nbsp;&nbsp;Mač ih nije uplašio. Prestizali su jedni druge, malo su se raširili, napali u čoporu. Teger potrča ulevo i zamahnu, jednom dvaput. Dva vampira padoše od nasumce zadatih ufaraca, dovoljnih da ih izbace iz stroja, bar je Teger tako mislio, ali nije imao vremena da pogleda. Ostalo četvoro ga je opkolilo.
<BR>&nbsp;&nbsp;&nbsp;&nbsp;&nbsp;Delimično se odmarao tako što se povlačio zastajkujući posle svakog napravljenog koraka, sve vreme držeći podignut mač. On i njegovi prijatelji igrali su ovu igru štapovima kao deca. Njihovi stariji su se na ovaj način borili protiv divova trave.
<BR>&nbsp;&nbsp;&nbsp;&nbsp;&nbsp;Dva ranjena vampira udaljavala su se, puzeći uzbrdo prema senci. Preostala tri muškarca i jedna žena su ga opkolili.
<BR>&nbsp;&nbsp;&nbsp;&nbsp;&nbsp;Nije znao - niko od lovaca na vampire nije znao - da su vampiri jednostavno napadali kada su bili šest puta brojniji od svoje lovine, ne trudeći se da je mame pevanjem ili da upotrebe miris. Jednostavno su napadali.
<BR>&nbsp;&nbsp;&nbsp;&nbsp;&nbsp;Mora stići do krstarica, ako preživi. Da im kaže. Čak i po cenu da se ponovo suoči sa Varvijom. Varvija.
<BR>&nbsp;&nbsp;&nbsp;&nbsp;&nbsp;Vampiri, izgleda, nisu nimalo žurili. Nije ni bilo razloga za žurbu. Još ih se osipalo iz Senkovitog Gnezda. Još će ih se vratiti iz zemalja s druge strane planina. Spuštao se mrak.
<BR>&nbsp;&nbsp;&nbsp;&nbsp;&nbsp;"Šapatu!" povika on. "Sakrij me!"
<BR>&nbsp;&nbsp;&nbsp;&nbsp;&nbsp;Ništa. Kiša je prestala. Nalazio se na širokom potezu ravnog blata. Ovog puta zaista nije bilo mesta na kome bi se lokalni duh mogao sakriti.
<BR>&nbsp;&nbsp;&nbsp;&nbsp;&nbsp;Miris. Nije bio jak, ali mu se uvlačio u glavu i nije izlazio. Setio se onog drugog vampira koga je ubio, ubio jer nije Varvija. Um mu je radio, i nije bilo razloga za čekanje.
<BR>&nbsp;&nbsp;&nbsp;&nbsp;&nbsp;Žena je raširila ruke prema njemu, preklinjući.
<BR>&nbsp;&nbsp;&nbsp;&nbsp;&nbsp;Teger odskoči unazad, okrenu se, zamahnu mačem. Da! Muškarci su mu se približavali s leđa dok mu je ona opsedala um. Oštrica njegovog mača prelete preko njihovih očiju - promašio je jednoga, ali onda se vratio i zario mu oružje u grlo. Potom je naslepo mahnuo mačem tamo gde je trebalo da se nalazi žena. Naletela je na njega, nabovši se do balčaka, izbacivši ga iz ravnoteže i zubima ga zaparavši po bicepsima. Odbacio ju je sklupčanu jednom rukom, zajedno sa mačem. Čuo je sebe kako vrišti.
<BR>&nbsp;&nbsp;&nbsp;&nbsp;&nbsp;Jedan se puzeći povlačio, ostavljajući za sobom krvavi trag. Jedan je, izgleda, bio oslepljen. Treći je otro krv iz očiju i ugledao Tegera u trenutku kada je ovaj krenuo na njega. A onda su se Tegerove šake sklopile oko njegovog vrata i Teger ga je svojom težinom povukao u blato.
<BR>&nbsp;&nbsp;&nbsp;&nbsp;&nbsp;Ostalo je bila magla. Vampir je uhvatio Tegera za ramena i pokušao da ga privuče što bliže svojim zubima. Teger ga je drmusao kao da je pacov dok ga je davio. Žena samo što nije stigla do reke kada ju je Teger sustigao i povratio mač. Suviše je prišao onome koji je trebalo da bude mrtav i osetio zube kako mu obuhvataju zglavak, probo ga i nastavio dalje. Slepi je krenuo prema njemu, njušeći. Teger je morao tri puta da zamahne oštricom tupom kao da je toljaga, pre nego što mu je odrubio glavu. Čuo je sebe kako dahće poput bolesne životinje iz stada.
<BR>&nbsp;&nbsp;&nbsp;&nbsp;&nbsp;Kroz maglu koja se pomerala mogao je da nazre obličja koja su silazila iz Senkovitog Gnezda.
<BR>&nbsp;&nbsp;&nbsp;&nbsp;&nbsp;Zavežljaj, nemoj zaboraviti zavežljaj. Tako. Kuda sad?
<BR>&nbsp;&nbsp;&nbsp;&nbsp;&nbsp;"Šapatu! Sakrij me!"
<BR>&nbsp;&nbsp;&nbsp;&nbsp;&nbsp;Šapat progovori, ali ne šapatom. "Potrči prema meni!" Glas je bio bridak poput pucnja biča tek sa nagoveštajem normalnog govora, i dopirao je odnekle daleko nizvodno, iz pravca Senkovitog Gnezda.
<BR>&nbsp;&nbsp;&nbsp;&nbsp;&nbsp;Teger potrča. Prevalio je stotinu koraka kada se glas ponovo javio; ovog puta bio je mnogo bliži. "U reku!"
<BR>&nbsp;&nbsp;&nbsp;&nbsp;&nbsp;Teger skrenu ulevo, u vodu, prema Šapatinom glasu. Da li je tamo bilo nečeg? U kiši i mraku nalazila se senka u magli, senka suviše velika da bi bila čvrsta. I potez tame... Ostrvo?
<BR>&nbsp;&nbsp;&nbsp;&nbsp;&nbsp;Vampiri nisu mogli da plivaju jer bi to vodeni narod inače znao. Tegerov dom bio je u ravnicama; nikada nije pokušao da pliva.
<BR>&nbsp;&nbsp;&nbsp;&nbsp;&nbsp;Voda mu je sezala do članaka, do kolena... Zastao je na trenutak da stavi zavežljaj na leđa. Nije imao kilt. Ostavio ga je. Mač: u korice na leđima. Ruke su mu bile potrebne za plivanje, ako su hominidi plivali poput Rubalabla, ako su crveni uopšte umeli da plivaju. I potrčao je dalje. Do kolena, do kolena... i napolje.
<BR>&nbsp;&nbsp;&nbsp;&nbsp;&nbsp;"Ovamo", reče Šapat izdaleka. "Idi do kraja nizvodno."
<BR>&nbsp;&nbsp;&nbsp;&nbsp;&nbsp;Prevalio je trideset koraka kroz vodu do kolena i stigao do ispupčenja od tamnog blata koje, zapravo, nije zasluživalo da se nazove ostrvo. Vampiri su se okupljali na obali. Jedan, za njim još jedan, zakoračiše u vodu i krenuše ka njemu.
<BR>&nbsp;&nbsp;&nbsp;&nbsp;&nbsp;Nastavio je nizvodno, trčeći po blatu, ispod senke suviše velike da bi bila šta drugo osim ustrojstva magle. Pitajući se da li vampiri mogu da se bore dok im voda usporava rad nogu. Ovo bi zaista moglo biti najbolje mesto za poslednji okršaj.
<BR>&nbsp;&nbsp;&nbsp;&nbsp;&nbsp;Nije se plašio smrti. Ubio sam ženu vampira jer nije Varvija, reče on sam sebi. Ali kada je ubio onih šest, imao je osećaj da stalno ispočetka ubija Varviju, da je ubija zbog onoga što je uradila tokom noći, i likovao je.
<BR>&nbsp;&nbsp;&nbsp;&nbsp;&nbsp;Ako ubije još vampira, izbiće Varviju čak i iz uma.
<BR>&nbsp;&nbsp;&nbsp;&nbsp;&nbsp;Dok je šljapkao stopalima po blatu, čudovišna senka se pomerila. Iznenada je postala suviše kruta i našla se pored njega. Zamahnuo je prema njoj mačem i opalio po nečemu. Udario ju je pesnicom.
<BR>&nbsp;&nbsp;&nbsp;&nbsp;&nbsp;To nije bila magla. Bilo je slojevito i pomalo elastično, nalik na slojeve kovanog metala.
<BR>&nbsp;&nbsp;&nbsp;&nbsp;&nbsp;Video je tu stvar iz mnogo veće daljine. Bila je to nagnuta ploča pravih uglova, upadljivo veštačka, petnaest koraka sa petnaest koraka, ako je polovina bila ispod blata. Štrčala je iz blata pod uglom od četrdeset stepeni. Blato se nagomilalo naspram te stvari.
<BR>&nbsp;&nbsp;&nbsp;&nbsp;&nbsp;Duž ivice nalazile su se urezi, dovoljno veliki za kablove. Iz sredine je virila debela šipka. Na jednom od vidljivih uglova nalazilo se nešto što je ličilo na kotur. Ako je nekada i bilo kabla, sada više nije bio tu.
<BR>&nbsp;&nbsp;&nbsp;&nbsp;&nbsp;Najviši ugao je štrčao.
<BR>&nbsp;&nbsp;&nbsp;&nbsp;&nbsp;Šapat je ćutao. Šapat je retko progovarao. Možda je Šapat očekivao da on sam reši neke stvari, pomisli Teger. Ali zašto?
<BR>&nbsp;&nbsp;&nbsp;&nbsp;&nbsp;Ovde se nije osećao miris vampira.
<BR>&nbsp;&nbsp;&nbsp;&nbsp;&nbsp;Kada je došlo do pada gradova, pre stotinu falana, priča se da su vozila padala sa neba kao kiša. Većina je nestala, bila zakopana ili ih je rđa pojela. Ponekad ste mogli da nađete školjku lebdećih kola i zaobljene ploče nekog materijala providnog kao voda, obično polomljene: prozori. Ponekad nešto veće.
<BR>&nbsp;&nbsp;&nbsp;&nbsp;&nbsp;Nalik na velike ploče za nošenje tereta, suviše glomazne da stanu u kola.
<BR>&nbsp;&nbsp;&nbsp;&nbsp;&nbsp;Magla je sakrila, a potom otkrila. Najviši ugao ploče štrčao je poput mehurova od sapuna zalepljenih jedan za drugi - u obliku faceta - i baš kao da su u pitanju bili mehurovi od sapuna, mogli ste da vidite unutrašnjost. Jedna faceta bila je ukrašena sitnim pukotinama, kao da ju je prekrivala mreža gmizavca. Ostale su bile čiste.
<BR>&nbsp;&nbsp;&nbsp;&nbsp;&nbsp;Kada je Teger pokušao da se popne, ploča se pokazala suviše glatka i suviše skliska usled kiše i blata.
<BR>&nbsp;&nbsp;&nbsp;&nbsp;&nbsp;Biće bolje da nešto preduzme. Uopšte nije sumnjao da je ostavio za sobom poslednji talas vampira, ali čak i da su gacali, stići će ga. Teger se povukao nekoliko koraka, a zatim se zatrčao na ploču.
<BR>&nbsp;&nbsp;&nbsp;&nbsp;&nbsp;Na pola puta izgubio je zalet. Pao je, raširenih nogu i ruku. Blato nije sezalo ovako visoko. To nije bio metal ili je, pak, bio pokriveni metal: rapava površina, koja je nudila trenje čak i po kiši. Počeo je da puzi.
<BR>&nbsp;&nbsp;&nbsp;&nbsp;&nbsp;Staklena kugla predstavljala je jedinstveni mehur; delimično je bila u prozorima, a delimično od obojenog metala. Deo koji je očigledno predstavljao vrata visio je na jednoj šarki. Tegerovi prsti pronađoše ivicu otvora i on se izvuče naviše i prebaci unutra.
<BR>&nbsp;&nbsp;&nbsp;&nbsp;&nbsp;Pogledao je nadole i ugledao ispod sebe vampira. Uzvratila mu je pogled.
<BR>&nbsp;&nbsp;&nbsp;&nbsp;&nbsp;A onda su bila dva. Pa četiri.
<BR>&nbsp;&nbsp;&nbsp;&nbsp;&nbsp;Teger je posegnuo za vratima koja su visila. Stopalo kojim je mlatarao prođe kroz nešto hrskavo. Nije se obazirao. Podigao je vrata - nisu bila teška - povukao ih na mesto i potražio način da ih zatvori. Očigledno je postojala brava, ali on nije znao kako da ih zaključa.
<BR>&nbsp;&nbsp;&nbsp;&nbsp;&nbsp;Sada su vampiri počeli da se penju, klizaju i ponovo penju.
<BR>&nbsp;&nbsp;&nbsp;&nbsp;&nbsp;Vrata ih neće zaustaviti. Nagib možda. U protivnom će kugla postati njihova ostava.
<BR>&nbsp;&nbsp;&nbsp;&nbsp;&nbsp;"Šapatu? Šta sad?" upita on, ništa ne očekujući.
<BR>&nbsp;&nbsp;&nbsp;&nbsp;&nbsp;Ništa. Mora da je ostavio Šapata tamo dole. Sa vampirima. Čudno, ali nije mogao sebe da natera da se zabrine za njegovu bezbednost.
<BR>&nbsp;&nbsp;&nbsp;&nbsp;&nbsp;Teger skinu zavežljaj. Bilo mu je potrebno svetlo i sada je slobodno mogao da zapali vatru. Udarao je svojim potpaljivačem dok nije uspeo.
<BR>&nbsp;&nbsp;&nbsp;&nbsp;&nbsp;Na trenutak je proučavao tu hrskavu stvar. Viđao je kosti lovine i stoke, i bio mu je poznat osećaj vlastitih kostiju. Njegovo stopalo je prošlo kroz nekakva rebra, izgleda.
<BR>&nbsp;&nbsp;&nbsp;&nbsp;&nbsp;Pilot je pripadao nekoj nepoznatoj rasi, bio je krupniji od crvenih, zdepast, dugačkih ruku. Odeća mu se pretvorila u dronjke neodređene boje. Lobanja je suviše lako otpala kao da mu je vrat bio slomljen kada je nosač udario u blato. Imao je krupnu vilicu biljojeda.
<BR>&nbsp;&nbsp;&nbsp;&nbsp;&nbsp;Kostur hominida. Zamisli samo. Demoni nikada nisu došli po njega.
<BR>&nbsp;&nbsp;&nbsp;&nbsp;&nbsp;Kada je došlo do pada gradova, noćni narod mora da se preždrao i da je imao posla preko glave. Kada su otkrili da ne mogu da se popnu uz ovu olupinu da bi došli do leša u kontolnoj kugli, odustali su. Ništa drugo ne može da se popne ovamo gore - mora da su zaključili - nađe napušteni leš i prebaci demonima da su neuredni.
<BR>&nbsp;&nbsp;&nbsp;&nbsp;&nbsp;Pri bleštavilu vatre nije mogao da vidi vampire ispod sebe. Ljuštura je sijala oko njega. Jedan zakrivljen prozor nije bio prekriven paučinom, kao što je mislio, već naprsao; delići su se još držali zajedno. Ostali su bili nedirnuti.
<BR>&nbsp;&nbsp;&nbsp;&nbsp;&nbsp;Ispred njega su se nalazili klipci taman po meri njegovih prstiju, koji su ulazili vodoravno ili uspravno. Tu su zatim bila jedna mala vrata širine dve njegove šake, i još jedna dvostruko veća, ali nijedna nije mogao da otvori. Tu je bio i točak na stubu koji je je Teger, kako je otkrio, mogao da gura u svih šest pravaca, mada je pri tom morao da upotrebi obe šake i svu raspoloživu snagu. Pokrenuo je sve klipke, udesno ili ulevo, gore ili dole, u kom god pravcu da su se pomerali. Nijedan od njih ništa nije promenio.
<BR>&nbsp;&nbsp;&nbsp;&nbsp;&nbsp;Još malo pa će mu izgoreti kresivo, a ovde nije bilo ničega što bi mogao da zapali.
<BR>&nbsp;&nbsp;&nbsp;&nbsp;&nbsp;Da je Varvija samo ovde. Ona bi već nešto smislila.
<BR>&nbsp;&nbsp;&nbsp;&nbsp;&nbsp;Da je Varvija ovde. Rekao bi joj da nijednog trenutka nije u nju posumnjao. Nije ona sama odabrala da raskine njihov brak, savladao ju je miris koji joj se zavukao ispod uma i zalepio za dušu. Koliko je već dugo slušao pesmu vampira? Svetlost je zamirala, i sada je mogao da vidi trouglasto lice kako čežnjivo zuri u njega.
<BR>&nbsp;&nbsp;&nbsp;&nbsp;&nbsp;Životinja. S mozgom upola manjim od njegovog. Ako ikada shvati gde su vrata, on je mrtav. Međutim, pravu opasnost, Teger je znao, predstavljao je miris koji će ga naterati da ih sam otvori. Povikao je: "Šapatu!"
<BR>&nbsp;&nbsp;&nbsp;&nbsp;&nbsp;Trgla se od njegovog krika, ali tek na trenutak, a zatim mu odgovorila pesmom.
<BR>&nbsp;&nbsp;&nbsp;&nbsp;&nbsp;Udario je svom snagom pesnicom o jedna od malih vrata.
<BR>&nbsp;&nbsp;&nbsp;&nbsp;&nbsp;Otvorila su se. Odeljak iza njih nije bio veliki, ali je pronašao ono što mu je bilo potrebno: jednu debelu knjigu punu suvih listova neke tanke materije koja će goreti.
<BR>&nbsp;&nbsp;&nbsp;&nbsp;&nbsp;Žena vampira - žene - povukoše se pred svetlom. Sada su bile dve žene i jedan muškarac i svi su pokušavali da balansiraju iznad njega na omotaču. Čekali su.
<BR>&nbsp;&nbsp;&nbsp;&nbsp;&nbsp;Držao je zapaljeni list iznad odeljka. Tamo se nalazila knjiga - on je cepao debelu knjigu karata - i papirnata kesa puna sasušene plesni, kao i neki bodež čudnog izgleda koji je uzeo; ništa više.
<BR>&nbsp;&nbsp;&nbsp;&nbsp;&nbsp;Zatim je razbio druga vrata. Bolelo ga je, ali su se vrata otvorila.
<BR>&nbsp;&nbsp;&nbsp;&nbsp;&nbsp;Ova pukotina nije bila dublja od zglavka prsta. U njoj se nalazilo nešto krajnje zagonetno, čitav lavirint sićušnih dugmića. Utroba mašine graditelja Gravoda, pomisli Teger, i stade da traži srebrne niti koje su povezivale sićušnu dugmad. Rečeno mu je da su one prenosile struju. Razočarao se što ih nije pronašao.
<BR>&nbsp;&nbsp;&nbsp;&nbsp;&nbsp;Dodirnuo je dva ispupčenja vrhovima prstiju.
<BR>&nbsp;&nbsp;&nbsp;&nbsp;&nbsp;Mišići u njegovoj ruci snažno se zgrčiše i on bi odbačen unazad. Jedan dugi trenutak nije mogao da se seti kako se diše.
<BR>&nbsp;&nbsp;&nbsp;&nbsp;&nbsp;Da li je ovako isto izgledalo kada te udari grom? Struja! Ali ona će ga ubiti.
<BR>&nbsp;&nbsp;&nbsp;&nbsp;&nbsp;Zapalio je još jedan list hartije i podigao ga iznad proreza.
<BR>&nbsp;&nbsp;&nbsp;&nbsp;&nbsp;Pojedini dugmići bili su povezani tankim nitima prašine. Dodirom je pokvario ostale.
<BR>&nbsp;&nbsp;&nbsp;&nbsp;&nbsp;Kao da se nešto povezalo u njegovom umu. Teger izvuče Valavirgilinu tkaninu. Onaj čudni bodež nije imao oštru ivicu, već samo tupi vrh. Upotrebio je svoj veoma otupljen mač da iseče usku traku tkanine.
<BR>&nbsp;&nbsp;&nbsp;&nbsp;&nbsp;Trebalo bi da je postavi duž jedne od ovih niti prašine.
<BR>&nbsp;&nbsp;&nbsp;&nbsp;&nbsp;Prešao je na brzinu preko dugmića komadićem Valine tkanine. Udarila ga je munja koja se popela uz njegovu ruku, protresavši ga tek na trenutak.
<BR>&nbsp;&nbsp;&nbsp;&nbsp;&nbsp;Taj miris... Neće moći doveka da mu se opire... ali za sada mu je to polazilo za rukom, odupirao se vampiru koji je pevao u njegovom umu. Zurio je u njih i pokušavao da misli.
<BR>&nbsp;&nbsp;&nbsp;&nbsp;&nbsp;Rukavica? Izvukao je peškir i pokušao kroz njega da uhvati nit. Nije vredelo. Mogao je, pak, da gurne onaj čudni bodež kroz njega. Mogao je da ubaci traku Valine tkanine u prorez i da je gura unaokolo vrhom bodeža dok ne spoji dva dugmeta.
<BR>&nbsp;&nbsp;&nbsp;&nbsp;&nbsp;Nije uspeo da vidi šta je to iznenada zasijalo; dogodilo se izvan kabine. Tri vampira su se iznenada zapalila poput sunaca. Poskočili su i pokušali da odskoče od svetlosti. Dvoje ih je skliznulo niz ploču; muškarac je pao preko ivice.
<BR>&nbsp;&nbsp;&nbsp;&nbsp;&nbsp;Odbijena svetlost i dalje je ulazila unutra. Više mu nije bila potrebna vatra.
<BR>&nbsp;&nbsp;&nbsp;&nbsp;&nbsp;Ostavio je prvu traku tamo gde se zatekla. Isekao je još jednu od Valavirgiline tkanine i počeo njome da vrši opite. Zubi su ga boleli koliko ih je stezao. Mogao je da čuje cvilenje i bio je svestan koliko je želeo da se baci kroz vrata i krene za dvema ženama vampirima dole u blato. Ali... Varvija, Varvija, uspeo sam! Uključio sam struju!
<BR>&nbsp;&nbsp;&nbsp;&nbsp;&nbsp;Ali zašto nije imao ništa osim svetla?
<BR>&nbsp;&nbsp;&nbsp;&nbsp;&nbsp;Može biti, pomisli on, da je osvetljenje predstavljalo najlakši deo tehnologije graditelja gradova, deo koji je najduže trajao. Ili deo koji je koristio najmanje energije, a premalo je energije ostalo za bilo koje od preostalih neimenovanih čuda... Međutim, Teger u to nije verovao. Osetio je šok. Odakle god da je poticao, bilo je energije. Koja je oterala vampire.
<BR>&nbsp;&nbsp;&nbsp;&nbsp;&nbsp;Stara lobanja bila je tako čista. Nešto je počistilo meso. Ako nisu demoni, onda su to bile ptice? Velike prazne duplje kao da su ga gledale.
<BR>&nbsp;&nbsp;&nbsp;&nbsp;&nbsp;Smestio ju je u veći odeljak, ali ga nije zatvorio. Obratio se drevnom pilotu: "Ti misliš da si imao rđav dan? Ja sam proživeo dan kakav niko ne bi poželeo. Možda si imao stotinu udisaja..."
<BR>&nbsp;&nbsp;&nbsp;&nbsp;&nbsp;Ali pilotu mora da se činilo da je to trajalo u nedogled, pomisli on. Pasti s neba, možda u oblaku manjih vozila, možda vrišteći upomoć preko pošiljaoca glasa koji više nije radio, kao što su prestali da rade i zanemeli i svi ostali delovi ovog predivnog letećeg prevoza.
<BR>&nbsp;&nbsp;&nbsp;&nbsp;&nbsp;Ah!
<BR>&nbsp;&nbsp;&nbsp;&nbsp;&nbsp;Teger je počeo da pomera sve klipce koji su mogli da se pokrenu. Kada se svetlo ugasilo, ponovo je pomerio poslednji.
<BR>&nbsp;&nbsp;&nbsp;&nbsp;&nbsp;Da! Sve što je moglo da se pomera bilo je uključeno kada je ova stvar pala, i svojim eksperimentisanjem on ih je sve isključio. Sve osim svetla! Letelica mora da se srušila po danu!
<BR>&nbsp;&nbsp;&nbsp;&nbsp;&nbsp;Naredna stvar koju je Teger izazvao bilo je prštanje i miris paljevine. Uplašio se da nije nešto uništio.
<BR>&nbsp;&nbsp;&nbsp;&nbsp;&nbsp;Ali potom se osetio vetar u kontrolnoj kugli koji je izvukao miris vampira, što mu je razbistrilo i rashladilo glavu. A onda je pobednički vrisnuo.
<BR>&nbsp;&nbsp;&nbsp;&nbsp;&nbsp;Okrenuo se da pogleda niz teretni disk. Teško je bilo uočiti vampire. Svetla su se, izgleda, upalila sa obe strane kugle; bacala su senke, a vampiri su voleli senke. Učinilo mu se da ih je video pet, a podozrevao je da ih je dvostruko više. Ali oni neće prići bliže.
<BR>&nbsp;&nbsp;&nbsp;&nbsp;&nbsp;Sada je došao trenutak da se pobrine za hranu; da se zapita da li se nešto ovde ugnezdilo. Spoljašnost je bila suviše gola. Morao bi da sačeka dan da uhvati ribu. Izgleda da će preživeti noć.
<BR>&nbsp;&nbsp;&nbsp;&nbsp;&nbsp;Odakle li je dolazila struja, sevanje? Nije imao pojma.
<BR>&nbsp;&nbsp;&nbsp;&nbsp;&nbsp;Odsekao je još jednu traku dužine prsta i počeo njome da vrši nove opite.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
