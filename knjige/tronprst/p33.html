<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. KING
<P>&nbsp;&nbsp;&nbsp;&nbsp;&nbsp;Luis se lagano odmotao. Bol je veliki učitelj. Ipak, kretao se mnogo lakše nego u poslednja četiri dana.
<BR>&nbsp;&nbsp;&nbsp;&nbsp;&nbsp;Medicinski komplet ga je hranio, ali je isključio odvod za bol. Luis se ispetljao i otišao do prednjeg zida.
<BR>&nbsp;&nbsp;&nbsp;&nbsp;&nbsp;Prizor: u trpezariji Skrivenog Patrijarha Brem je razgovarao sa graditeljima gradova. Prozori mrene u zidovima bili su aktivni, a jedan među njima prikazivao je isti prizor kao i drugi ovde...
<BR>&nbsp;&nbsp;&nbsp;&nbsp;&nbsp;Prizor: nepregledno prostranstvo ispusta svemirske luke. Gotovo završen motor za obodni zid je nestao, bio je završen i negde premešten. Upravo prolaze jedne ogromne lebdeće sanke sa kosturima kula i tuđinskim valdoima u uglovima. Jedna kula sa spiralnim dekorom... To je bilo nešto više od dekora: povijalo se poput kakvog srebrnog pipka, a vrh mu se završavao beskrajnim rašljama. Obuhvatile su prevrnuti trup jednog zvezdanog broda graditelja gradova i podigle ga.
<BR>&nbsp;&nbsp;&nbsp;&nbsp;&nbsp;S druge strane ivice ispusta nalazio se niz okomitih prstenova: vođice za usporavanje za brodove koji pristižu.
<BR>&nbsp;&nbsp;&nbsp;&nbsp;&nbsp;Prizor: nejasna slika magnetno-levitacijskih vođica sa zvezdama koje su se bledo nazirale kroz nju. Šapat mora da je pokrenuo svoje sanke, zaključio je Luis. I postigao već zavidnu brzinu dok je on spavao. Mora da je to Šapat; ko bi drugi raspršio mrenu?
<BR>&nbsp;&nbsp;&nbsp;&nbsp;&nbsp;Prizor: zvezdani predeo koji se tromo vuče, viđen kroz filigranske magnetno-levitacijske vođice, i jedan sićušni, zeleni trepčući, kursor. "Pronašao sam svemirsku letelicu", objavi Poslednji.
<BR>&nbsp;&nbsp;&nbsp;&nbsp;&nbsp;"Pokaži mi."
<BR>&nbsp;&nbsp;&nbsp;&nbsp;&nbsp;Lutkar otpeva nešto što je veoma zumiralo prizor, tako da je on sada predstavljao zamagljeni pogled na nešto što je više ličilo na železnu polugu nego na brod. Mala svemirska letelica sa krilima išla je uzduž njega poput gusenice po grančici. Promakoše jedna velika pogonska kupa i/ili plazma top na bližem kraju.
<BR>&nbsp;&nbsp;&nbsp;&nbsp;&nbsp;"Još jedan ARM brod", reče Luis. "Odličan ulov."
<BR>&nbsp;&nbsp;&nbsp;&nbsp;&nbsp;Brem je izišao iz trpezarije.
<BR>&nbsp;&nbsp;&nbsp;&nbsp;&nbsp;Poslednji je uočio kretanje duž magnetno-levitacijske vođice. Zaćurlikao je. Prozor je sada ponovo prikazivao drugu stranu Šapatove mrene.
<BR>&nbsp;&nbsp;&nbsp;&nbsp;&nbsp;To što je Šapat sada koristio nisu bile sanke već neka nepregledna tamna ravan. Podigao se kabl sa petljama različite debljine i različite zakrivljenosti, koje su se granale poput arterija, posežući okolo, naviše i izvan vidika. Iz središta se uzdizao jedan vitki stub.
<BR>&nbsp;&nbsp;&nbsp;&nbsp;&nbsp;Šapatovi rukohvati nalazili su se na najbližoj od tih petlji. On je lebdeu u bliskom prednjem planu, sa jednom šakom na kablu debelom kao njegova pesnica.
<BR>&nbsp;&nbsp;&nbsp;&nbsp;&nbsp;Podsećalo je na fantaziju, nalik na korice neke drevne knjige. Jedina stvar koju je Luis mogao da prepozna bila je zavarena neposredno iza Šapata: prenosni disk sa sonde za gorivo.
<BR>&nbsp;&nbsp;&nbsp;&nbsp;&nbsp;Luis shvati da njegov um ne prati događaje. Bio mu je potreban doručak.
<BR>&nbsp;&nbsp;&nbsp;&nbsp;&nbsp;Mišići u leđima, preponama, desnoj tetivi kolena i izvesni poprečni mišići ispod rebara pobunili su se kada je krenuo prema kuhinjskom zidu. Podizanje kzina, iako taj kzin još nije bio sasvim odrastao... "Ne zaboravi, ja sam obučeni profesionalac", promrmlja on. "Ne pokušavaj te akrobacije pri zemaljskoj gravitaciji." Naručio je omlet, papaju, grejpfrut, hleb.
<BR>&nbsp;&nbsp;&nbsp;&nbsp;&nbsp;"Luise?"
<BR>&nbsp;&nbsp;&nbsp;&nbsp;&nbsp;"Ništa. Da li je šegrt spreman da iziđe?"
<BR>&nbsp;&nbsp;&nbsp;&nbsp;&nbsp;Poslednji pogleda. "Jeste..."
<BR>&nbsp;&nbsp;&nbsp;&nbsp;&nbsp;"Stani." Luis otkuca narudžbinu. "Hajde da ga odobrovoljimo butom kakvog sisara."
<BR>
<BR>&nbsp;&nbsp;&nbsp;&nbsp;&nbsp;Šegrt se hitro uspravi i nađe se pred poslužavnikom sa junećim rebrima. On ga uze i iza njega ugleda Poslednjeg. Reče: "Tvoja gostoljubivost mora da je legendarna." Zatim stade da kida rebra.
<BR>&nbsp;&nbsp;&nbsp;&nbsp;&nbsp;Poslednji reče: "Tvoj je otac došao kod nas kao ambasador. Dobro te je podučio."
<BR>&nbsp;&nbsp;&nbsp;&nbsp;&nbsp;Šegrt zastriza ušima i nastavi da jede.
<BR>&nbsp;&nbsp;&nbsp;&nbsp;&nbsp;Lutkar naruči veliku činiju nečeg travnatog, ali to je uspelo da mu začepi naizmenično samo jedna ili druga usta. Opisao je šegrtu pogubne događaje na magnetno-levitacijskim vođicama, pevanjem dozivajući despleje, dok je Luis tu i tamo upadao sa po kojim komentarom. Lutkar nije shvatao strategiju. Jedina stvar koju šegrt nije čuo bilo je to da je Brem počeo da tretira svoje robove-tuđince kao zatvorenike.
<BR>&nbsp;&nbsp;&nbsp;&nbsp;&nbsp;Šegrt ispusti veliku belu imitaciju kosti u recikler. "Luise, jesi li zdrav?"
<BR>&nbsp;&nbsp;&nbsp;&nbsp;&nbsp;"Nisam spreman da se ponovo trkam s tobom, bar još ne."
<BR>&nbsp;&nbsp;&nbsp;&nbsp;&nbsp;"Bio si odličan. Koliko te je to stajata... bio si odličan. Mislim da mi je pukao glavni nerv trupa. Da te stavim u autodok?"
<BR>&nbsp;&nbsp;&nbsp;&nbsp;&nbsp;"Ne ne ne, sve dolazi na svoje mesto! Pogledaj..." Luis mahnu kroz prozor mrene prema Šapatu koja je nepokretno lebdeo iznad beskrajnog polja superprovodnika. Njegov um imao je vremena da svari manji deo te uvrnute slike, i on progovori kako u ime lutkara tako i u ime mladog kzina. "Šapat je u slobodnom padu. To znači da gledamo vozilo koje se kreće brzinom od sedam stotina sedamdeset milja u sekundi, suprotno od smera okretanja. To jeste vozilo, iako mora da se proteže preko cele širine magnetno-levitacijskih vođica. Dve stotine stopa široko i možda duže od toga.
<BR>&nbsp;&nbsp;&nbsp;&nbsp;&nbsp;"One petlje... Šegrte, bio si u autodoku dok je Brem pravio aluzije. Gledaš same ivice sabirnika sa obodnog zida. Lavkraftov tim je upravo pripemio jedan za postavljanje. Šapat ga je zarobio.
<BR>&nbsp;&nbsp;&nbsp;&nbsp;&nbsp;Šapat je pogledao unazad, put mrene. Brem mora da joj je kazao šta je to.
<BR>&nbsp;&nbsp;&nbsp;&nbsp;&nbsp;Pojavio se Brem. Na sebi je imao Luisov skafander i kacigu zabačenu unazad. Pogledao je svoje saveznike, pa prozore; zatim se vratio u kuhinju. "Luise, šegrte, Poslednji. Ima li šta novo?"
<BR>&nbsp;&nbsp;&nbsp;&nbsp;&nbsp;"Kao što vidiš", poče Poslednji. "Jedna letelica ARM-a kruži na sto miliona milja od donje strane Prstena. Šta ćeš da preduzmeš s tim u vezi?"
<BR>&nbsp;&nbsp;&nbsp;&nbsp;&nbsp;"Za sada ništa." Brem se ponovo okrenuo prema prozorima. Šapat se sada grčevito držao, poput kakvog uplašenog majmuna, za petlju superprovodnika.
<BR>&nbsp;&nbsp;&nbsp;&nbsp;&nbsp;"Počela je da usporava. Šegrte, shvataš li? Nadamo se da će King smatrati da su obodni sabirnik i velike sanke suviše vredni da bi ih uništio."
<BR>&nbsp;&nbsp;&nbsp;&nbsp;&nbsp;"Luis je objasnio."
<BR>&nbsp;&nbsp;&nbsp;&nbsp;&nbsp;Brem reče: "Šapat me očekuje. Šta vam treba od mene pre nego što odem?"
<BR>&nbsp;&nbsp;&nbsp;&nbsp;&nbsp;Lutkar zameketa: "Dozvoli mi pristup prenosnim diskovima!"
<BR>&nbsp;&nbsp;&nbsp;&nbsp;&nbsp;"Ne još, Poslednji."
<BR>&nbsp;&nbsp;&nbsp;&nbsp;&nbsp;Luis upita: "Kakav otpor...?"
<BR>&nbsp;&nbsp;&nbsp;&nbsp;&nbsp;"King ima dugačku liniju snabdevanja. Imaće nekoliko zaštitnika sa prelivnih planina. Često će im menjati mesta, osim ako ne želi da ih gleda kako umiru. Oni moraju da osete miris svoje vrste, da bi znali koga štite, jer će u protivnom da štite sve pod Lukom. King to čuva za sebe."
<BR>&nbsp;&nbsp;&nbsp;&nbsp;&nbsp;"Znači, ne mnogo."
<BR>&nbsp;&nbsp;&nbsp;&nbsp;&nbsp;"Možda uopšte neće biti otpora. Možda će mu biti dovoljne vlastite šake. Za pokretanje sabirnih motora sa obodnog zida nisu dovoljni mišići. U svakom slučaju, ne plašim se zaštitnika sa Visoke Tačke. Ako vide da neko sigurno pobeđuje, dokrajčiće gubitnika. Pobednik drži u šaci njihov narod."
<BR>&nbsp;&nbsp;&nbsp;&nbsp;&nbsp;Luis reče: "Daj nam neki nagoveštaj. Ako ti i Šapat budete ubijeni, šta mi da radimo?"
<BR>&nbsp;&nbsp;&nbsp;&nbsp;&nbsp;"Vaš ugovor. Štitite sve pod Lukom." Brem spusti vizir i pričvrsti ga. Nestao je, virtuelna čestica u pokretu, a zidovi levo i desno sijali su svetlonarandžastom bojom od toplote nastale razmenom momenta sile.
<BR>
<BR>&nbsp;&nbsp;&nbsp;&nbsp;&nbsp;Sićušne boce iskočiše u kuhinjskom otvoru. Poslednji ih ubaci jednu po jednu u mali medicinski komplet na naslaganim teretnim pločama. "Antibiotici", reče on.
<BR>&nbsp;&nbsp;&nbsp;&nbsp;&nbsp;"Hvala, Poslednji. Mora da sam sve potrošio."
<BR>&nbsp;&nbsp;&nbsp;&nbsp;&nbsp;Još bočica. "Blokeri bola."
<BR>&nbsp;&nbsp;&nbsp;&nbsp;&nbsp;Šapat nije bio na vidiku na šlepu. Do sada se držao prilično tajnovito. Pokazao se Kingovim teleskopima, sa Kingovim blagom koje se nadugačko i naširoko videlo u pozadini. Šta li je sada smerao?
<BR>&nbsp;&nbsp;&nbsp;&nbsp;&nbsp;Da li se nalazio visoko u toj kupi od superprovodnog kabla? Koliko spretno su vampiri umeli da se penju?
<BR>&nbsp;&nbsp;&nbsp;&nbsp;&nbsp;Ispod magnetno-levitacijskog šlepa?
<BR>&nbsp;&nbsp;&nbsp;&nbsp;&nbsp;Prizor ispred nije se izmenio. Vođice su se nastavljale u beskraj. Šlep i njegov glomazan teret možda su i usporavali, ali čak i pri visokom g to će potrajati. Luis se pitao da li Šapat planira da probije terminal. King se možda to isto pita.
<BR>&nbsp;&nbsp;&nbsp;&nbsp;&nbsp;Ne. Za deset časova pri brzini od 770 milja u sekundi, preći će otprilike dvadeset četiri miliona milja. Međutim, vođice se protežu dve stotine miliona milja, a gde se na toj dužini nalazila njegova meta? Nije smeo da pruži Kingu toliko vremena da puca na njega.
<BR>&nbsp;&nbsp;&nbsp;&nbsp;&nbsp;Kad smo već kod toga, gde je King? Vampir-zaštitnik mogao se nalaziti bilo gde, ako je obučio zaštitnike iz Visoke Tačke da umesto njega postavljaju sabirnike. Šta to bi?
<BR>&nbsp;&nbsp;&nbsp;&nbsp;&nbsp;Magnetno-levitacijske sanke, od onih malih, gotovo neprimećene na nepreglednoj vođici. Dolaze pravo prema prozoru. Sada se zanose s jedne na drugu stranu, i usporavaju... Usklađuju brzinu sa šlepom... Kontakt, i pet istih skafandera promače pored mrene pre nego što je Luis stigao da trepne. Poslednji odzvižda-odćurluka, prizor se vratio... ali nije bilo ničeg. Već su bili iščezli u lavirintu navoja.
<BR>&nbsp;&nbsp;&nbsp;&nbsp;&nbsp;Pet istih skafandera podrazumeva pet zaštitnika sa prelivnih planina, stet? Štitiće sabirnik, paziće da ne bude slučajno oštećen tokom bitke, služiće obema stranama. Kingu će takođe poslužiti za odvlačenje pažnje.
<BR>&nbsp;&nbsp;&nbsp;&nbsp;&nbsp;Svako ko je ikada gledao kakvu mađioničarsku tačku mogao je da pogodi da je jedan od petoro bio sam King; njegov skafander bio je nabrekao više od ostalih zbog oružja ili oklopa.
<BR>&nbsp;&nbsp;&nbsp;&nbsp;&nbsp;Gde li su?
<BR>&nbsp;&nbsp;&nbsp;&nbsp;&nbsp;Akcija daleko napred. Luis nije ništa razaznavao. Ovo će biti frustrirajuće, pomisli on. Pogledao je kzina: hoće li šegrt šiznuti? Međutim, on je sve to gledao sa strpljenjem mačke ispred mišje rupe.
<BR>&nbsp;&nbsp;&nbsp;&nbsp;&nbsp;Tragovi kretanja, udaljeni odsevi svetlosti... i dve magnetno-levitacijske sanke zanosilo je kroz navoje! Pratili su ih sporadični blesci svetlosti. Zaronile su ispod vidokruga, a potom izronile. Jedne su udarile u navoj i odbile se u obliku hemijskog zračenja, pa udarile u drugi navoj i izletele napolje, preko ivice vođica, nestale. Druge...
<BR>&nbsp;&nbsp;&nbsp;&nbsp;&nbsp;"Pametno", prošaputa Luis i spusti pogled na osnovu šlepa. Ali tamo nije imalo šta da se vidi.
<BR>&nbsp;&nbsp;&nbsp;&nbsp;&nbsp;Poslednji ga pozva: "Luise?"
<BR>&nbsp;&nbsp;&nbsp;&nbsp;&nbsp;"Šapat je imao male sanke koje su sledile šlep, iza krme, tako da King nije mogao da ih vidi. Razabrao sam samo dvoje sanki, ali možda ih je bilo više, i sve su bile u vlasti onih u kojima je Šapat, ali koje su to? Sada ih je zaronila, okrenula i ponovo poslala gore da bi King pucao u njih. Čak i ako je King do sada prozreo obmanu, to znači da se Šapat nalazi na dva mesta i da zna gde je King. A moguće je da ja uopšte nisam u pravu."
<BR>&nbsp;&nbsp;&nbsp;&nbsp;&nbsp;"Šlep će uskoro da se zaustavi. Tada se polje dvoboja širi, stet, Luise?"
<BR>&nbsp;&nbsp;&nbsp;&nbsp;&nbsp;"Blagi Bože, u pravu si. Ako..."
<BR>&nbsp;&nbsp;&nbsp;&nbsp;&nbsp;Pojavio se Brem.
<BR>&nbsp;&nbsp;&nbsp;&nbsp;&nbsp;Svetlost je sevnula tamo gde se on nalazio, ali Brem je već bio među superprovodnim petljama i uzvraćao je vatru iz Luisove baterije. Svetlost blesnu među patljama, bujica energetskih snopova. Brem se uspravi, držeći rasparano odelo jednom šakom.
<BR>&nbsp;&nbsp;&nbsp;&nbsp;&nbsp;Prvi snop nije promašio. Bio je pakleno snažan kada se probio kroz laserski štit na Luisovom skafanderu.
<BR>&nbsp;&nbsp;&nbsp;&nbsp;&nbsp;Sada su dve sićušne čovekolike prilike pucale među petljama, skačući, pucajući, pentrajući se uz sabirnik.
<BR>&nbsp;&nbsp;&nbsp;&nbsp;&nbsp;Luis zausti: "Ja naprosto..." i zaćta.
<BR>&nbsp;&nbsp;&nbsp;&nbsp;&nbsp;"Da čujemo", zareža šegrt.
<BR>&nbsp;&nbsp;&nbsp;&nbsp;&nbsp;"Svetlost ne može da ošteti superprovodnik. Svo troje koriste svetlosno oružje. Da je King znao..."
<BR>&nbsp;&nbsp;&nbsp;&nbsp;&nbsp;Brem će biti mrtav ako uskoro ne bude na bezbednom. Zaklonio se iza debele petlje sabirnika i gledao, samo gledao. Izgleda da ni Brem, kao ni on, pomisli Luis, nije imao pojma koje je čovekoliko obličje Šapat, a koje King. Učinio je šta je mogao.
<BR>&nbsp;&nbsp;&nbsp;&nbsp;&nbsp;Jedan borac je zasijao poput sunca i raspršio se.
<BR>&nbsp;&nbsp;&nbsp;&nbsp;&nbsp;Drugi je zasijao još sjajnije i još brže nestao. Četiri obličja skočila su poput buva, krenula su na Brema.
<BR>&nbsp;&nbsp;&nbsp;&nbsp;&nbsp;Luis poče da se smeje.
<BR>&nbsp;&nbsp;&nbsp;&nbsp;&nbsp;Brem potrča prema prenosnom disku. Zableštao je poput sunca, a onda je nestao, obreo se ovamo, sišao sa prenosnog diska i strgnuo kacigu, uvlačeći vazduh kao pomahnitao. Skafander mu je mestimično sijao tamnocrvenim sjajem. Skinuo ga je, zadržavši rukavice sve dok se nije oslobodio svega ostalog, zatim je zavitlao odelo pod tuš i pustio vodu.
<BR>&nbsp;&nbsp;&nbsp;&nbsp;&nbsp;Luis se i dalje smejao.
<BR>&nbsp;&nbsp;&nbsp;&nbsp;&nbsp;Činilo se da se i šegrt osmehuje, ali to na kzintskom uopšte nije bio osmeh. On reče: "Jedan od vas će me obavestiti šta se dogodilo."
<BR>&nbsp;&nbsp;&nbsp;&nbsp;&nbsp;"Šapat je mrtav i ja sam sam", reče Brem. "Šta tu ima još da se zna? Kingove sluge-zaštitnici trebalo je da štite sabirnik i šlep dok se mi borimo. Ali nas troje je odabralo da vodi rat u superprovodnom polju, ispod superprovodnih navoja. Svi smo odabrali energetsko oružje. Stet, šegrte? Luk živi zahvaljujući obodnim sabirnicima! Mi smo zaštitnici!"
<BR>&nbsp;&nbsp;&nbsp;&nbsp;&nbsp;Šegrt izusti: "Stet."
<BR>&nbsp;&nbsp;&nbsp;&nbsp;&nbsp;"Četvoro zaštitnika-slugu uvidelo je da nijedno od nas ne može da ošteti ni transport ni sabirnik. Šapat i ja smo mislili da će ubiti gubitnike. Ali videli su dvoje koji umiru i jednog neopreznog, te su nasrnuli na nas da se potpuno oslobode! Mora da sam im se učinio kao laka lovina", reče Brem. "Glupaci. Kad su me već videli kako se pojavljujem, zar nisu mogli da pretpostave da sam u stanju i da nestanem na isti način?"
<BR>&nbsp;&nbsp;&nbsp;&nbsp;&nbsp;Brem pogleda prozore mrene koji su sijali u kabini Poslednjeg. Četiri zaštitnika u skafanderima okupilo se oko prenosnog diska. Svetiljke na njihovim kacigama treperile su heliografskim znacima. Jedan osmotri prozor. Potom se svo četvoro raspršiše i izgubiše s vidika.
<BR>&nbsp;&nbsp;&nbsp;&nbsp;&nbsp;Prozor se pretvori u talasasta ustrojstva.
<BR>&nbsp;&nbsp;&nbsp;&nbsp;&nbsp;"To ih neće spasti", reče Brem i okrenu se. "Poslednji, zašto je bila uspostavljena veza između grada tkača i prostorije za odbranu od meteora?"
<BR>&nbsp;&nbsp;&nbsp;&nbsp;&nbsp;Lutkar odgovori: "Pitaj Luisa Vua."
<BR>&nbsp;&nbsp;&nbsp;&nbsp;&nbsp;"Luise?"
<BR>&nbsp;&nbsp;&nbsp;&nbsp;&nbsp;Niko ne prebacuje Piersonovom lutkaru zbog kukavičluka. Luis jedva da je pogledao Poslednjeg. "Reč je o moralnoj klauzuli, Breme. Procenio sam da nisi podoban da upravljaš Prstenom."
<BR>&nbsp;&nbsp;&nbsp;&nbsp;&nbsp;Brem snažno uhvati Luisa za levo rame i poče da ga podiže. Luis je primetio da se kzin naježio, pokušavajući da odluči da li da se umeša. Zaštitnik upita: "Kakva je to neopravdana nadmenost koja jednom rasplođivaču... Tila, zar ne?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Ona te je primorala da je ubiješ. Primorala te je da ubiješ na stotine miliona pripadnika naroda prelivnih planina kako bi vratio Luk na mesto. Svakako da je morala da umre kako bi spasla taoce koje je meni dala. Svakako da bi Luk udario u sunce bez plazme koja napaja obodne sabirnike. Ali zašto je tebi natovarila te zadatke?"
<BR>&nbsp;&nbsp;&nbsp;&nbsp;&nbsp;"U redu. Zašto?"
<BR>&nbsp;&nbsp;&nbsp;&nbsp;&nbsp;Brem je spustio Luisa, ali njegov stisak nije popustio. "Pročitao sam tvoj dosje u brodskom kompjuteru. Ti stvoriš problem, a onda ga napustiš..."
<BR>&nbsp;&nbsp;&nbsp;&nbsp;&nbsp;Luis je verovao da je spreman da umre, ali ovo je postajalo uvrnuto. "Kakve probleme, Breme?"
<BR>&nbsp;&nbsp;&nbsp;&nbsp;&nbsp;"Pronašao si opasnu vrstu tuđinaca u međuzvezdanom prostoru. Započeo si pregovore, pokazao si im put do tvog sveta, a onda si prepustio profesionalnim ambasadorima da pokušaju s njima da se nagode. Odveo si Tilu Braun na Prsten, a onda si prepustio drugom da se o njoj brine..."
<BR>&nbsp;&nbsp;&nbsp;&nbsp;&nbsp;"Tanj prokletstvo, Breme, sama je izabrala!"
<BR>&nbsp;&nbsp;&nbsp;&nbsp;&nbsp;"Halrloprilalar si odveo na Zemlju, a onda dopustio ARM-u da je uzme. Umrla je."
<BR>&nbsp;&nbsp;&nbsp;&nbsp;&nbsp;Luis je ćutao.
<BR>&nbsp;&nbsp;&nbsp;&nbsp;&nbsp;"Uprkos Tili, ipak si se oglušavao o svoje odgovornosti četrdeset tri falana. Samo te je strah od smrti vratio ovamo. Ali shvatio si njenu poruku, zar ne, Luise?"
<BR>&nbsp;&nbsp;&nbsp;&nbsp;&nbsp;"To je potpuno..."
<BR>&nbsp;&nbsp;&nbsp;&nbsp;&nbsp;"Ti moraš da odlučiš da li je Prsten bezbedan ili ne. Verovala je u tvoju mudrost, Luise, a ne u svoju. Bila je napola u pravu, napola bistra."
<BR>&nbsp;&nbsp;&nbsp;&nbsp;&nbsp;Poslednji se javio sa bezbednog mesta iza kuhinjskog zida. "Tila nije bila mudra. Zaštitnici nisu mudri. Njihove pobude ne potiču iz velikog mozga, Luise. Možda je i bila tek dovoljno mudra."
<BR>&nbsp;&nbsp;&nbsp;&nbsp;&nbsp;"Poslednji, to je smešno", reče Luis. "Breme, ja sam prirodno ohol. Ti si suviše pametan. Bistri ljudi su često takvi."
<BR>&nbsp;&nbsp;&nbsp;&nbsp;&nbsp;"Šta da uradim sa zaštitnicima koji su mi ubili para?"
<BR>&nbsp;&nbsp;&nbsp;&nbsp;&nbsp;"Zamolićemo žitelje Visoke Tačke da porazgovaramo sa nekim zaštitnikom. Reći ćemo im da su oni od sada zaduženi za obod. Breme, u interesu zaštitnika prelivnih planina jeste da štite Prsten od svih opasnosti. Bilo šta da se dogodi, najpre ugrožava obodni zid, a ko to može bolje znati od njih?"
<BR>&nbsp;&nbsp;&nbsp;&nbsp;&nbsp;Brem trepnu. Reče: "Da. I još nešto. Gospodario sam središtem za popravke duže od sedam hiljada falana. Kako me procenjuješ..."
<BR>&nbsp;&nbsp;&nbsp;&nbsp;&nbsp;"Znam šta si uradio. Datumi, Breme, datumi. Nisi se čak ni potrudio da ih sakriješ!"
<BR>&nbsp;&nbsp;&nbsp;&nbsp;&nbsp;"Razgovaraš sa suviše vrsta. Daleko si putovao. Kako sam mogao da slažem? Mogao si saznati."
<BR>&nbsp;&nbsp;&nbsp;&nbsp;&nbsp;"Ja sam", reče šegrt, "zbunjen."
<BR>&nbsp;&nbsp;&nbsp;&nbsp;&nbsp;Luis je gotovo zaboravio na kzina. Reče: "On i Šapat su tragali za tajanstvenim glavnim zaštitnikom... Koliko dugo, Breme? Stotinama falana? Ali to nije bilo dovoljno, nije pomogao čak ni displej teleskopa u središtu za popravke. Prsten je suviše veliki. Ali ako znaš gde će zaštitnik biti, možeš tamo stići prvi. Nesreća privlači zaštitnike. Poput Brema. Moraćeš da preduzmeš nešto u pogledu letelice ARM-a, zar ne, Breme?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Šapat i Brem su pronašli veliku gromadu koja je padala prema Prstenu. Upravo im je tako nešto bilo potrebno. Hronos je morao da preduzme nešto u tom pogledu. Doći će u središte za popravke. Šapat i Brem biće spremni. Stet, Breme?"
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;"Možda je Hronos znao kako da spreči da dođe do udara. Brem i Šapat će čekati, je li tako? Da vide može li on to. Ali Brem je znao da nešto nije u redu..."
<BR>&nbsp;&nbsp;&nbsp;&nbsp;&nbsp;"Luise, mislimo sam da mu je to bila navika. Njegov prvi potez bio je da uključi odbranu. Mi... mi nismo mogli. Nismo."
<BR>&nbsp;&nbsp;&nbsp;&nbsp;&nbsp;Bremovi prsti su zaranjali u Luisovo rame, potekla je krv.
<BR>&nbsp;&nbsp;&nbsp;&nbsp;&nbsp;Luise reče: "Ubili ste ga pre nego što je stigao da završi."
<BR>&nbsp;&nbsp;&nbsp;&nbsp;&nbsp;"Skoro da smo zakasnili! On i mi smo se prikradali jedni drugima. On i mi smo napravili karte ovih nepreglednih prostora i postavili zamke." Brem se sada obraćao šegrtu, pričao je o dvoboju onome koji je voleo takve priče. "En je bila obogaljena za ceo život. I dan-danas ne znam kako je uspeo da mi sredi koleno i kuk u mraku. Ubili smo ga."
<BR>&nbsp;&nbsp;&nbsp;&nbsp;&nbsp;Luis reče: "A potom?"
<BR>&nbsp;&nbsp;&nbsp;&nbsp;&nbsp;"Ni on nije znao. Luise, pretražili smo njegov alat, nije doneo ništa."
<BR>&nbsp;&nbsp;&nbsp;&nbsp;&nbsp;"Šta god da je imao, nije stigao to da upotrebi. Ti i Šapat, niste imali pojma."
<BR>&nbsp;&nbsp;&nbsp;&nbsp;&nbsp;Brem reče: "Šegrte..."
<BR>&nbsp;&nbsp;&nbsp;&nbsp;&nbsp;"Dopustili ste da Božja Pesnica udari u Prsten!"
<BR>&nbsp;&nbsp;&nbsp;&nbsp;&nbsp;"Šegrte! Neprijatelj me čeka u prostoriji za odbranu od meteora. Evo tvog vtsaija. Idi i ubij mog neprijatelja."
<BR>&nbsp;&nbsp;&nbsp;&nbsp;&nbsp;"Da", odvrati šegrt.
<BR>&nbsp;&nbsp;&nbsp;&nbsp;&nbsp;Brem odzvižda nešto u svoju ekscentričnu flautu. Kzin zakorači i nestade. Luis pokuša da ode za njim, ali Bremovi prsti su i dalje bili duboko zariveni u njegovo rame.
<BR>&nbsp;&nbsp;&nbsp;&nbsp;&nbsp;Luis reče: "Ti bedna krvopijo!"
<BR>&nbsp;&nbsp;&nbsp;&nbsp;&nbsp;"Znaš gde moram da budem, ali ja odlučujem o ostalom. Hajde." Brem i Luis se nađoše na prenosnom disku i nestadoše.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
