<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. LEKCIJE IZ FIZIKE
<BR>@03 = Tranzitna stanica vazdušnih sanki, 2893.
<P>&nbsp;&nbsp;&nbsp;&nbsp;&nbsp;Videli su je mnogo dana unapred: crna linija naspram neizmernog još udajenijeg obodnog zida s desne strane.
<BR>&nbsp;&nbsp;&nbsp;&nbsp;&nbsp;Kada su prišli bliže, linija se pretvorila u ogromnu, veštačku siluetu koja se uzdizala iznad pustinje: izdignuta platforma sa ispupčenjima zbijenim oko središta.
<BR>&nbsp;&nbsp;&nbsp;&nbsp;&nbsp;Kada su prišli još bliže, crveni su mogli da vide dnevnu svetlost ispod izvesnih delova izdignuća. Do tada je Varvija već znala. To je bilo odredište noćnog naroda: groblje naroda peska.
<BR>
<BR>&nbsp;&nbsp;&nbsp;&nbsp;&nbsp;Putovali su kroz suve predele. Pesak je škodio motoru. Imali su nekoliko gladnih dana pre nego što su naleteli na narod peska.
<BR>&nbsp;&nbsp;&nbsp;&nbsp;&nbsp;Narod peska kretao se unaokolo odeveni odore pastelnih boja. Male, nabijene životinje vukle su njihova kola u skupinama od po dvanaest, a služile su im i kao životinje od kojih su dobijali meso. Mesojedi! Crveni pastiri i mašinski narod podjednako su se obradovali.
<BR>&nbsp;&nbsp;&nbsp;&nbsp;&nbsp;Darivali su ih tkaninom koju su uzeli iz Senkovitog Gnezda. Narod peska ubio je dve svoje zveri za gozbu. Nekoliko vrsta razmenilo je predanja i priče kako su najbolje znali i umeli. Jedino je Karker dovoljno dobro govorio jezik trgovaca da su mogli da ga razumeju, i sve je trebalo prevoditi.
<BR>&nbsp;&nbsp;&nbsp;&nbsp;&nbsp;Rišatra nije zahtevala prevođenje, samo znake. Bez svojih odora narod peska bio je nizak i nabit: niski poput sakupljača, sa širim torzorima i vitkim rukama i nogama.
<BR>&nbsp;&nbsp;&nbsp;&nbsp;&nbsp;Harfista i Tužna Cev ostali su u kontejneru.
<BR>&nbsp;&nbsp;&nbsp;&nbsp;&nbsp;Krstarica je krenula u cik zore.
<BR>&nbsp;&nbsp;&nbsp;&nbsp;&nbsp;Varviji je bilo neprijatno jer je znala da demoni ispod upravljačke klupe gotovo umiru od gladi. Međutim, njihov cilj bio je na vidiku.
<BR>&nbsp;&nbsp;&nbsp;&nbsp;&nbsp;Stigli su usred sjajnog popodneva.
<BR>&nbsp;&nbsp;&nbsp;&nbsp;&nbsp;Drevni put napola prekriven peskom uzdizao se do osovine platforme. Tri ruke protezale su se iz središnjeg dela pod uglovima od sto dvadeset stepeni. Ruke su predstavljale platforme u obliku klina koje su lebdele nepoduprte.
<BR>&nbsp;&nbsp;&nbsp;&nbsp;&nbsp;Središnji deo predstavljao je šumu ukotvljenih šipki, metalnih ograda, koturova i konopaca. Bili su prazni i vremenom zasuti peskom: skladišta, dvorana za bankete, krčma. Kroz osnovu se protezao duboki bunar sa čistom vodom na dnu.
<BR>&nbsp;&nbsp;&nbsp;&nbsp;&nbsp;Na jednoj od širokih staza između zgrada narod peska polagao je svoje mrtve. Utisak je bio da su to radili pokolenjima. Bilo je na stotine kostura. Desetak na kraju stožera više je ličilo na mumije nego na kosti. Nekolicina su bili još svežiji.
<BR>&nbsp;&nbsp;&nbsp;&nbsp;&nbsp;"Upravo onako kao što je Karker kazao", reče Sabarokareš. "Varvija, da li ti je Karker kazao...?"
<BR>&nbsp;&nbsp;&nbsp;&nbsp;&nbsp;Varvija odvrati: "Karker mi je kazao kako da pronađem selo zviždača. Narod peska ne jede zviždače, ali sam mu kazala da bismo mi mogli."
<BR>&nbsp;&nbsp;&nbsp;&nbsp;&nbsp;"Nagađala si?"
<BR>&nbsp;&nbsp;&nbsp;&nbsp;&nbsp;"Šta sam drugo mogla? U smeru suprotnom od okretanja od mesta za sahrane..." Varvija mahnu tamo, a zatim ponovo pogleda. Na manje od trideset koraka od njih, glatka ravnica pretvarala se u metež humki. Ličile su na minijaturni grad u raspadanju.
<BR>&nbsp;&nbsp;&nbsp;&nbsp;&nbsp;"Nećemo probuditi demone", odlučio je Sabarokareš. "Neka se sami probude i slede svoje noseve."
<BR>&nbsp;&nbsp;&nbsp;&nbsp;&nbsp;I tako su smestili svoja kola kraj groblja, ali ne suviše blizu gomile leševa, i zatim su otišli da pogledaju selo zviždača.
<BR>
<BR>&nbsp;&nbsp;&nbsp;&nbsp;&nbsp;To nije bila najčudnija stvar koju je Varvija ikada videla, ali bila je dosta čudna.
<BR>&nbsp;&nbsp;&nbsp;&nbsp;&nbsp;Ovde u ravnici nalazilo se na stotine četvrtastih humki. Ličile su na poluotopljeni grad koji su podigli ljudi ne viši od jedne stope. Svaka humka imala je vrata. Svaka vrata bila su okrenuta od središta grada.
<BR>&nbsp;&nbsp;&nbsp;&nbsp;&nbsp;Kada su vampiri-ubice krenuli prema humkama, vojska je pokuljala iz rupa i zauzela postaje.
<BR>&nbsp;&nbsp;&nbsp;&nbsp;&nbsp;Zviždači su bili taman toliki da posluže za jedan dnevni obrok, pomisli Varvija. Imali su bezizražajna lica. Izlazili su na sve četiri, zatim se ispravljali kako bi pokazali prevelike kandže koje su više služile za kopanje nego za borbu, i zviždali su. Od visokih tonova Varviju su zabolele uši.
<BR>&nbsp;&nbsp;&nbsp;&nbsp;&nbsp;"Štapovi", predloži Forn.
<BR>&nbsp;&nbsp;&nbsp;&nbsp;&nbsp;Teger odmahnu rukom. "Ako nasrnemo unutra i počnemo da ih mlatimo, preplaviće nas. Tamo gde smo ostavili kola video sam čitavu šumu konopaca. Nisam li video i neku mrežu?"
<BR>
<BR>&nbsp;&nbsp;&nbsp;&nbsp;&nbsp;Straža je ponovo zauzela postaje da odbrani svoj grad. Barok i Teger baciše mrežu. Bila je jaka, jednostavnog tkanja, namenjena za podizanje tereta. Većina stražara ispuzala je napolje i napala. Crveni i mašinski narod tada potrčaše, vukući mrežu za sobom, zastavši samo da je prebace, kako bi pohvatali nekolicinu preostalih stražara. Ostali zviždači zastadoše, počeše da zvižde na osvajače i vratiše se u svoje postaje.
<BR>&nbsp;&nbsp;&nbsp;&nbsp;&nbsp;Četiri velika bila su uhvaćena.
<BR>&nbsp;&nbsp;&nbsp;&nbsp;&nbsp;Crveni su se najeli, a mašinski narod je već uveliko kuvao svoju lovinu, pre nego što je senka prešla preko sunca. Pojavili su se pripadnici noćnog naroda, osvrnuli se oko sebe i krenuli za svojim nosevima. Varvija i Teger se zavukoše u kontejner da spavaju.
<BR>
<BR>&nbsp;&nbsp;&nbsp;&nbsp;&nbsp;"Većina je mumificirana", rekao im je Harfista naredne zore. "Suviše su otvrdli čak i da ih ponesemo kao sušene zalihe. Većina ih je umrla u dubokoj starosti. Izgleda da narod peska vodi dobar, zdrav život. No, nije važno, našli smo jednog..."
<BR>&nbsp;&nbsp;&nbsp;&nbsp;&nbsp;"Pastira", završila je Tužna Cev umesto njega. "Pretpostavljam da su ga ubile vlastite životinje. Retko kada umiremo od gladi."
<BR>&nbsp;&nbsp;&nbsp;&nbsp;&nbsp;"Dobro", reče Varvija.
<BR>&nbsp;&nbsp;&nbsp;&nbsp;&nbsp;Komadić sunca već je bio suviše sjajan za pripadnike noćnog naroda. Sedeli su ispod šatorskog krila dok su ostali upijali sunčevu svetlost i čekali da jutro postane toplije.
<BR>&nbsp;&nbsp;&nbsp;&nbsp;&nbsp;"Pitali smo narod peska šta zna o ovom mestu", reče Foranajidli. "Odrasli su u njegovoj senci, ali o njemu ne znaju ništa osim da je to mesto za sahrane."
<BR>&nbsp;&nbsp;&nbsp;&nbsp;&nbsp;"Ono je mnogo više od toga", izjavi Harfista. "Treba da popnemo krstaricu i da je čvrsto ukotvimo. Biće nam potrebna zaliha hrane za pet dana za vas četvoro..."
<BR>&nbsp;&nbsp;&nbsp;&nbsp;&nbsp;Sabarokareš reče: "Mi vas ovde napuštamo."
<BR>&nbsp;&nbsp;&nbsp;&nbsp;&nbsp;Varvija i Teger su znali da će do ovoga doći. Varvija reče: "Zahvaljujemo vam na tome što ste ostali tako dugo. Izgledalo bi čudno da smo mi, crveni pastiri, vozili krstaricu mašinskog naroda. Jesu li se vaši planovi izmenili?"
<BR>&nbsp;&nbsp;&nbsp;&nbsp;&nbsp;"Vraćamo se polako nalevo. Prolaz ćemo kupovati pričama i znanjem. Učićemo plemena pored kojih budemo prolazili da spravljaju gorivo." Barok stisnu kćerkinu ruku. "Kada konačno stignemo ponovo do mašinskog naroda, imaćemo dovoljno premija za Fornin miraz."
<BR>&nbsp;&nbsp;&nbsp;&nbsp;&nbsp;"Hvala vam i za lekcije", oprezno reče Teger.
<BR>&nbsp;&nbsp;&nbsp;&nbsp;&nbsp;Devojka mu je uputila raskalašni osmeh. "Vas je lako bilo učiti!" Pogledala je oca. "Oh, bilo je stvari o kojima još nismo govorili..."
<BR>&nbsp;&nbsp;&nbsp;&nbsp;&nbsp;"Udvaranje", reče Barok.
<BR>&nbsp;&nbsp;&nbsp;&nbsp;&nbsp;"Da. Ne zaboravite kako se udvara", reče Foranajidli. "Većina hominida ima obrede udvaranja. Nemojte da pokušavate da ih odgonetnete. Držite se svojih. Tako ćete se vi osećati prijatno, a njima će biti zabavno. Možete li da se setite udvaranja?"
<BR>&nbsp;&nbsp;&nbsp;&nbsp;&nbsp;Varvija odvrati: "Pomalo."
<BR>&nbsp;&nbsp;&nbsp;&nbsp;&nbsp;Teger reče: "Mi se kratko udvaramo i prvo pregovaramo. Pretpostavljam da nas zbog toga ostali hominidi smatraju stidljivim ili hladnim."
<BR>&nbsp;&nbsp;&nbsp;&nbsp;&nbsp;"Hmmm, da..."
<BR>&nbsp;&nbsp;&nbsp;&nbsp;&nbsp;Tužna Cev otresito reče: "Vreme nam ističe. Moramo popeti kola. Baroče, Forn, hoćete li nam pomoći pre nego što odete?"
<BR>&nbsp;&nbsp;&nbsp;&nbsp;&nbsp;"Hoćemo. Pronašli smo i stoku. Šta nameravate?"
<BR>&nbsp;&nbsp;&nbsp;&nbsp;&nbsp;"Kola moraju čvrsto da stoje na vozilu na kraju desne platforme."
<BR>&nbsp;&nbsp;&nbsp;&nbsp;&nbsp;"Zar je to vozilo?"
<BR>&nbsp;&nbsp;&nbsp;&nbsp;&nbsp;Bila je to jedna od tri dugačke lebdeće platforme. Teger je mogao pomisliti da je reč o prekrivenom podijumu za ples, polju za održavanje turnira, strelištu... Krov je bio providan. Pod je bio ravan i petorostruko veći od osnove točkova krstarice. Snažne aluminijumske karike velike poput njegovog torzoa bile su umetnute u njega.
<BR>&nbsp;&nbsp;&nbsp;&nbsp;&nbsp;Smestili su krstaricu na sredinu platforme. Harfista i Tužna Cev nadgledali su ih, sedeći ispod šatorskog krila, dok su ostali provlačili konopce kroz karike, prebacivali ih preko čeličnog kontejnera i obavijali ih oko njega. Upotrebili su koturove da zategnu konopce, dok se nije činilo da nema te sile pod Lukom koja bi mogla da pomeri kola.
<BR>&nbsp;&nbsp;&nbsp;&nbsp;&nbsp;Završili su do podneva. Barok i Forn počeše da se pakuju za vlastito putovanje.
<BR>&nbsp;&nbsp;&nbsp;&nbsp;&nbsp;"Biće vam potrebna hrana", reče Teger. "Da osušimo nekoliko zviždača?"
<BR>&nbsp;&nbsp;&nbsp;&nbsp;&nbsp;"Dobro. Primetio sam nešto", reče Barok. Poveo ih je do svog otkrića: plitak poslužavnik dugačak kao tri čovekove visine i dve širok, sa nitima koje su se vukle iz rupa u uglovima. Bez po muke ga je podigao.
<BR>&nbsp;&nbsp;&nbsp;&nbsp;&nbsp;Varvija se isceri. "Predivno! Možete da ga vučete!"
<BR>&nbsp;&nbsp;&nbsp;&nbsp;&nbsp;"Da. Ali prvo..."
<BR>
<BR>&nbsp;&nbsp;&nbsp;&nbsp;&nbsp;Straža zviždača pojavila se da zauzme položaj.
<BR>&nbsp;&nbsp;&nbsp;&nbsp;&nbsp;Prvo, mreže. Pokupili su najveći deo straže, uvrnuli mrežu i odbacili je u stranu.
<BR>&nbsp;&nbsp;&nbsp;&nbsp;&nbsp;Zatim je njih četvoro gurnulo ivicu poslužavnika u sipljivi pesak, stalo da ga pomera tamo-amo i da gura dok poslužavnik nije skliznuo unutra i ispod. Kada su povukli konopce, uglovi poslužavnika su se izdigli. Imali su deo grada zviždača na poslužavniku.
<BR>&nbsp;&nbsp;&nbsp;&nbsp;&nbsp;Straža se oslobodila. Razbesnelo ih je ono što su ugledali. U gomili su se zakopali pravo u deo grada na poslužavniku, samo da im ne pobegne. Ostali su oblikovali polumesec i stali da zvižde.
<BR>&nbsp;&nbsp;&nbsp;&nbsp;&nbsp;Svo četvoro je moralo da udruži snage kako bi ga podiglo, ali trebalo je da ga nose samo tridesetak koraka. Zatim su ga uz pomoć konopaca i koturova podigli u visinu groblja, a ostatak puta je prevalio po klizećim šipkama na ogradi. Spustili su ga iza krstarice i izvukli poslužavnik ispod peska.
<BR>&nbsp;&nbsp;&nbsp;&nbsp;&nbsp;Četiri zviždača koji su se još koprcali u mreži bili su oslobođeni, ubijeni, očišćeni i osušeni iznad vatre od drveta koje je Barok izvukao iz jedne srušene zgrade. Pripadnici mašinskog naroda su pili dok su radili, pili su dok su stomaci mogli da im primaju vodu. Otišli su pre pola noći.
<BR>
<BR>&nbsp;&nbsp;&nbsp;&nbsp;&nbsp;Varvija i Teger su razgovarali sa pripadnicima noćnog naroda dok su nadzirali posao.
<BR>&nbsp;&nbsp;&nbsp;&nbsp;&nbsp;"Zaista smo mislili da ćete nas i vi do sada već napustiti", reče Harfista. Gledao je levo od smera okretanja, gde su Foranajidli i Saborakareš već predstavljali sićušne senke.
<BR>&nbsp;&nbsp;&nbsp;&nbsp;&nbsp;Narod peska je pravio karte puteva za ostala plemena. Putujući noću, graditelji gradova mogli su da idu od jednog grada šatora do drugog dok se ponovo ne nađu u zelenim predelima.
<BR>&nbsp;&nbsp;&nbsp;&nbsp;&nbsp;A gde li će do tada biti dva crvena pastira, pitala se Varvija?
<BR>&nbsp;&nbsp;&nbsp;&nbsp;&nbsp;Objasnila je: "Crveni pastiri dosta putuju. Dvadeset dana hoda je sitnica. Gde god da se skrasimo, stići će nas glasine i pitanja. Ne umemo da lažemo, Harfisto. Moramo poći dalje. Biće nam bolje bez pitanja."
<BR>&nbsp;&nbsp;&nbsp;&nbsp;&nbsp;Teger reče: "Za ovih dvadeset dana hoda upražnjavali smo rišatru sa mašinskim narodom, ratarima iz Suvezemlje i narodom peska."
<BR>&nbsp;&nbsp;&nbsp;&nbsp;&nbsp;Varvija se setila da je njeno iskustvo još veće. Niko o tome ni reč nije rekao, čak ni Harfista. Samo se iscerio i kazao: "Ali niste sa skupljačima korova niti demonima. Šteta!"
<BR>&nbsp;&nbsp;&nbsp;&nbsp;&nbsp;Varvija obori pogled. Upražnjavala bi rišatru, ali ne sa demonom, kao što ne bi ni Teger.
<BR>&nbsp;&nbsp;&nbsp;&nbsp;&nbsp;"Radili smo to bez ohrabrenja koje pruža vonj vampira", reče Teger. "U nama postoji nespokoj - ili u meni...?"
<BR>&nbsp;&nbsp;&nbsp;&nbsp;&nbsp;"U nama", čvrsto izjavi Varvija. "Parili smo se, ali ne više samo jedno s drugim. Uopšte ne sumnjam da se možemo vratiti tom našem običaju..."
<BR>&nbsp;&nbsp;&nbsp;&nbsp;&nbsp;"Ali moramo biti daleko od glasina o crvenim pastirima koji su upražnjavali rišatru sa svakom vrstom na koju su naišli duž svog puta! Još malo pa ćemo za sobom ostaviti carstvo mašinskog naroda. Još malo dalje..."
<BR>&nbsp;&nbsp;&nbsp;&nbsp;&nbsp;Varvija reče: "Rekao si pet dana. Kako se ova stvar pokreće?"
<BR>&nbsp;&nbsp;&nbsp;&nbsp;&nbsp;Demoni su se dali na posao; zatvorili su stražnji deo velikog kristalnog baldahina. Varvija je počela da oseća klaustrofobiju. Smetalo joj je što ona i Teger tako malo znaju o mestu na koje su se uputili.
<BR>&nbsp;&nbsp;&nbsp;&nbsp;&nbsp;Pomislila je da joj neće odgovoriti; a onda je Harfista kazao: "Ovako." Pokrenuo je polugu za šta su mu bile potrebne obe ruke i snažna leđa. Platforma se odvojila od doka.
<BR>&nbsp;&nbsp;&nbsp;&nbsp;&nbsp;Teško je bilo primetiti kretanje, bilo je tako glatko, ali platforma se očigledno udaljavala.
<BR>&nbsp;&nbsp;&nbsp;&nbsp;&nbsp;"Koliko daleko idete?" upita Teger.
<BR>&nbsp;&nbsp;&nbsp;&nbsp;&nbsp;"Oh, mnogo dalje od glasina od kojih bežite." Harfista se iscerio.
<BR>&nbsp;&nbsp;&nbsp;&nbsp;&nbsp;Tužna Cev je zaobišla glomazna kola. "Je li ovo Barokovo delo? Dobro je obavio posao. Tegeru, Varvija, idemo čak do obodnog zida. Možemo vas odbaciti do naredne stanice, ili možete poći s nama i napustiti nas u povratku."
<BR>&nbsp;&nbsp;&nbsp;&nbsp;&nbsp;Teger se u neverici nasmejao. "Umrećete od starosti pre nego što stignete do obodnog zida!"
<BR>&nbsp;&nbsp;&nbsp;&nbsp;&nbsp;"Znači, naredna stanica", pomirljivo reče Harfista.
<BR>&nbsp;&nbsp;&nbsp;&nbsp;&nbsp;Tužna Cev je ljutito stala da brblja-zvižduće. Harfista se nasmejao i odgovorio joj na isti način, zviždučući raskalašne komentare kroz zube.
<BR>&nbsp;&nbsp;&nbsp;&nbsp;&nbsp;"Tužna Cev vas želi", rekao je crvenim pastirima. "Ona smatra da bi trebalo da putujemo sa ljudima koji mogu da pogledaju danu u lice."
<BR>&nbsp;&nbsp;&nbsp;&nbsp;&nbsp;"Treba samo da napustimo teritoriju mašinskog naroda", reče Teger.
<BR>&nbsp;&nbsp;&nbsp;&nbsp;&nbsp;"Napustite nas kada god želite. Ali razmislite! Upustili smo se u ozbiljan posao. Popećemo se uz prelivne planine i otići još dalje. Nijedan crveni pastir nije nikada uradio nešto tako veliko. Imaćete toliko toga da pričate kada se konačno skrasite da vam neće ni pasti na pamet da ikada pominjete rišatru."
<BR>&nbsp;&nbsp;&nbsp;&nbsp;&nbsp;Pustinja je glatko promicala pored njih. Varvija upita: "Na čemu se to vozimo?"
<BR>&nbsp;&nbsp;&nbsp;&nbsp;&nbsp;"To su napravili graditelji. Samo sam čuo za njih. Niko od noćnog naroda ne bi upotrebio vazdušne sanke osim u velikoj nuždi, ali mi imamo i dozvolu i uputstva."
<BR>&nbsp;&nbsp;&nbsp;&nbsp;&nbsp;"Koliko brzo idu?" Predeo je sada još brže promicao pored njih. Dok je već predstavljao jedva vidljivu tačku. Zvuk je postajao sve bučniji, nalik na vetar koji se čuje kroz debeo kameni zid.
<BR>&nbsp;&nbsp;&nbsp;&nbsp;&nbsp;"Brzo. Bićemo ispod prelivnih planina kroz pet dana."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Tako mi je rečeno. Ali prva stanica je udaljena samo tri dana."
<BR>&nbsp;&nbsp;&nbsp;&nbsp;&nbsp;"Plašim se." Varviju su počele da bole oči od sveta koji je neverovatno brzo promicao pored njih.
<BR>&nbsp;&nbsp;&nbsp;&nbsp;&nbsp;"Varvija, ispod tla postoje linije. Na crtežima liče na saće, i one podižu i pokreću stvari graditelja. Možemo da stanemo samo tamo gde se te linije spajaju."
<BR>&nbsp;&nbsp;&nbsp;&nbsp;&nbsp;"Tri dana", ponovi Tužna Cev.
<BR>&nbsp;&nbsp;&nbsp;&nbsp;&nbsp;Daleko na drugoj strani pustinje, karavan hominida i životinja naglo se pojavio i nestao, tako da Varvija čak nije stigla ni da raspozna vrste. Vazdušne sanke su i dalje ubrzavale.
<BR>&nbsp;&nbsp;&nbsp;&nbsp;&nbsp;Kontejner se osećao na demone. Zujalo je. Varvija se sklupčala uz Tegera u mraku i nije pominjala ono što se događalo napolju. Parili su se žestoko, zahvaljujući strahu, tako da je Varvija pri tom sasvim zaboravila gde se nalazi. Ali onda se vratio šapat kretanja, i Tegerov glas u tami koji ga je nadjačao.
<BR>&nbsp;&nbsp;&nbsp;&nbsp;&nbsp;"Kakav je bio Karker?"
<BR>&nbsp;&nbsp;&nbsp;&nbsp;&nbsp;"Snažan. Čudan za držanje: čudno oblikovan."
<BR>&nbsp;&nbsp;&nbsp;&nbsp;&nbsp;"Ovde dole...?"
<BR>&nbsp;&nbsp;&nbsp;&nbsp;&nbsp;"Ne, ne tu. Telo mu je široko, ramena, stomak i kukovi. Mislim da su svi muškarci slični ovde. Veoma mu je bilo stalo da priča, da se oproba u jeziku trgovaca."
<BR>&nbsp;&nbsp;&nbsp;&nbsp;&nbsp;"Samo ste pričali?"
<BR>&nbsp;&nbsp;&nbsp;&nbsp;&nbsp;Varvija se zakikotala. "Bavili smo se rišatrom. To mu je bilo prvi put. Zamisli, Tegeru! Ja sam mu bila učiteljica!"
<BR>&nbsp;&nbsp;&nbsp;&nbsp;&nbsp;"Da li si mu rekla..."
<BR>&nbsp;&nbsp;&nbsp;&nbsp;&nbsp;"Svakako. Jedina žena crvenih pastira koja je ikada upražnjavala rišatru, samo njegova te noći. Dopalo mu se. S kim si ti bio?"
<BR>&nbsp;&nbsp;&nbsp;&nbsp;&nbsp;"Hen - ne, Hanširv. Potrudio sam se da pravilno upamtim njeno ime. To je ona visoka, gotovo moje visine?" Varvija se na to nasmejala i rekla: "Udovica starog vođe, mada je otprilike mojih godina."
<BR>&nbsp;&nbsp;&nbsp;&nbsp;&nbsp;"Razume se da nismo mogli da pričamo. Pokušali smo da se bavimo rišatrom u mraku, ali nismo mogli da pokazujemo, te smo izišli napolje i obavili to pri svetlosti Luka."
<BR>&nbsp;&nbsp;&nbsp;&nbsp;&nbsp;"Pitam se da li su pripadnici noćnog naroda gledali."
<BR>&nbsp;&nbsp;&nbsp;&nbsp;&nbsp;"I ja se to pitam", reče Teger. A onda im se šapat nezamislive brzine ponovo uvukao u uši i duše.
<BR>&nbsp;&nbsp;&nbsp;&nbsp;&nbsp;Zadremali su. Kada su oboje shvatili da ne mogu da spavaju, ponovo su se parili. I ponovo su pokušali da spavaju. Kada se oko ivice vrata pojavio beli sjaj, Varvija upita: "Jesi li gladan?"
<BR>&nbsp;&nbsp;&nbsp;&nbsp;&nbsp;"Jesam. Ideš li napolje?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Vrata su se otvorila kada je zora zarudela. Demoni se dogegaše unutra. Vrata se zatvoriše. "Dobro napredujemo", reče Harfista i Teger nazre olakšanje i umor u njegovom glasu. "Varvija, Tegeru, jeste li dobro?"
<BR>&nbsp;&nbsp;&nbsp;&nbsp;&nbsp;"Uplašeni", odvrati Varvija.
<BR>&nbsp;&nbsp;&nbsp;&nbsp;&nbsp;Teger upita: "Zar ne bi trebalo da neko upravlja?"
<BR>&nbsp;&nbsp;&nbsp;&nbsp;&nbsp;Tužna Cev odvrati: "Vazdušne sanke idu po linijama u skritu. Ne možemo se izgubiti."
<BR>&nbsp;&nbsp;&nbsp;&nbsp;&nbsp;Teger reče: "Ako vazdušne sanke skrenu, pobiće nas tako brzo da nećemo ni biti svesni šta se dogodilo."
<BR>&nbsp;&nbsp;&nbsp;&nbsp;&nbsp;"Navići ćeš se na to."
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;Harfista zareža. Tužna Cev reče: "Pusti nas da spavamo."
<BR>&nbsp;&nbsp;&nbsp;&nbsp;&nbsp;Od kako su za sobom ostavili vampire, pripadnici noćnog naroda su spavali u kontejneru. Miris je bio jak. Varvija se sklupčala uz svog para i pokušala da ne misli na miris demona, ili na svoju glad, kao ni na podrhtavanje u gvožđu oko sebe.
<BR>&nbsp;&nbsp;&nbsp;&nbsp;&nbsp;Ispravila se i ustala. "Idem da ulovim obrok. Da ti donesem nešto?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Ostavili su večne oblake daleko iza sebe. Dan je bio blistav. Tle je promicalo, odvlačeći za sobom Varvijin pogled. Varvija je skočila sa krstarice i preskočila do mesta gde se nalazila gomila peska, ne ispuštajući stopala iz vida.
<BR>&nbsp;&nbsp;&nbsp;&nbsp;&nbsp;Nijedan stražar zviždača nije izišao.
<BR>&nbsp;&nbsp;&nbsp;&nbsp;&nbsp;Varvija je pronašla ulaznu rupu i stala da džara štapom. Napolje ispade jedan debeli zviždač i vrisnu na nju. Ona ga zgrabi, polomi mu vrat i halapljivo ga pojede.
<BR>&nbsp;&nbsp;&nbsp;&nbsp;&nbsp;Nije mogla da odvoji pogled. Tle je postalo nepregledna šuma. Vrhovi ogromnog drveća nalazili su se daleko ispod, međusobno su se približavali i nestajali iza nebeskih sanki. Kretanje ju je izbacilo iz ravnoteže, zavrtelo joj se.
<BR>&nbsp;&nbsp;&nbsp;&nbsp;&nbsp;Naterala je sebe da zaobiđe poslužavnik za teret i prodžara još jedan otvor. Kada se branilac pojavio, zgrabila ga je i umotala u suknju.
<BR>&nbsp;&nbsp;&nbsp;&nbsp;&nbsp;Upravo je bila zakoračila na pokretnu dasku kada je čula neki glas kako izgovara njeno ime.
<BR>&nbsp;&nbsp;&nbsp;&nbsp;&nbsp;Zviždač je ispao i pobegao glavom bez obzira. Varvija je odskočila unazad, podigavši koplje da ubije. To nije bio Teger, a demoni su spavali dubokim snom...
<BR>&nbsp;&nbsp;&nbsp;&nbsp;&nbsp;Na palubi nije bilo nikoga. Ko god da je to izgovorio, morao se nalaziti na krstarici.
<BR>&nbsp;&nbsp;&nbsp;&nbsp;&nbsp;Ili ispod nje? Prostor ispod nje bio je crn. Varvija je zauzela položaj podalje od krstarice. Da joj se nije samo pričinilo...?
<BR>&nbsp;&nbsp;&nbsp;&nbsp;&nbsp;"Pokaži se?"
<BR>&nbsp;&nbsp;&nbsp;&nbsp;&nbsp;"Varvija, ne usuđujem se. Ovde Šapat."
<BR>&nbsp;&nbsp;&nbsp;&nbsp;&nbsp;Šapat? "Teger te je nazvao lokalni duh. Mislio je da si mu se priviđao."
<BR>&nbsp;&nbsp;&nbsp;&nbsp;&nbsp;Glas reče: "Neću se ponovo javiti Tegeru. Varvija, nadam se da nećeš pričati o meni Tegeru niti pripadnicima noćnog naroda. Mogao bih biti ubijen i sam Luk bi mogao pasti ako me iko primeti."
<BR>&nbsp;&nbsp;&nbsp;&nbsp;&nbsp;"Da, moj par je rekao da si tajanstven. Šapatu? Reci mi zašto?"
<BR>&nbsp;&nbsp;&nbsp;&nbsp;&nbsp;"Možemo li malo da popričamo?"
<BR>&nbsp;&nbsp;&nbsp;&nbsp;&nbsp;"Radije bih bila unutra."
<BR>&nbsp;&nbsp;&nbsp;&nbsp;&nbsp;"Znam. Varvija, putujemo brzinom tek nešto manjom od brzine zvuka. To uopšte nije velika brzina. Kada predmet udari spolja u svet, on se kreće brzinom tri stotina puta većom, i sa energijom devedeset hiljada puta većom."
<BR>&nbsp;&nbsp;&nbsp;&nbsp;&nbsp;"Zaista." Ta misao bila je uznemirujuća. Ali zašto? Zar je ona smatrala da je brzina zvuka trenutna?
<BR>&nbsp;&nbsp;&nbsp;&nbsp;&nbsp;"Svetlost putuje mnogo brže od zvuka. Sama si se u to uverila. Munja, pa tek onda grom", reče glas.
<BR>&nbsp;&nbsp;&nbsp;&nbsp;&nbsp;Nije joj palo na pamet da sumnja u ono što kaže jedan lokalni duh. Svako ko je u stanju da govori o takvim stvarima mora znati o čemu priča. Upitala je: "Zašto ne idemo brže od zvuka? Zar onda ne bismo čuli jedni druge?"
<BR>&nbsp;&nbsp;&nbsp;&nbsp;&nbsp;"To je brzina zvuka kroz vazduh, Varvija. Ako nateramo vazduh da ide sa nama, onda i zvuk u vazduhu ide sa nama."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Vazdušne sanke rade ono što im Vaseljena kaže da moraju. Mogu da odu samo na jedno mesto, i onda će se spustiti lako poput pera."
<BR>&nbsp;&nbsp;&nbsp;&nbsp;&nbsp;Varvija je ponovo upitala: "Zašto to meni pričaš?"
<BR>&nbsp;&nbsp;&nbsp;&nbsp;&nbsp;"Ako znaš šta se događa, onda te to više ne može uplašiti. Razume se da postoje izuzeci, ali nebeske sanke ne spadaju u njih. One lete u nekoj vrsti nevidljivog žleba, ustrojstva magnetnih polja. Ne mogu da se izgube."
<BR>&nbsp;&nbsp;&nbsp;&nbsp;&nbsp;"Ustrojstva...?"
<BR>&nbsp;&nbsp;&nbsp;&nbsp;&nbsp;"Naučiću te o magnetima, gravitaciji i inerciji. Inercija je sila koja te vuče ka unutrašnjoj strani prstena koji se okreće, tako da te gravitacija ne bi odvukla ka suncu..."
<BR>&nbsp;&nbsp;&nbsp;&nbsp;&nbsp;"Da li je zaista tako, kao što pripadnici noćnog naroda kažu? Da je Luk prsten?"
<BR>&nbsp;&nbsp;&nbsp;&nbsp;&nbsp;"Jeste. Gravitacija je sila koju jedva da primećuješ, ali ona sprečava sunce da se ne raspadne kako bi moglo da gori. Magneti dozvoljavaju da se manipuliše opnom sunca, kako bi se Luk odbranio od stvari koje padaju spolja na njega. Uči ću te još ako iziđeš po danu."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ti i Teger ste uplašeni. Ako shvatite šta se ovde dešava, vaš strah će nestati. Ako ti prestaneš da se bojiš, prestaće i Teger. Neće poludeti."
<BR>&nbsp;&nbsp;&nbsp;&nbsp;&nbsp;"Teger", poče ona, i osvrnu se oko sebe. "Teger mora da umire od gladi." Nije mogla da pronađe zviždača koga je ispustila. Vratila se do sela zviždača, ne odvajajući pogled od palube. Gotovo brzinom zvuka: koliko je to brzo mereno dnevnim hodom?
<BR>&nbsp;&nbsp;&nbsp;&nbsp;&nbsp;Jedan zviždač je izišao kada je prodžarala otvor tunela, i ona ga uhvati. Popela se u kontejner i nikakav glas je nije zaustavio.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
