<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. OPORAVAK
<P>&nbsp;&nbsp;&nbsp;&nbsp;&nbsp;Bleda svetlost postajala je sve jača, sjajnija u smeru okretanja. Pesma se okončala. Vala već izvesno vreme nije čula fijuk strele izbačene iz samostrela. Vampire je sada bilo teško naći.
<BR>&nbsp;&nbsp;&nbsp;&nbsp;&nbsp;Užasna noć se neprimećeno završila.
<BR>&nbsp;&nbsp;&nbsp;&nbsp;&nbsp;Ako je ikada bila ovako umorna, iscrpljenost mora da joj je izbrisala to sećanje. A Kejverbrimis ju je upravo pitao: "Imaš li još malog kalibra?"
<BR>&nbsp;&nbsp;&nbsp;&nbsp;&nbsp;"Nešto. Nismo dobili traženi šljunak."
<BR>&nbsp;&nbsp;&nbsp;&nbsp;&nbsp;"Barok i Form već su bili oboje otišli kada sam se vratio do krstarice."
<BR>&nbsp;&nbsp;&nbsp;&nbsp;&nbsp;Vala je protrljala oči. Nije imalo šta da se kaže.
<BR>&nbsp;&nbsp;&nbsp;&nbsp;&nbsp;Vandernoti i Sopašintej popeše se oslanjajući se jedno na drugo. Vand primeti: "Kakva noć."
<BR>&nbsp;&nbsp;&nbsp;&nbsp;&nbsp;Spaš reče: "Čitu se pevanje suviše dopalo. Morali smo da ga vežemo. Mislim da sam sipala suviše goriva u njegov peškir. Spava kao... kao što bih i ja da mogu..." - obavila je ruke oko sebe - "...da mogu da prestanem da se tresem."
<BR>&nbsp;&nbsp;&nbsp;&nbsp;&nbsp;San. A nekoliko stotina muškaraca divova trave očekivalo je... "Sada ne bih mogla da izdržim rišatru", reče Vala. Izbacila je iz sećanja parenje sa Kejom. To je moglo da ima posledice.
<BR>&nbsp;&nbsp;&nbsp;&nbsp;&nbsp;Kejverbrimis reče: "Spavajte u krstaricama. Bar noćas. Zdravo..." Položio joj je šaku na rame što ju je nateralo da se okrene.
<BR>&nbsp;&nbsp;&nbsp;&nbsp;&nbsp;Društvo. Devet divova trave, a među njima i srebrni oklop. Njihova iscrpljenost mogla se videti i namirisati. Turl je upitao: "Kako stoje stvari kod vas, mašinski narode?"
<BR>&nbsp;&nbsp;&nbsp;&nbsp;&nbsp;"Polovina nedostaje", odgovori Valavirgilin.
<BR>&nbsp;&nbsp;&nbsp;&nbsp;&nbsp;Vand reče: "Turle, nismo ih ni u snu ovoliko očekivali. Mislili smo da imamo oružje za svaku situaciju."
<BR>&nbsp;&nbsp;&nbsp;&nbsp;&nbsp;"Putnici pričaju da nas vampiri pevanjem odvode ka našoj sudbini."
<BR>&nbsp;&nbsp;&nbsp;&nbsp;&nbsp;Kej reče: "Polovina mudrosti sastoji se u tome da se nauči šta treba od naučenog odbaciti."
<BR>&nbsp;&nbsp;&nbsp;&nbsp;&nbsp;"Pripremili smo se za pogrešnog neprijatelja. Vampirski miris! To nam nikada nije palo na pamet. Ali potprašili smo vampirima pete!" zagrme Turl. "Da pođemo u lov za njima kroz travu?"
<BR>&nbsp;&nbsp;&nbsp;&nbsp;&nbsp;Vand podiže ruke i posrćući se udalji.
<BR>&nbsp;&nbsp;&nbsp;&nbsp;&nbsp;Vala, Kej i Spaš se zgledaše. Ako ratnici divova trave još imaju snage da se bore... Vand je bio gotov, iskorišćen, ali neko mora da zastupa mašinski narod.
<BR>&nbsp;&nbsp;&nbsp;&nbsp;&nbsp;Krenuli su za ratnicima u vlažnu strnjiku.
<BR>&nbsp;&nbsp;&nbsp;&nbsp;&nbsp;U podnožju zida nastade neko komešanje. Dva hominida, naga. Samostreli i pištolji se podigoše. Razdvojiše ih udarcima oružja, glasovi zalajaše. Ne! Nisu vampiri! Jedna velika žena i mali mužjak pomagali su jedno drugom da se usprave.
<BR>&nbsp;&nbsp;&nbsp;&nbsp;&nbsp;Nisu vampiri, ne. Žena divova trave u... "Baroče!"
<BR>&nbsp;&nbsp;&nbsp;&nbsp;&nbsp;Sabarokarešovo lice omlitavelo je od užasa koji je bio suviše dubok da bi isplivao na površinu. Pogledao je Valavirgilin kao da je ona bila duh, a ne on. Napola lud, prljav, iscrpljen, zaplašen, živ.
<BR>&nbsp;&nbsp;&nbsp;&nbsp;&nbsp;A ja mislila da sam ja umorna! Vala ga potapša po ramenu, srećna što može da ga oseti pod šakom. Gde li mu je bila kćerka? Nije pitala. Rekla je: "Mora da imaš mnogo šta da nam ispričaš. Kasnije?"
<BR>&nbsp;&nbsp;&nbsp;&nbsp;&nbsp;Turl se obratio Parumu, samostrelcu. Parum je poveo/odvukao Baroka i ženu divova trave uz padinu.
<BR>&nbsp;&nbsp;&nbsp;&nbsp;&nbsp;Turl krenu kasom, od zida, desno od smera okretanja. Njegovi ljudi pođoše za njim, a za njima i pripadnici mašinskog naroda. Noć besanog užasa i ludačkog parenja sve ih je iscrpla.
<BR>&nbsp;&nbsp;&nbsp;&nbsp;&nbsp;Prošli su pored leševa vampira. Ništa od svoje lepote nisu zadržavali u smrti. Jedan Div trave zastade da pobliže osmotri ženku probodenu strelom iz samostrela. Zaustavila se i Spaš.
<BR>&nbsp;&nbsp;&nbsp;&nbsp;&nbsp;Vala se setila da je i ona to uradila, pre četrdeset tri falana. Prvo osetite miris trulog mesa. A onda vam u umu eksplodira drugi miris...
<BR>&nbsp;&nbsp;&nbsp;&nbsp;&nbsp;Div trave iznenada se zateturao. Ostao je da stoji pognute glave i povraća, a potom se lagano uspravio, i dalje krijući lice. Spaš se naglo ispravila, zatim se oteturala do Vale i zarila lice u njeno rame.
<BR>&nbsp;&nbsp;&nbsp;&nbsp;&nbsp;Valavirgilin reče: "Spaš. Nisi ti ništa uradila, draga. Prožima te osećaj da želiš da se pariš sa lešom, ali to ne govori tvoj um."
<BR>&nbsp;&nbsp;&nbsp;&nbsp;&nbsp;"Ne moj um. Vala, ako ne možemo da ih ispitamo, ne možemo ni da naučimo ništa o njima!"
<BR>&nbsp;&nbsp;&nbsp;&nbsp;&nbsp;"Delimično zbog toga i jesu tako zastrašujući." Požuda i miris trulog mesa ne spadaju zajedno u jedan um.
<BR>&nbsp;&nbsp;&nbsp;&nbsp;&nbsp;Vampiri u blizini zida bili su probodeni strelama iz samostrela. Dalje napolju, bili su razmrskani sačmom ili malim kalibrom. Vala je uočila da su pripadnici mašinskog naroda pobili isto onoliko vampira koliko sto puta brojniji divovi trave.
<BR>&nbsp;&nbsp;&nbsp;&nbsp;&nbsp;Dve stotine stopa od zida, više nisu nailazili na vampire. Mrtvi divovi trave ležali su nagi ili napola obučeni, ispijeni, sa upalim očima i obrazima, i divljačkim ranama po vratovima, zglobovima, laktovima.
<BR>&nbsp;&nbsp;&nbsp;&nbsp;&nbsp;To mlitavo lice... Vala je videla ovu ženu kada je pre mnogo sati otrčala u mrak. Gde su rane? Grlo joj je, izgleda, bilo nedirnuto. Leva ruka rasporena, zglob nedirnut; desna ruka prebačena preko tela, nije bilo krvi na izgužvanoj tunici... Vala priđe bliže i podiže joj desnu šaku.
<BR>&nbsp;&nbsp;&nbsp;&nbsp;&nbsp;Pazuh joj je bio iskidan i krvav. Jedan muškarac divova trave se okrenu i otetura se nazad prema zidu, povraćajući.
<BR>&nbsp;&nbsp;&nbsp;&nbsp;&nbsp;Velika žena, mali vampir. Nije mogao da dopre do njenog vrata. Spaš je u pravu, moramo da učimo.
<BR>&nbsp;&nbsp;&nbsp;&nbsp;&nbsp;Malo dalje odatle, svetla tkanina ležala je u blizini travnate granice. Vala je potrčala, a onda je isto tako iznenada stala. To je bilo Taratarafaštino radno odelo.
<BR>&nbsp;&nbsp;&nbsp;&nbsp;&nbsp;Vala ga podiže. Bilo je čisto. Nije bilo krvi, niti mrlja od zemlje. Zašto li je Tarfa odvedena tako daleko? Gde je ona?
<BR>&nbsp;&nbsp;&nbsp;&nbsp;&nbsp;Turl je dosta bio isprednjačio. Gotovo da je već bio stigao do neposečene trave. Koliko li je bio težak taj oklop? Uspentrao se uz deset stopa visoku humku, i zastao na vrhu, čekajući ostale da se dovuku.
<BR>&nbsp;&nbsp;&nbsp;&nbsp;&nbsp;"Ni traga vampirima", objavi on. "Otišli su da se negde sakriju. Putnici kažu da ne podnose svetlost...?"
<BR>&nbsp;&nbsp;&nbsp;&nbsp;&nbsp;Kej reče: "Ta priča je tačna."
<BR>&nbsp;&nbsp;&nbsp;&nbsp;&nbsp;Turl nastavi. "Onda bih rekao da su otišli."
<BR>&nbsp;&nbsp;&nbsp;&nbsp;&nbsp;Niko ništa ne reče.
<BR>&nbsp;&nbsp;&nbsp;&nbsp;&nbsp;Turl zaurla: "Biđ!"
<BR>&nbsp;&nbsp;&nbsp;&nbsp;&nbsp;"Turle!" Jedan muškarac se trčeći uspentra do njega: zreo, veći od ostalih, žustar, nepristojno pun energije.
<BR>&nbsp;&nbsp;&nbsp;&nbsp;&nbsp;"Sa mnom, Biđe. Tarune, ti zaobiđi, srešćemo se na drugoj strani. Ako te nema, pretpostaviću da si naleteo na borbu."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Biđ i Turl odoše jednim putem, ostali divovi drugim. Vala nije odmah mogla da se odluči, a onda krenu za Turlom.
<BR>
<BR>&nbsp;&nbsp;&nbsp;&nbsp;&nbsp;Turl ju je primetio. Usporio je i dozvolio joj da ga stigne. Biđ bi takođe sačekao, ali ga Turl jednim pokretom posla napred.
<BR>&nbsp;&nbsp;&nbsp;&nbsp;&nbsp;Turl reče: "Nećemo naći žive vampire kako se kriju u travi. Trava raste pravo uvis. Noć klizi preko sunca, ali sunce se nikada ne pomera, ne više. Gde vampir može da se sakrije pred suncem?"
<BR>&nbsp;&nbsp;&nbsp;&nbsp;&nbsp;Vala upita: "Sećaš li se vremena kada se sunce kretalo?"
<BR>&nbsp;&nbsp;&nbsp;&nbsp;&nbsp;"Bio sam dete. Zastrašujuće vreme." Nije delovao baš naročito zaplašen, pomisli Vala. Luis Vu je bio među ovim ljudima; ali ono što je Luis Vu kazao Valavirgilin, izgleda da nije rekao i njima.
<BR>&nbsp;&nbsp;&nbsp;&nbsp;&nbsp;Posredi je prsten, kazao je. Luk je deo prstena na kome ne stojiš. Sunce je počelo da krivuda jer je prsten iskliznuo iz središta. Kroz nekoliko falana prsten će očešati sunce. Ali kunem se da ću ga zaustaviti, ili ću umreti pri tom pokušaju.
<BR>&nbsp;&nbsp;&nbsp;&nbsp;&nbsp;Kasnije je sunce prestalo da krivuda.
<BR>&nbsp;&nbsp;&nbsp;&nbsp;&nbsp;Biđ je i dalje trčao, s vremena na vreme zastajkujući da pregleda tela; zamahne mačem i poseče nešto trave da bi video šta ona krije; jeo je ono što bi posekao kada bi krenuo dalje u obilazak. Trošio je više energije od Turla. Vala nije primetila takmaštvo među njima - naređenja su bila izdavana sa lakoćom, primana sa lakoćom - ali postala je sigurna da gleda narednog Turla.
<BR>&nbsp;&nbsp;&nbsp;&nbsp;&nbsp;Smogla je hrabrosti da upita: "Turle, da li je nepoznati hominid došao među vas tvrdeći da potiče sa nekog mesta na nebu?"
<BR>&nbsp;&nbsp;&nbsp;&nbsp;&nbsp;Turl se zagleda. "Na nebu?"
<BR>&nbsp;&nbsp;&nbsp;&nbsp;&nbsp;Teško da bi tako nešto zaboravio, ali možda nije hteo da otkrije tajnu. "Čarobnjak. Ćosavo usko lice, bronzani ten, prava crna kosa, viši od mojih sunarodnika, uzak u ramenima i kukovima." Vrhovima prstiju iskosila je uglove očiju. "Ovakve oči. Negde ovde je uzburkao more, ne bi li zaustavio kugu cvetova-ogledala."
<BR>&nbsp;&nbsp;&nbsp;&nbsp;&nbsp;Turl je klimao. "To je učinio stari Turl, uz pomoć onog Luisa Vua. Ali otkud ti znaš za to?"
<BR>&nbsp;&nbsp;&nbsp;&nbsp;&nbsp;"Luis Vu i ja smo zajedno putovali, daleko ulevo odavde. Rekao je da bez sunca cvetovi-ogledala ne mogu da se brane. Oblaci, međutim, nikada nisu nestali?"
<BR>&nbsp;&nbsp;&nbsp;&nbsp;&nbsp;"Nikada. Posejali smo travu, upravo onako kao što nam je čarobnjak kazao. Smirpovi i ostali kopači odmakli su daleko ispred nas. Kuda god da smo pošli, nailazili smo na izgrižene cvetove-ogledala u korenu. Trava ne buja u ovom mraku, tako da smo u početku morali da jedemo cvetove-ogledala.
<BR>&nbsp;&nbsp;&nbsp;&nbsp;&nbsp;Crveni koji su hranili svoja stada našom travom u vreme moga oca, i ustali protiv nas kada smo se pobunili, krenuli su za nama u novu zemlju trave. Sakupljači su lovili kopače. Vodeni narod vratio se uz reke koje su zaposeli cvetovi-ogledala."
<BR>&nbsp;&nbsp;&nbsp;&nbsp;&nbsp;"Šta je bilo sa vampirima?"
<BR>&nbsp;&nbsp;&nbsp;&nbsp;&nbsp;"Izgleda da je i njima išlo dobro."
<BR>&nbsp;&nbsp;&nbsp;&nbsp;&nbsp;Vala napravi grimasu.
<BR>&nbsp;&nbsp;&nbsp;&nbsp;&nbsp;Turl reče: "Postojala je oblast koju smo svi izbegavali. Vampirima je potrebno sklonište pred dnevnom svetlošću, sistem pećina, drveća, bilo čega. Kada su naišli oblaci, manje su se plašili sunca. Otiskivali su se sve dalje od svojih jazbina. To je sve što znamo."
<BR>&nbsp;&nbsp;&nbsp;&nbsp;&nbsp;"Trebalo bi da pitamo demone?"
<BR>&nbsp;&nbsp;&nbsp;&nbsp;&nbsp;"Da li vi pripadnici mašinskog naroda razgovarate sa demonima?" Turlu se nije dopala ta pomisao.
<BR>&nbsp;&nbsp;&nbsp;&nbsp;&nbsp;"Oni se ni sa kim ne druže. Ali demoni znaju gde su mrtvi pali. Moraju znati i gde vampiri love, kao i gde se kriju preko dana."
<BR>&nbsp;&nbsp;&nbsp;&nbsp;&nbsp;"Demoni delaju samo noću. Ne bih znao kako da razgovaram sa jednim demonom."
<BR>&nbsp;&nbsp;&nbsp;&nbsp;&nbsp;"To je već rađeno." Vala je pokušavala da se seti, ali um joj nije baš najbolje radio. Umor. "To je već rađeno. Pojavi se nova religija, ili umre kakav stari sveštenik, a onda sledi obred teškog iskušenja za novog šamana. Demoni moraju znati i prihvatiti obrede koje on zahteva da se upražnjavaju kada neko umre."
<BR>&nbsp;&nbsp;&nbsp;&nbsp;&nbsp;Bik klimnu. Demoni će obavljati pogrebne obrede za bilo koju religiju, unutar očiglednih ograničenja. "Kako, onda?"
<BR>&nbsp;&nbsp;&nbsp;&nbsp;&nbsp;"Moraš im privući pažnju. Ulagivati im se. Bilo šta prolazi, skromni su. To je i test. Novi sveštenik neće biti ozbiljno shvaćen dok ne postigne sporazum sa demonima."
<BR>&nbsp;&nbsp;&nbsp;&nbsp;&nbsp;Bik se nakostrešio. "Da im se ulagujem?"
<BR>&nbsp;&nbsp;&nbsp;&nbsp;&nbsp;"Moji ljudi su ovamo došli kao trgovci, Turle. Demoni imaju nešto što mi želimo: znanje. Šta mi imamo što demoni žele? Ne mnogo toga. Demoni poseduju svet, Luk i sve ostalo, samo ih pitaj."
<BR>&nbsp;&nbsp;&nbsp;&nbsp;&nbsp;"Da im se ulagujem." Zaškrgutao je. "Kako?"
<BR>&nbsp;&nbsp;&nbsp;&nbsp;&nbsp;Šta je ono čula? Priče ispričane noću; ne baš nalik na poslovne. Ali videla je demone i razgovarala sa njima. "Demoni vode senkovitu farmu ispod skupine lebdećih zgrada, daleko nalevo. Plaćamo im oruđem, a graditelji gradova im daju bibliotekarske povlastice. Trgovaće za informacije."
<BR>&nbsp;&nbsp;&nbsp;&nbsp;&nbsp;"Mi ništa ne znamo."
<BR>&nbsp;&nbsp;&nbsp;&nbsp;&nbsp;"To gotovo da je tačno."
<BR>&nbsp;&nbsp;&nbsp;&nbsp;&nbsp;"Šta još imamo?" Turl primeti: "Oh, Valavirgilin, ovo je gadno."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Turl pokaza rukom oko sebe. Unaokolo je ležalo stotinak leševa vampira, svi su se nalazili u blizini zida, i upola toliko mrtvih divova trave raštrkanih od granice dometa samostrela do neposečene trave.
<BR>&nbsp;&nbsp;&nbsp;&nbsp;&nbsp;Biđ je pregledavao manje leševe. Primetio je da joj je privukao pažnju, te je podigao jednu glavu kako bi Vala mogla videti lice. Bio je to Himapertari, iz Antrantilinove posade.
<BR>&nbsp;&nbsp;&nbsp;&nbsp;&nbsp;Drhtaj prože Valu. Međutim, Turl je bio u pravu. Reče: "Demoni moraju nečim da se hrane. I više od toga: kada bi ovih hiljadu leševa ostavili ovde da leže, pojavila bi se kuga. Svi bi krivili demone. Demoni moraju doći da počiste."
<BR>&nbsp;&nbsp;&nbsp;&nbsp;&nbsp;"Ali zašto bi mene saslušali?"
<BR>&nbsp;&nbsp;&nbsp;&nbsp;&nbsp;Vala odmahnu glavom. Kao da je bila napunjena vatom.
<BR>&nbsp;&nbsp;&nbsp;&nbsp;&nbsp;"Šta onda, pošto saznamo gde se nalazi jazbina vampira? Sami da ih napadnemo?"
<BR>&nbsp;&nbsp;&nbsp;&nbsp;&nbsp;"Demoni bi mogli i to da nam kažu..."
<BR>&nbsp;&nbsp;&nbsp;&nbsp;&nbsp;Turl potrča. Vala vide da Biđ maše, držeći... šta? U tom trenutku žestotko je protresao to što je držao, a onda ga odbacio, i bacio se u suprotnom pravcu. Tamo gde je telo palo, stalo je da se uvija, a zatim se primirilo, iako je Biđ urlao.
<BR>&nbsp;&nbsp;&nbsp;&nbsp;&nbsp;Bio je to živi vampir.
<BR>&nbsp;&nbsp;&nbsp;&nbsp;&nbsp;Biđ doviknu: "Turle, žao mi je. Bio je živ, ranjen, samo strela kroz bedro. Pomislih da popričamo s njim, pregledamo ga... bilo šta... ali... ali taj miris!"
<BR>&nbsp;&nbsp;&nbsp;&nbsp;&nbsp;"Smiri se, Biđ. Da li si iznenada osetio taj miris? Ti napadaš, on se brani?"
<BR>&nbsp;&nbsp;&nbsp;&nbsp;&nbsp;"Šta, kao kad prdneš? Ponekad kontrolišemo, ponekad ne?... Turle, nisam siguran."
<BR>&nbsp;&nbsp;&nbsp;&nbsp;&nbsp;"Kreni dalje u obilazak."
<BR>&nbsp;&nbsp;&nbsp;&nbsp;&nbsp;Biđ je žestoko zamahnuo mačem po travi. Turl nastavi dalje.
<BR>&nbsp;&nbsp;&nbsp;&nbsp;&nbsp;Vala je razmišljala. Reče: "Moraš poslati delegaciju među mrtve. Šator, nekolicinu tvojih ljudi..."
<BR>&nbsp;&nbsp;&nbsp;&nbsp;&nbsp;"Ujutro ćemo ih naći isisane!"
<BR>&nbsp;&nbsp;&nbsp;&nbsp;&nbsp;"Ne, mislim da će noćas i naredne noći biti bezbedno. Vampiri su poharali ovu oblast, a i namirisali bi svoje mrtve. Čak i da je tako, naoružaj svoje ljude i, ovaj, pošalji zajedno muškarce i žene."
<BR>&nbsp;&nbsp;&nbsp;&nbsp;&nbsp;"Valavirgilin..."
<BR>&nbsp;&nbsp;&nbsp;&nbsp;&nbsp;"Poznat mi je vaš običaj, ali ako vampiri zapevaju, biće najbolje da se pripadnici tvoga roda pare između sebe." Da li je trebalo ovo da kaže? Sasvim sigurno ne bi ovako nešto rekla pred ostalim divovima trave.
<BR>&nbsp;&nbsp;&nbsp;&nbsp;&nbsp;Bik je frknuo, ali... "Da. Da, a ono što Turl ne vidi to se nije dogodilo. Tako." Turl mahnu Biđu da priđe. Upitao je Valu: "Da li će nam se dalekosežna trgovina pridružiti?"
<BR>&nbsp;&nbsp;&nbsp;&nbsp;&nbsp;"Trebalo bi da vas podržimo. Dve vrste koje su u iznudici biće glasnije od jedne." Dalekosežna trgovina mogla je da se otkotrlja od većine problema, ali ne i od ovog. Većinu goriva utrošili su na natapanje peškira.
<BR>&nbsp;&nbsp;&nbsp;&nbsp;&nbsp;"Tri vrste. Mnogi sakupljači umrli su pre dve noći. Sakupljači će čekati sa nama. Da li bi trebalo da nas bude još više? Vampiri mora da su lovili i među crvenima."
<BR>&nbsp;&nbsp;&nbsp;&nbsp;&nbsp;"Vredi pokušati."
<BR>&nbsp;&nbsp;&nbsp;&nbsp;&nbsp;Biđ stiže do njih. Turl poče da govori mnogo brže nego što je Vala mogla da prati. Biđ je pokušao da se usprotivi, ali onda se primirio.
<BR>&nbsp;&nbsp;&nbsp;&nbsp;&nbsp;"Trebalo bi da odspavamo tokom dana", reče Vala. Telo joj je vapilo za snom.
<BR>
<BR>&nbsp;&nbsp;&nbsp;&nbsp;&nbsp;Nešto ju je uhvatilo za zglavak. "Šefe?"
<BR>&nbsp;&nbsp;&nbsp;&nbsp;&nbsp;Trgnula se iz sna. Njeno skvičanje trebalo je da predstavlja vrisak. Otkotrljala se i sela i... bio je to samo Kejverbrimis.
<BR>&nbsp;&nbsp;&nbsp;&nbsp;&nbsp;"Šefe, šta si to pričala Biku?"
<BR>&nbsp;&nbsp;&nbsp;&nbsp;&nbsp;Još je bila ošamućena. Bili su joj potrebni piće i kupanje ili... ta buka, je li to kiša? A munja i tresak - to je nema sumnje grom.
<BR>&nbsp;&nbsp;&nbsp;&nbsp;&nbsp;Skinula je prljavu odeću pre nego što je zaspala. Izvukla se ispod ćebadi, iz kontejnera, na hladnu kišu. Kej ju je gledao iz topdžijske kule kako igra na kiši.
<BR>&nbsp;&nbsp;&nbsp;&nbsp;&nbsp;Posledice. Trgovci se nisu parili. Upražnjavali su rišatru sa vrstama koje su sretali, ali parenje je bilo nešto drugo. Ne ostavljate poslovnog partnera u drugom stanju, ne upuštate se u igre seksualne dominacije, niti se zaljubljujete.
<BR>&nbsp;&nbsp;&nbsp;&nbsp;&nbsp;Ali u dalekim kraljevstvima, među nepoznatim hominidima, ne možete ni izbegavati jedni druge.
<BR>&nbsp;&nbsp;&nbsp;&nbsp;&nbsp;Pozvala ga je rukom i doviknula: "Operi se sa mnom. Koliko je sati?"
<BR>&nbsp;&nbsp;&nbsp;&nbsp;&nbsp;"Uskoro će sumrak. Dugo smo spavali." Kej je skidao odeću kao da mu je laknulo. "Mislio sam da će nam ovo vreme biti potrebno da se nauružamo protiv vampira."
<BR>&nbsp;&nbsp;&nbsp;&nbsp;&nbsp;"Uradićemo to. Kako je Barok?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Pili su, prali jedno drugo, obrisali jedno drugo, i uverili se: potrebi za parenjem moglo se odoleti.
<BR>&nbsp;&nbsp;&nbsp;&nbsp;&nbsp;Kiša je prestala. Mogli ste da vidite kako vetar odnosi ostatke oluje preko strnjike. Pramenovi tamnoplavog neba pomaljali su se kroz jureće rastrgnute oblake, kao i iznenadna uska uspravna linija plavobelog sjaja.
<BR>&nbsp;&nbsp;&nbsp;&nbsp;&nbsp;Vala zinu. Nije videla Luk već četiri rotacije.
<BR>&nbsp;&nbsp;&nbsp;&nbsp;&nbsp;Pri sjaju svetlosti sa Luka mogla je da nazre ustrojstva u travnatoj strnjici. Luk bledih pravougaonika. Šator podignut unutar luka. Divovi trave išli su tamo-amo, a šačica mnogo manjih hominida kretala se s njima. Na pravougaonicima... čaršavi? Izlagali su tela.
<BR>&nbsp;&nbsp;&nbsp;&nbsp;&nbsp;"Da li si im ti kazala da to učine?"
<BR>&nbsp;&nbsp;&nbsp;&nbsp;&nbsp;"Ne. Mada zamisao nije loša", primeti Vala.
<BR>&nbsp;&nbsp;&nbsp;&nbsp;&nbsp;U napuštenoj krstarici Antrantilina pronašli su Baroka sa ženom dvostrukom većom od njega. Delovao je nenormalno potčinjen, ali se osmehivao. "Vemb, ovo su moji partneri Valavirgilin i Kejverbrimis. Narode, ovo je Vemb."
<BR>&nbsp;&nbsp;&nbsp;&nbsp;&nbsp;Kej je zaustio da kaže: "Mislio bih..."
<BR>&nbsp;&nbsp;&nbsp;&nbsp;&nbsp;Barok se nasmejao kao da baš nije bio sasvim pri čistoj pameti. "Da, i bio bi u pravu, ako si mislio da smo spavali!"
<BR>&nbsp;&nbsp;&nbsp;&nbsp;&nbsp;Vemb ih prekinu. "Spavati ovde, zajedno, štiti svakog od namere ostalih, od još rišatre. Imali smo sreće jedno s drugim."
<BR>&nbsp;&nbsp;&nbsp;&nbsp;&nbsp;Polako i oprezno preturajući po svom iscrpljenom umu, Barok pronađe još jednu misao. "Forn. Niste pronašli Foranajidli?"
<BR>&nbsp;&nbsp;&nbsp;&nbsp;&nbsp;Vala odvrati: "Ona je otišla."
<BR>&nbsp;&nbsp;&nbsp;&nbsp;&nbsp;Barokovo telo je nekontrolisano zadrhtalo. Uhvatio je Valu za zglavak. "Doviknuo sam joj. 'Napuni!' Ništa. Bila je otišla. Izišao sam da je potražim, da je zaustavim ako je krenula za pevanjem. Zakoračio sam napolje i odlepio. Nalazio sam se u podnožju zida i kiša me je ukopala u tle. Neko je naleteo na mene. Oborio me u blato. Vemb. Mi... rišatra nije dovoljno jaka reč."
<BR>&nbsp;&nbsp;&nbsp;&nbsp;&nbsp;Vemb ga uhvati za rame i okrenu ga prema sebi. "Delili smo ljubav ili smo se čak parili, ali moramo reći rišatra, Baroče. Zaista moramo."
<BR>&nbsp;&nbsp;&nbsp;&nbsp;&nbsp;"...Strgli smo odeću i stali da upražnjavamo rišatru, i razum je polako počeo da nam se vraća, mada nismo imali ni otkucaj srca na bacanje. Približavalo nam se pola kruga onih bledunjavih. Kiša mora da je sprala deo mirisa. Video sam samostrele koji su ležali svuda oko nas. Ratnici divova trave cele noći su se posrćući spuštali niz zid, ispuštajući samostrele i sve ostalo što su nosili..."
<BR>&nbsp;&nbsp;&nbsp;&nbsp;&nbsp;"Podigli smo samostrele", umešala se žena divova trave. "Ugledala sam Makija mrtvog sa vampirom u naručju i strelu koja je prošla kroz oboje, i tobolac ispušten pored njega. Podigla sam tobolac, istresla ga, pružila šaku punu strela Baroku i upucala najbližeg vampira. Zatim sledećeg."
<BR>&nbsp;&nbsp;&nbsp;&nbsp;&nbsp;"U početku nisam mogao da napnem samostrel."
<BR>&nbsp;&nbsp;&nbsp;&nbsp;&nbsp;"Zatim narednog. Zato si vrištao? Tek smo kasnije razgovarali."
<BR>&nbsp;&nbsp;&nbsp;&nbsp;&nbsp;"Vrištao i vukao. Vrisak za snagu", reče Barok. "Vaše proklete alatke nisu napravljene za sićušne pripadnike mašinskog naroda."
<BR>&nbsp;&nbsp;&nbsp;&nbsp;&nbsp;Vala upita: "Bili ste napolju cele noći?"
<BR>&nbsp;&nbsp;&nbsp;&nbsp;&nbsp;Vemb klimnu. Barok reče: "Kada je kiša počela da jenjava, nabavio sam nam peškire. Bilo je na gomile peškira." Njegov stisak bio je bolan. "Kej, Vala, videli smo zašto."
<BR>&nbsp;&nbsp;&nbsp;&nbsp;&nbsp;"Ratnici su prolazili pored nas", reče Vemb. "Pogodila sam Hirsta u nogu, ali on je samo nastavio dalje, sledeći pevanje. Vampiri su mu prišli i strgnuli mu peškir sa lica i odveli ga. On je moj sin."
<BR>&nbsp;&nbsp;&nbsp;&nbsp;&nbsp;"Ako ti nešto prekriva lice, oni to strgnu! Hirst je koristio gorivo da natopi peškir. Kiša ga je sprala. Potražili smo peškire sa... Vemb?"
<BR>&nbsp;&nbsp;&nbsp;&nbsp;&nbsp;"Biberlikom. Minčom."
<BR>&nbsp;&nbsp;&nbsp;&nbsp;&nbsp;"Da, ti su zadržali miris. Održali su nas u životu, peškiri i rišatra. Svaki put kada bi postalo suviše teško za nas, upražnjavali smo rišatru. I odapinjali strele iz samostrela. Stražari su ispuštali mačeve i samostrele, ali ne i tobolce. Morali smo da ih tražimo. Da pljačkamo mrtve."
<BR>&nbsp;&nbsp;&nbsp;&nbsp;&nbsp;"Videla sam nešto što nisam razumela", reče Vemb. "Trebalo bi da kažem Turlu. Vampiri su upražnjavali rišatru sa nekima od nas, a zatim ih odvodili u visoku travu i još dalje. Zašto su ih ostavili u životu? Jesu li još živi?"
<BR>&nbsp;&nbsp;&nbsp;&nbsp;&nbsp;Vala reče: "Demoni bi to mogli znati."
<BR>&nbsp;&nbsp;&nbsp;&nbsp;&nbsp;"Demoni čuvaju tajne demona", primeti Vemb.
<BR>&nbsp;&nbsp;&nbsp;&nbsp;&nbsp;Oblaci su se ponovo namakli. U tami, Barok reče: "Pogodio sam vampira koji je odvodio Anta. Utrošio sam dve strele. Drugi je nastavio pesmu, pogodio sam i nju. Ant je krenuo za trećom ženom, i tada je već bio izvan dometa. Odveli su ga u travu. Nisam ga više video. Da nije trebalo njega da pogodim?"
<BR>&nbsp;&nbsp;&nbsp;&nbsp;&nbsp;Samo su ga gledali.
<BR>&nbsp;&nbsp;&nbsp;&nbsp;&nbsp;"Ne mogu da stražarim sa vama", reče Barok. "Ne bih sada podneo rišatru. Glava mi je suviše... ne znam da li mogu da vam to objasnim..."
<BR>&nbsp;&nbsp;&nbsp;&nbsp;&nbsp;Stegli su mu ruke i pokušali da ga uvere kako razumeju. Ostavili su ga tamo.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
