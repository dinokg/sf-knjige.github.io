<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. NADOLAZEĆA OLUJA
<P>&nbsp;&nbsp;&nbsp;&nbsp;&nbsp;Šator se ugnezdio ispod zida, ali bio je okrenut napolje prema luku od belih čaršava.
<BR>&nbsp;&nbsp;&nbsp;&nbsp;&nbsp;Leševi su bili položeni glava prema glavi, dva diva po čaršavu, ili četiri vampira. Divovi su pronašli Antrantilina i člana njegove posade Himapertarija i položili ih na jedan čaršav. Taratarafašt i Foranajidli mora da još nisu bile pronađene. Na narednom čaršavu nalazilo se šest mrtvih sićušnih sakupljača.
<BR>&nbsp;&nbsp;&nbsp;&nbsp;&nbsp;Divovi samo što nisu završili sa oblikovanjem svojih ustrojstava. Sićušni hominidi muvali su se oko njih, ne pomažući mnogo, ali zato noseći hranu i lakši teret. Svi su na sebi imali čaršave sa rupama za glavu.
<BR>&nbsp;&nbsp;&nbsp;&nbsp;&nbsp;Div trave mogao je bez po muke da podigne vampira. Ali bila su potrebna dvojica sa ponesu mrtvog diva.
<BR>&nbsp;&nbsp;&nbsp;&nbsp;&nbsp;Međutim, Biđ je nosio mrtvu ženu divova trave prebačenu preko ramena. Skotrljao je ženu s ramena tako da je tresnula preko čaršava, baš onako kako treba. Uzeo je njenu šaku i tužno stao nešto da joj govori. Vala se predomislila, nije htela da mu smeta.
<BR>&nbsp;&nbsp;&nbsp;&nbsp;&nbsp;Dve žene su završile sa polaganjem još mrtvih vampira. Jedna joj je prišla. "Utrljale smo biberlik po ivicama čaršava. To će zaustaviti male lešinare", reče Munva mašinskom narodu. "Velike lešinare možemo gađati iz samostrela. Demoni neće morati da se bore za ono što je njihovo."
<BR>&nbsp;&nbsp;&nbsp;&nbsp;&nbsp;"Lepo od vas", primeti Valavirgilin. Stolovi bi izdigli mrtve izvan domašaja lešinara; ali gde bi Divovi trave našli drvo?
<BR>&nbsp;&nbsp;&nbsp;&nbsp;&nbsp;"Šta mogu da učinim za vas?" upita Munva.
<BR>&nbsp;&nbsp;&nbsp;&nbsp;&nbsp;"Došli smo da stražarimo s vama."
<BR>&nbsp;&nbsp;&nbsp;&nbsp;&nbsp;"Imali ste velike gubitke u ovoj bici. Nijedan demon neće doći prve noći. Odmorite se."
<BR>&nbsp;&nbsp;&nbsp;&nbsp;&nbsp;Vala reče: "Ali to je ipak bila moja zamisao."
<BR>&nbsp;&nbsp;&nbsp;&nbsp;&nbsp;"Turlova zamisao", obavesti je Munva.
<BR>&nbsp;&nbsp;&nbsp;&nbsp;&nbsp;Vala klimnu i potrudi se da se ne osmehne. To je bila društvena konvencija, kao ono Luis Vu je pomogao Turlu da uzburka more. Mahnula je prema malim hominidima. "Ko su ovi?"
<BR>&nbsp;&nbsp;&nbsp;&nbsp;&nbsp;Munva ih pozva. "Perilak, Silače, Manače, Korijak..." Male glave se podigoše. "...ovo su novi saveznici: Kejverbrimis, Valavirgilin, Vandernoti."
<BR>&nbsp;&nbsp;&nbsp;&nbsp;&nbsp;Sakupljači se osmehnuše i zaklimaše glavama, ali nisu odmah prišli. Otišli su ka mestu gde su divovi trave pažljivo skidali čaršave preko glava podalje od mrtvih i šatora, a zatim uzeli srpove i samostrele. Sakupljači su skinuli zaražene čaršave, i zakačili tanke mačeve iza leđa.
<BR>&nbsp;&nbsp;&nbsp;&nbsp;&nbsp;Prišao im je Biđ, bez čaršava i naoružan. "Peškiri su ispod šatora. Natrljali smo ih minčom", reče on. "Svi su dobrodošli da se posluže."
<BR>&nbsp;&nbsp;&nbsp;&nbsp;&nbsp;Sakupljači su dosezali do pazuha pripadnicima mašinskog naroda i do pupka Biđu i Munvi. Lica su im bila ćosava i šiljata; široko su se osmehivali pokazujući usta prepuna zuba. Nosili su tunike od štavljene kože smirpa sa ostavljenim bež krznom, obilato urešenim perjem. Kod žena, Perilak i Korijak, perje je obrazovalo malecka krila. Žene su morale da paze u hodu kako ga ne bi oštetile. Manak i Silak dosta su ličili na žene. Veća razlika očitavala se u odevanju; i njihova odeća bila je ukrašena perjem, ali su ruke mogle slobodno da mašu. Ili da se bore.
<BR>&nbsp;&nbsp;&nbsp;&nbsp;&nbsp;Kiša je sipila, ali i to je bilo dovoljno da se mašinski narod povuče u šator. Vala je primetila da je tle obilato posuto travom. Ta trava služiće divovima trave kao ležaj i kao hrana. Zaustavila je svoje sadruge i naložila im da skinu sandale.
<BR>&nbsp;&nbsp;&nbsp;&nbsp;&nbsp;Već je bilo dovoljno mračno, tako da je Vala jedva raspoznavala lica. Rišatru je najbolje bilo upražnjavati noću.
<BR>&nbsp;&nbsp;&nbsp;&nbsp;&nbsp;Ali ne na bojnom polju.
<BR>&nbsp;&nbsp;&nbsp;&nbsp;&nbsp;"Ovo je loš posao", primeti Perilak.
<BR>&nbsp;&nbsp;&nbsp;&nbsp;&nbsp;Vandernoti upita: "Koliko ste izgubili?"
<BR>&nbsp;&nbsp;&nbsp;&nbsp;&nbsp;"Gotovo dve stotine do sada."
<BR>&nbsp;&nbsp;&nbsp;&nbsp;&nbsp;"Bilo nas je samo deset. Četvoro je otišlo. Sopašintaj i Čitakumišad smo ostavili na straži iznad nas kod topa. Barok se oporavlja od noći provedene u paklu."
<BR>&nbsp;&nbsp;&nbsp;&nbsp;&nbsp;"Čovek naše kraljice otišao je sa Turlovom ženom da dovede ostale hominide na pogađanje. Ako..." Oči male žene sevnuše unaokolo. "...gospodari noći ne progovore, i drugi glasovi će se sutra pridružiti našima."
<BR>&nbsp;&nbsp;&nbsp;&nbsp;&nbsp;Legenda kaže da demoni čuju svaku reč koja se o njima izgovori, osim - tvrde neki - po danu. Demoni su i sada možda bili tu negde oko njih.
<BR>&nbsp;&nbsp;&nbsp;&nbsp;&nbsp;Kej upita: "Da li bi čovek vaše kraljice zaista upražnjavao rišatru sa svojim saputnicima?"
<BR>&nbsp;&nbsp;&nbsp;&nbsp;&nbsp;Četvoro sakupljača se zakikotalo. Biđ i Munva zaurlaše od smeha. Mala žena - Perilak - reče Keju: "Kao da bi žena Diva trave uopšte primetila. Veličina je važna. Ali vi, vi i mi bismo mogli da uradimo nešto po tom pitanju."
<BR>&nbsp;&nbsp;&nbsp;&nbsp;&nbsp;Perilak i Kejverbrimis se pogledaše kao da je oboma ista pomisao pala na pamet. Ženica uhvati Keja za lakat; Kejova ruka očeša perje sakupljača. On predloži: "Pretpostavljam da ih skupljate brže nego što možete da ih istrošite?"
<BR>&nbsp;&nbsp;&nbsp;&nbsp;&nbsp;Ona odvrati: "Ne, kože se brzo ukvare. Možemo da razmenimo samo malo."
<BR>&nbsp;&nbsp;&nbsp;&nbsp;&nbsp;"Šta ako možemo da pronađemo način da odložimo kvarenje?"
<BR>&nbsp;&nbsp;&nbsp;&nbsp;&nbsp;S vremena na vreme do Valavirgilinih nozdrva dopro bi smrad sa bojnog polja i ona bi frknula da ga odagna. Međutim, mirisi nisu stizali do Kejverbrimisa. Ne do njega! Kej je bio u trgovačkom modu. Um mu je bio tamo gde je dobiti i gubiti bilo stvar brojki, gde je neprijatnost bila sramota koju čovek nije mogao sebi da dopusti, gde je jedno carstvo preživljavalo zato što je đubre jednih hominida za druge predstavljalo zlatnu žilu.
<BR>&nbsp;&nbsp;&nbsp;&nbsp;&nbsp;Spustio se mrkli mrak. Ali pri slaboj svetlosti Luka osvetljenog dnevnom svetlošću, ugledala je Biđov široki osmeh. Upitala je Diva trave: "Jesi li kad prisustvovao pogađanju?"
<BR>&nbsp;&nbsp;&nbsp;&nbsp;&nbsp;"Nekoliko puta. Luis Vu je došao kada sam bio dete, ali sve pogodbe sklopljene su između njega i starog Turla. Crveni su sklopili mir s nama pre trideset falana; isparcelisali smo prebivališta. Pre dvadeset četiri falana sastali smo se sa crvenima i morskim narodom, razmenili karte. Svi narodi saznali su za nove teritorije. Ali svi su zaključili da su divovi trave neobično veliki."
<BR>&nbsp;&nbsp;&nbsp;&nbsp;&nbsp;Niko ne bi poverovao kada bi učtivo odbila da se složi s tim. Vala posegnu da uhvati Diva trave pod ruku. Osluškivala je neće li čuti demone u noći, ali jedino je čula kišu.
<BR>&nbsp;&nbsp;&nbsp;&nbsp;&nbsp;Navukli su se oblaci. Potpuno se smračilo.
<BR>&nbsp;&nbsp;&nbsp;&nbsp;&nbsp;Jedan od muškaraca sakupljača upita: "Hoćemo li samo da čekamo? Hoće li to smatrati učtivijim?"
<BR>&nbsp;&nbsp;&nbsp;&nbsp;&nbsp;Manak, to je bio on? Dlaka gušća oko vrata, kao da je on bio alfa mužjak, a Silak beta. Kod većine hominidnih vrsta, jedan mužjak bio je najaktivniji; ali Vala nije znala da li to važi i za sakupljače.
<BR>&nbsp;&nbsp;&nbsp;&nbsp;&nbsp;Vala reče: "Manače, mi smo ovde. U njihovom habitatu. Možeš čak na to gledati kao da smo došli da zabavimo gospodare noći. Da li bi da upražnjavaš rišatru sa mnom?" Biđu je brzo dodala: "Biđ, ovo je zbog veličine, kako bih ja bila veća. Pretpostavljam da će Vand prvo otići sa Munvom..." Primetila je da Kej i Perilak više nisu razgovarali o poslu. Filozofije se razlikuju.
<BR>
<BR>&nbsp;&nbsp;&nbsp;&nbsp;&nbsp;Upražnjavati rišatru sa sakupljačem bila je tek predigra.
<BR>&nbsp;&nbsp;&nbsp;&nbsp;&nbsp;Rišatra sa Turlovim naslednikom, pak, bila je nešto sasvim drugo. Bilo je u njoj zadovoljstva. Bio je veliki. Bio je veoma spreman. Veoma se ponosio svojim samosavlađivanjem, mada je bio na samoj ivici kontrolisanja. Bio je veoma veliki.
<BR>&nbsp;&nbsp;&nbsp;&nbsp;&nbsp;Kejverbrimis se divno provodio te noći, ili je bar tako izgledalo. Upravo je pričao Munvi neku šalu ili tajnu. Taj je bio dobar trgovac; u suštini dobar čovek. Vala je sve vreme pogledavala u njegovom pravcu.
<BR>&nbsp;&nbsp;&nbsp;&nbsp;&nbsp;Parili su se. Vala nije mogla da odagna to iz misli... ne bi ni trebalo da pokušava, zaista. Razmišljati o tako nečem bilo je dobro za svetkovinu rišatre. Pa ipak.
<BR>&nbsp;&nbsp;&nbsp;&nbsp;&nbsp;Parenje je stvar reda. Eoni evolucije oblikovali su mnoge odgovore na parenje kod hominida: prilaz, mirise, položaje i mogućnosti, vizuelne i taktilne nagoveštaje. Kultura oblikuje i više od toga: plesove, klike, stilove, dozvoljene reči i rečenice.
<BR>&nbsp;&nbsp;&nbsp;&nbsp;&nbsp;Ali evolucija nikada ne dira seks izvan jedne vrste, i rišatra je uvek umetnički oblik. Tamo gde oblici ne odgovaraju, mogu biti pronađeni drugi oblici. Oni koji ne mogu da učestvuju, mogu da gledaju, mogu da daju bestidan savet...
<BR>&nbsp;&nbsp;&nbsp;&nbsp;&nbsp;Kada smo već kod toga, mogu da stražare kada je trgovčevom telu ili umu potreban odmor.
<BR>&nbsp;&nbsp;&nbsp;&nbsp;&nbsp;Noć je bila gotovo nema, ali nije svaki šapat bio vetar. Demoni bi trebalo da budu tamo napolju. To je bila njihova dužnost. Ali ako do njih, iz bilo kog razloga, nije stigla reč o bojnom polju posutom leševima, onda su ti zvuci mogli da potiču od vampira.
<BR>&nbsp;&nbsp;&nbsp;&nbsp;&nbsp;Vala je sedela na tronožcu visokom tri stope i dovoljno jakom da podnese Diva trave. Noć je bila dovoljno topla tako da je mogla da sedi naga, ili je ona bila dovoljno zagrejana - međutim, napunjeni pištolji ipak su joj bili za leđima. Ispred nje je pljuštala kiša i malo šta drugo je moglo da se vidi. Na trenutak je zamrlo svako uzbuđenje iza njenih leđa.
<BR>&nbsp;&nbsp;&nbsp;&nbsp;&nbsp;"Mi i divovi trave, mi se volimo, ali mi nismo puki paraziti", govorio je jedan od sakupljača. "Gde god su se nekada nalazile šume cvetova-ogledala, sada ima biljojeda, lovine koja može da nas prehrani. Mi krećemo u potragu ispred Turlovih ljudi. Mi ispitujemo, vodimo, mi im pravimo karte."
<BR>&nbsp;&nbsp;&nbsp;&nbsp;&nbsp;To je bio Manak. Bio je premali da zadovolji čak i ženu pripadnicu mašinskog naroda i bio je neiskusan; ali mogao je da nauči. Neki su lako zauzimali pravilan stav. Drugi nikada nisu uspevali da nauče.
<BR>&nbsp;&nbsp;&nbsp;&nbsp;&nbsp;Parenje nije bilo bez posledica. Odgovor hominida na parenje nije odgovor uma. Rišatra nema posledica, i um može ostati bistar. Stid ne dolazi u obzir. Tu je uvek smeh za oboje. Rišatra predstavlja zabavu, diplomatiju i prijateljstvo, kao i saznanje da možete dohvatiti oružje u mraku.
<BR>&nbsp;&nbsp;&nbsp;&nbsp;&nbsp;"Nadamo se da ćemo se obogatiti", govorio je Kej. "Prema onima koji proširuju carstvo uvek se lepo ophode. Carstvo raste sa našom zalihom goriva. Ako smo u stanju da ubedimo neku zajednicu da spravlja gorivo i prodaje ga carstvu, bonus omogućava svakome od nas da stvori porodicu."
<BR>&nbsp;&nbsp;&nbsp;&nbsp;&nbsp;Munva reče: "Te nagrade su vaše. Vaši klijenti-plemena suočavaju se s nečim drugim. Gubitkom ambicije, gubitkom prijatelja i para, obmanom i ranom smrću svakoga ko se navikne da pije vaše gorivo."
<BR>&nbsp;&nbsp;&nbsp;&nbsp;&nbsp;"Neki su suviše slabi da bi rekli: 'Dosta'. Munva, vi morate biti jači od toga."
<BR>&nbsp;&nbsp;&nbsp;&nbsp;&nbsp;"Svakako. Mogu to da uradim noćas, sada. Dosta, Kejverbrimise."
<BR>&nbsp;&nbsp;&nbsp;&nbsp;&nbsp;Vala se okrenula i ugledala bele osmehe velikih i malih. Biđ reče: "Imao sam prošle noći jedan od vaših peškira natopljen alkoholom. Ošamutio me je. Izgubio sam cilj."
<BR>&nbsp;&nbsp;&nbsp;&nbsp;&nbsp;Kej je vešto promenio temu. "Valavirgilin, hoćeš li se vratiti u Središnji Grad, pariti se i obrazovati porodicu?"
<BR>&nbsp;&nbsp;&nbsp;&nbsp;&nbsp;"Parila sam se", odvrati ona.
<BR>&nbsp;&nbsp;&nbsp;&nbsp;&nbsp;Kej odjednom nije imao više ništa da kaže.
<BR>&nbsp;&nbsp;&nbsp;&nbsp;&nbsp;Nije znao!
<BR>&nbsp;&nbsp;&nbsp;&nbsp;&nbsp;Šta je on mislio? Da će on i ona postati zvanični par? Valavirgilin reče: "Obogatila sam se zahvaljujući poklonu koji sam dobila od Luisa Vua pripadnika naroda sa Lopte." Kako je to uradila nije se nikoga ticalo, i bilo je ilegalno. "Tada sam se parila. Tarbovi roditelji bili su prijatelji moje porodice, kao što je to uobičajeno kod nas, Munva. On je imao malo novca, ali je dobar otac, dozvolio mi je da se posvetim poslovima.
<BR>&nbsp;&nbsp;&nbsp;&nbsp;&nbsp;Postala sam nemirna. Setila sam se da je Luis Vu nagovestio... ne. Upitao je da li moj narod pravi oruđe od taloga koji ostaje posle destilacije alkohola. Plastika, kazao je. Njegova stvarčica za prevođenje odbila je da prevede tu reč, ali ja sam je naučila. Rekao je da to znači bezobličan. Plastika može da poprimi bilo koji oblik, po tvorčevoj želji. Talog je beskoristan, odvratan. Klijenti bi mogli biti zahvalni ako bismo imali razloga da ih oslobađamo toga.
<BR>&nbsp;&nbsp;&nbsp;&nbsp;&nbsp;I tako sam pronašla hemijsku laboratoriju." Slegnula je ramenima u mraku. "Uvek te košta više nego što bilo ko očekuje, ali bar smo dobili odgovore. To čudo krije tajne.
<BR>&nbsp;&nbsp;&nbsp;&nbsp;&nbsp;Jednog dana većina mog novca bila je potrošena. Tarabliliast i deca su kod porodice moga oca, a ja sam ovde, dok ne budem ponovo u stanju da ih prehranim. Korijak, jesi li spremna da preuzmeš stražu?"
<BR>&nbsp;&nbsp;&nbsp;&nbsp;&nbsp;"Svakako. Zadrži tu misao, Vandernoti. Vala, šta je napolju?"
<BR>&nbsp;&nbsp;&nbsp;&nbsp;&nbsp;"Kiša. Povremeno na trenutak vidim nešto crno i sjajno i čujem kikotanje. Nema mirisa vampira."
<BR>&nbsp;&nbsp;&nbsp;&nbsp;&nbsp;"Dobro."
<BR>
<BR>&nbsp;&nbsp;&nbsp;&nbsp;&nbsp;Munva je prešla na jezik divova trave i pravila je šale na koje se Biđ grohotom smejao. Pri sivoj svetlosti jutra sakupljači su među sobom razgovarali, mahali u pravcu sve svetlije zemlje, a onda su manje-više popadali jedni preko drugih na gomilu.
<BR>&nbsp;&nbsp;&nbsp;&nbsp;&nbsp;"Misliš li da su dolazili?" Spaš je upitala, nikoga određeno, i izišla iz šatora.
<BR>&nbsp;&nbsp;&nbsp;&nbsp;&nbsp;Vand reče: "Baš me briga. Hajde da spavamo."
<BR>&nbsp;&nbsp;&nbsp;&nbsp;&nbsp;"Bili su", reče Spaš.
<BR>&nbsp;&nbsp;&nbsp;&nbsp;&nbsp;Vala iziđe napolje.
<BR>&nbsp;&nbsp;&nbsp;&nbsp;&nbsp;Prošlo je nekoliko trenutaka pre nego što je shvatila da je jedan čaršav bio prazan. Koji? Krajnje levo... šest mrtvih sakupljača. Ostali su bili nedirnuti.
<BR>&nbsp;&nbsp;&nbsp;&nbsp;&nbsp;Biđ priđe otresito, mašući svojim srpom-mačem. Još divova spuštalo se niz zemljani zid. Okupili su se na dogovor, a zatim raširili u obliku lepeze i krenuli u istraživanje, tražeći dokaze o tome šta su demoni uradili.
<BR>&nbsp;&nbsp;&nbsp;&nbsp;&nbsp;Vala se, međutim, popela na zid da odspava u kontejneru.
<BR>
<BR>&nbsp;&nbsp;&nbsp;&nbsp;&nbsp;U podne ju je probudio miris pečenja u nozdrvama; bila je veoma gladna. Sledila je miris dole do šatora.
<BR>&nbsp;&nbsp;&nbsp;&nbsp;&nbsp;Zatekla je na okupu sakupljače i mašinski narod. Sakupljači su bili u lovu. Vatru koju su zapalili da skuvaju svoju lovinu Barok i Vand su iskoristili da naprave hleb od lokalne trave.
<BR>&nbsp;&nbsp;&nbsp;&nbsp;&nbsp;"Mi jedemo četiri, pet, šest obroka dnevno", obavesti je Silak. "Pint kaže da vi jedete samo jednom dnevno?"
<BR>&nbsp;&nbsp;&nbsp;&nbsp;&nbsp;"Da. Ali mnogo. Nalazite li dovoljno mesa?"
<BR>&nbsp;&nbsp;&nbsp;&nbsp;&nbsp;"Kada su vaši ljudi sišli da jedu, naši su otišli ponovo u lov. Pojedi ono što vidiš, lovci će se vratiti."
<BR>&nbsp;&nbsp;&nbsp;&nbsp;&nbsp;Pljosnati hleb nije ispao loše, i Vala je pohvalila muškarce. I meso smirpa je bilo dobro, mada pomalo suvo i žilavo. Sakupljači bar nisu imali naviku koju su sretali kod drugih hominida: da menjaju ukus mesa trljajući ga solju, travama ili bobicama.
<BR>&nbsp;&nbsp;&nbsp;&nbsp;&nbsp;Vala se zapitala da li bi vredelo uzgajati smirpe na drugim mestima, ali svi trgovci znali su odgovor na to pitanje. Ono što je za jedne hominide bila premija, za druge je bila kuga. Bez lokalnih grabljivica koje bi ograničavale njihov broj, smirpi bi pojeli nečije useve, namnožili bi se u tolikom broju da ne bi imali čime da se prehrane, a kada bi ih glad iscrpla počeli bi da šire zaraze.
<BR>&nbsp;&nbsp;&nbsp;&nbsp;&nbsp;U međuvremenu je pojela sve što se našlo pred njom. I sakupljači i mašinski narod zabavljali su se posmatrajući je. Silak reče: "Baš je bila naporna prošla noć."
<BR>&nbsp;&nbsp;&nbsp;&nbsp;&nbsp;"Da li sam nešto propustila?"
<BR>&nbsp;&nbsp;&nbsp;&nbsp;&nbsp;Kej reče: "Demoni su bili na delu. Nema mrtvih divova trave na potezu između zida i visoke trave. Biđ je pronašao uredno naslagane gomile kostiju u travi. Nisu dirali vampire. Pretpostavljam da su ih ostavili za večeras."
<BR>&nbsp;&nbsp;&nbsp;&nbsp;&nbsp;"Vrlo uviđavno s njihove strane." Pošto njihovih mrtvih više nije bilo, okončalo se i vreme žaljenja divova trave, osim... "Bilo bi još uviđavnije s njihove strane kada bi uzeli i ostale naše mrtve. Još nešto?"
<BR>&nbsp;&nbsp;&nbsp;&nbsp;&nbsp;Silak pokaza.
<BR>&nbsp;&nbsp;&nbsp;&nbsp;&nbsp;Padala je kiša. Oblaci su obrazovali nepregledan pljosnati krov, daleko u visinama. Mogli ste da vidite nadaleko preko otvorenih pašnjaka. Ono što je Vala ugledala ličilo je na poveći vagon koji je vukla neka životinja; s naporom se vukao prema kraljevstvu divova trave.
<BR>&nbsp;&nbsp;&nbsp;&nbsp;&nbsp;Pet velikih životinja širokih ramena. Više nego što je bilo potrebno za taj vagon visokih bočnih strana, mada je bio veliki.
<BR>&nbsp;&nbsp;&nbsp;&nbsp;&nbsp;"Stići će dosta pre sumraka ovamo. Čak i u tom slučaju, ako tvoja vrsta može da spava na mahove, imaćete vremena."
<BR>&nbsp;&nbsp;&nbsp;&nbsp;&nbsp;Vala klimnu i pope se uz zid da još malo odspava.
<BR>
<BR>&nbsp;&nbsp;&nbsp;&nbsp;&nbsp;Parum se vozio na vozačevom sedištu pored mnogo manjeg crvenokožca. Još troje crvenih vozilo se u zatvorenom prostoru ispod.
<BR>&nbsp;&nbsp;&nbsp;&nbsp;&nbsp;Zaustavili su kola ispod samog zida, u blizini otvora. Izvadili su sa dna vagona neku stvar. Vala žmirnu, pokušavajući da vidi nešto gotovo nevidljivo. Instinkt plaćenika prostrujao joj je kroz živce, nerazumljivo blebečući.
<BR>&nbsp;&nbsp;&nbsp;&nbsp;&nbsp;U vreme pada gradova, leteća vozila predstavljala su najčešće pale predmete. Ova zakrivljena providna ploča bila je od one vrste koju su ljudi pronalazili u palim kolima. Većina se razbila. Ova je delovala čitava. Njena vrednost mora da je ogromna!
<BR>&nbsp;&nbsp;&nbsp;&nbsp;&nbsp;Crveni priđoše, držeći je na uglovima. Svaki od njih imao je mač koji je bio gotovo isto onoliko dugačak kao i on sam i visio mu na leđima u kožnim koricama. Nosili su bojene kožne kiltove i kožne rance, kako muškarci tako i žene, mada su svetlije boje krasile žensku odeću. Zubi su im bili zašiljeni, svi odreda, poređani u dvostruki red očnjaka.
<BR>&nbsp;&nbsp;&nbsp;&nbsp;&nbsp;Valvirgilin, Kejverbrimis, Munva, Turl u punom oklopu, Manak i Korijak čekali su da ih pozdrave. Skupina je bila pomalo smrknuta.
<BR>&nbsp;&nbsp;&nbsp;&nbsp;&nbsp;"Turle, ovo je prozor", svečano izjavi jedan muškarac crvenih. "To je poklon naroda močvare koji ne može da napusti svoje prebivalište. Preklinju da ih zaštitimo od vampirske kuge koja se širi. Narod močvare ne može da beži, jer za njih ima života samo u močvari."
<BR>&nbsp;&nbsp;&nbsp;&nbsp;&nbsp;Valavirgilin uhvati Turlov upitni pogled. "Poznate su nam takve vrste", primeti ona. "Močvara, pustinja, jedna strana planine, šuma koja se cela sastoji od samo jedne vrste drveta. Njihovi stomaci su se izmenili tako da primaju samo jednu vrstu hrane, ili ne mogu da prežive hladnoću ili toplotu, ili suviše malo vlage u vazduhu, ili suviše mnogo. Ali ovo je veličanstven poklon."
<BR>&nbsp;&nbsp;&nbsp;&nbsp;&nbsp;"Jeste. Učinićemo šta možemo za narod močvare", izjavi Turl. "Ovi naši saveznici uspeli su da stignu do nas..." i Turl ih predstavi, govoreći sporo, izgovarajući imena sakupljača i mašinskog naroda sa različitom tačnošću.
<BR>&nbsp;&nbsp;&nbsp;&nbsp;&nbsp;"Ja sam Teger huki-Tandartal", reče muškarac crvenih. "Ovo je Varvija huki-Marf Tandartal. Putujemo sa Anakrin huki-Vanurur i Čejčind huki-Karašk." Drugo dvoje crvenih otišli su da se pobrinu za tovarne životinje.
<BR>&nbsp;&nbsp;&nbsp;&nbsp;&nbsp;Turl upita: "Kako vaš narod upražnjava rišatru?"
<BR>&nbsp;&nbsp;&nbsp;&nbsp;&nbsp;"Nismo u stanju", odvrati Varvija i ne pruži nikakvo drugo objašnjenje.
<BR>&nbsp;&nbsp;&nbsp;&nbsp;&nbsp;Parum se iscerio i Vala mu je uzvratila istom merom, zamišljajući razočaranje muškaraca divova trave. Turl je kao domaćin govorio u ime svih, kao što je protokol to i zahtevao, ali kratko. Kakva korist od raspredanja o veštinama gostiju kada je rišatra u pitanju, pred vrstama koje uopšte to nisu u stanju da rade? Teger i Varvija samo klimnuše kada je zaćutao. Ostali muškarci crvenih nisu uopšte ni slušali. Pregledavali su leševe vampira koji su ležali na jednom od čaršava i međusobno užurbano pričali.
<BR>&nbsp;&nbsp;&nbsp;&nbsp;&nbsp;Teger i Varvija su dosta ličili jedno na drugo. Crvena koža bila im je glatka; lica ćosava. Nosili su kiltove od meke kože sa ukrasnom čipkom. Bili su visoki kao mašinski narod, ali mnogo mršaviji. Velike uši štrčale su im sa uskih glava. Zubi im, izgleda, nisu bili strugani, već su im takvi rasli. Varvija je imala grudi, ali gotovo ravne.
<BR>&nbsp;&nbsp;&nbsp;&nbsp;&nbsp;"Do sada nismo još čuli da je na jednom mestu bilo pronađeno toliko vampira", primeti Varvija.
<BR>&nbsp;&nbsp;&nbsp;&nbsp;&nbsp;"Pobili ste vojsku", reče Teger. "Vampiri leže posvuda. Vašim susedima mora da je milo."
<BR>&nbsp;&nbsp;&nbsp;&nbsp;&nbsp;Varvija upita: "Demoni, jesu li dolazili?"
<BR>&nbsp;&nbsp;&nbsp;&nbsp;&nbsp;Turl reče: "Vojska vampira došla je pre dve noći. Vojska je otišla kada se senka povukla sa sunca. Videli ste mrtve koje su ostavili za sobom, ali naše mrtve odneli su demoni. Bilo ih je upola toliko ili nešto više, plus stotinu sakupljača i četvoro od naših pripadnika mašinskog naroda. Vampiri su užasna pošast. Dobro došli."
<BR>&nbsp;&nbsp;&nbsp;&nbsp;&nbsp;"Nismo još imali prilike da vidimo taj užas", reče Teger. "Mladi lovci nestaju. Naši učitelji gube svoje veštine, kažemo mi, ili nas je pronašao neki novi lovac. Parume, ako smo iskazali nevericu, oprosti nam."
<BR>&nbsp;&nbsp;&nbsp;&nbsp;&nbsp;Parum je velikodušno klimnuo. Turl reče: "Ono što smo znali o vampirima bilo je samo upola tačno. Carstvo mašinskog naroda stiglo nam je na vreme u pomoć."
<BR>&nbsp;&nbsp;&nbsp;&nbsp;&nbsp;Vala je počela da shvata kako nijedan drugi div trave nije mogao da kaže tako nešto. Potcenjivanje plemena ujedno je značilo i potcenjivanje Turla. "Moramo vam pokazati čime se sve branimo", nastavi on, "ali da li ste jeli? Zar ne bi trebalo da skuvate jelo za videla?"
<BR>&nbsp;&nbsp;&nbsp;&nbsp;&nbsp;"Mi meso jedemo sirovo. Volimo raznovrsnost. Divovi trave ne jedu meso, ali šta je sa sakupljačima i mašinskim narodom? Možemo li da delimo? Da vam pokažemo šta imamo."
<BR>&nbsp;&nbsp;&nbsp;&nbsp;&nbsp;Imali su pet tovarnih životinja i kavez na kolima. Stvar u kavezu osetila je njihove poglede i zarežala. Bila je to životinja veličine kakvog diva trave, ubica, shvati Vala. Upitala je: "Šta je to?"
<BR>&nbsp;&nbsp;&nbsp;&nbsp;&nbsp;"Hakarš", odgovori joj Teger s očiglednim ponosom. "Lovac sa Pregradnih Brda. Narod baštovana poslao nam je dva zarad lova. Iako smo ga lovili na njemu nepoznatom terenu, mužjak je ipak uspeo da ubije jednog od nas pre nego što smo ga svladali."
<BR>&nbsp;&nbsp;&nbsp;&nbsp;&nbsp;Bilo je to hvalisanje.
<BR>&nbsp;&nbsp;&nbsp;&nbsp;&nbsp;Mi smo moćni lovci. Mi lovimo niže lovce i mi ćemo pohvatati vaše vampire. Vala predloži. "Perilak, da probamo ovo? Ne večeras, već sutra za vreme našeg jedinog obroka."
<BR>&nbsp;&nbsp;&nbsp;&nbsp;&nbsp;Žena sakupljač reče: "Pogađanje. Varvija, večeras možete ubiti tovarnu životinju. Od sutra pa nadalje, dozvolite nama da budemo domaćini. Mi ćemo sve hraniti dok se..." Ivica senke odgrizla je parče sunca, ali još je bilo dosta svetlo. "...oni koji jedu mrtve ne umilostive da progovore. Poželećete da probate meso smirpa."
<BR>&nbsp;&nbsp;&nbsp;&nbsp;&nbsp;"Zahvaljujemo vam."
<BR>
<BR>&nbsp;&nbsp;&nbsp;&nbsp;&nbsp;Vatra je postala jedina svetlost: nedovoljno svetlosti za kuvanje, ali kuvanje je već bilo završeno. Od ostalih crvenih, Anakrin huki-Vanurur bio je starac, sav izboran, ali živahan. Čajčind huki-Karašk, još jedan muškarac, imao je strašne ožiljke i izgubio je ruku u nekoj staroj bici.
<BR>&nbsp;&nbsp;&nbsp;&nbsp;&nbsp;Oni su doneli vlastiti poklon, poveći keramički krčag jakog, tamnog piva. Uopšte nije bilo loše. Vala je primetila da je i Kej reagovao. Da vidimo kako će Kej to izvesti.
<BR>&nbsp;&nbsp;&nbsp;&nbsp;&nbsp;Kej uzviknu: "Da li vi ovo sami spravljate? Da li pravite puno toga?"
<BR>&nbsp;&nbsp;&nbsp;&nbsp;&nbsp;"Da. Imaš na umu trgovinu?"
<BR>&nbsp;&nbsp;&nbsp;&nbsp;&nbsp;"Čejčind, možda bi vredelo seliti se ako je dovoljno jeftino..."
<BR>&nbsp;&nbsp;&nbsp;&nbsp;&nbsp;"Priče o mašinskom narodu nisu preterane."
<BR>&nbsp;&nbsp;&nbsp;&nbsp;&nbsp;Kej je delovao zbunjeno. Šteta, ali biće bolje da se Vala umeša. "Kejverbrimis hoće da kaže da ako bismo mogli da destilišemo dovoljno ovoga, imali bismo gorivo za naše krstarice. Naše krstarice prenose oružje i mogu da ponesu još mnogo više. Kreću se brže od tovarnih životinja, ali ne mogu da se pokrenu bez goriva."
<BR>&nbsp;&nbsp;&nbsp;&nbsp;&nbsp;"Poklon želite?" upita Čejčind, a Teger uzviknu: "Vi biste naše pivo da pretvorite u gorivo?"
<BR>&nbsp;&nbsp;&nbsp;&nbsp;&nbsp;"Poklon za rat. Svi moraju da prilože. Divovi trave borce, sakupljači uhode, vi gorivo..."
<BR>&nbsp;&nbsp;&nbsp;&nbsp;&nbsp;"Naše oči?"
<BR>&nbsp;&nbsp;&nbsp;&nbsp;&nbsp;"Ah?"
<BR>&nbsp;&nbsp;&nbsp;&nbsp;&nbsp;"Ne znamo nijednu drugu vrstu koja može da vidi tako daleko kao bilo koji crveni pastir."
<BR>&nbsp;&nbsp;&nbsp;&nbsp;&nbsp;"Vaše oči. Naše krstarice, naš top, naši bacači plamena. Možete li da priložite piva koliko teži tri stotine ljudi za rat protiv vampira? Od toga bismo destilisali gorivo u težini trideset ljudi. Naš sistem destilacije sasvim je jednostavan, tako da se može kopirati."
<BR>&nbsp;&nbsp;&nbsp;&nbsp;&nbsp;Varvija uzviknu: "To je dovoljno da se potopi cela civilizacija!"
<BR>&nbsp;&nbsp;&nbsp;&nbsp;&nbsp;Međutim, Teger upita: "Kolikih ljudi?"
<BR>&nbsp;&nbsp;&nbsp;&nbsp;&nbsp;Ha! Vala reče: "Vaše veličine." Teger je postavio očigledno pitanje, ali ono je nagoveštavalo pristanak... a težina pripadnika mašinskog naroda bila je za šestinu veća. "Razmišljam o tome da uzmem dve krstarice. Treću da ostavim ovde. Neka Turl obezbedi gorivo za treću."
<BR>&nbsp;&nbsp;&nbsp;&nbsp;&nbsp;"Vand i Čit mogu to da nadgledaju", reče Kej.
<BR>&nbsp;&nbsp;&nbsp;&nbsp;&nbsp;"Oh?" Pitala se zašto li su oboje odsutni.
<BR>&nbsp;&nbsp;&nbsp;&nbsp;&nbsp;"Dosta im je, šefe. I Spaš se tetura. Isto kao i Barok."
<BR>&nbsp;&nbsp;&nbsp;&nbsp;&nbsp;"Svaki upad bio bi ravan samoubistvu", reče crvena Varvija, "osim ako ne upoznamo neprijatelja. Jesu li demoni progovorili?"
<BR>&nbsp;&nbsp;&nbsp;&nbsp;&nbsp;Turl reče: "Neka tela su nestala", i slegnu ramenima.
<BR>&nbsp;&nbsp;&nbsp;&nbsp;&nbsp;"Plaćamo ceh zbog svog lepog ponašanja", primeti Vala. Trgovac mora znati kojim glasom da iznese zahtev. "Tela koja smo čuvali od grabljivica, gospodari noći uzeće poslednja. Uzeli su naše mrtve sakupljače jer su umrli dan ranije." Noć će je čuti.
<BR>
<BR>&nbsp;&nbsp;&nbsp;&nbsp;&nbsp;Sinoć su Kej i Vand bili na zidu sa Barokom, štiteći ih topom. Spaš i Čit su se zamenile s njima.
<BR>&nbsp;&nbsp;&nbsp;&nbsp;&nbsp;Ova noć je, izgleda, bila mnogo manje iscrpljujuća, ali i manje vesela. Sakupljači i mašinski narod i netipično mala žena divova trave po imenu Tvuk pokušali su da nešto pokrenu. Turl nije skinuo oklop. Četvoro crvenih pastira posmatrali su raspoloženo sa pristojne udaljenosti, ćeretajući na vlastitom jeziku, i sve se na neki način raspalo.
<BR>&nbsp;&nbsp;&nbsp;&nbsp;&nbsp;Crveni se nisu neprijateljski ponašali. Možda su bili pomalo ukočeni u blizini samog Turla, ali sa ostalima su bili opušteni i pričljivi. Spaš i troje crvenih upravo su razmenjivali priče. Crveni su imali znatno iskustvo sa hominidima, uprkos svom hendikepu.
<BR>&nbsp;&nbsp;&nbsp;&nbsp;&nbsp;Vala je slušala iz dosade. Životima crvenih upravljala je njihova hrana. Jeli su živo meso i bili su pastiri-gurmani. Lakše je bilo čuvati jedan životni oblik, retko dva, nego pokušati zajedno da čuvaš nekoliko tipova mesnatih zveri. Plemena crvenih pravila su karte puteva kojima su se kretala tako da su putevi mogli da im se ukrste, pri čemu su razmenjivali gozbe.
<BR>&nbsp;&nbsp;&nbsp;&nbsp;&nbsp;Trgovali su i pričama i sretali hominide u brojnim okruženjima. Sada su pričali o dva tipa vodenog naroda, a ta dva tipa očigledno nisu bila ona dva za koje je Vala znala.
<BR>&nbsp;&nbsp;&nbsp;&nbsp;&nbsp;Četvrti crveni, Teger, bio je na straži sa Čit.
<BR>&nbsp;&nbsp;&nbsp;&nbsp;&nbsp;Turl je zaspao u punom oklopu. Očigledno nije bio zainteresovan za rišatru, kao ni za demone, pomisli Vala.
<BR>&nbsp;&nbsp;&nbsp;&nbsp;&nbsp;Sopašintej je ležala ispružena naspram šatorskog krila. "Pitam se kako je noćas unutar zida", reče ona.
<BR>&nbsp;&nbsp;&nbsp;&nbsp;&nbsp;Vala se zamisli. "Turl je ovde napolju. Biđ je unutra, kao odbrana. Ono što Turl ne vidi nije se dogodilo."
<BR>&nbsp;&nbsp;&nbsp;&nbsp;&nbsp;Spaš se podiže na lakat. "Gde si to čula?"
<BR>&nbsp;&nbsp;&nbsp;&nbsp;&nbsp;"Od Turla. Pretpostavljam da se beta muškarci dosta pare i ponekad bore. Čini mi se da propuštamo zabavu..."
<BR>&nbsp;&nbsp;&nbsp;&nbsp;&nbsp;"Pa opet, u mom slučaju", reče Spaš.
<BR>&nbsp;&nbsp;&nbsp;&nbsp;&nbsp;"...ionako ne bi upražnjavali rišatru ako mogu da se pare. A i meni će dobro doći odmor."
<BR>&nbsp;&nbsp;&nbsp;&nbsp;&nbsp;"Isto kao i Turlu. Spava poput tek ugaslog vulkana", primeti Spaš.
<BR>&nbsp;&nbsp;&nbsp;&nbsp;&nbsp;Čit je pogledao prema ženama, osmehnuo se i s lakoćom izišao iz šatora. Gusta magla obavijala je noć. Čit je dohvatio kost od večere i bacio je. Vala je začula tih, prigušeni udar.
<BR>&nbsp;&nbsp;&nbsp;&nbsp;&nbsp;Srebrna gromada našla joj se za leđima, osetila ju je, ali je nije uopšte čula. Turl je njušio, dok je napinjao samostrel bez imalo napora. Reče: "Nisu blizu, ni vampiri ni noćni narod. Čitakumišade, vidiš li nešto? Njušiš li nešto?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;Turl je delovao previše budan za nekoga ko je spavao još pre svega nekoliko trenutaka. Navukao je šlem i izišao. Stražar divova trave, Tarun, krenu za njim.
<BR>&nbsp;&nbsp;&nbsp;&nbsp;&nbsp;Spaš reče: "Pogrešila sam, zar ne? Ali zašto..."
<BR>&nbsp;&nbsp;&nbsp;&nbsp;&nbsp;Vala prošaputa: "Crveni. Oni su drevni neprijatelji, a sada se nalaze svuda oko njega. Zato nije skinuo oklop i zato se pretvarao da spava. Možeš se kladiti u to."
<BR>
<BR>&nbsp;&nbsp;&nbsp;&nbsp;&nbsp;Ujutro nije bilo mrtvih između zida i visoke trave, osim onih koji su ležali na čaršavima. Demoni će, izgleda, dokazati da je bila u pravu.
<BR>&nbsp;&nbsp;&nbsp;&nbsp;&nbsp;Čajčind je pitao, ne obrativši se nikom posebno: "Gde da oslobodimo hakarča?"
<BR>&nbsp;&nbsp;&nbsp;&nbsp;&nbsp;Korijak je pogledala Manaka. Žena sakupljača reče: "U blizini visoke trave, ali dozvolite da to prvo saopštim svojim sadruzima. Vala, hoće li i tvoji ljudi u lov?"
<BR>&nbsp;&nbsp;&nbsp;&nbsp;&nbsp;"Mislim da neće, ali pitaću."
<BR>&nbsp;&nbsp;&nbsp;&nbsp;&nbsp;Razgovarala je sa ostalima. Niko nije bio oduševljen. Mašinski narod jede meso, ali meso grabljivica obično je imalo loš ukus. Ipak, Kej reče: "Ispašćemo kukavice ako neko ne ode u lov."
<BR>&nbsp;&nbsp;&nbsp;&nbsp;&nbsp;"Raspitaj se", reče mu ona. "Izgleda mi opasan. Što više znaš, manja je mogućnost da budeš ubijen."
<BR>&nbsp;&nbsp;&nbsp;&nbsp;&nbsp;Nikada nije čuo tu izreku. Zagledao se u nju, nasmejao, a onda rekao: "Želimo to da onemogućimo po svaku cenu?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Prespavala je lov. U podne se probudila da podeli obrok. Kejverbrimis je imao jednu jedinu brazgotinu na mišici, budala. Vala ju je povezala peškirom natopljenim gorivom. Meso hakarča imalo je ukus sličan ukusu mesa mačke.
<BR>&nbsp;&nbsp;&nbsp;&nbsp;&nbsp;Mrtvih je bilo sve manje, ali njihov smrad lebdeo je iznad šatora, a i spuštala se užasna noć.
<BR>&nbsp;&nbsp;&nbsp;&nbsp;&nbsp;Demoni će dokazati da je bila u pravu, pomisli ona. Tela koja smo čuvali od grabljivica gospodari noći uzeće poslednje. Večeras.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
