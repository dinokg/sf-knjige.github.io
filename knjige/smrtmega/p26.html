<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. VELIKI SKANIA - VABIS JE POSKAKIVAO
<P>&nbsp;&nbsp;&nbsp;&nbsp;&nbsp;Veliki Skania - Vabis je poskakivao s vremena na vreme, kad bi mu ogromni točkovi zakačili neki napušteni automobil i izbacili ga van puta. Vozač kamiona, služeći se servo-upravljačem, vozio je jednom rukom, pušio je i razgovarao sa Veli Stivensom, koji je sedeo pored njega držeći karabin na kolenima.
<BR>&nbsp;&nbsp;&nbsp;&nbsp;&nbsp;"Veli, nije loše, a? Nisam verovao da su bolnice tako dobro snabdevene. Zašto se sada ne smirimo negde, dok stvari ne krenu na bolje? Sada smo se snabdeli za izvesno vreme. Naravno, šteta što smo usput pogubili nekoliko prijatelja. Jadni Ken, trebalo je da bude oprezniji. Ne priliči mu što je dozvolio da ga nasamari onaj kurvin sin, lekar. Bože, uvek odlaze najbolji. Ken Vojčik je baš bio ispravan čovek, prijatelj. Nije to zaslužio."
<BR>&nbsp;&nbsp;&nbsp;&nbsp;&nbsp;Veli je otvorio prozor, pljunuo je napolje, a potom ga je zatvorio pre nego što je odgovorio:
<BR>&nbsp;&nbsp;&nbsp;&nbsp;&nbsp;"The hell you say. Do đavola, šta to govoriš? Ken je bio budala i imao je suviše poverenja u ljude. On je stvarno poverovao u priču o policajcima. Nije shvatio na vreme o čemu je reč. Prihvatio je odluku da gledamo svoja posla, umesto da se brinemo o svim ovim gospodičićima koji ne umeju da se brane sami. Ken je bio slabić, baš to. Odsada treba prvo pucati a onda govoriti, a ne obrnuto. A i ti si razumeo malo od svega ovoga što se ovde dešava, kad pomišljaš da potražiš mirno mesto i sačekaš da stvari krenu na bolje. Nema poboljšanja. Ništa neće biti bolje. Mene je baš briga. Ne znam šta se desilo sa mojom ženom, a nije mi ni stalo do nje. Umesto da tražimo mirno mesto, treba da tražimo sigurno i utvrđeno. Pomišljam na vojni logor ili na neku tvrđavu. Izbacićemo vojnike, a mi ćemo tamo da se smestimo. Potom ćemo napuniti celu baraku municijom i hranom. Ideja da uzmemo Skanija - Vabis bila je dobra. Ovaj kamion je neuništiv. Međutim, potreban nam je benzin, a njega ćemo naći upravo u vojnim magacinima. A zatim, treba da proširimo svoju delatnost. Ove kuće u predgrađu, sve su već opljačkane ili su isuviše dobro čuvane. Treba ići dalje. Treba stići do izolovanih farmi, koje nas ne očekuju i čiji su magacini puni."
<BR>&nbsp;&nbsp;&nbsp;&nbsp;&nbsp;Vozač se složio.
<BR>&nbsp;&nbsp;&nbsp;&nbsp;&nbsp;"Šta kažeš? Naravno da si u pravu, Veli. Ti znaš da sam uz tebe: sto posto, bilo šta da kažeš da uradimo. Kuda idemo sada, Veli? Ne želim da se raspravljam, znaš? Pitam, tek da znam. Kuda idemo sada?"
<BR>&nbsp;&nbsp;&nbsp;&nbsp;&nbsp;Stivens je zagroktao:
<BR>&nbsp;&nbsp;&nbsp;&nbsp;&nbsp;"Nemoj da se mešaš u to kuda idemo. Ti idi uvek pravo, sve dok ti ja ne kažem."
<BR>&nbsp;&nbsp;&nbsp;&nbsp;&nbsp;Nastavili su put ćuteći. Napustili su već naseljeno područje i zašli su među polja. Put je bio prazan. Vozač je rekao:
<BR>&nbsp;&nbsp;&nbsp;&nbsp;&nbsp;"Ali čudno je da se ne vidi nijedan avion i ne sretne niko. Čini mi se da je vazduh čistiji od pre nekoliko dana bez sveg tog saobraćaja. A, Veli?"
<BR>&nbsp;&nbsp;&nbsp;&nbsp;&nbsp;Stivens nije odgovorio.
<BR>&nbsp;&nbsp;&nbsp;&nbsp;&nbsp;Malo zatim, na ivici puta spazili su veliku tablu sa crvenim slovima. Bila je prikucana na dva stuba, a na njoj je pisalo:
<BR>&nbsp;&nbsp;&nbsp;&nbsp;&nbsp;PLEASENT ACRES - MODEL FARM
<BR>&nbsp;&nbsp;&nbsp;&nbsp;&nbsp;Onda je Veli rekao:
<BR>&nbsp;&nbsp;&nbsp;&nbsp;&nbsp;"Ovamo idemo. Ogledna farma je baš ono što tražimo. Baš te brige za put. Preseci živu ogradu, pa ćemo stići pravo do kuće. Magacini su tamo."
<BR>&nbsp;&nbsp;&nbsp;&nbsp;&nbsp;Ogromni kamion je skrenuo s puta i krenuo po rosnoj travi, kao lađa među zelenim talasima. Nastavio je svoj hod poskakujući među poljima. Kuća se još nije videla. Vozač je prebacio u prvu, a Skania - Vabis je počeo da se spušta niz strmu, sve strmiju padinu. S druge strane, od te nizbrdice je zastajao dah. Kamion se spuštao isuviše brzo, klizajući i naginjući se. Veli je povikao:
<BR>&nbsp;&nbsp;&nbsp;&nbsp;&nbsp;"Vozi polako, idiote. Nećeš valjda, da se preturimo?"
<BR>&nbsp;&nbsp;&nbsp;&nbsp;&nbsp;Vozač se zaustavio na ravnini u podnožju brežuljaka i tek tada je spazio da je zgrada farme udaljena nekih tri stotine metara i da se između tih brežuljaka i kuće, na pola puta, nalazi veliki traktor.
<BR>&nbsp;&nbsp;&nbsp;&nbsp;&nbsp;Traktor je imao krov od sjajnog lima, očigledno nedavno dodatog, koji je vozača skrivao od pogleda. Neko im se obratio oštrim glasom:
<BR>&nbsp;&nbsp;&nbsp;&nbsp;&nbsp;"Ko ste, stranci? Šta hoćete?"
<BR>&nbsp;&nbsp;&nbsp;&nbsp;&nbsp;Veli je stao na papuču kamiona i glasno odgovorio:
<BR>&nbsp;&nbsp;&nbsp;&nbsp;&nbsp;"Prijatelji smo. Dolazimo da vam predložimo razmenu dobara."
<BR>&nbsp;&nbsp;&nbsp;&nbsp;&nbsp;Pre nego što je završio rečenicu, uhvatio je karabin i ispalio dva hica na traktor. Tanad je zafijukala pre nego što je pogodila limeni krov, koji je odjeknuo kao neko zvono. Glas iz traktora je nastavio:
<BR>&nbsp;&nbsp;&nbsp;&nbsp;&nbsp;"Jaki ste mi vi prijatelji, jebite se. Ako odmah ne odete, uništićemo vas."
<BR>&nbsp;&nbsp;&nbsp;&nbsp;&nbsp;Umesto odgovora Veli je nastavio da puca.
<BR>&nbsp;&nbsp;&nbsp;&nbsp;&nbsp;Tada se iz guseničara pomolila dugačka cev raspršivača iz koje je počela da izlazi plavičasta tečnost. Potom, iznenadna rika. Ogroman plamen kerozina izbio je iz šmrka i zahvatio kamion. Vozač, koji je još držao motor upaljen, ubacio je iznenada u prvu brzinu, tako munjevito, da se Skania - Vabis okrenuo gotovo oko sebe samog i krenuo natrag u pravcu odakle je i došao. Veli, prodrman i opečen, jedva je uspeo da se vrati u kabinu, ostavivši svoje oružje. Spustio se na sedište pokrivajući oči rukama. Ostala trojica iz Velijeve grupe, koji su putovali pozadi, počeli su da udaraju pesnicama o metalni zid. Odbili su da nastave put zatvoreni u zadnjem prtljažniku, pa su sva petorica do Konektikata putovali gurajući se u vozačkoj kabini. Niko nije više imao poverenja u odluke Veli Stivensa. Vozač je gunđao:
<BR>&nbsp;&nbsp;&nbsp;&nbsp;&nbsp;"Ti si pravi genije, Veli. Usrani genije. 'Prvo ću da pucam a posle ću ja da govorim', govorio si. Pre svega bi trebalo da misliš."
<BR>&nbsp;&nbsp;&nbsp;&nbsp;&nbsp;Uskoro su morali da se zaustave, jer im se na putu preprečio debeli čelični kabl. Sišli su i našli se među brojnom grupom od tridesetak naoružanih pljačkaša, kojima je uspelo, bez i jednog ispaljenog hica, da se dočepaju kamiona, zajedno sa teretom i svim oružjem.
<BR>&nbsp;&nbsp;&nbsp;&nbsp;&nbsp;Veli i njegovi ostali su zajedno i nastavili su da napadaju kuće dobrostojećih ljudi u stambenim četvrtima i predgrađu.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
