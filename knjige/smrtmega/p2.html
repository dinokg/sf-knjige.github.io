<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. "HOMBRE! O MAN! KAKVA VEČERA!"
<P>&nbsp;&nbsp;&nbsp;&nbsp;&nbsp;"Hombre! O man! Kakva večera! Nije to bar sa takosima i hamburgerima!"
<BR>&nbsp;&nbsp;&nbsp;&nbsp;&nbsp;Glavni u grupi Portorikanaca, koji su izlazili iz restorana, bio je Hoze Gutjerez koji je za sve njih platio račun od hiljadu dolara, potrošivši tako dobitak na numbers game-u, tajnoj lutriji koju organizuje podzemlje i koja od jadnika iz američkih megalopolisa izvlači milione dolara svake nedelje.
<BR>&nbsp;&nbsp;&nbsp;&nbsp;&nbsp;Mnogo su pili pa su vikali, derući se pričali neukusne šale jednim jezikom sačinjenim od iskvarenog španskog i slenga. Jedan policajac ih je video izdaleka i odmah je promenio pravac da ih ne bi susreo i da bi izbegao bilo kakav povod da ih ukori.
<BR>&nbsp;&nbsp;&nbsp;&nbsp;&nbsp;Iznenada neka galama nadjača njihove glasove. Bio je to lavež malog čopora pasa lutalica, koji, pošto su zaobišli ugao, nasrnuše na starog Pedra Martineza, koji je popio više od ostalih te je zaostao. Hoze uzaludno povika:
<BR>&nbsp;&nbsp;&nbsp;&nbsp;&nbsp;"Pazi, Pedro! Prokleti psi."
<BR>&nbsp;&nbsp;&nbsp;&nbsp;&nbsp;Pedro se teturao i prekrivao lice rukama već okrvavljenim od ujeda. Bez ijedne reči, njegovi drugovi potrčaše unazad sa već isukanim noževima. Hoze podiže jednu sivu džukelu nakostrešene dlake uhvativši je za rep, a blistavo sečivo duboko probi mekan stomak životinje i hitro opisa polukrug. Hozeov izraz se nimalo nije promenio. Dok se pseća utroba prosipala po zemlji Hoze obrisa okrvavljeno sečivo o rep, prvo sa jedne a onda sa druge strane, a potom pusti da polumrtva trupina padne na zemlju. NIjegovi prijatelji nisu bili ništa manje brzi i za manje od jednog minuta četiri psa ležala su na tlu, rasporenih stomaka. Ostali psi ležali su ranjeni i preplašeni zadahom krvi.
<BR>&nbsp;&nbsp;&nbsp;&nbsp;&nbsp;Ponovo su krenuli pridržavajući Pedra koji je jaukao, zaustavljajući mu krv i tešeći ga prijateljskim psovkama.
<BR>&nbsp;&nbsp;&nbsp;&nbsp;&nbsp;"Pedrito, maricon! Baš si jarac. Polako. Pazi."
<BR>&nbsp;&nbsp;&nbsp;&nbsp;&nbsp;"Descansate a little. Odmori se malo, hombrecito."
<BR>&nbsp;&nbsp;&nbsp;&nbsp;&nbsp;Zastali su kod jednog kioska koji je otvoren celu noć da popiju kafu. Ispred šanka se nalazio automat za novine. Kroz plastični poklopac videla se polovina prve stranice Njujork Tajmsa. Hoze je nezadovoljno preturao po džepovima a onda je odmah rukom sečimice udario automat i ovaj je proradio. Izvukao je dva primerka novina i pružio ih drugovima.
<BR>&nbsp;&nbsp;&nbsp;&nbsp;&nbsp;"Hoćeš da čitaš novine? Evo ti ih."
<BR>&nbsp;&nbsp;&nbsp;&nbsp;&nbsp;Pepe Menendez je okrenuo tri - četiri stranice odjednom i počeo polako da sriče neku vest, obrazujući usnama bezvučne slogove.
<BR>&nbsp;&nbsp;&nbsp;&nbsp;&nbsp;"Čujte ovo compadres. Mlekari štrajkuju, sutra nema mleka, pićemo vodu. Usranu vodu."
<BR>&nbsp;&nbsp;&nbsp;&nbsp;&nbsp;Hoze sažaljivo pogleda Pepea.
<BR>&nbsp;&nbsp;&nbsp;&nbsp;&nbsp;"Koga briga za mleko? Dvadeset godina ne pijem mleko a moja deca piju pivo ili vodu cele godine. Odvedite Pedrita kući. Ja ostajem ovde. Stanujem tu na ćošku."
<BR>&nbsp;&nbsp;&nbsp;&nbsp;&nbsp;Pozdravio se i brzo napustio prijatelje. Ruka mu je instinktivnim pokretima mazila nož u džepu.
<BR>&nbsp;&nbsp;&nbsp;&nbsp;&nbsp;Ušao je u svoj stančić i po mraku rukom potražio prekidač za svetlo. Pritisnuo ga je, ali se ništa nije dogodilo. Pokušao je više puta pritiskajući ga gore-dole ali uzalud. Mrmljajući psovke na račun pregorele sijalice, prešao je sobu i spopleo se o neku stvar na podu, šutnuo ju je, a da se nije ni sagnuo da vidi šta je to:
<BR>&nbsp;&nbsp;&nbsp;&nbsp;&nbsp;Svetla nije bilo ni u spavaćoj sobi. Tada je shvatio da je verovatno bio čovek iz Kon-Edisona i opet isključio struju jer tri meseca nije plaćena. Hoze je simbolično pljunuo u vazduh na račun Kon-Edisona i otišao je u kuhinju. Pipajući je pronašao jedan limeni poklopac u koji je usuo već proprženo ulje iz neke konzerve. I dalje pipajući istrgnuo je debeo pamučan konac iz kuhinjske metle, koja gotovo nikad nije bila upotrebljavana za čišćenje, natopio ga uljem, iscedio uvrćući ga i pažljivo ga stavio na poklopac tako da je vireo centimetar iznad ruba.
<BR>&nbsp;&nbsp;&nbsp;&nbsp;&nbsp;Hoze je izvukao svoj zlatni upaljač iz džepčića košulje i upalio vrh fitilja. Održavajući poklopac u ravnoteži na kažiprstu, srednjaku i palcu desne ruke, obišao je kuću da proveri da li su prozori dobro zatvoreni. Vetar je počeo da duva i mogao bi da treska nekim kapkom, što bi mu ometalo san.
<BR>&nbsp;&nbsp;&nbsp;&nbsp;&nbsp;Svetlost provizorne uljane lampe bila je bleda, ali dovoljna da se kreće po kući a da se ne spotiče o krevete i o malobrojni nameštaj. Hozeova žena i deca su spavali. Samo je krevetac Antonija - najstarijeg sina koji je imao petnaest godina - bio prazan. Hoze se ni za trenutak nije upitao gde bi Antonio mogao da bude u ovo doba. Uputio je još jednu kletvu svetlu, kojeg možda nekoliko meseci neće biti, ulju koje je prosuo iz poklopca, ali koje će ipak da mu reši problem osvetljenja. Bacio se obučen na krevet. Ovlažio je pljuvačkom kažiprst i palac i ugasio fitilj gnječeći ga vrhovima prstiju.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
